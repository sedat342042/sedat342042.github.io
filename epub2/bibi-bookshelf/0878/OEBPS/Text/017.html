<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>SEKİZİNCİ DEFTER ROYAL'E DÖNÜŞ</title>
</head>

<body>
  <h1 class="h11"><a id="a49"></a>SEKİZİNCİ DEFTER<br />
  ROYAL'E DÖNÜŞ</h1>

  <h2 class="h21"><a id="ncx3164"></a><a id="a50"></a>Mandalar</h2>

  <p class="p6">Böylece, bir mucize sonucu, normal cezamı çekmek üzere Royal'e dönüyorum. Sekiz yıl hücre cezasıyla oradan ayrıldım, kızı kurtarmak için kendimi denize attığımdan on dokuz ay sonra dönüyorum.</p>

  <p class="p6">Dostlarımla buluştum yine. Eskisi gibi muhasebecilik yapan Dega, postacı Galgani, bizim olayın duruşması sonucu beraat eden Carbonieri, Grandet, marangoz Bourset, arabalı bacanaklar Narice ve Quenier, hastabakıcılık yapan Chatal ve ilk firar yoldaşım, Royale'de hastabakıcı yardımcılığı görevine de devam eden Maturette.</p>

  <p class="p6">Korsikalı haydut sürüsü de yerli yerinde. Essari, Vicoli, Cesri, Razori, Fosco, Maucuer, Marsilya Borsası olayına karışan Chapar. 1927 - 1935 yıllarının bütün yıldızları burada.</p>

  <p class="p6">Dufrene'in katili Marsino, geçen hafta düşkünlükten öldü. O gün, köpekbalıkları, gerçekten seçkin bir yemek yediler. Kendilerine, Paris'in başta gelen bir mücevher uzmanı sunuldu.</p>

  <p class="p6">Komedyen diye anılan ve bir şoförle birlikte yakın hem çok yakın (!) arkadaşını öldüren Barrat, Limogeslu'lu milyoner bir tenis şampiyonu. Barrat, Ro-yale hastanesinde laboratuvar şefi ve eczacı. Şakacı bir doktor:</p>

  <p class="p6">&mdash; Soylu olduğun ölçüde veremli sayılabilirsin, diyor.</p>

  <p class="p6">Kısacası, Royale'e dönüşüm büyük gürültü koparıyor. Azılılar binasına girdiğimde bir cumartesi sabahı. Herkes orada, hepsi de beni kutluyor ve dostluklarını gösteriyorlar. Yanlışlık sonucu kellesinin tehlikeye girdiği o sabahtan sonra pek konuşmayan saatçi bile yerinden kalkıp geliyor, elimi sıkıyor.</p>

  <p class="p6">&mdash; Eeee dostlar, iyisiniz ya?</p>

  <p class="p6">&mdash; İyiyiz Kelebek, hoş geldin.</p>

  <p class="p6">&mdash; Yerin hazır, diyor Grandet. Gittiğin günden beri boş duruyor.</p>

  <p class="p6">&mdash; Sağ olun hepiniz. Yeni bir şey var mı?</p>

  <p class="p6">&mdash; İyi bir haber aldım.</p>

  <p class="p6">&mdash; Nedir o?</p>

  <p class="p6">&mdash; Bu gece, uslular koğuşunun karşısındaki odada, seni ağacın tepesinde gözetleyip ele veren Arap ölü bulundu. Herhalde onu sağ bulmanı istemeyen ve angaryadan kurtarmayı düşünen bir dostun öldürmüştür.</p>

  <p class="p6">&mdash; Herhalde teşekkür etmek için bilmek isterdim onu öldüreni.</p>

  <p class="p6">&mdash; Belki bir gün, kendisi söyler. Bu sabahki içtimada, kalbine saplanan bıçakla bulundu Arap&rsquo;ın ölüsü. Ne kimse bir şey duymuş, ne de bir şey gören var.</p>

  <p class="p6">&mdash; Kumar işi ne âlemde?</p>

  <p class="p6">&mdash; İyidir, yerin seni bekliyor.</p>

  <p class="p6">&mdash; Sağ ol, demek yeniden müebbetliğimizi çekmeye başlıyoruz. Bakalım bu iş nasıl ve ne zaman bitecek.</p>

  <p class="p6">&mdash; Kelebek, sekiz yıl yediğini duyunca hepimiz donduk kaldık. Artık adada, her şeyi göze alarak sana yardım etmekten kaçınacak birinin bulunabileceğini sanmıyorum.</p>

  <p class="p6">&mdash; Komutan sizi çağırıyor, diyor içeri giren Arap gardiyan.</p>

  <p class="p6">Onunla birlikte çıkıyorum. Nöbet yerinde birkaç aynasız, dostça sözlerle beni karşılıyorlar. Arap&rsquo;ın ardından yürüyor ve komutan Prouillet'nin yanına giriyorum.</p>

  <p class="p6">&mdash; İyi misin Kelebek?</p>

  <p class="p6">&mdash; İyiyim komutanım.</p>

  <p class="p6">&mdash; Cezanın bağışlanmasına çok sevindim, meslektaşımın kızını kurtarmak için gösterdiğin gözü peklikten ötürü de seni kutlarım.</p>

  <p class="p6">&mdash; Sağ olun.</p>

  <p class="p6">&mdash; Balık avlama izniyle lâğımcılık görevine dönene kadar seni, sığırtmaç yapıyorum.</p>

  <p class="p6">&mdash; Bu işi bana vermek başınızı derde sokmazsa kabul.</p>

  <p class="p6">&mdash; Orası beni ilgilendirir. Atölye şefi artık burada değil, ben de, üç hafta sonra Fransa'ya dönüyorum. Tamam mı, yarın çalışmaya başlıyorsun.</p>

  <p class="p6">&mdash; Size nasıl teşekkür edeceğimi bilemiyorum komutanım.</p>

  <p class="p6">&mdash; Bir ay sonra yeniden kaçmaya kalkmak üzere değil mi? diyor Prouillet gülerek.</p>

  <p class="p6">Koğuşta hep aynı adamların gitmeden önceki hayatlarını sürdürdüklerini görüyorum. Kumarbazlar kumar için yaşıyor, kumardan başka, şey düşünmüyor. Genç oğlanları kendilerine bağlayanlar yiyor, içiyor, oğlanlarıyla yatıp kalkıyorlar, iki erkek arasındaki aşk ve ihtirasın gece ve gündüz bütün düşünceleri kapladığı birer aile bunlarınki. Kıskançlık olayları, &ldquo;kadın&rdquo; la &ldquo;erkeğin&rdquo; hiç durmadan birbirini kolladığı, biri bıkıp yeni aşklara koşunca kaçınılmaz cinayetlere yol açan sınırsız ihtiraslar.</p>

  <p class="p6">Güzel Charlie'nin (Barrat) uğruna, Simpson adlı bir zenci, geçen hafta Sidero diye birini öldürmüş. Bu adam, Simson'un Charlie uğruna öldürdüğü üçüncü kişi.</p>

  <p class="p6">Kampa geleli birkaç saat oluyor ama şimdiden iki kişi benimle görüşüyor.</p>

  <p class="p6">&mdash; Bak Kelebek, Maturette senin oğlanın mı, öğrenmek istiyorum.</p>

  <p class="p6">&mdash; Neden sordun?</p>

  <p class="p6">&mdash; Beni ilgilendiren bir takım sebeplerden.</p>

  <p class="p6">&mdash; Söyleyeceklerimi iyi dinle. Maturette, benimle birlikte iki bin beş yüz kilometrelik uzun bir yolculuk yaptı ve yolculuk süresince de erkekçe davrandı. Sana söyleyeceklerim bu kadar.</p>

  <p class="p6">&mdash; Seninle birlikte mi yaşıyor, onu öğrenmek istiyorum.</p>

  <p class="p6">&mdash; Hayır, cinsel yönden Maturette'le alış-verişimiz yok. Dost olarak kendisine büyük değer veriyorum, ona kötülük edilmedikçe gerisi beni ilgilendirmez.</p>

  <p class="p6">&mdash; Ya bir gün benim karım olursa?</p>

  <p class="p6">&mdash; Eğer Maturette razı gelirse hiç bir şeye karışmam. Ama oğlanın olması için onu korkutursan karşında beni bulursun.</p>

  <p class="p6">İster &ldquo;erkek&rdquo; olsun, ister &ldquo;kadın&rdquo; buradaki bütün sapıklar birbirinin aynı. Hepsi de, başka hiç bir şey düşünmeden, ihtiraslarına gömülüp yaşıyorlar.</p>

  <p class="p6">Benim kafilemle buraya gelen, altın tüplü İtalyan&rsquo;a rastlayorum.</p>

  <p class="p6">&mdash; Hâlâ burada mısın?</p>

  <p class="p6">&mdash; Kaçmak için elimden geleni yaptım. Annem on iki bin frank yolladı, altı binini aynasıza haraç olarak verdim, dört biniyle hastaneye yattım, röntgen için Cayenne'e gönderildim, yine başaramadım. Sonra iyi tanıdığım bir arkadaşımı yaralamakla suçlattım kendimi. Tanırsın Korsikalı haydut Razori'yi.</p>

  <p class="p6">&mdash; Evet, sonra?</p>

  <p class="p6">&mdash; Anlaştık, karnında bir yara açtı, birlikte askerî mahkemenin karşısına çıktık. O yaralanan, ben de sanık olarak. Ayağımız yere değmedi. On beş günde işimiz bitti. Altı ay hücre cezası yedim, geçen yıl yattım. Orada olduğumu bile duymamışsın. Kelebek, artık dayanamıyorum, kendimi öldüreceğim.</p>

  <p class="p6">&mdash; Hiç olmazsa kaçarken denizde öl, özgür olarak can verirsin.</p>

  <p class="p6">&mdash; Haklısın, her şeye hazırım ben. Bir şey hazırladın mı, bana işaret çak.</p>

  <p class="p6">&mdash; Kabul.</p>

  <p class="p6">Böylece Royale'de hayat yeniden başladı. Bu kez sığırtmaçtık yapıyordum. Brutus adında bir mandam vardı. Ağırlığı iki ton geliyordu, diğer mandaların katiliydi, Brutus. Bu işle uğraşan mubassır Angosti:</p>

  <p class="p6">&mdash; Ona verilen son fırsat, dedi. Bir manda daha ölürse vurulacak.</p>

  <p class="p6">Bu sabah Brutus'le tanıştım. Sürücülüğünü yapan Martinique'li zenci, işi öğretmek için bir hafta benimle kalacak. Brutus'ün burnuna işeyip onunla hemen dost oldum. Koca dili tuzlu şeylere bayılıyor. Sonra, hastanenin bahçesinden topladığım birkaç ham meyve verdim, üzerinde üç bin litrelik bir su fıçısı bulunan araba o kadar eski görünüşlü ki, tembel krallar zamanından kalma sanki. Brutus, öküz gibi arabanın okuna koşulu. Brutus'le birlikte yapacağımız iş, denize inip fıçıya su doldurmak ve bu dik yokuşu tepeye kadar tırmanmak. Yukarı vardığımızda fıçının anahtarını açıyorum, sular akıyor ve sabahki kenef temizliğinden arta kalanı sürükleyip götürüyor. Saat altıda başlıyorum, dokuza doğru işim bitiyor.</p>

  <p class="p6">Dört günün sonunda, Martinique'li, bu işi tek başıma görebileceğimi söylüyor. İşin tek dertli yanı var. Sabah saat beşte, çamurlu sulara dalıp yüzerek Brutus'ü aramak zorundayım. Çünkü bizim manda pek tembel, çalışmayı pek sevmiyor. Burun delikleri çok hassas olduğundan bir halka geçirilmiş, elli santim kadar uzun bir zincir devamlı bu halkadan sarkıyor. Yerini keşfettiğimde dalıyor, ötelerden çıkıyor. Bu iğrenç, çamurlu çeşitli hayvancıklar ve nilüferlerle dolu suda bazen bir saatten fazla Brutus'ü arıyorum. İyiden iyiye kızıp ana avrat sövüyorum:</p>

  <p class="p6">&mdash; Namussuz Kerhaneci! İnatçı herif seni! Çıkıyor musun, yoksa geleyim mi yanına?</p>

  <p class="p6">Zincir ucunu yakaladım mı bir şey yapamıyor. Küfürlere aldırdığı bile yok. Ama sudan çıktığında yine dost oluyoruz.</p>

  <p class="p6">Tatlı su dolu, iki boş yağ bidonum var. Önce yıkanıp o pis, vıcık vıcık çamurlu suyu üstümden atıyorum, iyice sabunlanıp temizlenince, genellikle elimde yarım bidon kadar daha temiz su kalıyor. Bu suyla da Brutus'ü yıkıyor, Hindistan cevizi kabuğundan bir keseyle temizliyorum. Keseyle hassas yerlerini de iyice ovalıyor, temizlendikçe üstüne su döküyorum. O zaman Brutus başını ellerime sürüyor ve kendiliğinden arabanın önüne geçip duruyor. Martinique'linin yaptığı gibi, onu hiç sopayla dürtüklemiyorum. Bu yüzden bana minnettar, onun zamanından da hızlı sürüyor arabayı.</p>

  <p class="p6">Bir de, Brutus'e âşık dişi manda var. Yanımızda yürüyerek bize refakat ediyor, öbür sığırtmaç gibi kovalamıyorum dişi mandayı, tam tersi. Brutus'ü öpmesine, gittiğimiz yere kadar gelmesine izin veriyorum, örneğin, öpüşürlerken ikisini de rahatsız etmiyorum. Brutus bana minnettar, üç bin litrelik suyu büyük bir hızla yukarı çıkararak minnetini gösteriyor. Marguerite'le öpüşürken bana kaybettirdiği zamanı telafi etmek ister gibi, (dişi mandanın adı da Marguerite.)</p>

  <p class="p6">Dün, sabah içtimaında, Marguerite yüzünden bir rezalet koptu. Söylenilene göre, Martinique'li zenci alçak bir duvara çıkıp dişi mandayı beceriyormuş. Aynasızlardan biri tarafından enselenince de otuz gün hücre cezasına çarptırılmış. Hukukî gerekçe de &ldquo;hayvan üzerine fiili livata&rdquo;. Dünkü içtima sırasında, Marguerite kampa geldi, altmış kişinin önünden geçip zencinin yanıma vardığında arkasını dönüp durdu. Büyük bir kahkaha koptu, bizim zenci de utancından kıpkırmızı &mdash;özür dilerim&mdash; kül rengi kesildi.</p>

  <p class="p6">Üç kere inip su çıkarmam gerekiyor. En uzunu fıçıyı alttan doldurmak. Yine de işimi çabuk görüyor, dokuzda bitirip balığa çıkıyorum. Sabahları Brutus'ü bataktan çıkarmak için, Marguerite'yi kendime müttefik yaptım. Sevgilisinin kulağını kaşırken, Marguerite, aşka gelen kısraklarınkine benzer bir ses çıkarıyor. O zaman da Brutus, kendiliğinden sudan fırlıyor. Artık sabahları yıkamak zorunda kalmadığım halde, onu eskisinden iyi temizliyorum. Tertemiz ve içinde geceyi geçirdiği pis suyun leş kokusundan kurtulduğunda Marguerite ondan daha çok hoşlanıyor. Bizim Brutus'ün keyfi de iyice yerine geliyor. Denizden tepeye doğru çıkarken, yolun yarısında bir düzlük var. Bu düzlükte de koca bir kaya. Brutus orada soluk alıyor, ben de tekerleğin arkasına taşı yerleştiriyorum, böylece daha iyi dinleniyor. Ama bu sabah, Danton adında ve Brutus kadar iri bir manda, hindistancevizi fidanlarının yaprakları arkasında gizlenmiş bizi bekliyordu. Yerinden fırladığı gibi Brutus'e saldırdı. Brutus kenara çekilip saldırıyı savuşturunca Danton arabaya tosladı. Boynuzları fıçıya girdi. Danton kurtulmak için büyük çabalar harcarken ben Brutus'un koşumlarını çözdüm. Bunun üzerine Brutus yokuşu tırmanarak iyice gerildi, sonra dörtnala Danton'un üstüne saldırdı. Korku ya da umutsuzluk, Danton, Brutus üzerine varmadan boynuzunun bir parçasını fıçıda bırakarak kendini kurtardı. Hızını alamayan bizim manda da arabaya çaptığı gibi devirdi.</p>

  <p class="p6">Bunun üzerine garip bir olayla karşılaştım. Brutus'le, Danton, itişmeden boynuzlarını birbirine değdirdiler ve başladılar bu koca boynuzları tokuşturmaya. Bağırmıyor, yalnız soluyorlardı ama konuşur gibiydiler. Derken dişi manda, yokuşu tırmanmaya başladı, bizim iki erkek de peşinden seğirtti. Ara sıra yine duruyor ve boynuz tokuşturuyorlardı. Tokuşturma işlemi uzayınca Marguerite baygın baygın böğürüyor ve yoluna devam ediyordu. Bizim iki dev de, yan yana peşinden gidiyordu, üç kere aynı şey tekrarlandı ve sonunda düzlüğe çıkıldı. Vardığımız yer fenerin önü, aşağı yukarı üç yüz metre eninde bir alan. Alanın ucunda mahkûmlar kampı, sağında ve solunda da mahkûmlarla görevlilerin hastaneleri.</p>

  <p class="p6">Danton'la, Brutus hep yirmi adım geriden gidiyorlar. Marguerite ise, sakin sakin alanın ortasına yürüyüp duruyor. İki düşman dişinin yanına geliyorlar. Marguerite, zaman zaman, o uzun ve şehvetli böğürtüyü koyveriyor. Danton'la, Brutus'un boynuzları yeniden tokuşuyor, bu kez gerçekten konuştuklarını sanıyorum. Çünkü soluklarına, bir anlamı olması gereken sesler karışıyor. Bu konuşmanın ardından, ağır ağır, biri alanın sağına gidiyor, diğeri soluna. İki uçta duruyorlar. Aralarında üç yüz metre var. Marguerite ortada bekliyor. Ne yapmak istediklerini anladım. Bal gibi düello bu, kazanan da dişi mandaya sahip olacak. Dişi de bundan memnun, iki herif, uğruna dövüşecek diye şişinip duruyor.</p>

  <p class="p6">Marguerite'in bağırtısı üzerine birbirlerine doğru atılıyorlar. Yüz elli metrelik yolda hızlandıkça, iki ton çeken ağırlıklarının ne kadar arttığını sizlere söylemek gereksiz tabiî, iki kellenin tokuşması müthiş oluyor, iki manda da yere serilip beş dakika kımıldanamıyor, ikisinin de bacakları yerden kesildi. İlk kendine gelen Brutus, bu kez dörtnala gidip eski yerini alıyor. Çatışma iki saat sürdü. Bazı aynasızlar Brutus'u öldürmek istiyorlardı, engel oldum, sonunda bir çatışma sırasında Danton'un fıçıya çarparak zedelenen boynuzu kırıldı. Peşinde Brutus, başladı kaçmaya. Kovalamaca da ertesi güne kadar sürdü. Geçtikleri bahçe, mezarlık ve çamaşırhanede ne var ne yok kırdılar.</p>

  <p class="p6">Ancak bütün bir gece ve ertesi sabah boğuştuktan sonra, saat yedide Brutus Danton'u mezbahanın yanındaki duvara dayadı ve oracıkta boynuzunu karnına geçiriverdi. Düşmanın işini bitirmek için Brutus debelendi durdu ve boynuzu Danton'un karnında kanırtıp döndürdü. Bir kan ve barsak deresinin ortasına yığılan Danton yenilgiye uğrayarak can verdi.</p>

  <p class="p6">Bu devler savaşı Brutus'u o kadar yordu ki, yerinden kalkabilmesi için boynuzunu düşmanın karnından kurtarmam gerekti. Sersemleyerek deniz boyunca uzanan yolda ilerledi, orada yanına gelen Marguerite, boynuzsuz başını ve kalın boynunu sağa sola sallayarak Brutus'le birlikte yürüdü.</p>

  <p class="p6">Zifaf gecelerinde hazır bulunmadım, çünkü mandalardan sorumlu olan aynasız beni, Brutus'u çözmekle suçladı. Sığırtmaçtık görevim de böylece sona erdi. Komutanla, Brutus konusunda görüşmek istedim.</p>

  <p class="p6">&mdash; Ne oldu Kelebek? Brutus'un öldürülmesi gerekiyor. Bu geberttiği üçüncü manda.</p>

  <p class="p6">&mdash; Ben de Brutus'u bağışlamanız için gelmiştim. Mandalara bakmakla görevli adamın bir şeyden haberi yok. İzin verirseniz, Brutus'un, meşru müdafaa halinde öbür mandayı öldürdüğünü anlatacağım. Komutan gülümsedi:</p>

  <p class="p6">&mdash; Dinliyorum.</p>

  <p class="p6">&mdash; …Mandama diğerinin saldırdığını anladınız herhalde komutanım, dedim. Brutus'u salıvermeseydim. Danton onu öldürecekti. Arabaya ve boyunduruğa bağlı olduğundan, Brutus de kendini koruyamayacaktı tabiî.</p>

  <p class="p6">&mdash; Doğru, dedi komutan.</p>

  <p class="p6">Tam o sıra, mandalara bakan aynasız göründü.</p>

  <p class="p6">&mdash; Günaydın komutanım. Kelebek, ben de sizi arıyordum. Bu sabah işe gider gibi yapıp adada gezintiye çıktınız. Oysa hiç bir işiniz yoktu.</p>

  <p class="p6">&mdash; Bay Agosti, aralarındaki savaşı durdurup durduramayacağımı anlamaya çalışıyordum. Ne yazık ki, iki hayvan da çılgına dönmüştü.</p>

  <p class="p6">&mdash; Mümkün, ama bundan böyle sığırtmaçlık yapamayacaksınız, daha önce de söyledim size. Hem pazar günü Brutus öldürülecek, buradakilere de yiyecek et çıkacak.</p>

  <p class="p6">&mdash; Bunu yapamazsınız.</p>

  <p class="p6">&mdash; Siz buna engel olamazsınız.</p>

  <p class="p6">&mdash; Ben olamam ama komutan engel olabilir. O yetmezse, Brutus'u kurtarmak için Doktor Germain Guiberet'in aracılık etmesini isterim.</p>

  <p class="p6">&mdash; Siz neden karışıyorsunuz?</p>

  <p class="p6">&mdash; Bu iş beni de ilgilendiriyor, ondan. Mandadan ben sorumluyum, üstelik kendisiyle dostuz.</p>

  <p class="p6">&mdash; Manda sizin dostunuz mu? Benimle dalga mı geçiyorsunuz?</p>

  <p class="p6">&mdash; Bay Agosti, bir dakika konuşturacak mısınız beni?</p>

  <p class="p6">&mdash; Bırakın da mandasını savunsun, dedi komutan.</p>

  <p class="p6">&mdash; Peki, buyurun.</p>

  <p class="p6">&mdash; Bay Agosti, hayvanların aralarında konuştuklarına inanır mısınız?</p>

  <p class="p6">&mdash; Neden olmasın, tabiî aralarında anlaşırlar.</p>

  <p class="p6">&mdash; Öyleyse Danton'la, Brutus konuşup anlaşarak düello ettiler.</p>

  <p class="p6">Her şeyi, bir kere daha, baştan sona kadar anlattım.</p>

  <p class="p6">&mdash; Cristcho, dedi Korsikalı. Garip adamsınız vesselam Kelebek, Brutus'le görüşün anlaşın, ama bir manda daha öldürürse onu komutan bile kurtaramaz. Sizi görevinize iade ediyorum. Brutus'u çalıştırmaya bakın.</p>

  <p class="p6">İki gün sonra, atölyede onarılan arabaya koştuğumuz Brutus, yanında karısı Marguerite ile günlük su taşıma işine yeniden başladı. Soluk aldığımız yere varıp arabanın tekerleklerine taşı yerleştirdikten sonra: &ldquo;Danton nerede Brutus?&rdquo; diyordum. Bizim koca dev bir çekişte arabayı kurtarıyor ve zafer kazanmış bir galip edasıyla, fırladığı gibi yokuşun başını buluyordu.</p>

  <h2 class="h21"><a id="ncx3256"></a><a id="a51"></a>Saint &ndash; Joseph&rsquo;de isyan</h2>

  <p class="p6">Sahte özgürlük havası yüzünden adalar çok tehlikelidir. Herkesin iyice yayılıp gürültüsüz patırtısız yaşamaya devam ettiğini görmek beni üzüyor. Kimi cezasının sonunu bekliyor, kimi de hiç bir şey, sapıklıklarına dalıp gidiyorlar.</p>

  <p class="p6">Gece hamağıma uzanmış yatıyorum, koğuşun öbür ucundaki oyun o kadar büyüdü ki, iki dostum, Carbonieri ile Grandet'nin oyunu birlikte yönetmesi gerekiyor. Biri yeterli değil. Ben geçmişte kalan anıları canlandırmaya çalışıyorum. Ama anılar bir türlü canlanmak istemiyor. Sanki ağırcezaya çıkan ben değilim. O feci günün buğulu görüntülerini aydınlatmak için kendimi zorluyor, kişilerin birini bile açıkça seçemiyorum. Yalnız tüm amansız gerçeğiyle savcı karşımda. Allah kahretsin! Kendimi Trinidat'da, Bowen'in evinde bulduğum gün seni ele geçirdiğimi sanmıştım. Alçak adam, bana nasıl bir büyü yapmışsın ki, altı kere kaçmayı denedim, altısında da özgürlüğüme kavuşamadım, ilkinin haberini aldığında rahat uyuyabildin mi acaba? Korkup korkmadığını öğrenmek istiyorum, ya da içine gömdüğün kokuşmuş yoldan kırk üç gün sonra silkinip çıktığımı duymak seni çıldırttı mı? Ben hırsımdan delirecek gibiydim. On bir ay sonra yeniden küreğe dönmem için başıma büyük bir uğursuzluk sarmış olmalısın. Belki de Tanrı dilediğim kadar sürdürebileceğim o ilkel hayatı küçümsediğim için beni cezalandırdı.</p>

  <p class="p6">İki büyük aşkım, Lali ve Zoraima, jandarmasız, içinde yaşayan insanların karşılıklı anlayışından başka yasa bilmeyen kabile. Evet, kendi hatam sonucu düştüm tekrar buraya. Yine de kaçmaktan başka şey düşünmemeliyim, kaçmak ya da ölmek. Yakalanıp yeniden küreğe götürüldüğümü duyduğunda, ağırceza mahkemesindeki, zafere ulaşmış galiplerin gülüşüyle: &ldquo;İyi oldu, onu gömdüğüm kokuşmuş yola yeniden girdi&rdquo;, diye düşündüysen yanıldın. Ruhum ve kafam, asla o alçaltıcı yolun yolcusu olmayacak. Yalnız gövdemi elinde tutuyorsun: Muhafızların, cezaevleri yönetmenliğin günde iki kere benim kampta bulunduğumu anlamak için yoklama yapıyorlar, bu kadarı hepinize yetiyor. Sabahın altısında: &ldquo;Kelebek?&rdquo; &mdash;&rdquo;Burda.&rdquo; Akşamın altısında: &ldquo;Kelebek?&rdquo; &mdash; &ldquo;Burda.&rdquo; işler yolunda demektir. Altı yıla yakın bir süredir elimizde, çürümeye başlamıştır, talihimiz yaver giderse önümüzdeki günlerin birinde kampana köpekbalıklarını, törenle onu yutmağa çağıracak. İnsanı aşındırarak, yok eden ceza yönetmenliğinin bedavadan sunduğu günlük şölene davet edecek.</p>

  <p class="p6">Yanılıyorsun, hesapların doğru değil. Benim maddî varlığımın, manevî varlığımla hiç ilgisi yok. Bir şey söyleyeyim mi sana? Ben buranın adamı değilim, buradaki mahkûmların alışkanlıklarından hiç birini benimsemedim, en yakın arkadaşlarımınkini bile. Devamlı olarak kaçmaya adayım.</p>

  <p class="p6">Ağırceza mahkemesinde beni suçlayan adamla konuşurken, iki kişi yattığım yere yaklaşıyor:</p>

  <p class="p6">&mdash; Uyuyor musun Kelebek?</p>

  <p class="p6">&mdash; Hayır.</p>

  <p class="p6">&mdash; Seninle konuşmak istiyorduk.</p>

  <p class="p6">&mdash; Konuşun. Sesinizi yükseltmezseniz burada sizi kimse duymaz.</p>

  <p class="p6">&mdash; Mesele şu, bir isyan hazırlıyoruz.</p>

  <p class="p6">&mdash; Planınız var mı?</p>

  <p class="p6">&mdash; Bütün Arapları, aynasızları, karılarını ve kötü tohum saydığımız çocuklarını öldüreceğiz. Bu iş için ben, Arnaud ve dostum Hautin, bizimle birlik olan dört kişinin de yardımıyla silah deposuna saldıracaklar. Silahları işler halde tutmaya çalışıyorum, depoda görevliyim. Depoda yirmi üç makineliyle seksenden fazla tüfek var. Harekete geçerken...</p>

  <p class="p6">&mdash; Yeter, bundan sonrasını anlatma. Bu işte yokum. Güvendiğiniz için sizlere teşekkür ederim, ama yokum.</p>

  <p class="p6">&mdash; İsyanın elebaşılığını kabul edeceğini sanmıştık. Bırak da uzun uzun incelediğimiz ayrıntıları anlatalım, başarıya ulaşmamamız mümkün değil. Beş aydan beri hazırlık yapıyoruz. Elliden fazla mahkûm bizimle birlik.</p>

  <p class="p6">&mdash; Kimsenin adını verme, ne elebaşı olmak istiyorum ne de bu işe bulaşmak.</p>

  <p class="p6">&mdash; Niçin? Sana gösterdiğimiz güvenden sonra neden bizimle işbirliği yapmadığını anlatman gerekir.</p>

  <p class="p6">&mdash; Senden yapmak istediklerini anlatmanı istemedim. Sonra ben, hayatta hep kendi istediğimi yaparım, başkalarının istediğini değil. Hepsinin ötesinde, zincirleme adam öldüren bir katil değilim. Bana kötülüğü dokunan birini öldürebilirim, ama bana zarar vermeyen kadınlarla çocuklara el süremem. İşin en kötü yanını fark etmiyorsunuz, size söyleyivereyim: İsyanı başarıyla sonuçlandırsanız bile başarısızlığa uğrarsınız.</p>

  <p class="p6">&mdash; Neden?</p>

  <p class="p6">&mdash; Çünkü en önemli işi yapamıyor, kaçamıyorsunuz, bu mümkün değil. Yüz kişinin sizi desteklediğini kabul edelim, nasıl kaçacaksınız? Adalarda iki tekne var. Yallah yallah otuz kişi alır bu iki tekne. Geri kalan altmış kişi ne olacak?</p>

  <p class="p6">&mdash; Biz, teknelere binip denize açılacak kırk kişinin arasında olacağız.</p>

  <p class="p6">&mdash; Sen öyle san, diğerleri sizden daha mı enayi? Hepsi sizin gibi silahlı olacak, biraz da beyinleri varsa aynasızları, kadınları ve çocukları temizledikten sonra teknelere binmek için birbirinizi vurmaya başlayacaksınız. İşin en önemli yanı da, hiç bir ülke bu iki tekneyi kabul etmeyecek. Telgraflar işleyecek ve gidebileceğiniz bütün ülkelere sizden önce varacak. Hele ardınızda bıraktığınız büyük ölü yığını duyulursa seyreyleyin gümbürtüyü. Nereye giderseniz gidin, tutuklanıp Fransa'ya iade edileceksiniz. Kolombiya'dan geldiğimi duymuşsunuzdur, bu işi bilerek konuşuyorum. Size yemin ederim, böyle bir olaydan sonra nereye giderseniz gidin, geri çevrilirsiniz.</p>

  <p class="p6">&mdash; Demek bizimle işbirliği yapmak istemiyorsun?</p>

  <p class="p6">&mdash; Hayır.</p>

  <p class="p6">&mdash; Son sözün bu mu?</p>

  <p class="p6">&mdash; Kesin kararım.</p>

  <p class="p6">&mdash; Çekilip gitmekten başka yapacak şeyimiz kalmıyor.</p>

  <p class="p6">&mdash; Bir saniye. Düşündüğünüzü dostlarımdan hiç birine açmamanızı istiyorum.</p>

  <p class="p6">&mdash; Neden?</p>

  <p class="p6">&mdash; Reddeceklerini biliyorum, zahmetinize değmez.</p>

  <p class="p6">&mdash; Peki.</p>

  <p class="p6">&mdash; Vazgeçemez misiniz bundan?</p>

  <p class="p6">&mdash; Hayır Kelebek, gerçekten vazgeçemeyiz.</p>

  <p class="p6">&mdash; Ne istediğinizi anlayamıyorum, isyan başarılsa bile özgür olamayacağınızı uzun uzun anlattım.</p>

  <p class="p6">&mdash; Biz aslında öç almak istiyoruz. Bizi kabul edecek bir ülkeye varamayacağımızı anlattın. Biz de ormana dalar ve orada bir çete kurarız.</p>

  <p class="p6">&mdash; Anlattıklarınızdan en yakın dostuma bile söz etmeyeceğim.</p>

  <p class="p6">&mdash; Bundan eminiz.</p>

  <p class="p6">&mdash; Peki. Bir şey daha söyleyeyim: Sekiz gün önceden, durumu haber verin ki olay sırasında Royale'de olmayayım ve Saint-Joseph'e gideyim.</p>

  <p class="p6">&mdash; Ada değiştirebilmen için zamanında haberi alacaksın.</p>

  <p class="p6">&mdash; Bu işten vazgeçmeniz için bir şey yapamaz mıyım? Benimle başka bir işe girişemez misiniz? Dört tüfek araklamak, bir gece filikaları koruyan karakolu basmak, kimseyi öldürmeden bir tekne alıp denize açılmak gibi.</p>

  <p class="p6">&mdash; Hayır, çok acı çektik. Bizim için önde gelen intikam, hayatımız pahasına bile olsa.</p>

  <p class="p6">&mdash; Ya kadınlar? Çocuklar?</p>

  <p class="p6">&mdash; Hepsi aynı tohum, aynı kan. Birlikte gebermeleri gerekir.</p>

  <p class="p6">&mdash; Peki, unutalım konuştuklarımızı.</p>

  <p class="p6">&mdash; Bize başarı dilemiyor musun?</p>

  <p class="p6">&mdash; Hayır, yalnız vazgeçin diyorum. Bu rezillikten çok daha başka şeyler yapabilirsiniz.</p>

  <p class="p6">&mdash; Öç alma hakkımız olduğunu da kabul etmiyor musun?</p>

  <p class="p6">&mdash; Evet ama suçsuz insanlardan değil.</p>

  <p class="p6">&mdash; İyi geceler.</p>

  <p class="p6">&mdash; İyi geceler.</p>

  <p class="p6">&mdash; Aramızda böyle bir konuşma geçmedi, tamam mı Kelebek?</p>

  <p class="p6">&mdash; Tamam dostlar!</p>

  <p class="p6">Hautin ile Arnaud çekiliyor. Amma da garip iş yahu! Bu ikisi çılgın, ya diğerleri? Üstelik işin içinde elli, altmış kişi var, harekete geçtiklerinde sayılan yüzü bulacak. Çılgınlık, başka şey değil! Dostlarımdan hiç biri bana bir şey çıtlatmadı. Demek bu iki kişi yalnız işe yaramayan heriflerle konuşmuşlar. &ldquo;Çevre&rdquo;nin adamları asla bulaşmaz böyle bir şeye. Bu daha da önemli, çünkü gerçek katiller enayi takımından çıkar. &ldquo;Çevre&rdquo;nin adamları da öldürür ama aralarında çok büyük fark vardır.</p>

  <p class="p6">Bu hafta, çaktırmadan Arnaud ile Hautin hakkında bilgi topladım. Söylenene göre Arnaud, on yıl bile etmeyen bir iş için, suçu da işlemediği halde, müebbete hüküm giymiş. Jüri üyelerinin ona bu kadar ağır bir ceza verme nedeni de, mahkûmiyetinden bir yıl önce kardeşinin polis öldürmekten giyotine gitmiş olması. Savcı mahkemede, Arnaud'dan çok kardeşinin sözünü ederek öyle bir düşmanca hava yaratmış ki, herifler gözlerini kırpmadan müebbeti basmışlar. Yine söylentilere göre, sırf polis katili kardeş yüzünden tutuklandığında kendisine müthiş işkence yapılmış.</p>

  <p class="p6">Hautin ise özgürlük nedir bilmiyor. Dokuz yaşından beri cezaevinde. On dokuz yaşındayken ıslahhaneden kurtulup özgürlüğüne kavuşmak için deniz kuvvetlerine gönüllü yazılmış, ıslahhaneden çıkmadan bir gün önce herifin birini öldürmüş. Kafayı üşütmüş olmalı ki, Venezüella'ya gidip bir altın madeninde çalışmayı, orada yüklü bir tazminata konmak için dinamitle tek bacağını uçurmayı kurup duruyor. Saint-Martin-de Re'de bacağına, ne olduğunu bilmediğim bir şey şırınga ettiğinden bu bacak kaskatı.</p>

  <p class="p6">Beklenmedik bir şey. Bu sabah içtimada, Arnaud, Hautin ve dostum Matthieu Carbonieri'nin kardeşi çağrılıyor. Carbonieri'nin kardeşi Jean fırıncı, dolayısıyla da rıhtımın orada.</p>

  <p class="p6">Belirli bir neden gösterilmeksizin, açıklama yapılmadan Saint-Joseph'e gönderiliyorlar. Öğrenmeye çalışıyorum. En ufak bir şey sızmıyor. Oysa Arnaud, dört yıldır silah deposunda, Jean Carbonieri, ise beş yıldır fırında görevli. Bir rastlantıdan başka şey gelmiyor akla. Bir şeyler duyuldu ama ne ölçüde?</p>

  <p class="p6">Yakın dostlarımla konuşmaya karar veriyor, durumu Matthieu, Carbonieri, Grandet ve Galgani'ye açıyorum, üçünün de bir şeyden haberi yok. Demek ki Hautin'le Arnaud, &ldquo;çevre&rdquo;den olmayan mahkûmlarla anlaşmışlar.</p>

  <p class="p6">&mdash; Öyleyse durumu neden bana açtılar?</p>

  <p class="p6">&mdash; Çünkü, her ne pahasına olursa olsun kaçmak istediğini herkes biliyor.</p>

  <p class="p6">&mdash; Böylesini istemem ama.</p>

  <p class="p6">&mdash; Canım onlar arada ayırım yapamazlar ki.</p>

  <p class="p6">&mdash; Ya kardeşin Jean?</p>

  <p class="p6">&mdash; Nasıl oldu da bu işe bulaşmak enayiliğini gösterdi, şaşıyorum.</p>

  <p class="p6">&mdash; Belki ihbar eden onun adını vermiştir de. Jean'ın bir şeyden haberi yoktur.</p>

  <p class="p6">Olaylar birbirini izliyor. Bu gece, kenefe girdiği sıra Girasolo'yu öldürdüler. Bartmique'li sığırtmacın gömleğinde kan izleri bulundu. Hızla gelişen bir soruşturma ve tecrit edilen başka bir zencinin tanıklığıyla, on beş gün içinde eski sığırtmaç, bir olağanüstü mahkeme tarafından ölüme mahkûm edildi. Garvel, ya da Savoie'lı diye adlandırılan eski bir mahkûm, avludaki çeşmelerin orada gelip beni buldu.</p>

  <p class="p6">&mdash; Kelebek, başım belada, çünkü Girasolo'yu ben öldürdüm. Zenciyi kurtarmak istiyor, öte yandan giyotine gitmekten korkuyorum, idama mahkûm edileceksem ağzımı bile açmam. Üç-beş yıl hücre cezasıyla paçayı kurtarabilirsem birine kendimi gammazlatırım.</p>

  <p class="p6">&mdash; Cezan kaç yıl?</p>

  <p class="p6">&mdash; Yirmi.</p>

  <p class="p6">&mdash; Ne kadarını tamamladın?</p>

  <p class="p6">&mdash; On ikisini.</p>

  <p class="p6">&mdash; Müebbede çarptırılmanın yolunu bul, hücreden de kurtulursun.</p>

  <p class="p6">&mdash; Ne yapmalı?</p>

  <p class="p6">&mdash; Bırak düşüneyim, bu gece sana söylerim.</p>

  <p class="p6">Akşam oluyor. Garvel'e:</p>

  <p class="p6">&mdash; Suçunu itiraf edemezsin, diyorum.</p>

  <p class="p6">&mdash; Neden?</p>

  <p class="p6">&mdash; Ölüme mahkûm edilebilirsin. Hücreden kurtulmanın tek yolu müebbede hüküm giymek. Git kendin itiraf et. Gerekçe olarak da, suçsuz birinin idam edilmesine vicdanının razı gelmediğini söyle. Avukat olarak, bir Korsikalı aynasız seç. Kendisiyle görüştükten sonra adını sana bildiririm. Elini çabuk tutmalısın. Bu arada zenciyi idam etmemeleri gerekir, iki, üç gün bekle.</p>

  <p class="p6">Mubassır Colonna'ya danışıyorum, bana çok iyi bir fikir veriyor: Garvel'i komutana götürecek ve kendisini koruyup itiraf ederken yanında bulunmam için beni seçtiğini söyleyeceğim. Bu soylu davranıştan sonra idama mahkûm edilmesinin imkânsızlığını, ancak işlediği suçun ağırlığı göz önüne alınarak müebbetten kurtulamayacağını da kendisine anlatmış olduğumu sözlerime ekleyeceğim.</p>

  <p class="p6">Her şey düşündüğümüz gibi oldu, bitti. Garvel zenciyi kurtardı, zavallı hemen serbest bırakıldı. Sahte tanık bir yıl hapis cezası yedi. Robert Garvel ise müebbede çarptırıldı.</p>

  <p class="p6">Olay kapanalı iki ay oluyor. Garvel, işin geri kalan bölümünü ancak şimdi anlatıyor bana. Girasolo, isyana katılmayı kabul edip hazırlıkları ayrıntılarına kadar öğrendikten sonra Arnaud, Hautin ve Jean Carbonieri'yi ihbar eden adam. Neyse ki, isyana katılacak diğer mahkûmların adını öğrenememiş.</p>

  <p class="p6">Bu muazzam ihbar aynasızları çok şaşırtmış, inanamamışlar bir türlü. Yine de, ihtiyatlı davranmışlar, sorguya çekip bir şey söylemeden, üç mahkûmu doğru Saint-Joseph'e göndermişler.</p>

  <p class="p6">&mdash; Girasolo'yu neden öldürdüğünü sorduklarında, gerekçe olarak ne gösterdin Garvel?</p>

  <p class="p6">&mdash; Para dolu tüpümü çaldı, dedim. Karşı karşıya yattığımız doğruydu, gece tüpümü çıkarıp yastık diye kullandığım battaniyenin altına gizlemiştim. Bir gece kenefe gittim, döndüğümde tüpün yerinde yeller esiyordu. Oysa çevremde uyumayan tek kişi Girasolo'ydu. Aynasızlar sözlerime inandılar, isyanı haber verdiğini söylemek gereğini bile duymadılar.</p>

  <p class="p6">&mdash; Kelebek! Kelebek, diye bağırdı biri. Seni çağırıyorlar!</p>

  <p class="p6">&mdash; Kelebek, topla eşyanı, Saint - Joseph'e gidiyorsun.</p>

  <p class="p6">&mdash; Hay Allah belasını versin.</p>

  <p class="p6">Fransa'da savaş patladı. Savaş Güyan'a yepyeni bir disiplin getiriyor. Kaçan mahkûmların kaldığı bölümden sorumlu şefler görevlerinden alınacaklar. Kaçarken yakalanan hemen ölüme mahkûm edilecek. Kaçmak, ülkeye ihanet eden Hür Fransız Kuvvetlerine katılmak sayılıyor. Her şeye göz yumuluyor, yalnız firarın cezası çok ağır.</p>

  <p class="p6">Binbaşı Prouilet gideli iki aydan fazla oluyor. Yeni geleni hiç tanımıyorum. Yapacak bir şey yok. Dostlarımla vedalaşıyor ve sekizde, Saint-Joseph'e giden tekneye biniyorum.</p>

  <p class="p6">Kurtarmak için denize atladığım Lisette'in babası da Saint-Joseph'de değil artık. Ailesiyle birlikte geçen hafta Cayenne'e gitmiş. Saint-Joseph komutanının adı Duatin, Havre'lı. Beni kabul ediyor. Tek başımayım zaten, teknedeki başmubassır tarafından kâğıtlarımla birlikte rıhtımda bekleyen aynasıza teslim ediliyorum.</p>

  <p class="p6">&mdash; Kelebek siz misiniz?</p>

  <p class="p6">&mdash; Evet komutanım.</p>

  <p class="p6">&mdash; Çok garip adamsınız, diyor.</p>

  <p class="p6">&mdash; Neden garip oluyorum?</p>

  <p class="p6">&mdash; Bir yandan, her yönden tehlikeli olduğunuz yazılı, kırmızı mürekkeple: &ldquo;Devamlı kaçma hazırlığı içinde&rdquo;, deniyor, öte yandan da: &ldquo;Köpekbalıklarının arasına atlayıp Saint-Joseph komutanının kızını kurtarmaya çalıştı&rdquo;, yazısı görülüyor. Benim de iki kızım var Kelebek, onları görmek ister misiniz?</p>

  <p class="p6">Çocuklara sesleniyor, sapsarı saçlı üç ve beş yaşlarında iki çocuk, yanlarında beyaz elbiseli biri Arap ve esmer, çok güzel bir kadınla birlikte içeri giriyor.</p>

  <p class="p6">&mdash; Karıcığım, bu adamı görüyor musun&mdash; Liset-te'i kurtarmak için denize atlayan o.</p>

  <p class="p6">&mdash; Yok canım! Elinizi sıkayım, diyor genç kadın.</p>

  <p class="p6">Bir kürek mahkûmunun elini sıkmak, ona şereflerin en büyüğünü vermektir. Bir kürek mahkûmunun eli asla sıkılmaz. Kadının içten gelen bu hareketi beni duygulandırıyor.</p>

  <p class="p6">&mdash; Ben Lisette'in vaftiz annesiyim. Grandet ailesi bizim çok yakın dostumuzdur. Kendisine yardım edecek misin kocacığım?</p>

  <p class="p6">&mdash; Önce kampa gidecek, sonra dilediğin işi istersin benden.</p>

  <p class="p6">&mdash; Sağ olun komutan, size de çok teşekkür ederim hanımefendi. Neden Saint-Joseph&rsquo;e gönderildiğimi söyler misiniz? Bu, ceza gibi bir şey çünkü.</p>

  <p class="p6">&mdash; Bana kalırsa belirli bir nedeni yok. Yalnız yeni komutan, kaçmandan korkuyor.</p>

  <p class="p6">&mdash; Haksız da değil.</p>

  <p class="p6">&mdash; Sorumlulara verilecek cezalar iyice arttırıldı. Savaştan önce rütbe tenziliyle paçayı kurtarmak mümkündü; şimdi geçmişine bakmadan adamın canına okuyorlar. Seni bunun için Saint-Joseph'e yolladı. Royale'den sorumlu, Saint-Joseph'den değil. Kaçacaksan buradan kaçmanı istiyor.</p>

  <p class="p6">&mdash; Burada ne kadar kalacaksınız komutanım?</p>

  <p class="p6">&mdash; On sekiz ay.</p>

  <p class="p6">&mdash; O kadar uzun süre sabredemem ama başınızı belaya sokmamak için Royale'e dönmenin bir yolunu bulurum.</p>

  <p class="p6">&mdash; Sağ olun, diyor kadın. Bu kadar soylu bir yaradılışta olduğunuza sevindim. Bir şeye ihtiyacınız olursa, rahatça evimize gelebilirsiniz. Sen de kocacığım, kamptaki kapı nöbetçilerine emir ver, Kelebek dilediği zaman benimle görüşmeye gelebilmeli.</p>

  <p class="p6">&mdash; Olur sevgilim. Muhammet. Kelebek'i kampa götür. Sen de, oturacağın koğuşu seç.</p>

  <p class="p6">&mdash; Düşünmem bile gereksiz: Azılılar koğuşunu istiyorum.</p>

  <p class="p6">&mdash; Doğru, düşünmen bile gereksiz, diyor komutan gülümseyerek.</p>

  <p class="p6">Bir kâğıt doldurup Muhammet'in eline veriyor. Komutanın hem evi hem de çalışma yeri olan binadan çıkıyorum. Rıhtımın hemen yanında, Lisette'in eski evi bu. Genç Arap&rsquo;la birlikte kampa varıyorum. Nöbetçi komutanı çok sert ve yaşlı bir Korsikalı, adam öldürmüşlüğü bile var: Adı Filissari.</p>

  <p class="p6">&mdash; Ne o kelebek, diyor sen mi geliyorsun? Bak, bilirsin ki insanlarla ya çok iyi olurum, ya da çok kötü. Buradan kaçmaya kalkışma, enselersem tavşan gibi gebertirim. İki yıl sonra emekliliğim geliyor, başımı derde sokmanın sırası değil.</p>

  <p class="p6">&mdash; Siz de bilirsiniz ki, ben bütün Korsikalıların dostuyum. Kaçmayacağım demiyorum, ama kaçarsam görevli olmadığınız saatlere rastlamasına dikkat edeceğim.</p>

  <p class="p6">&mdash; Böylesi daha iyi Kelebek. Demek birbirimize düşman olmayacağız. Gençlerin başı derde girse pek önemi yok, benim durumum öyle değil. Bu yaşımda, üstelik tam emeklilik öncesinde, düşünebiliyor musun? Her neyse, anlaştık değil mi? Kâğıtta hangi bina yazılıysa oraya git.</p>

  <p class="p6">Artık yeni kampta, Royale'dekinin eşi, yüz-yüz yirmi mahkûmun yattığı koğuştayım. Delifişek Pierrot burada, Hauttin, Arnaud ve Jean Carbonieri de burada. Mantıklı düşünülürse, Matthieu'nün kardeşi Jean ile yan yana yatmam gerekir ama Jean kardeşi gibi değil. Üstelik Hautin ve Arnaud ile dostluğu yüzünden işime gelmiyor. Dolayısıyla Jean Carbonieri'ye çalım atıp Carrier'nin, Bordelux'lu Delifişek Pierrot'nun yanına yerleşiyorum.</p>

  <p class="p6">Saint-Joseph adası Royale'den daha yabani, biraz daha ufak ama daha uzun olduğu için de büyük görünüyor. Ada üst üste iki düzlükten meydana geliyor, kamp ilk düzlükte. Tepede de korkunç hücrelerin bulunduğu cezaevi var. Laf arasında, hücre cezası çekenlerin her gün, bir saat denize girmeye devam ettiklerini belirtelim. Böyle sürüp gider inşallah.</p>

  <p class="p6">Her gün, öğlende komutanın hizmetinde çalışan Arap bana üçlü bir sefertası getiriyor, önceki gün getirdiği sahanları alıyor, yenilerini bırakıyor. Lisette'in vaftiz anası, bana her gün, ailesine yaptığı yemekten yolluyor.</p>

  <p class="p6">Pazar günü, teşekkür etmek üzere evine gittim, öğleden sonrayı kadınla konuşmak ve çocuklarla oynamakla geçirdim. Bu sapsarı başları okşarken, kendi kendime insanın bazen ödevinin ne olduğunu kestirmekte güçlük çektiğini düşünüyorum, iki herif eski düşüncelerinden vazgeçmediyse bu ailenin başında dolaşan tehlike müthiş. Girasolo'nun ihbarına aynasızlar bile inanamamış, suç ortaklarını birbirinden ayırmak yerine birlikte Saint-Joseph'e göndermişti. Şimdi dağıtılmaları yolunda tek söz söylesem, ilk ihbarın önemini ve doğruluğunu kesinleştirmiş olacaktım. Bunun üzerine aynasızların tepkisi ne olacaktı. En iyisi susmak dedim kendi kendime.</p>

  <p class="p6">Koğuşta, Arnaud ile Hautin benimle pek konuşmuyorlar. Böylesi daha iyi, birbirimize efendice davranıyoruz ama yüz göz olmak yok. Jean Carbonieri ise bana dargın, kendisiyle birlik olmadığıma kızmış. Biz dört arkadaşız: Delifişek Pierrot, Roma Armağanının keman dalında ikincilik alan, sık sık saatlerce keman çalarak beni efkâra boğan Marchetti, Sete şehrinde yaşamış Korsikalı Marsori ve ben.</p>

  <p class="p6">Kimseye bir şey söylemiyorum. Royale adasında gerçekleşemeyen isyandan burada kimsenin haberi yok. Aynı şeyleri düşünüyorlar mı acaba? Üçü de güç işte çalışıyorlar. Koca koca kayaları çekmek, sürüklemek gerek. Bu taşlar bir havuz yapımında kullanılıyor. Koca bir kaya zincirlerle bağlanıyor, sonra on beş yirmi metre boyunda bir zincir buna ekleniyor, kayanın sağında ve solunda mahkûmlar zincirin halkalarına kancalarını takıyorlar. Bir çekişte, yük hayvanı gibi, kayayı gideceği yere kadar sürüklüyorlar. Güneşin altında görülen bu iş çok güç, üstelik de bezdirici.</p>

  <p class="p6">Rıhtım yönünden tüfek ve tabanca sesleri geliyor. Anladım, deliler harekete geçti. Ne oluyor? Kim üstün geldi? Koğuşta oturmuş, yerimden kımıldamıyorum. Bütün arkadaşlar: &ldquo;isyan bu&rdquo;, diyorlar.</p>

  <p class="p6">&mdash; İsyan mı? Ne isyanı?</p>

  <p class="p6">Bir şeyden haberim olmadığını açıkça hissettirmek istiyorum. O gün işe gitmeyen Jean Carbonieri, yanık yüzü kireç gibi, yanıma geliyor. Alçak sesle söylediklerini duyuyorum:</p>

  <p class="p6">&mdash; İsyan başladı Kelebek.</p>

  <p class="p6">Soğukkanlılıkla:</p>

  <p class="p6">&mdash; Ne isyanı, diyorum. Benim bir şeyden haberim yok.</p>

  <p class="p6">Tüfek sesleri devam ediyor. Delifişek Pierrot, koşarak koğuşa dalıyor.</p>

  <p class="p6">&mdash; İsyan patlak verdi, ama başarısızlığa uğradılar sanıyorum. Tam bir çılgın sürüsü bunlar Kelebek, çıkar bıçağını, ölmeden önce kaç tanesini öl-dürebilirsek kârdır.</p>

  <p class="p6">&mdash; Evet, diyor Carbonieri, ne kadarını öldürebilirsek öldürelim!</p>

  <p class="p6">&mdash; Chissilia bir ustura çıkarıyor. Herkes bıçağını eline alıyor.</p>

  <p class="p6">&mdash; Dokuz.</p>

  <p class="p6">&mdash; Atın bıçakları yere. Aynasızları kim tehdit ederse gebertirim. Bu koğuşta tavşan gibi kurşuna dizilmeye niyetim yok. Senin haberin var mıydı?</p>

  <p class="p6">&mdash; Hayır.</p>

  <p class="p6">&mdash; Ya senin?</p>

  <p class="p6">&mdash; Benim de haberim yoktu.</p>

  <p class="p6">&mdash; Senin?</p>

  <p class="p6">&mdash; Bir şey duymadım.</p>

  <p class="p6">&mdash; Tamam biz buradakiler &ldquo;Çevre&rdquo;nin adamlarıyız. Kerizlerin ayaklanmasından haberimiz yok. Anlaşıldı mı?</p>

  <p class="p6">&mdash; Ağzını açmaya niyetlenen, bir şey bildiğini kabul etmeye kalkarsa kendini ölü saysın. Gevezelik edecek kadar hıyarlaşmanın hiç gereği yok demek. Bıçaklarınızı kenefe atın, neredeyse burayı basarlar.</p>

  <p class="p6">&mdash; Ya bizim çocuklar üstün geldiyse?</p>

  <p class="p6">&mdash; Üstün geldilerse, ayaklanmalarını başarılı bir firarla sonuçlandırsınlar da görelim. Ben yokum bu işte, ya sizler?</p>

  <p class="p6">Jean Carbonieri'nin de dâhil bulunduğu sekiz kişi:</p>

  <p class="p6">&mdash; Biz de yokuz, diyor.</p>

  <p class="p6">Ben gerçeği bildiğimi söylemiyorum kimseye, tüfek sesleri kesildiğine göre mahkûmların partiyi kaybettiği anlaşılıyor. Kazansalardı, tasarladıkları kıyım devam eder, silah sesleri kesilmezdi.</p>

  <p class="p6">Dipçik, sopa ve tekmeyle taş işçilerini itip kakan aynasızlar çılgın gibiydiler. Mahkûmları yan binaya sokup kendileri de içeri doldular. Gitarlar, mandolinler, satranç takımları, iskambiller, lambalar, küçük sıralar, zeytinyağı, şeker, kahve kavanozları, temiz çamaşırlar, gömlekler, ne varsa çiğneniyor, parçalanıyor ve hırsla dışarı atılıyordu. Yönetmeliğe uygun olmayan ne varsa ondan öç alıyordu aynasızlar. İki tabanca sesi duyuldu.</p>

  <p class="p6">Kamp sekiz binadan meydana geliyordu. Her yerde aynı şeyi yaptılar, çoğu kere dipçik salladılar. Adamın biri çırılçıplak dışarı uğradı ve hücrelerin bulunduğu yere doğru koşmaya başladı, onu zindana götürmekle görevli aynasızlar acımadan basıyorlardı sopayı.</p>

  <p class="p6">Karşıya, yanımıza uğradılar. Şu sıra yedinci koğuştalar. Bir tek bizimki kalıyor geriye. Dokuzumuz da yerimizi almış bekliyoruz. Dışarda çalışmaya gidenlerden dönen yok. Herkes olduğu yerde donmuş gibi. Kimse konuşmuyor. Benim ağzım kupkuru. Allah vere de, hayvanın biri bu fırsattan yararlanıp beni gebertmese, diye düşünüyorum. Korkudan bitik haldeki Carbonieri.</p>

  <p class="p6">&mdash; Başka diyeceğin var mı Kelebek?</p>

  <p class="p6">Hep arkam dönük:</p>

  <p class="p6">&mdash; Bu isyan hikâyesine inanmıyorum, diyorum. Neden isyan edilsin? Aynasız öldürmek için mi? Öldürdükten sonra kaçmak için mi? İyi ama kaçınca nereye gidilecek? Benim kadar kaçma tecrübesi olan var mı? Çok uzaklardan, Kolombiya'dan döndüm geldim. Buradan kaçan azılı katillere hangi ülke kucak açar, sorarım size? Nedir o ülkenin adı? Enayilik etmeyin, beş paralık aklı olan böyle bir isyana bulaşmaz.</p>

  <p class="p6">&mdash; Belki sen bulaşmadın ama ya Carbonieri? O bulaşmıştır mutlaka. Çünkü bu sabah, işe gitmemek için hasta listesine yazılması Arnaud ile Hautin'i çok şaşırttı.</p>

  <p class="p6">&mdash; Size öyle geliyor, dedikten sonra Filissari'ye dönüyorum.</p>

  <p class="p6">&mdash; Hemen anlayacaksınız, Carbonieri benim dostumdur, kaçışımı ayrıntılarıyla biliyor, hayale kapılması imkânsız. Hele bir ayaklanma sonrası kaçmanın vereceği sonuçlar hakkında yeterince bilgisi var.</p>

  <p class="p6">Tam bu sıra komutan görünüyor. Dışarda bekliyor. Filissari çıktığında komutan:</p>

  <p class="p6">&mdash; Geliyorlar, diyor.</p>

  <p class="p6">Elde ateşe hazır tüfek ve tabancalarıyla yirmiden fazla aynasız koğuşa dalıyor.</p>

  <p class="p6">&mdash; Ne, diye haykırıyor Filissari, daha soyunmadınız mı? Ne bekliyorsunuz, leş sürüsü? Hepinizi kurşuna dizeceğiz. Hemen soyunun, geberdikten sonra sizi soymak istemiyoruz.</p>

  <p class="p6">&mdash; Bay Filissari...</p>

  <p class="p6">&mdash; Kapa çeneni Kelebek! Artık aman dilemek yok. Yapmayı tasarladığınız şey çok korkunç! Bu tehlikeliler koğuşunda kalanların, işin içinde bulunmaması imkânsız.</p>

  <p class="p6">Gözleri yuvalarından uğramış, kan çanağına dönmüş, insanı yanıltmayan katil parıltılar dolaşıyor bu gözlerde.</p>

  <p class="p6">&mdash; Sizin gibi bir Napolyoncunun, suçsuz kişileri öldürmeye kalkmasını aklım almıyor. Ateş mi etmek istiyorsunuz? O zaman söylev möylev istemiyoruz. Ateş edin bir an önce, etsenize yahu! Ben de seni adam sanırdım Filissari Baba, gerçek bir Napolyoncu sanırdım, yanılmışım. Neyse bak, ateş e-derken yüzünü görmek istemediğimden arkamı dönüyorum. Hepiniz arkanızı dönün şu aynasızlara çocuklar, üstümüze saldırıyorlardı da o yüzden öldürdük, demesinler.</p>

  <p class="p6">Koğuştaki mahkûmların hepsi, aynı anda aynasızlara sırtını çevirdi: Bu tutumum karşısında aynasızlar dondu kaldı. Filissari'nin öteki koğuşlarda iki kişiyi öldürdüğü düşünülürse (Bunu sonradan öğrendik) durumları epey garipti.</p>

  <p class="p6">&mdash; Carbonieri! diyor.</p>

  <p class="p6">&mdash; Burada.</p>

  <p class="p6">&mdash; İşkence etmeden hücreye götürün. Siz mubassır B..., kendisine refakat edin. Hepiniz çıkın, yalnız başmubassırlar kalsın koğuşta. Adaya yayılan mahkûmları toparlayın. Kimseyi öldürmeyin ve hepsini buraya getirin.</p>

  <p class="p6">Komutan yardımcısı ve dört aynasızla dönen Filissari koğuşa giriyorlar.</p>

  <p class="p6">&mdash; Kelebek, çok korkunç bir şey oldu, diyor komutan. Cezaevi komutanı olarak büyük sorumluluk var üzerimde. Bazı tedbirler almadan önce, bilgi edinmek istiyorum. Böyle hayatî bir anda, benimle özel olarak konuşmak istemeyeceğini biliyordum, onun için geldim koğuşa. Mubassır Duclos öldürüldü. Evimdeki silahlar alınmak istendi, görüldüğü gibi, bir isyandı bu. Karar vermek için birkaç dakikam var, sana güveniyor ve görüşünü söylemeni bekliyorum.</p>

  <p class="p6">&mdash; Bir isyan, bir ayaklanma olur da biz nasıl duymayız? Neden bir şey söylenmedi bize? Bu işe kaç kişi bulaştı? Komutan, size sorduğum şu üç sorunun cevabını vereceğim ama daha önce, mubassır öldürüp silahı alındıktan sonra kaç kişinin harekete geçtiğini söylemenizi istiyorum.</p>

  <p class="p6">&mdash; Üç kişi.</p>

  <p class="p6">&mdash; Adları nedir?</p>

  <p class="p6">&mdash; Arnaud, Hautin ve Marceau.</p>

  <p class="p6">&mdash; Anladım, ister kabul edin, ister etmeyin, ayaklanma diye bir şey olmamış.</p>

  <p class="p6">&mdash; Yalan söylüyorsun Kelebek, diyor Filissari. Bu ayaklanma Royale'de yapılacaktı ama Girasolo haber verdi, biz inanmadık. Şimdi bütün söylediklerinin doğru olduğu anlaşılıyor. Yani, bizi uyutuyorsun.</p>

  <p class="p6">&mdash; Siz haklıysanız ben de muhbirin tekiyim. Delifişek Pierrot da, Carbonieri de, Galgani de, Royale deki bütün Korsikalı haydutlar da, &ldquo;Çevre&rdquo;nin bütün adamları da muhbir. Olup bitenlere rağmen görüşünüze katılmıyorum. Ayaklanma olsa başında biz bulunurduk, başkaları değil.</p>

  <p class="p6">&mdash; Ne maval uyduruyorsun? Bu işle kimsenin ilgisi yok ha? İmkânsız.</p>

  <p class="p6">&mdash; Diğerlerinin bir hareketi görüldü mü? Bu üç delinin dışında yerinden kımıldanan mı var? Dört mubassırla şefleri Filissari'nin tüfekleriyle korudukları buradaki nöbetçi karakolunu ele geçirmek için en ufak bir şey yapıldı mı? Saint-Joseph'de kaç tekne var? Sadece bir şalupa. Altı yüz kişi bir şalupaya mı binecek? O kadar da hıyar değiliz artık. Sonra tüymek için adam öldürmek nasıl iştir? Yirmi kişinin kaçtığını düşünsek, nereye giderlerse gitsinler, tutuklanıp iade edilecekler. Komutan, adamlarınızla birlikte kaç kişiyi öldürdünüz, bilmiyorum ama öldürdüklerinizin suçsuz kişiler olduğu inancındayım. Hele elimizde avucumuzdaki üç parça eşyayı kırmak da ne oluyor? Kızgınlığınız haklı nedenlere dayanır gibi, ama unutmayın ki azılılara asgari bir hayat hakkı tanımadığınız gün gerçek bir ayaklanma patlak verir. Bu umutsuzların ayaklanmasıdır, kolektif bir intihardır, gebermek pahasına, aynasızı ve mahkûmuyla göze alırız sonuna kadar kapışmayı. Bay Dutain, sizinle açıkça konuştum; kararınızı vermeden önce gelip bize danıştığınız için bunu hak ettiniz. Bizi rahat bırakın artık.</p>

  <p class="p6">&mdash; Ya bu işe bulaşanlar, diyor yine Filissari.</p>

  <p class="p6">&mdash; Bulaşanları da siz bulun. Bizim bir şeyden haberimiz yok, bu konuda size faydamız da dokunamaz. Tekrar ediyorum, bu hikâye kerizlerin bir çılgınlığıdır. Bizim ilgimiz yok.</p>

  <p class="p6">&mdash; Bay Filissari, mahkûmlar azılılar koğuşuna girdiğinde, yeni emre kadar kapıları kapattırın. Kapıda iki mubassır bekleyecek, işkence yok, mallarını kırıp dökme yok. Benimle gelin.</p>

  <p class="p6">Diğer aynasızları da yanına alıyor, yürüyüp gidiyor. Offff! Ucuz kurtulduk! Kapıyı kaparken Filissari bana sesleniyor:</p>

  <p class="p6">&mdash; Benim gibi bir Napolyoncu bulduğun için kısmetlisin vesselam.</p>

  <p class="p6">Bir saate yakın bir süre içinde, bizim koğuşta kalanların hepsi geri döndü. On sekiz eksik var: Aynasızlar aceleyle bu on sekiz kişiyi başka binalara kapadıklarını fark ediyorlar. Onları da getirdiklerinde her şeyi öğreniyoruz. Çünkü son gelenlerin hepsi işe çıkanlar. Saint - Etienne'li bir hırsız, alçak sesle bana anlatıyor:</p>

  <p class="p6">&mdash; Düşün Kelebek, bir tona yakın gelen kayayı dört yüz metre kadar çekmiştik. Taşları çektiğimiz yol genellikle düz. Komutanın evinin aşağı yukarı elli metre yakınında bir kuyu var. Bu kuyu, her zaman mola yerimizdir. Hindistancevizlerinin gölgesinde ve yolun tam yarısındadır. Her zamanki gibi bugün de kuyunun başında durduk, buz gibi sudan bir kova çekip kana kana içtik, birkaç kişi de başlarına koymak için mendillerini ıslattılar, Mola on dakika kadar sürdüğünden, bizimle gelen aynasız da kuyunun kenarına ilişti. Başındakini çıkarıp geniş bir mendile alnını ve çıplak başını siliyordu ki, Arnaud elinde bir çapayla arkadan yaklaştı. Çapayı kaldırmadığı için hiç birimiz bağırıp aynasızı uyarmadık. Arnaud'nun çapayı kaldırıp tam tepesine indirmesi bir saniye bile sürmedi. Kafası ikiye yarılan aynasız pik diyemeden yığıldı kaldı, önüne dikilen Hautin de, yere devrilirken silahını kaptı. Marceau ise tabancasının bağlı olduğu kayışını çekti, çıkardı. Marceau, elde tabanca, bizlere dönüp: &ldquo;Bu bir ayaklanmadır. Bizimle olanlar peşimizden gelsin&rdquo; dedi. Arap gardiyanlardan ne kıpırdayan oldu, ne bağıran, mahkûmlardan da kimse, peşlerinden gitmeye hevesli görünmedi. Arnaud, hepimize baktıktan sonra: &ldquo;ödlek alayı, diye bağırdı, erkeklik neymiş göstereceğiz hepinize!&rdquo; Arnaud, Hautin'in elinden aynasızın tüfeğini aldı, birlikte komutanın evine koştular. Marceau biraz kenara çekilmiş, yakınımızda bekliyordu. Elinde büyük tabancası: &ldquo;Kımıldamayın, konuşmayın, bağırmayın, diyordu. Hey gardiyanlar, yüzükoyun uzanın yere&rdquo; durduğum yerden, olup bitenleri baştan sona izledim. &ldquo;Komutan'ın evine girmek üzere, Arnaud merdivenleri çıkarken, evde çalışan Arap, iki çocuğun biri elinde, diğeri kucağında, kapıyı açıverdi, ikisi de şaşırdılar, kucağında çocuk tutan Arap Arnaud'ya bir tekme attı. Arnaud Arap&rsquo;ı öldürmek istiyor. Arap da çocuğu kalkan yapıyordu. Ne Arap&rsquo;ın bağırdığı vardı, ne diğerlerinin. Kimseden çıt çıkmıyordu. Dört, beş kere, tüfek, çeşitli açılardan Arap&rsquo;a doğrultuldu. Her keresinde de Arap, küçük çocuğu namluya tutuyordu. Hautin yukarı çıkmadı ve yandan, Arap&rsquo;ın pantolonunun paçasını kaptı. Arap düşmek üzereyken Arnaud'nun elinde tuttuğu tüfeğe doğru çocuğu fırlatıverdi. Merdivenin üstünde dengesi bozulan Arnaud, çocuk, Arap ve paçasına yapışan Hautin, alt alta, üst üste aşağı yuvarlandılar. Tam o sırada, önce çocuklardan, ardından Araptan ilk çığlıklar yükseldi. Bu çığlıkları Arnaud ve Hautin'in küfürleri izledi. Arap ikisinden daha atik davranıp yere düşen silahı kaptı ama ancak sol eliyle ve namlusundan tutabiliyordu. Hautin ise Arap&rsquo;ın bacağına yeniden yapışmıştı. Arnaud da sağ kolunu kavrayarak büktü. Arap tüfeği on metre öteye savurdu. Birlikte tüfeği almağa koşarlarken, kuru yaprakları toplama işini bitirip dönen ilk aynasız ateşe başladı. Komutan da pencerede göründü ve üst üste mermi yağdırmaya koyuldu. Ama Arap&rsquo;ı vurmaktan çekiniyor ve tüfeğin düştüğü yere ateş ediyordu. Hautin ile Arnaud, deniz kıyısındaki yoldan kampa doğru kaçmaya başladılar. Arkalarından kurşun yağıyordu. Sakat bacağıyla pek hızlı koşamayan Hautin denize varmadan vuruldu. Arnaud ise, aynasızların havuzuyla mahkûmlar için yapılmakta olanın arasından suya girdi. Orası hep köpek balığı doludur, bilirsin. Arnaud'nun çevresine iyiden iyiye kurşun yağıyordu artık. Çünkü komutanla ilk ateş eden aynasıza bir üçüncüsü de katılmıştı. Arnaud, iri bir kayanın ardına gizlendi. Teslim ol, diye bağırıyordu aynasızlar. Teslim olursan dokunmayız sana. Asla, diyordu Arnaud. Köpekbalıklarına yem olmak yeğdir, hiç olmazsa pis suratlarınızı görmem. Ve denize dalıp doğru köpekbalıklarına yürüdü. Bu arada da bir kurşun yemiş olmalı ki, durur gibi oldu. Aynasızlar ateşe devan ediyorlardı. Yüzmeden, yürüyerek yoluna devam etti. Köpekbalıkları saldırdığında belden yukarısı suya girmemişti bile. Yarı yarıya sudan çıkıp üstüne saldıran bir köpekbalığına yumruk attığını rahatça görebildik. Sonra kollarını ve bacaklarını koparmadan, sağından solundan çekiştiren köpekbalıkları tarafından parçalandı. Beş dakika içinde yok oluvermişti. Arnaud ile köpekbalıklarının meydana getirdiği kümelere aynasızlar, belki yüz el ateş ettiler. Sırt üstü karaya vurduğuna bakılırsa, bu kadar kurşunla tek köpekbalığı öldürüldü. Her yandan aynasız geldiği için, Marceau, tabancayı kuyuya atmakla paçayı kurtarabileceğini sandı. Ama Arap gardiyanlar kalkıp sille tokat onu aynasızlara götürdüler ve isyana katıldığını söylediler. Elleri havada ve kan içindeydi, yine de aynasızlar onu tabanca ve tüfek kurşunlarıyla öldürdüler, içlerinden biri hızını alamadı. Namlusundan tutup kaldırdığı tüfeğinin dipçiğiyle Marceau'nun kafasını ezdi. Her aynasız, şarjörünü bir kere Hautin'in üstüne boşalttı. Otuz kişiydiler, adam başına altı kurşundan hesaplanırsa, canlı ya da ölü, Hautin'i yüz seksen mermiyle doldurdular.</p>

  <p class="p6">Filissari'nin öldürdükleriyle, önce Arnaud'nun peşinden gitmeye kalkıp sonra vazgeçen, Arap gardiyanlar tarafından ihbar edilenlerdi. Baştan aşağı yalandı bu da, suç ortağı olsa bile kimse yerinden kıpırdamamıştı. İki günden beri herkes koğuşta kapalı. İşe giden yok. Kapıdaki nöbetçiler iki saatte bir değişiyor. Binaların arasında başka nöbetçiler dolaşıyor. Bir binadan öbürüyle konuşmak yasak. Pencereye çıkmak yasak. Hamakların arasındaki geçidin bir ucuna gittik mi, telli kapıdan avluyu görebiliyoruz. Royale'den takviye kuvvetleri gelmiş. Bir tek mahkûm görünmüyor. Arap gardiyanlardan da kimse yok. Herkes içerde. Zaman zaman, gürültüsüz patırtısız, çırılçıplak birinin, peşinde bir aynasızla hücrelerin bulunduğu binaya doğru gittiğini görüyoruz. Yan pencerelerden, aynasızlar, sık sık içeri bakıyorlar. Kapının sağında ve solunda iki nöbetçi var. Nöbet sıraları kısa, iki saat, ama hiç oturmuyor ve silahlarını omuzlarına asmıyorlar; tüfek sol kola yatırılmış, ateşe hazır bekliyor.</p>

  <p class="p6">Beşer kişilik küçük gruplar halinde poker oynamaya karar verdik. Kalabalık ve büyük oynamanın sırası değil, çok gürültü oluyor. Kemanla Beethoven'in bir sonatını çalan Marchetti, kesmek zorunda kaldı.</p>

  <p class="p6">&mdash; Susturun şu kemanı be, matemdeyiz.</p>

  <p class="p6">Alışılmamış bir gerginlik, yalnız koğuşta değil, bütün kampta hüküm sürüyor. Ne kahve veriliyor, ne de çorba. Sabah bir somun ekmek, öğle sığır eti, akşam sığır eti. Dört kişiye bir kutu konserve et düşüyor. Bir şeyimizi kırıp dökmediklerinden, kahvemiz de var, tereyağı, zeytinyağı, un ve diğer yiyeceklerimiz de. Diğer koğuşlarda çöp bırakılmamış. Kahvenin dumanı kenef penceresinden tütmeye başlayınca aynasızlar, ateşi söndürme emri verdiler. Eski bir mahkûm olan, Marsilyalı ihtiyar Niston, satmak üzere pişiriyordu kahveyi. Aynasıza cevap verme gözüpekliğini gösterdi:</p>

  <p class="p6">&mdash; Ateşin sönmesini istiyorsan, gel kendin söndür.</p>

  <p class="p6">Bunun üzerine aynasız, pencereden birkaç el ateş etti. Kahve bir yana gitti, ateş öbür yana. Niston bacağına bir kurşun yedi. Herkes o kadar korkmuştu ki, kurşuna dizileceklerini sanan mahkûmlar yüzükoyun yere kapanıverdiler.</p>

  <p class="p6">O sıra nöbetçi komutanı Filissari'ydi. Yanında dört aynasızla, deli gibi koştu geldi. Ateş eden, durumu anlatmaya koyuldu, Auverqne'li bir gençti bu. Filissari ana dilinde sövmeye başladı, beriki ne dediğini anlamıyor:</p>

  <p class="p6">&mdash; Anlamıyorum sizi, diyordu.</p>

  <p class="p6">Hamaklarımıza uzandık. Niston'un bacağı kanıyor.</p>

  <p class="p6">&mdash; Yaralı olduğumu söylemeyin, dışarda beni öldürebilirler.</p>

  <p class="p6">Filissari tele yaklaştı. Marquetti onunla Korsika dilinde konuşuyor.</p>

  <p class="p6">&mdash; Pişirin kahvenizi, bir daha olmaz böyle şey diyor ve uzaklaşıyor.</p>

  <p class="p6">Niston'un talihi varmış, kurşun içerde değil. Kasın altından girip bacağın ortasından çıkmaş. Yaranın üstünden bacağı bağlanıyor, kan durunca sirkeyle sarılıyor.</p>

  <p class="p6">&mdash; Kelebek, çık dışarı.</p>

  <p class="p6">Saat akşamın sekizi, ortalık iyice kararmış. Bana seslenen aynasızı tanımıyorum, Brötanyalı olmalı.</p>

  <p class="p6">&mdash; Bu saatte neden çıkacakmışım? Dışarda bir işim yok.</p>

  <p class="p6">&mdash; Komutan seni görmek istiyor.</p>

  <p class="p6">&mdash; Söyleyin buraya gelsin. Ben çıkmam.</p>

  <p class="p6">&mdash; Çıkmak istemiyorsun demek?</p>

  <p class="p6">&mdash; İstemiyorum.</p>

  <p class="p6">Dostlarım çevremde halka oluyorlar. Aynasız, kapalı kapının ardından konuşuyor. Marquetti kapıya doğru gidiyor ve:</p>

  <p class="p6">&mdash; Komutan gelmeden Kelebek çıkmaz, diyor.</p>

  <p class="p6">&mdash; Kendisi istetti onu.</p>

  <p class="p6">&mdash; Söyleyin, buraya gelsin.</p>

  <p class="p6">Bir saat sonra, iki genç aynasız duruyor kapıda. Yanlarında, komutanın evinde çalışan Arap var. Komutanı kurtaran ve ayaklanmanın başarısızlığa uğramasını sağlayan Arap.</p>

  <p class="p6">&mdash; Kelebek, ben Muhammet. Seni almaya geldim, komutan görüşmek istiyor. Buraya gelemez.</p>

  <p class="p6">Marquetti:</p>

  <p class="p6">&mdash; Kelebek, diyor, herifin tüfeği var.</p>

  <p class="p6">Dostlarımın arasından kapıya, yürüyorum. Gerçekten de Muhammet'in koltuğunun altında bir tüfek var. Silahlı bir kürek mahkûmu da gördük burada, bakalım daha başka neler göreceğiz.</p>

  <p class="p6">&mdash; Gel diyor Arap, gerektiğinde seni korumak üzere buradayım.</p>

  <p class="p6">İnanmıyorum ona.</p>

  <p class="p6">&mdash; Gel bizimle!</p>

  <p class="p6">Çıkıyorum dışarı, Muhammet yanıma geçiyor, iki aynasız da arkama. Kampın kapısındaki kulübenin önünden geçerken. Filissari:</p>

  <p class="p6">&mdash; Kelebek, diyor, herhalde benden şikâyetçi olamazsın.</p>

  <p class="p6">&mdash; Ne ben sizden şikâyetçiyim, ne de azılılar koğuşundakilerden kimse. Başkalarını bilmem.</p>

  <p class="p6">Komutanın evine doğru yürüyoruz. Evle rıhtım, karpit lambalarıyla aydınlatılmış ama ışık yetmiyor. Yolda Muhammet bana, bir paket Gauloises veriyor, iki karpit lambasıyla aydınlatılan salona girdiğimde Royale'in komutanı, yardımcısı, Saint-Joseph komutanı, hücrelerin bulunduğu cezaevinin komutanı ve Saint-Joseph komutan yardımcısının oturduğunu görüyorum.</p>

  <p class="p6">Dışarda, aynasızların kolladığı dört Arap&rsquo;ı fark ettim. İkisi, Arnaud ile Hautin'in takımıyla işe çıkanlardandı.</p>

  <p class="p6">&mdash; İşte Kelebek, diyor Muhammet.</p>

  <p class="p6">Saint-Joseph komutanı da:</p>

  <p class="p6">&mdash; Merhaba Kelebek, diyor.</p>

  <p class="p6">&mdash; Merhaba.</p>

  <p class="p6">&mdash; Otur şu iskemleye.</p>

  <p class="p6">Başım salondakilere çevrili. Salon kapısı mutfağa açılıyor, komutanın karısı içerden bana dostça bir işaret yapıyor.</p>

  <p class="p6">&mdash; Kelebek, diyor Royale komutanı. Komutan Dutain, sizin güvenilir biri olduğunuzu söylüyor. Yakın dostlarından birinin kızını kurtarmak üzere denize atladığınız için cezanız bağışlanmış. Ben sizi, her yönden çok tehlikeli tanıtan dosyanızdaki kayıtlardan biliyorum. Bu kayıtları unutmak ve meslektaşım Dutain'e inanmak istiyorum. Herhalde bir soruşturma komisyonu buraya gelecek ve bütün mahkûmlar bildiklerini söyleyecekler. Sizin ve birkaç arkadaşınızın adalardaki mahkûmlar üzerinde büyük etkiniz olduğunu biliyoruz. Söyleyeceklerinizi eksiksiz yaparlar. Ayaklanma konusundaki görüşünüzü, bir de gerek sizin koğuşunuz ve gerek diğer koğuşta-kilerin şu sıra olayla ilgili olarak neler söyleyebileceklerini öğrenmek istiyoruz.</p>

  <p class="p6">&mdash; Benim, diğerlerinin görüşleri konusunda söyleyebileceğim bir şey yok. Onları etkilemek de istemem. Komisyon bugünkü hava geçmeden gelirse, hepiniz görevinizden alınırsınız.</p>

  <p class="p6">&mdash; Ne diyorsun Kelebek? Ben ve Saint-Joseph'-deki meslektaşlarım, isyanın önüne geçtik.</p>

  <p class="p6">&mdash; Belki siz paçayı kurtarabilirsiniz, ama Royale&rsquo;in önde gelen yöneticileri değil.</p>

  <p class="p6">&mdash; Nedenini söyler misiniz!</p>

  <p class="p6">Royale komutanı ve yardımcısı yerlerinden kalkıp tekrar oturdular.</p>

  <p class="p6">&mdash; Resmen ayaklanmadan söz ederseniz toptan hapı yutarsınız. Şartlarımı kabul ederseniz, Filissari hariç, hepinizi kurtarırım.</p>

  <p class="p6">&mdash; Nedir şartlar?</p>

  <p class="p6">&mdash; Her şeyden önce, yarın sabahtan başlayarak adadaki günlük hayat eskisine dönecek. Ancak aramızda konuşursak herkesi etkileyebilir, komisyon karşısında neler söyleyebileceğimizi kararlaştırırız. Tamam mı?</p>

  <p class="p6">&mdash; Peki, diyor Dutain. Ama bizi kurtarmayı nereden çıkarıyorsun?</p>

  <p class="p6">&mdash; Siz Royale yöneticileri, yalnız Royale'in değil, bütün adaların da yöneticisi değil misiniz?</p>

  <p class="p6">&mdash; Evet.</p>

  <p class="p6">&mdash; Girasolo size, adada bir isyanın hazırlandığını gammazlamadı mı? Şeflerinin de Arnaud ile Fautin olacağını söylemedi mi?</p>

  <p class="p6">Aynasız atılıyor:</p>

  <p class="p6">&mdash; Bir de Carbonieri var.</p>

  <p class="p6">&mdash; Hayır, yalan. Carbonieri, Marsilya'dan beri Girasolo'nun can düşmanıydı. Başını derde sokmak için onun da adını verdi Girasolo. Ama siz, böyle bir isyanın patlak verebileceğine inanmadınız. Neden mi? Girasolo isyanın hedefinin kadınları, çocukları, Arap gardiyanlarla aynasızları öldürmek olduğunu bildirmişti ki bu, size pek akla yakın gelmiyordu, öte yandan, Royale'deki sekiz yüz kişiye iki tekne, Saint-Joseph'deki altı yüz kişiye de bir tekne düşüyordu. Hiç bir aklı başında kişi, böyle bir ayaklanmaya katılmayı kabul etmezdi.</p>

  <p class="p6">&mdash; Bunları nereden biliyorsun?</p>

  <p class="p6">&mdash; Orası beni ilgilendirir, ama siz ayaklanmadan bahsetmeye devam eder, beni de ortadan kaldırmaya kalkarsanız bütün bunlar açıklanır, ispatlanır. Görülüyor ki sorumluluk, isyancıları ayırmadan Saint-Joseph adasına gönderen Royale yetkililerinin. Mantıklı düşünülürse verilmesi gerekli karar birini Şeytan adasına, diğerini Saint-Joseph'e göndermek, üçüncüsünü Royale'da alıkoymaktı. Bu çılgınca hikâyeye inanmanın güçlüğünü kabul ediyorum, ama soruşturma kurulu bu gerçeği ortaya çıkarırsa ağır cezalara çarptırılırsınız. Tekrar ediyorum, yakalanmadan söz ettiğiniz sürece kendi başınızı daha beter belaya sokarsınız. Benim şartlarımı kabul ederseniz her şey düzelir. Bir, yarından başlayarak adada hayat eski haline dönecek; iki, isyana katılmalarından şüphelenip hücreye attıklarınız çıkacak, ayaklanma söz konusu olmadığından suç ortaklığının ortaya çıkarılması filan gibi gerekçelerle hiç biri sorguya çekilmeyecek; üç, Filissari hemen Royale odasına gönderilecek. Bu iş, her şeyden önce kendi güvenliğiyle ilgili. Üstelik, adada ayaklanma olmadıysa üç kişinin öldürülmesine ne sebep gösterebiliriz? Hem bu mubassır iğrenç bir katildir, olay sırasında ödü patlamış ve biz dâhil, herkesi öldürmeye kalkmıştı. Şartlarımı kabul ederseniz herkese, Arnaud, Hautin ve Marceau'nun, mümkün olduğu kadar çok kişiyi temizleyerek ölene kadar çarpışmak için isyan ettiklerini söyletirim. Yaptıklarının önceden anlaşılması mümkün değildi. Ne suç ortakları vardı, ne de sırdaşları. Herkes, onların intihara kararlı tipler olduğunu biliyordu, herhalde ölünceye dek mümkün olduğu kadar çok adam temizlemeyi kararlaştırmışlardı, isterseniz ben mutfağa çekileyim, aranızda rahatça tartışır, cevabınızı sonra bana verirsiniz.</p>

  <p class="p6">Mutfağa girip kapıyı kapıyorum. Bayan Dutain elimi sıkıyor, bana kahve ile konyak sunuyor. Muhammet soruyor:</p>

  <p class="p6">&mdash; Benimle ilgili bir şey söylemedin ya?</p>

  <p class="p6">&mdash; Orası komutanı ilgilendirir. Eline silah verdiğine göre, bağışlanmana çalıştığı anlaşılıyor.</p>

  <p class="p6">Lisette'in vaftiz anası yavaşça:</p>

  <p class="p6">&mdash; Royale'dakiler da aldılar boylarının ölçüsünü, diyor.</p>

  <p class="p6">&mdash; Saint-Joseph&rsquo;te, kocanızdan başka herkesin bildiğim bir ayaklanma teşebbüsüne girişildiğini kabul etmek çok kolaydı onlar için.</p>

  <p class="p6">&mdash; Kelebek, her şeyi duydum ve bize iyilik etmek istediğinizi hemen anladım.</p>

  <p class="p6">&mdash; Öyle Bayan Dutain.</p>

  <p class="p6">Kapı aralanıyor.</p>

  <p class="p6">&mdash; Kelebek, içeri gel, diyor bir aynasız. Royale'in komutanı bana:</p>

  <p class="p6">&mdash; Oturun, diyor. Tartışma sonucu, oy birliğiyle haklı olduğunuza karar verdik. Ayaklanma söz konusu değil. Üç mahkûm, mümkün olduğu kadar çok insanı öldürüp intihar etmek niyetiyle harekete geçmiştir. Yarın, hayat eski hale dönecek. Bay Filissari bu gece Royale Adasına gönderildi. Durumu bizi ilgilendirir, sizden bu konuda işbirliği istemiyorum. Sözünüzü tutacağınızı umarım.</p>

  <p class="p6">&mdash; Bana güvenebilirsiniz.</p>

  <p class="p6">&mdash; Muhammet ve siz mubassır beyler, Kelebek'i koğuşuna götürün. Filissari'yi de buraya alın. Bizimle Royale adasına geliyor.</p>

  <p class="p6">Yolda Muhammet'e, kurtulmasını dilediğimi söylüyorum. Bana teşekkür ediyor.</p>

  <p class="p6">&mdash; Ne istiyordu aynasızlar senden?</p>

  <p class="p6">Büyük bir sessizlik içinde, kelimesi kelimesine, salonda geçen konuşmayı koğuştakilere aktarıyorum.</p>

  <p class="p6">&mdash; Görüşlerimi kabul etmeyen, ya da herkes adına aynasızlarla yaptığım anlaşmayı eleştirmek isteyen varsa söylesin.</p>

  <p class="p6">Bir ağızdan, kabul ettiklerini bildiriyorlar.</p>

  <p class="p6">&mdash; Bu işe başka kimsenin katılmadığına inandılar mı sence?</p>

  <p class="p6">&mdash; Hayır ama yerlerinden olmamak için inanmak zorundalar. Biz de, başımızın derde girmesini istemiyorsak, aynı yolu tutmalıyız.</p>

  <p class="p6">Sabah yedide bütün hücreler boşaltıldı, içerdekilerin sayısı yüz yirmiyi geçiyordu. Kimse işe çıkmadı ama koğuş kapıları açıldı, avlu mahkûmlarla doldu. Diledikleri gibi konuşuyor, sigara içiyor, güneşleniyor ya da gölgede oturuyorlardı. Niston hastaneye gönderildi. Carbonieri, hücrelerin yüzde sekseninin kapısına: &ldquo;isyana katılmasından şüphe ediliyor&rdquo; yazılı kartonlar asıldığını söylüyor.</p>

  <p class="p6">Artık beraberiz ve gerçeği yeni öğreniyoruz. Filissari bir kişiyi öldürmüş. Diğer ikisinin canına kıyan, köşeye kıstırıp öldüreceklerini sanan ve hiç olmazsa ölmeden önce bir aynasızı temizlemek için bıçaklarıyla saldıran mahkûmlara ateş açan iki genç mubassır. İşte, başlangıcında başarısızlığa uğrayıp üç kürek mahkûmunun eşi görülmemiş intiharına dönüşen, gerçek bir ayaklanma. Yetkililerle mahkûmlar da, üç kişiden başkasının bu işe bulaşmadığı görüşünü benimsiyorlar. Resmî bildiri de aynı şeyi belirtiyor. Geriye kalıyor bir efsane ya da gerçek bir hikâye, gerçek bu iki sözcüğün arasında ama hangisi olduğunu pek bilemiyorum.</p>

  <p class="p6">Kampta öldürülen üç kişiyle Hautin ve Marceau'nun cenazesi şöyle yapılıyor: Ölüleri denize atmak için altı kapalı bir tek sandık bulunduğundan aynasızlar hepsini tekneye koyup birlikte köpekbalıklarına sallayıveriyorlar. Buna karar verirken de, hiç olmazsa bir - ikisinin ayaklarındaki ağırlıklarla denizin dibini boylayacakları umuluyor. Köpekbalıkları o sıra, diğerlerini parçalamakla meşgul bulunacak. Anlatılanlara bakılırsa ölülerin hiç biri dibe gidecek zamanı bulamamış, alacakaranlıkta, beyaz kefenleri içinde dans eden bu kuklalar köpekbalıklarının ağızları ve kuyruklarıyla hareket ediyormuş. Bu dehşet verici görüntüye dayanamayan aynasızlarla kürekçiler oradan hemen kaçmışlar.</p>

  <p class="p6">Soruşturma kurulu adaya geldi, beş gün kadar Saint-J,oseph'de iki gün de Royale Adasında kaldı. Bana özel bir şey sormadılar, diğerleri gibi bilgime başvuruldu. Komutan Dutain'den her şeyin yolunda gittiğini öğreniyorum. Filissari'ye, emekliliği gelene kadar izin verilmiş. Demek bir daha buraya dönmeyecek. Muhammet'in bütün cezası bağışlandı. Komutan Dutain terfi etti.</p>

  <p class="p6">Her olaydan sonra bir bozguncu çıkar, dün de Bordeaux'lu bir mahkûm:</p>

  <p class="p6">&mdash; Aynasızların ekmeğine yağ sürmekle bize ne kazandırdın, diye sormaz mı?</p>

  <p class="p6">Yüzüne dik dik baktım:</p>

  <p class="p6">&mdash; Fazla bir şey olmadı. Elli, altmış mahkûm isyana katılmak suçundan beş yıl hücrede yatmayacak. Sence, bu önemli bir sonuç değil mi?</p>

  <p class="p6">Neyse ki bu fırtına da dindi. Aynasızlarla kürek mahkûmları arasındaki sessiz anlaşma, meşhur soruşturma kurulunun bir sonuca varmasını engelledi. Onlar da belki, her şeyin bu şekilde sonuçlanmasını istiyorlardı. Ben, şahsen bu işten ne bir şey kazandım, ne de bir şey kaybettim. Yalnız birçok arkadaş, daha ağır cezalardan kurtuldukları için bana minnettar, üstelik taş çekme işi de kaldırıldı. Artık böyle bir angarya yok. Taşları mandalar çekiyor, mahkûmlar da yerlerine yerleştiriyor. Carbonieri fırına döndü. Ben de Royale Adasına dönmenin yollarını arıyorum. Gerçekten de, burada atölye yok sal yapabilmek mümkün değil.</p>

  <p class="p6">Fransa'da Mareşal Petain'in iş başına gelmesi, mahkûmlarla aynasızlar arasında ilişkileri iyice bozdu. Görevlilerin hepsi, yüksek sesle: &ldquo;Petainci&rdquo; olduklarını söylüyorlar. Hele bir Normandiyalı aynasız var:</p>

  <p class="p6">&mdash; Size bir şey söyleyeyim mi Kelebek, diyor zaten ben hiç bir zaman cumhuriyetçi olmadım.</p>

  <p class="p6">Adalarda radyo yok, kimse dışardan haber alamıyor, üstelik Martinique ve Guadeloupe'da üslenen Alman denizaltılarını her yönden beslediğimiz söyleniyor, inanılır gibi değil. Devamlı tartışma çıkıyor.</p>

  <p class="p6">&mdash; Allah belasını versin, sana bir şey diyeyim mi Kelebek? Ayaklanma şimdi olmalı ki, adaları De Gaulle'ün Fransızlarına verelim.</p>

  <p class="p6">&mdash; Deve Charles'in kürek mahkûmlarına ihtiyacı mı var sanıyorsun? Ne yapsın bizleri?</p>

  <p class="p6">&mdash; Canım, iyi kötü, yine de iki - üç bin kişi varız.</p>

  <p class="p6">&mdash; Cüzzamlılar, aptallar, veremliler dizanteriye tutulanlar mı? Dalga geçme dostum! Bir de azılıları başına saracak kadar enayi değil o herif.</p>

  <p class="p6">&mdash; Sapasağlam iki bin kişi çıkmaz mı buradan?</p>

  <p class="p6">&mdash; O başka şey. Sağlam olmaları, savaşçı olabilmelerini gerektirmez. Sen savaşı yol kesip uğruluk yapmak mı sanıyorsun? Yol kesip adam soymak on dakika sürer; savaş yıllar yılı bitmez, ister hoşlanın, ister hoşlanmayın ama ben burada Fransa uğruna can verecek kimse göremiyorum.</p>

  <p class="p6">&mdash; Bize yaptıklarından sonra neden Fransa uğruna can verecekmişiz?</p>

  <p class="p6">&mdash; Haklı olduğumu gördünüz mü? Neyse ki bizim sırık Charlot'nun savaşa sokacağı başka adamlar var. Yine de alçak Almanların topraklarımızda olduğunu ve onlarla işbirliği yapan Fransızlar çıktığını düşünmek adamı çıldırtıyor. Buradaki aynasızların topu, Petain'den yana.</p>

  <p class="p6">Kont de Berac: &ldquo;De Gaulle askerlerine katılırsak belki de kendimizi affettiririz,&rdquo; diyor. Bunun üzerine garip bir şey oluyor: O ana kadar kimse, suçunu affettirmekten söz etmemişken herkes, azılısı ve kerizi, bir umut ışığının parıldadığını görüyorlar.</p>

  <p class="p6">&mdash; De Gaulle'ün emrine girmek için ayaklanıyor muyuz Kelebek?</p>

  <p class="p6">&mdash; Özür dilerim çocuklar ama kimseye kendimi affettirmeye niyetim yok. Fransız adaleti ve &ldquo;tashih-i karar&rdquo; müessesesinin içine edeyim. Ben kendi kendimi temize çıkarırım, ödevim buradan kaçmak, kurtulunca da toplum içinde tehlike olmadan normal bir adam gibi yaşamak. Erkek olanın, başka yoldan bir şey ispatlayacağını pek sanmıyorum. Adaları De Gaulle'e vermek beni hiç ilgilendirmiyor, onu ilgilendirdiğini de sanmıyorum. Hem, böyle bir şeyi başarırsanız yukarıdakiler ne diyecek biliyor musunuz? Hür Fransa Kuvvetlerine yardım için değil de, kendinizi kurtarmak için ayaklandığınızı söyleyecekler. Siz kimin haklı olduğunu biliyor musunuz? De Gaulle mü haklı, Petain mi? Benim bir şeyden haberim yok. Yalnız ülkemin düşman işgaline uğraması beni çok üzüyor. Yakınlarımı, akrabalarımı, kız kardeşlerimi ve yeğenlerimi düşünüyorum.</p>

  <p class="p6">&mdash; Bize hiç acımayan bir toplumun başına gelenlerden ötürü bu kadar kendimizi üzmemiz için salak olmamız gerekiyor.</p>

  <p class="p6">&mdash; Ama üzülmen çok normal bir şey, çünkü bu aynasızlar ve Fransız adalet mekanizması bu jandarmalar, gardiyanlar, mubassırlar Fransa değil. Ayrı bir sınıf tepeden tırnağa çarpık görüşlü kişilerin meydana getirdiği ayrı bir sınıf, içlerinden kaçı, bugün Almanlara uşaklık etmeye hazır? Fransız polisinin vatandaşlarını tutuklayıp Almanlara teslim ettiğine kalıbımı basarım, istersen bahse girerim. Neyse, tekrar söylüyorum, amacı ne olursa olsun, ayaklanma işinde ben yokum. Firar olursa belki, ama nasıl bir firar?</p>

  <p class="p6">Topluluklar arası ağır tartışmalar yapılıyor. Kimi De Gaulle'cü, kimi de Petain'ci. Temelde kimsenin bir şeyden haberi yok, çünkü adada ne mubassırların radyosu var, ne de mahkûmların. Haberler adalara uğrayıp, biraz un, zahire ve pirinç bırakan gemiler tarafından getiriliyor. Bizim için, çok uzaktan görülen savaşın anlaşılması pek güç.</p>

  <p class="p6">Söylentiye göre, Saint-Laurent-du-Maroni'den, hür birlikler adına asker toplayan biri gelmiş. Burada kimse bir şey bilmiyor, yalnız Almanların Fransa'yı ele geçirdiğinden haberimiz var.</p>

  <p class="p6">Matrak bir olay: Royale adasına bir papaz geldi, ayinden sonra vaaz verdi:</p>

  <p class="p6">&mdash; Adalara saldırırlarsa, Fransa toprağını mubassırlarla birlikte korumanız için hepinize silah dağıtılacak.</p>

  <p class="p6">Sözlerini aynen alıyorum. Gerçekten çok saf olmalıydı bu papaz, bizi de pek saf keriz sanıyordu herhalde. Tutuklulardan, hücrelerini savunmalarının istendiğini düşünebiliyor musunuz? Şu kürekte, bakalım daha nelere rastlayacağız?</p>

  <p class="p6">Bizim için savaşın başlıca sonucu şu: Basit gardiyandan komutana ve başmubassıra kadar aynasız sayısının iki katına çıkması; bazıları Alman ya da Alzas ağzıyla Fransızca konuşan bir sürü müfettişin adalarda görevlendirilmesi; günde dört yüz gram ekmek, pek az da et verilmesi.</p>

  <p class="p6">Kısacasını söylemek gerekirse tek artan şey, başarısız bir firara verilen ceza. Böyle bir suçun cezası idam. Çünkü suçlamada: &ldquo;Fransız düşmanlarının emrine geçmek için kaçtı&rdquo;, deniyor.</p>

  <p class="p6">Dört aydır Royale'dayım. Doktor Germain Guibert'le çok iyi dost olduk. Eşsiz bir kadın olan karısı, yiyecek sıkıntısından biraz olsun kurtulmak için benden bir sebze bahçesi hazırlamamı rica etti. Salata, turp, taze fasulye, domates ve patlıcan diktim. Hayatından pek memnun, bana yakın bir dost gibi davranıyor.</p>

  <p class="p6">Bu doktor, rütbesi ne olursa olsun, aynasız eli sıkmamış adam. Ama tanıyıp değer verdiği bazı kürek mahkûmlarıyla tokalaşmaktan çekinmiyor. Özgürlüğüme kavuştuktan sonra Doktor Germain Guibert ile, Doktor Rosenberg aracılığıyla yeniden ilişki kurdum. Marsilya'da, Canebiere üzerinde karısıyla birlikte çekilmiş bir resmini yolladı bana. Fas'tan yeni dönmüştü, özgür ve mutlu olduğumu öğrendiğini, çok sevindiğini belirtiyordu. Geride kalan bir yaralıyı kurtarmaya çalışırken, Hindi Çini&rsquo;de şehit düştü. Benzerine az rastlanan çok iyi bir insan, karısı da her yönüyle ona uygun bir kadındı. 1967 yılında Fransa'ya döndüğümde, karısını aramayı düşündüm. Sonra vazgeçtim. Kendisinden mektupla bir yazılı ifade rica etmiştim daha önce, istediğimi göndermiş, fakat bir daha da bana mektup yazmamıştı. O günden sonra ondan haber alamadım. Birden susmasının nedenini bilmiyorum ama ruhumun derinliklerinde, Royale'daki yuvalarında bana gösterdikleri yakınlıktan ötürü onlar için minnetlerin en büyüğünü taşıyorum.</p>

  <p class="p6">Evet, birkaç ay sonra dönebildim Royale Adasına.</p>
</body>
</html>
