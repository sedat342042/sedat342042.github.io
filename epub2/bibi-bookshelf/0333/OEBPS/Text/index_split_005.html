<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117966">3<br class="calibre5" />
  Jöntürk</p>

  <p class="block12">&nbsp;</p>

  <p class="block">Araba Savoie Oteli’nin dar sokağına saptı. Birkaç dakika gittikten sonra, iki kadı, eski bir taş evin önünde durdu. Cevdet Bey’e kapıyı pansiyoncu madam açtı, saygıyla kenara çekilip gözünün ucuyla kapının önündeki arabaya baktı. Sonra fırsatı kaçırmayarak, arkasından koşup ağbisini çekiştirdi: Ağbisi çok gürültü yapıyor, pansiyonun öteki müşterilerini rahatsız ediyor, hasta olmasına rağmen, ahlak dışı hareketlerde bulunuyordu. Cevdet Bey, müşterisini pansiyondan atmakla korkutan kadına başını sallayarak merdivenlere yürüdü. “Demek ki fazla bir şeyi yok!” diye düşündü. Taş merdivenleri çabuk çabuk çıktı, kapıya vurdu. Buraya en son iki hafta önce, nişandan sonra geldiğini hatırladı.</p>

  <p class="block">Kapıyı, beklediği gibi, Ermeni kadın açtı. Cevdet Bey onu her görüşünde yaptığı gibi önce kızardı. Sonra, kızarmasını önlemek için bir şey unutmuş da hatırlıyormuş gibi, şaşkın ve düşünceli bir tavır takınarak içeri girdi.</p>

  <p class="block">“Ağbim nasıl?” diye sordu ve bu sırada yatakta sırtını yastığa dayayarak yatan Nusret’i gördü. “Bir şeyi yok!” diye düşündü.</p>

  <p class="block">Ağbisi: “Oo sen misin? Nereden çıktın bakalım?” dedi.</p>

  <p class="block">Cevdet Bey, ağbisinin sesinin perdesinden sağlığını anlamaya çalışarak gülümsedi. Sonra yanına gitti, sarılıp yanaklarına yüzünü yaklaştırdı.</p>

  <p class="block">Ağbisi: “Veremliler öpülmez!” dedi, ama kendisini öptürdü. Bir bağışta bulunuyormuş gibi yapmıştı bunu.</p>

  <p class="block">Cevdet Bey: “Nasılsın?” diye sordu. Kenardaki bir sandalyeye oturdu.</p>

  <p class="block">Ağbisi cevap olarak: “Ee, nereden esti bakalım senin aklına buraya gelmek?” dedi. Sonra şüpheyle sevgilisine baktı. “Mari sen mi çağırdın onu yoksa?”</p>

  <p class="block">“Niye çağırayım? Kendi kendine gelmiştir!” Tatlı, müzikli bir sesti bu.</p>

  <p class="block">Cevdet Bey, “Ağbi seni ziyaret etmem için çağrılmam mı gerek?” dedi. Ağbisinin karşısında her zaman kapıldığı suçluluk duygusuna kapıldığını hissederek kızardı. Sonra: “Nasılsın? Hastalığın nasıl?” diye sordu.</p>

  <p class="block">Nusret öfkeyle Ermeni kadına döndü: “Onu sen çağırmışsın. İkidir sağlığımı soruyor? Niye soruyor?”</p>

  <p class="block">Mari: “Nusret!” diye inledi. Onu yatıştırmak için ayağa kalktı, yanına gitti. Üzerindeki çarşafı örterken Cevdet Bey’e dönüp: “Ağbiniz iyi değil. Dün akşam çok kötüydü. Kendisinden geçti... Şimdi birazcık iyidir, ama yanılmayın!” dedi.</p>

  <p class="block">Nusret: “Hayır, hayır, hiçbir şeyim yok!” diye bağırdı. Sonra birşeyler daha söylemek istedi ama soluğu yetmedi, sustu. Yapabildiği tek şey olan, küçümseyici, suçlayıcı gözlerle çevresine baktı.</p>

  <p class="block">Cevdet Bey, Mari’ye dönüp: “Doktor çağırmadınız mı?” diye sordu.</p>

  <p class="block">Bu sırada ağbisi: “Doktor istemez! Benden iyi doktor mu olur? Doktorluk insanlığın düşmanıdır!” diye mırıldandı.</p>

  <p class="block">Mari, “Bu durumda ben ne yapabilirim?” diye düşünüyormuş gibi Cevdet Bey’e baktı.</p>

  <p class="block">Cevdet Bey, “Evet doktor çağırmak bana düşüyor!” diye düşündü. Sonra, Mari ile gözgöze geldikleri için utandı. Kadının güzel olmasa bile, şirin olduğunu aklından geçirdi. Sarhoş, hasla ve parasız olan ağbisinin, böyle bir kadınla nasıl olup da ilişki kurduğunu merak etti. Odayı inceledi: Bir masanın üstünde leğenler, tabaklar, bardaklar duruyordu. Bunlar, belli ki, sık sık kullanılıyor, sık sık yıkanıyordu. Bir köşede yeni yıkanmış, ütülenmiş çarşaflar, gömlekler vardı. Eşya, duvarlar, pencereler her yer tertemiz, pırıl pırıldı. Oda bir hasta odasından çok, az sonra konuk ağırlanacak bir zengin evinin yeni temizlenmiş bir odasına benziyordu. Cevdet Bey, temizlenen ve bakılan bir evin odaları ve eşyası içinde bir kadın ve çocuklarla birlikle yaşama isteğinin içinde uyandığını farkederek bir daha Ermeni kadına baktı ve gene kızardı. Sonra, ağbisine döndü. Nusret ağır ağır ve zorlanarak soluyordu. Cevdet Bey ağbisiyle bu kadının bu odayı doldurduklarını, kendisinin bir fazlalık olduğunu düşündü. Sonra yeniden Ermeni kadına bakarak, hayatında bir kere böyle bir kadının, hayır, herhangi bir kadının sevgisini kazanamadığını aklından geçirdi.</p>

  <p class="block">Bu sırada ağbisi: “Ziya’yı hiç gördün mü?” diye sordu. Ziya dokuz yaşındaki oğluydu. Nusret onu Haseki’deki akrabalarının yanına bırakmıştı.</p>

  <p class="block">Cevdet Bey şaşırarak: “Hayır!” dedi, Haseki’ye hiç gitmediğini ağbisi biliyordu. İki kardeşin Haseki’yle olan ilişkilerini, Cevdet Bey’in ev işleri için Vefa’daki eve aldığı Zeliha Hanım sağlıyordu. Son zamanlarda Ziya hakkında yeni bir haber duymamıştı o kadından.</p>

  <p class="block">Nusret: “Ziya’yı köye, annesinin yanına yollayayım mı diye düşünüyorum,” dedi. “Ama hayır! Burada kalsın. O aptalların arasında da olsa şehirde kalması daha iyidir, değil mi?” Bir süre nefes aldı, sonra ekledi: “İkimiz de Haseki’deki akrabaları bıraktık. Ama ayrı sebeplerden: Ben onlara yük olmamak için, sen onlar sana yük olmasın diye!” Gene solumak, dinlenmek için bir süre sustu. Sonra yüzünde, Cevdet Bey’in çok iyi bildiği o suçlayıcı anlatım belirdi: “Geçen geldiğinde bir kupayla gelmişsin! Senin mi o araba?”</p>

  <p class="block">“Benim değil, kiraladım!”</p>

  <p class="block">“Öyle arabalar sokaktan çevrilip kiralanıyor mu artık?”</p>

  <p class="block">Cevdet Bey utançla: “Hayır, üç aylığına kiraladım!” dedi.</p>

  <p class="block">“Haa, şu caka arabalarından!” dedi Nusret. “Redingot ve kravat kiralar gibi araba kiraladın ha?” Mari’ye bakıp gülümsedi.</p>

  <p class="block13">Cevdet Bey değersiz ve aşağılık olduğunu düşündü.</p>

  <p class="block">Nusret dudaklarındaki aynı küçümseyici gülüşle: “Pek de şıksın bugün!” dedi. Cevdet Bey’in cevabını beklemeden Mari’ye döndü: “Sana bunun bir paşa kızıyla nişanlandığını söylemiş miydim?” Kardeşine döndü: “Nasıl, iyi bir insan mı?”</p>

  <p class="block">“İyi bir insan!”</p>

  <p class="block">“Nereden biliyorsun? Kaç kere gördün onu?”</p>

  <p class="block">Cevdet Bey ensesinden, alnından ter boşandığını hissederek ayağa kalktı. Ceplerini aradı. Mendilini unuttuğunu hatırladı. Yerine otururken: “İki” diye mırıldandı.</p>

  <p class="block">“İki ha? İki kere gördün ve iyi insan olduğunu anladın! Peki, hiç konuştunuz mu?”</p>

  <p class="block">Cevdet Bey, sandalyede sallanıyordu.</p>

  <p class="block">“Hiç konuştunuz mu, diyorum? İyi bir insan olduğunu nasıl anladın? Ne konuştunuz?”</p>

  <p class="block">“Öyle konuştuk!” dedi Cevdet Bey.</p>

  <p class="block">“Ee, o kadar utanma!” dedi birden Nusret. “Onunla konuşmamış olman senin suçun değil. Bu kötü geleneklerin, buradaki pis, sefil, kötü hayatın bir sonucu. Anladın mı ne demek istediğimi? Buradaki dünya nedir, anladın mı? Anlamadın, anlamadın, ama başını sallıyorsun! Aynı şey senin de başına gelebilir! Ama yok... Sen öyle biri değilsin! Senin bir ailen olur... Ama böyle bir kadın seni sevemez!”</p>

  <p class="block">İkisi birlikte dönüp Mari’ye baktılar. Cevdet Bey ağbisinin karşısında oturdukça bu utanç ve terden kurtulamayacağını anladı.</p>

  <p class="block">Nusret “Kızarıp bozarma öyle!” dedi. Gene Mari’ye işaret ederek: “Onu beğeniyorsun. Ona hayran oluyorsun, değil mi?” diye ekledi.</p>

  <p class="block">Mari: “Nusret rica ederim!” dedi, ama hiç utanmışa benzemiyordu. Rahat ve gururlu gözüküyordu.</p>

  <p class="block">Nusret: “Seni beğeniyor. Sana hayran oldu bile!” diyerek Mari’ye gülümsedi. “Çünkü seni Avrupai buluyordur. Benim kardeşim Avrupa’dan gelen her şeye hayrandır! Bir şey hariç...” Düşündü, sonra aradığı kelimeyi buldu. “Revolüsyon!” Kardeşine döndü: “Sen revolüsyon ne demek biliyor musun? Ya da ihtilâl? Kanın gürül gürül aktığı, giyotinli bir revolüsyon? Ama ne bileceksin sen böyle şeyleri! Senin bildiğin, sevdiğin tek şey var...” Sözünün gerisini ya getiremedi, ya da açıkça söylemek istemedi. Yalnızca parmaklarının ucunu “para” diyen insanlar gibi birbirine sürttü.</p>

  <p class="block">Cevdet Bey dayanamadı. Rüyadan da kötüydü bu. Sandalyeden kalktı. Ağbisine doğru sarsak iki adım attı, inledi:</p>

  <p class="block">“Ağbi, ben seni seviyorum. Ağbi, neden böyleyiz?” Yıllardan beri ilk defa böyle bir şey oluyordu. Utandı. Gülümseyerek dönüp Mari’ye baktı. “Bunu niye yaptım?” diye düşündü. “Allahım, ne çok terliyorum!” Rüyadan da kötüydü işte.</p>

  <p class="block">Birden Nusret’in gövdesi öne doğru büküldü. Sonra geriye yaylanıp, başı yastığa vurdu. Yeniden öne bükülürken şiddetle öksürmeye başladı. Gırtlağından ve ciğerlerinden çıkan hırıltı korkunçtu. Cevdet Bey hiçbir şey yapamadan, korkuyla ve utançla ağbisinin kıvranışına bakıyordu. Sonra, aklına birşeyler yapmak geldi. Mari koşup Nusret’in yanına oturmuş, omuzlarından tutuyordu. Cevdet Bey pencereyi açmaya karar verdi. Bu sırada ağbisi rahatladı. Cevdet Bey pencereyi zorlarken Nusret seslendi:</p>

  <p class="block">“Hayır, açma! Dışarısının pisliği içeri girmesin istiyorum. Dışarısının pis, sefil, bayağı havası, şu iğrenç, despot karanlık içeri sızmasın. Biz burada iyiyiz...” Kendinden geçer gibi olmuş söyleniyordu. “Pencereyi kimse açmasın! Burası, benim memleketim, orada, Fransa’da, olduğu gibi karanlıktan kurtuluncaya, Abdülhamit yıkılıncaya, her şey aydınlık, temiz, namuslu, iyi oluncaya kadar kimse pencereyi açmasın...” Birden gene öksürük buhranına yakalanarak titremeye başladı.</p>

  <p class="block">Cevdet Bey bir şey yapmış olmak için, ağbisinin arkasındaki yastığı vurarak düzeltti. Çarşafın yere düşen ucunu kaldırdı. Bu sırada Mari’nin telâşla başını kendisine yaklaştırdığını gördü.</p>

  <p class="block">“Bir doktor... Lütfen siz bir doktor bulun!” dedi Ermeni kadın. “Ben bunu yapamıyorum. İstemiyor!”</p>

  <p class="block">Cevdet Bey: “Evet!” diye mırıldandı. Sonra, hâlâ öksüren ağbisiyle gözgöze gelmekten korkarak, aceleyle dışarı çıktı. Kapıyı kapar kapamaz, ağbisinin arkasından bağırdığını duydu:</p>

  <p class="block">“Nereye gitti o? Doktora mı? Doktor bu durumda ne yapabilir ki?.. Doktora gerek yok!”</p>

  <p class="block9" id="calibre_pb_6">&nbsp;</p>
</body>
</html>
