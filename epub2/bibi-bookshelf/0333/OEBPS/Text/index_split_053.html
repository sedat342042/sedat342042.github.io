<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118014">38<br class="calibre5" />
  Son Akşam</p>

  <p class="block12">&nbsp;</p>

  <p class="block">Ömer arkasından gelen müziği dinleyerek barakaya doğru yürüyordu. “Oh, ne güzel içeceğim... Allah’a şükür bitti!” diye düşündü. “Şimdi zengin oldum... Benden söz ederlerken artık ‘zengin herif’ diyecekler... Ama şimdi bunların sırası değil!” Barakada yanan lambanın ışığını gördü.</p>

  <p class="block">Barakanın kapısını açarken cılız bir inilti duyuldu. İçeri girince ses kesildi. Galiba Salih şarkı söylüyordu, ama Ömer’i görünce susmuştu. Salih’le Enver masanın bir köşesine oturmuşlar, önlerine de büyük bir rakı şişesi koymuşlar, içiyorlardı. Ömer masanın karanlıkta kalan öteki ucunda iki boş şişe daha gördü.</p>

  <p class="block">“Merhaba, çocuklar!”</p>

  <p class="block">Enver, Ömer’e dönüp bakmadı bile. Salih’in omuzunu dürttü: “Canım ne susuyorsun, söylesene sen şarkını!” dedi.</p>

  <p class="block">Salih birşeyler mırıldanmaya çalıştı. Ömer’e baktı, sustu, bir süre düşündü. Sonra: “Canım patronun gözünün içine bakarak da söylenmiyor ki!” dedi, güldü.</p>

  <p class="block">Enver meydan okuyan bir tavırla: “Ne var? Ben söylerim,” dedi. Kendini zorlayarak, bağıra bağıra şarkıya başladı. Biraz söyledi. Sonra: “Hem patron değil ki o,” dedi. “Ortak o. Bizim ortağımız. Öyle değil mi? Şerefine ortak!”</p>

  <p class="block">Salih saf bir tavırla: “Tamam öyle, ama patron gibi,” dedi. “Patrona benziyor işte!” Ömer’e baktı: “Kızmıyorsunuz ya?” dedi.</p>

  <p class="block">Ömer: “Afiyet olsun çocuklar, yarasın!” dedi. Babacan bir tavır takınmaya çalışıyordu.</p>

  <p class="block">Enver: “Şerefine ortak, şerefine!” dedi. “Sen de içsene ortak!” Bir süre, “Nasıl sataşayım?” diye düşünüyormuş gibi Ömer’e baktı. Sonra: “Ama ne akıllısın sen ortak,” dedi. Salih’e döndü: “Başkaları gibi ücretle çalıştırmadı bizi; pay verdi: Ortak etti. Evet, ortak etti. Biz de iş bizim işimiz diye eşek gibi çalıştık. On mühendisin işini ikimiz yaptık.” Salih’e dönmüş, orada Ömer yokmuş gibi, söyledikleri de Salih’in bilmediği şeylermiş gibi heyecanla anlatıyordu.</p>

  <p class="block">Ömer mutfağa girdi. Önceden bir köşeye koyduğu rakı şişesini aradı, ama bulamadı. “Yoksa benimkini alıp içtiler mi?” diye düşündü. Sonra koyduğu yeri hatırladı. Tam çıkıyordu ki bardak almadığını anladı. Mutfağın içinde: “Bardak... bardak...” diye mırıldanarak gezindi. Sonra aklının başka şeyle meşgul olduğunu anladı: “Ne konuşuyorlar onlar orda?” diye düşündü. Seslerini duydu. Enver bir şey anlatıyordu. Sonra ikisi birlikte kahkahalarla gülmeye başladılar.</p>

  <p class="block">Ömer elinde boş şişe ve bardakla içeri girdi. Öteki kapıdan dışarı çıkacak, dışarıdaki masada açık havada tek başına içecekti.</p>

  <p class="block">“Ortak etmek için neden bizi seçti?” Enver hâlâ anlatıyordu: “Neden? Biz iyi mühendis olduğumuz anlaşıldı diye sevinirken, o bizi kaz gibi yoluyordu. Eşek gibi çalıştırdı bizi!”</p>

  <p class="block">Ömer: “E, siz de çalışmasaydınız canım o zaman!” dedi. Ama hemen bu söylediklerinin çirkin olduğunu, Enver’i de çok sevindirdiğini anladı.</p>

  <p class="block">Enver, Ömer’i hiç duymamış gibi Salih’e anlatıyordu: “Evet, kurnaz herif. Üstelik patron gibi değil, bir arkadaş, bir ağabey gibi davranmaya kalkıştı bize. Onunla böyle konuşuyoruz, ama faturasını da ödüyoruz. Tavladı bizi, tavladı! Sonra kaz gibi yoldu.”</p>

  <p class="block">Ömer birden: “Daha çok mu istiyorsunuz?” dedi. Sonra gene bir yanlışlık yaptığını anladı.</p>

  <p class="block">“Hah, ha!” diye bağırdı Enver. “Para dilendiğimizi sanıyor. İyi mi? Bir şey istemiyoruz, ulan, senden! Hem kaz gibi yoluyor, hem de dilenci sanıyor bizi. Salih baksana şuna?”</p>

  <p class="block">“Ben şimdiye kadar hiç dilenmedim,” dedi Salih. “Benim zavallı anneciğim bana demişti ki...”</p>

  <p class="block">Ömer dışarı çıkmak için davrandı.</p>

  <p class="block">Enver: “Dur, nereye gidiyorsun?” diye bağırdı. “Otursana bizle. Otur da konuşalım...”</p>

  <p class="block">Ömer: “Çok sarhoşsunuz siz!” dedi.</p>

  <p class="block">“Eee, ne olmuş sarhoş olmuşsak? Sen de içmeyecek misin? Otur da bizle iç, hadi. Hadi, hadi, otur da iç! Bak işte, bunu istiyoruz. Öyle değil mi, otursun da bizle içsin değil mi Salih, söylesene?”</p>

  <p class="block">“İçsin ya!” dedi Salih. “Ağbi oturup bizle içsenize!”</p>

  <p class="block">Birden Enver: “Ne yaltaklanıyorsun ulan! Oturmazsa oturmasın,” dedi.</p>

  <p class="block">Ömer babacan bir tavır takınmaya çalışarak: “Oturuyorum çocuklar oturuyorum!” dedi. Sandalyeyi çekip masanın öteki ucuna oturdu.</p>

  <p class="block">“Bak yaltaklandın, o da gitti taa oraya oturdu,” dedi Enver. “Bizim yanımıza oturmadı. Bana bulaşırlar, sataşırlar, yakışmaz, diye düşünmüştür. İyi, gene tenezzül etti değil mi?”</p>

  <p class="block">Ömer: “Orada yer yoktu!” dedi. Sonra birden utanarak bardağına rakı doldurup dikti.</p>

  <p class="block">“Niye gelip yanımıza oturmuyor da oradan, uzaktan bakıyor bize? Niye? Çünkü bunun gözü yukarıda. Kerim Bey ile, o Avrupalı mühendisle içmek ister o, bizim gibi garibanı ne yapsın.” Sonra birden bağırdı: “Biz gariban değiliz ama!..”</p>

  <p class="block">“Daha içeceğim,” diye düşünüyordu Ömer.</p>

  <p class="block">“Sonra o karı kılıklı Almanla ahbaplıktan hoşlanır. Ulan bunun oynadığı kâğıt bile başkadır. Bizim gibi pişpirik oynamaz. Briç oynar. Sonra satranç: Düşünce sporu! Hah hah haa...” Sesini incelterek taklide başladı: “Monşer, siz kaç kâğıt rica etmiştiniz?”</p>

  <p class="block">Salih dikkatle: “Ama ‘monşer’i Fransızlar söyler!” diye mırıldandı.</p>

  <p class="block">Enver bağırdı: “Hepsi kefere değil mi sonunda? Bu herif de keferelerle ahbaplıktan hoşlanmıyor mu? Avrupalıları bizden üstün buluyor. Bıktım ulan bıktım. Okulda onlar daha iyi dediler, evde onlar daha iyi dediler, sinemalarda, dergilerde onları gördük, şimdi de burada bu züppe onlarla ahbaplığı daha çok seviyor.”</p>

  <p class="block">Ömer dikkatle dinliyordu.</p>

  <p class="block">“Gözü de yukarıdadır.” Enver odada bulunmayan bir başkası hakkında dedikodu yapıyormuş gibi anlatıyordu. “Gözü yukarıda olduğu için şu milletvekilinin kızını tavlamış. Milletvekilinin kızını tavlamış.” Kelimelerin teker teker üstünde duruyor, keyfini çıkararak anlatıyordu: “Milletvekilinin kızı nasıl bir kızdır acaba? Bizimki maşallah yakışıklı. Yakışıklılığına söz yok bizimkinin, ama acaba kız nasıl? İster misin, o pembe zarflara mektup koyan şey kaknemin teki olsun?” Birden sustu. Bir sessizlik oldu. Sonra sahte bir öfkeyle bağırdı: “Sen ne biçim herifsin, ulan! Suratına tükürsek bir şey söylemeyeceksin!”</p>

  <p class="block">Ömer de öfkeli görünmeye çalıştı: “Sarhoşsun sen! Seni ciddiye alamam!” Ama bayağı, sıradan sözlerdi bunlar. Sıradan, kibirli, düzenli, aklıbaşında bir yeni zenginin sıradan, ihtiyatlı sözleri...</p>

  <p class="block">“Ciddiye alamazsın ha!” diyordu Enver. “Ciddiye alamazsın, elemek. Peki, ben söyleyeyim, sen ister al ciddiye, ister alma. Ben söyleyeyim...” Biraz düşündü. Sonra: “Şu Kerim Bey var ya şu Kerim Bey,” dedi. “Sen onun tırnağı olamazsın, anladın mı, tırnağı...”</p>

  <p class="block">“Nerden buldu bunu?” diye düşündü Ömer. “Hedefi buldu. Ama nerden buldu?”</p>

  <p class="block">“O Kerim Bey sana benzemez. Sen kıçını yırttın, bizi eşek gibi çalıştırdın, vaktinde yetiştireceğim diye. Yetiştirdin! Çok kazandın!</p>

  <p class="block">Ama Kerim Bey’e bak, Kerim Bey’e... O her şeyiyle zengin. Ruhuyla, cüzdanıyla, soyuyla, sopuyla, gönlüyle... Onun toprağı bir ayda gezilmez. O senin gibi değil. Para kazanmak için yırtınmıyor. O bari boş duracağıma biraz para kazanayım diyor. Babası ağa. Toprağı atla bir günde gezilmez. Sen onun tırnağı olabilir misin? Senin baban avukat mıydı, yoksa küçük bir tüccar mı?”</p>

  <p class="block">Ömer, “Yüzümden anladı!” diye düşündü. “Hedefi bulduğunu yüzümden anladı, şimdi de tadını çıkarıyor!”</p>

  <p class="block">“Avukat mıydı?” diye tiksintiyle yeniden sordu Enver. “Benimki de askerdi işte. Öyle bir asker ki paşalara hayranlığından benim adımı...”</p>

  <p class="block">Salih: “Benimki garsondu, benimki garsondu,” dedi. “Şimdi benden para bekliyor anam!”</p>

  <p class="block">“İyi işte!” dedi Enver. “Parayı kazandık. Sağolsun ortak bize iyi para kazandırdı!” Masadan kalktı. Odanın içinde gezinmeye başladı. Ömer’e yaklaşıp birden sordu: “Bunun babasının garson olduğunu biliyor muydun?”</p>

  <p class="block">Ömer: “Şimdi öğrendim!” dedi. Sesinde acıklı bir şey olduğunu utanarak anladı.</p>

  <p class="block">“Haaa, öğren işte!” dedi Enver sert sert. “Babası garsonmuş. Hem de Tokatlıyan Oteli’nde, biliyor muydun? Senin gibi tuzu kuru zibidilerin ekmeğin yarısını koparıp yarısını masada bırakarak ziftlendiği, sosyete orospularının kırıttığı bir lokantada uşaklık edermiş anladın mı?” Salih’i bir ağabey gibi sahiplenerek ekledi: “Bu çocuk o sosyete karıları yüzünden lokantaya gidemez, bunu da biliyor muydun?”</p>

  <p class="block">Ömer bir şey söylemek istemiyor, hızlı hızlı rakısını içiyor, bu hızla içerse dışarı çıkmadan burada hemen kusacağını düşünüyordu.</p>

  <p class="block">Enver hâlâ: “O sosyete karılarının yüzünden!” diyordu. Bir süre sustu, sandalyesine oturdu ve bağırdı: “Ben de bir sosyete karısı tavlayacağım ulan! Bir sosyete kızı tavlayacağım... Şöyle ilik gibi bir karı tavlayacağım... Şu Danimarkalı mühendislerin karıları gibi bir karı tavlayacağım, Salih. Ne karıydı o değil mi? Ortak, sen bilirsin, bu sosyete karıları nasıl tavlanır söylesene? Ne yapmak lâzım yani? Söylesene, neden hoşlanırlar? Her gün sinemaya götürürüm vallahi!” Birden elini Salih’in omuzuna koydu: “Bak Salih, paramız var, İstanbul’a gidince birer sosyete kızı tavlayalım. Paramız var. Diplomamız var, mühendisiz. Sen yakışıklısın. Ben nasılım? Ben zekiyimdir!”</p>

  <p class="block">“Sen, kızma ama, fıçı gibisin be kardeşim!” dedi Salih.</p>

  <p class="block">Enver inançlı ve kesin bir sesle: “Önemli değil!” dedi. “Önemli olan ruh güzelliği.” Bir kahkaha attı. “Ruh güzelliği!” diye bağırdı. Gene bir kahkaha attı. Sonra birden ciddileşti: “Aslına bakarsan, şu çingenelere de razıyım ben!” dedi. “Ama sosyete kızları da...” Birden Ömer’e seslendi: “Ama sen de söylemiyorsun. Haa, Salih, asıl kime sormalı bunu biliyor musun? Bunun şu arkadaşına... Refik’e. O bu işlerden çakar!”</p>

  <p class="block">Ömer: “Refik!” diye düşündü. Kendini hatırladı. Az önce birlikte orada, o işçilerin yanındaydılar. “Dostum, en yakın arkadaşım o benim!” diye düşündü. “Benim kim olduğumu, ne olduğumu o bilir.”</p>

  <p class="block">“O bu işlerden çakar, çünkü bir kere önceki kış Nişantaşı’nda görmüştüm. Yanında lokum gibi bir şey vardı!”</p>

  <p class="block">Ömer: “Refik’in düşünceleriyle alay ettim,” diye düşündü. “Bu düşünceleri küçümsedim. Oysa görüyorum ki o her zaman benden daha ahlaklı, daha namuslu, daha iyi olmuştur.”</p>

  <p class="block">“Böyle lokum gibi gencecik bir şeydi,” diye Enver anlatıyordu. “Nişantaşı’nda, o kibar sosyete semtinde bunları kolkola görmüştüm. Ben de İstanbul’a gidince Nişantaşlı bir sosyete kızı tavlayacağım. Bunu şu Refik’e soralım. O Nişantaşlı, iyi bilir bu yolları...”</p>

  <p class="block">“Ee uzattın ama!” dedi Ömer.</p>

  <p class="block">“Ne o, bozuldun mu? Şuna bak. Salih, arkadaşına toz konduramıyor... Ulan, biz senin de, arkadaşının da kim olduğunu biliyoruz, be... Okuldan hatırlıyorsun değil mi bunları... Bir bu, bir şu Refik, bir de cüce gibi biri vardı yanlarında. Herkese şöyle küçümseyerek bakarlardı. Bu züppeydi. Her gün en şık kravat ceketle gelir, pipo içerdi. Öteki cüce hastalıklı bir şeydi. Gözlüklerinin arkasından bir bakışı vardı, şeytandan farksız... Biz birinci sınıftaydık. Hatırlıyorum bu ukalâ takımını... Her şeyi küçümserlerdi. Gene en iyisi şu Refik’ti, önün iyiniyetli bir hali vardı, ama anladım şimdi: Alıklıktan, hödüklükten öyleymiş!”</p>

  <p class="block">“Yeter artık, yeter!” diye Ömer bağırdı. Sonra birden şöyle düşündü: “Birazdan Refik gelecek. Duymasın bu çirkinlikleri, ona göre değil böyle şeyler!”</p>

  <p class="block">“Bak, bak, arkadaşına toz kondurtmuyor! O alık, hödük Nişantaşlı sosyetiğe toz kondurtmuyor. Herif o lokum gibi karıyı bırakmış, buraya gelmiş. Niye gelmiş? Ağlamak için... Kürtlere, açlara, memleketin sefaletine bakmak için... Köyü kalkındırmak için yazılar yazıyor, ağlıyor. O karı kılıklı Alman’a gidiyor, ağlıyor. Oğlum, madem tüccarsın İstanbul’da paşa paşa otur, işlerini yürüt, o lokum gibi karının yatağını boş koyma! Hayır, olmaz! Buraya gelip ağlayacak!”</p>

  <p class="block">Ömer: “Sus, ulan, sus!” diye bağırdı.</p>

  <p class="block">Enver gözünün ucuyla Ömer’e bakıp aceleyle ekledi: “Hödük herif, canım. Bir de defter tutuyor biliyor musun? Hâtıra defteri... Masasının üzerine koymuş. Geçenlerde açtım baktım. Gülmekten ölürsün!.. Herif nereye baksa ağlıyor. Vah sefalet, vah bu memleket, yazmış!.. Arada sevgili karıcığım da yazmış! Gülmekten donuma ediyordum! Karının adı da Perihan. Peri gibi bir lokum! Yatağı da boş değildir canım. Bu sosyetikleri bilirsin. Birini çağırmış, demiştir ki: ‘Ben gidiyorum, ama sen bizim Periyi...’“</p>

  <p class="block">Birden Ömer sandalyeden fırladı. Enver’e doğru yürüdü. Yürürken gözünün önünde bazı kavga sahneleri canlandı. Kavgacılar, kavgadan önce birbirlerinin gözlerinin içine bakarlar, ağır ağır yürürlerdi. Enver de ayağa kalkmıştı. Ömer: “Sarhoş olduğu için onu belki yere yıkabilirim!” diye düşündü. Sonra: “Salih ayırır!” diye mırıldandı. Hiç kavga etmediğini aklından geçirdi ve Enver’in de dövüşmek istemediğini anladı. “Dövüşmek çok aptalca bir şey olur!” diye düşündü. “Tekmeleşiriz... İkimiz de birbirimize vururuz... Kimin kazandığı anlaşılmaz... Şişeler, bardaklar kırılır... Refik de onun yüzünden kavga ettiğimi...”</p>

  <p class="block">Birden Enver: “Seninle dövüşmem bile ben be!” dedi ve yerine oturdu.</p>

  <p class="block">Ömer şişesini alıp açık havaya çıktı. “İçki yalnızca mideme vurur!” diye mırıldandı. Dışardaki masaya oturdu. Şişenin dibinde kalan son damlaları bardağına boşalttı. Geceyi dikkatle dinledi. Darbuka hâlâ yorgun yorgun çalıyor, keman vızıldıyordu. “Bitti!” diye düşündü. “Şimdi ne yapacağım?” Nazlı ile evliliği düşündü. “Milletvekilinin kızı! Eh bizim de bir mutfağımız olur!” Barakayı dinledi. Oradan artık ses gelmiyordu. “Refik’i bekleyeyim,” diye düşündü. “O gelsin. Biraz konuşalım. Sonra Ankara’ya gideceğiz. Sonra ben milletvekilinin kızını alacağım. Peki, başka ne yapılabilir? Nasıl yaşanabilir? Sıradan bir hayata karşı koyulması gerektiğine ilişkin nutuklar atmıştım ben! Mesela şurada bir çiftlik de alabilirim. Hacı’nın gösterdiği çiftlik. Kaçadır? Ben bütün bu işlerden ne kadar kazandım? Dur bakalım: Birinci yıl toprağın metreküpü kaç kuruştan hesaplanmıştı?” Hiç unutamayacağı, hesaplarında kaç yüz kere kullandığı bu sayıyı unuttuğunu anlayınca çok şaşırdı. Sonra bu unutkanlığından paraya değer vermediği sonucunu çıkarıp tam gururlanıyordu ki, sayıyı hatırladı. Nazlı’yı düşündü, İngiltere’den gelişini düşündü. Sonra ağır ağır yaklaşan Refik’i gördü, ama az önce barakada ondan sözedilirken içinde canlanan sevgi bu sefer canlanmadı. Çok uykusu olduğunu, günlerdir doğru dürüst uyuyamadığını hatırlayarak gerine gerine esnedi.</p>

  <p class="block24" id="calibre_pb_54">&nbsp;</p>
</body>
</html>
