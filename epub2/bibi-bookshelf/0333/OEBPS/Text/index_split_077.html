<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118038">62<br class="calibre5" />
  Her Şey İyi</p>

  <p class="block12">&nbsp;</p>

  <p class="block">Fuat Bey Cevdet’i tanıdığı yılı anlatmış, öteki yıllara geçmişti. Meşrutiyet’i, Meşrutiyet’ten sonra canlanan iş hayatını, rahmetli Cevdet Bey’in bu yıllarda ne kadar çok çalıştığını anlatıyordu. Refik babasının sağlığında da Fuat Beyden dinlediği bu hikâyeleri gene dikkatle dinliyor, arada bir bunlardan sonuçlar çıkarıyordu. Son zamanlarda suçluluk duyan insanlar gibi, kendi hayatını başka hayatlarla karşılaştırdığını, nerede yanlış yaptığını bulmak, ya da başka yanlışlar yapmamak için başka hayatlardan örnek alınması gereken sonuçlar çıkardığını, bunu da çoğu zaman farkında olmadan yaptığını biliyordu. Fuat Bey, rahmetli Cevdet Bey’in, Meşrutiyet’ten sonra, İttihat ve Terakki ile mason olmadan iyi ilişkiler kurmayı beceren birkaç insandan biri olduğunu söyleyince, önce babasının kendisinden çok daha kararlı ve ne yaptığını bilen bir insan olduğunu düşündü, sonra gene hayat örnekleri topladığını anlayarak kendine kızdı ve Perihan’ı düşünerek eve dönmek istedi. Ama Fuat Bey kendisini, Nigân Hanım’dan da çok Refik’in dinlediğini anladığı ve anlatırken yüzüne baktığı için kıpırdayamadı.</p>

  <p class="block">Fuat Bey’in hikâyeleri Atiye Hanım’ın fotoğraf çekmek için araya girmesiyle kesildi. Herkes Nigân Hanım’ın çevresinde toplandı. Refik flaş birkaç kere patladıktan sonra salondan çıktı, merdivenleri tırmanıp aceleyle kütüphaneye girdi. Evden çıkarken, sanki burada Cihangir’e götürmeyi unuttuğu bir kitap varmış ve bu kitapla aradığı şeyleri açıklayan bilgileri bulacakmış gibi bir duygu uyanmışa içinde. Ama kütüphaneye girer girmez bu duygu yerine gene içinde bir pişmanlık ve suçluluk uyandı. “Hâlâ bir karara varamadım!” diye düşündü. Kütüphanenin boş raflarında aradığı şeyi bulamayacağını anladı. Eskiden kitaplar duran gözlerin birinde bir yün örgü ve şişler duruyordu. Masanın üzerinde Cemil’in aritmetik kitabı, bir Türkçe okuma kitabı vardı. Öteki raflara reçel dolu dört kavanoz yanyana konmuştu. Refik, “Perihan’a ayıp oluyor!” diye düşündü. Oysa Perihan ona geç gelmesini, eğlenmesini söylemişti. “Eve döneyim! Boş vakit geçirmeyeyim!” Bu odada çalıştığı, okuduğu, arkadaşlarıyla poker oynadığı yılları uzun uzun hatırlamaktan endişelenerek aceleyle odadan çıktı, saatin tıkırtısını duydu, merdivenlerden indi. “Ayşe üzülmez inşallah!” diye mırıldanarak gürültülü salona girdi. Ayşe’yi ararken tanımadığı bir yüzle selâmlaştı, sonra Güler Hanım’ı görerek öfkelendi. Gene, “Perihan’a ayıp oluyor!” diye mırıldandı, içinden birşeylere öfkelenmek geldi. Gözünün ucuyla gene baktı ve gördü: Güler gene kendisine anlayışlı bir tavırla bakıyordu. “Eve gidiyorum. Nerede şu Ayşe?” diye düşünüyordu ki, Sait Nedim Bey’in kızkardeşinin yanından ayrılıp kendisine yaklaştığını gördü. Sait Bey’in tavrından kendisine bir şey soracağını anladı ve bekledi.</p>

  <p class="block">Sait Bey, Refik’in koluna girerek: “Bizim Rastignac’a gitmişsiniz, Osman söyledi,” dedi.</p>

  <p class="block">Refik bir an şaşırarak: “Kime?” dedi.</p>

  <p class="block">“Rastignac’a! Ömer Bey’e! Ona o adı Atiye vermişti. Trende rastlamıştık!”</p>

  <p class="block">“Evet, tabii, tabii!” dedi Refik. “Anlatmıştı.”</p>

  <p class="block">“Eee, ne yapıyor şimdi o?”</p>

  <p class="block">Refik karar veremedi. Sonra birden: “Çiftçilik!” dedi.</p>

  <p class="block">“Çiftçilik? Sahi mi? Ne hoş!” dedi Sait Bey. Kelimeyi tadını çıkararak birkaç kere tekrarladı. Sonra gülümseyerek “Peki, niye, başka iş mi yok?” dedi ve cevabı kendi verdi: “Dar geldi ona bu dünya, değil mi?” Sözünü beğenerek bir kahkaha attı ve kaşlarını çattı. Yazık, yazık! Çok ateşli bir delikanlıydı. Hırslı olduğunu söylüyordu. Öyleydi de.” Sonra karısını görüp seslendi: “Atiye bak, kimden sözediyoruz. Senin Rastignac’dan!”</p>

  <p class="block">“Sahi, ne yapıyor o?” dedi Atiye Hanım. “Bizde fotoğrafları var onun. Görüşmek isterdik!” Bu sırada yanına yaklaşan bir çocuğun başını okşayarak: “Ne var canım?” dedi. Çocuğu yüzünü buruşturarak dinledi. “Ah, peki, peki!” dedi ve utangaç bir tavır takınarak Nermin’e doğru yürüdü. Onun kulağına birşeyler fısıldadı. Bir yandan işaret parmağını sallayarak çocuğu paylıyordu.</p>

  <p class="block">“Görüyor musunuz, kimse ilgilenmiyor günümüzün Rastignac’larıyla!” dedi Sait Nedim Bey. Bir kahkaha attı. “Fatihler... Gençler... Hayat!..” diye mırıldandı. Beklenmedik bir hareketle elini Refik’in omuzuna koydu: “Sizi de iyi görmüyorum ama! Suratınız asık, konuşmuyor, gülmüyorsunuz... Hep düşünüyormuşsunuz gibi bir haliniz var... Ne düşünüyorsunuz?”</p>

  <p class="block">“Bilmem! Öyle miyim?” dedi Refik.</p>

  <p class="block">Sait Bey gülümseyerek: “Bu evden ayrılmışsınız!” dedi.</p>

  <p class="block">Refik: “Çocuk için iyi olur diye düşündük!” <span class="calibre3">dedi.</span></p>

  <p class="block">Sait Bey: “Çocuk için!” diye tekrarladı, ama aklında başka bir şey vardı. Yanından geçen bir kadına gülümsedi, galiba tam ona bir hamle yapacaktı ki, caydı. Ama elini Refik’in omuzundan çekmişti. “Neşelenin, Refik Bey, neşelenin!” dedi. Sanki bir şey hatırlamaya çalışıyordu. “Neşelenin, coşun, hayatın içine girin. Yaşayın! Rahmetli babamın dediği gibi, anlaşın çevrenizle, uzlaşın! Yoksa çok mutsuz olursunuz! Yaşlanınca bu hırçınlığın boş olduğunu anlayacaksınız. Şimdi doğru mu bizim Rastignac’ın yaptığı?”</p>

  <p class="block">Refik: “Hayır, sandığınız gibi değil! Üstelik Ömer İstanbul’a...” diye mırıldandı.</p>

  <p class="block">Ama Sait Bey bunu duymamış gibiydi: “Yaşayın, yaşayın. Karışın şu büyük akışa!” diyordu. “Biz neyiz ki?.. Şu koca tarihte, şu akıp giden ırmağın yanında bir damla su bile değiliz... Bırakın kendinizi...”</p>

  <p class="block">Refik, Sait Bey’in sözlerinden de hayat dersi çıkarmaktan çekindiği için: “Ama bunlar yeni düşünceler değil ki!” dedi.</p>

  <p class="block">“Evet, rahmetli babam da söylerdi!” dedi Sait Bey. “Yeni değil tabii! Size bizim konağı örnek göstererek bilmem anlatmış mıydım. Bizim eski konağı yeniye...”</p>

  <p class="block">Refik öfkelenerek: “Evet, anlatmıştınız!” dedi.</p>

  <p class="block">“Anlatmıştım... Sizin babanız da buna en güzel örnektir! O zaman ne yapmalı? Bu hırçınlığın hiçbir yararı yok. Hiçbir meyve vermeyen bir hırçınlık. Bu insana...”</p>

  <p class="block">Refik bir an Rousseau ve Defoe’yi çevirmeyi, yayımlamayı düşündüğünü Sait Bey’e söylemeyi aklından geçirdi, ama caydı. Annesinin yanında Ayşe’yi görmüştü.</p>

  <p class="block">“Ne anlatıyorsun gene Sait?” Güler’di bu. “Sizi yakalamış. Babamın hikâyesini mi anlatıyor gene.”</p>

  <p class="block">Refik: “Evet, evet!” diye homurdandı. Bir hareket, bir şey yapmak istediği için güldü. “Aa orada!” diye mırıldanarak Nigân Hanım’ı işaret etti ve onların oturduğu köşeye yürüdü.</p>

  <p class="block">“Otur! Nereye gittin!” dedi Nigân Hanım, ama galiba alışkanlıktan şikâyet eder gibi yaptığını anladı ve gülümsedi.</p>

  <p class="block">“Tabii, tabii!” dedi Ayşe.</p>

  <p class="block">Nigân Hanım: “İyileşir iyileşmez bekliyoruz!” dedi. “Küçük Melekciğimi de hemen getir!” Sonra yanında oturan Leylâ Hanım’a dönerek en küçük torununu anlatmaya başladı.</p>

  <p class="block">Ayşe Refik’i kapıya kadar geçirdi. Refik onu öptü, duygulandı, dışarıya çıktı. Sessizliği içine çekti. Çıngırak şıngırdadı. Nişantaşı’nın üzerinde bulutsuz, lacivert bir gök vardı. Bir rüzgâr paltosunun eteklerini kaldırdı. “Yıldızsız bir yaz göğü gibi!” diye düşündü Refik. Yanda yapılan inşaatın tahta perdesine afişler yapıştırılmıştı. Bir duvarın üstünde levha vardı: “Sığınağa gider!” Saatine baktı: Yediye geliyor. “Perihan beni görünce şaşıracak. Nasıl acaba?” Nişantaşı’nın köşesi kalabalık değildi. Hızlı hızlı yürüyen tek tük paltolu insanlar geçiyordu. Refik durağa doğru yürüdü. Yeni bir apartmanın alt katında bir mezeci açılmıştı. Pazar akşamı olmasına rağmen kapalı değildi. “Perihan’a bir şey alayım!” diye düşündü. “Ama bir şey yer mi o şimdi? Çocuğa alayım!” Dükkânın önünden geçti. “Çocuk... İkinci çocuk da geliyor!” diye düşündü. “Ne yapacağım ben?.. Aklımdakini muhakkak yapacağım ama... Rousseau. Bunu bir de Sait Bey’e anlatacaktım... İğrenç herif... Güler!” Durakta beklemeye başladı, ama başka bekleyen olmadığı için sabırsızlandı. “Şu kirli semtten uzaklaşayım!” diye düşündü. “Çocukluğum, gençliğim burada geçmişti! Ama gene de ağaçlarını, rüzgârını severim!” Boş bir taksi buldu, bindi. “Evde ne yapacağım?” diye düşündü. “Perihan’a bir çorba yaparım. Çocuğa birşeyler veririm. Sonra masama oturur... Oturur ve ne yaparım? Evet, ne yapmalı acaba?” Kendine kızmaya başladı. “Bir tek düşüncem yok! Schopenhauer’in onda biri kadar aklım berrak olsaydı ne olacaktı? Var üstelik! Kültürel bir hareket... Çeviriler... Hayatı seviyorum! Şu şoför acaba ne düşünüyor. Öyle şeyler yapmalıyım ki, izi küçük de olsa şu adamcağızın hayatında bile görülebilmek... Evet, köy kalkınması tasarıları, kabul ediyorum, ütopikti. Marx! Onda da aradığımı bulamadım! Onu da düşünceleri berrak olduğu için beğendim, ama ne yapmalı, ben ne yapayını, buna cevap bulamadım. Okudukça zaten onu hep suçladığımı, suçlu hissetmem gerekliğini düşündüm... Evet mülkümden, şu yazıhaneden kurtulmalıyım! Bir yayınevi kurmalıyım... En iyi çevirileri yapmalı. Bu kitapları herkes okumalı... Acaba Ömer ne yapıyor?.. Muhtar Bey...” Birden esnedi. “Ne gürültülüydü orası da... Evde, o gürültünün içinde yıllarca nasıl oturdum?.. Belki de Ömer haklı... Doğa, sessizlik en iyisi... Açık, temiz hava... Böyle şeylere ihtiyacım var... Temiz hava almak için ne yapmalı? Pazarları maça gitmeli... Ama Perihan buna...” Şoför Cihangir’in neresine gideceğini soruyordu. Refik yolu tarif etti. Sonra eve her yaklaşışında yaptığı gibi ne yaptığını, ne yapacağını düşünmeye başladı. “Sabah biraz okudum. Sonra şu nişanı da aradan böylece çıkardık... Ayşe de evlenecek... Çocuklar... Benim ikinci çocuğum... Bu erkek olsun istiyorum... Benim gibi olmasın, herkes gibi olsun... Herkesinki gibi bir de ad koyarız: Ahmet! Nasıl biri olur acaba?” Eve yaklaşıyordu. “Nişan bitti... Aa, şu Remzi’yi tebrik etmedim, ya da evden çıkarken vedalaşmayı unuttum... Boşver!” Parayı verip arabadan indi. Asansörsüz apartmanın merdivenlerini çıkarken yüreğini dinledi: “Yaşlandım!” diye düşündü. Daire kapılarının önünden geçerken her zamanki gibi içerdeki hayatları merak etti, ama her zamanki gibi bir ipucu bulamadı, çünkü dairelerin çoğunda Rumca konuşuluyordu.</p>

  <p class="block">Anahtarıyla kapıyı açıp içeri girer girmez Perihan seslendi:</p>

  <p class="block">“Geldin mi?”</p>

  <p class="block">“Geldim, geldim. Nasılsın?”</p>

  <p class="block">“İyiyim!” diye Perihan seslendi. Sesi de iyiydi.</p>

  <p class="block">Refik paltosunu çıkarırken sabırsızlandı, ayakkabılarını çıkarmadan Perihan’ın yanına gitti: “Sahi, iyi misin?” Yatağın ucuna oturdu.</p>

  <p class="block">“Anlamadım ben de! Ateşim düştü galiba!”</p>

  <p class="block">Refik onu öptü. “Derece nerede? Bir daha bak!” dedi ve dereceyi bulup uzattı.</p>

  <p class="block">Perihan dereceyi koltuğunun altına yerleştirdi: “Nasıldı nişan?”</p>

  <p class="block">“Nasıldı? İyiydi işte!” diye mırıldandı Refik. “İyi ki buraya taşınmışız. Çocuk ne yapıyor?”</p>

  <p class="block">“Demin kendi kendine oynuyordu! Kimler vardı?”</p>

  <p class="block">“Herkes vardı! Senin Güler Hanım da vardı!”</p>

  <p class="block">“Niye benim oluyormuş?” dedi Perihan.</p>

  <p class="block">Refik elini yorganın orta yerine hafifçe bastırarak: “Erkek olursa adı Ahmet olsun!” dedi. “Neler düşündüm, biliyor musun?..”</p>

  <p class="block">“Önce nişanı anlat!” dedi Perihan. “Ayşe ne giymişti?”</p>

  <p class="block">Refik neşesinin gölgelenmesinden korkarak: “Bir elbise!” diyerek gülümsedi. “Yeşildi galiba...” Ayağa kalktı.</p>

  <p class="block">Perihan: “Aa, çamurlu ayakkabılarınla içeri girmişsin!” dedi. “Hadi, git de terlikleri giy!”</p>

  <p class="block">Refik odadan çıktı. “Terlikler, terlikler!” diye mırıldandı. Ömer’in bir sözünü hatırlar gibi oldu, ama bunun üzerinde durmadı. “Eskiden terlik giyiniyordum, çünkü Nişantaşı’nda oturuyorduk. O evde terlik giymeye gerek yoktu!” diye söylendi ve terliklerini giydi. Sonra birden çalışma odasına girdi. Hatıra defteri masanın üzerinde açık duruyordu. Yazdıklarını okudu, utandı, Herr Rudolph’a yazdığı mektubu okudu, gene sıkıldı. “Hemen işlere sarılayım. Çevirilere başlayayım!” diye düşündü. Mektubu kaldırdı, defteri kapadı. Masaya oturdu.</p>

  <p class="block">İçerden Perihan: “Ateşim iyi, çok iyi!” diye seslendi. “Her şey çok iyi, olağan, iyi...” Kendi kendine gülüyordu galiba.</p>

  <p class="block9" id="calibre_pb_78">&nbsp;</p>
</body>
</html>
