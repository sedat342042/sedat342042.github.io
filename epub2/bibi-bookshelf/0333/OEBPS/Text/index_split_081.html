<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118042">3<br class="calibre5" />
  Abla</p>

  <p class="block12">&nbsp;</p>

  <p class="block">Kapı çalınca Ahmet saate baktı: Üç buçuğa geliyordu. Birden “İlknur!” diye düşündü, ama kapıya varıncaya kadar o olmadığını anladı. Çünkü zil birkaç kere daha şaka yapar, şarkı söyler gibi çalmıştı. Kapıyı açınca iri bir gövde loşluğun içinden lop gibi fırladı. Sonra yanaklarına kokulu, yumuşak bir kadın teni değdi. Ahmet, “Ablam!” diye düşündü ve öteki yanağını da uzattı.</p>

  <p class="block">“Ne haber?” dedi Melek. “Nasılsın bakayım? Neşeli gözükmüyorsun!” Fırtına gibi odaya girip bir daire çizmiş, hemen gözden geçirmişti bile.</p>

  <p class="block">“Yok, canım, iyiyim...”</p>

  <p class="block">“Öyle mi? A, ne güzel gömlek o üzerindeki! Nereden aldın?”</p>

  <p class="block">“Her zaman giydiğim eski...”</p>

  <p class="block">“Bu çizmelerimi nasıl buluyorsun?”</p>

  <p class="block">“Yeni mi?”</p>

  <p class="block">“Evet! Enişten getirdi...”</p>

  <p class="block">“Dışarda mıydı?”</p>

  <p class="block">“Ne unutkansın sen Ahmetciğim!” dedi Melek. Arkasını Ahmet’e dönmüş resimlere bakıyordu. “Sana boya getirecekti de istemedin ya...”</p>

  <p class="block">“Sahi ne çabuk gitmiş gelmiş!” dedi Ahmet.</p>

  <p class="block">“Sen daha burada pinekle... Aaa, ne güzel şey bu!”</p>

  <p class="block">Ahmet merakla baktı: Hiç önemsemediği, kazıyıp üzerine bir başka resim yapmayı düşündüğü bir resimdi. “Bunun nesini beğendi?” diye düşündü, ama böyle düşünmeye alışık olduğu için üzerinde durmadı.</p>

  <p class="block">“Ne güzel renkler bulmuşsun! Biraz da o tuhaf resimlerden yapsana... Türkçesi nedir? Şekilsiz: resim gibi değil de...”</p>

  <p class="block">“Soyut!” dedi Ahmet.</p>

  <p class="block">“Hah, soyut! Ben yeni kelimeleri, kusura bakma, öğrenemedim!</p>

  <p class="block">Hostes: konuksever gökavrat.” Kıkırdadı. “Soyut! Sahi biraz da soyut yapsana! Enişten, artık Avrupa’da herkes soyut yapıyor diyor... Başka ne yapıyorsun?.. Şimdi bunu mu yapıyorsun?..”</p>

  <p class="block">“Evet!”</p>

  <p class="block">Melek, eşyalara hiç kimseden çekinmeden dokunabilme alışkanlığıyla, resmi masadan kaldırdı, yüzüne yaklaştırdı, sonra her seferinde yaptığı gibi kokladı, ağırlığını ölçmek istiyormuş gibi eliyle bir tarttı, sağa sola çevirdi, ışığa doğru tuttu.</p>

  <p class="block">Ahmet bazan resmin bir nesne olduğunu içgüdüleriyle herkesten çok ablasının anladığını düşünürdü. Ablasının korkutucu denecek kadar iri gövdesine bakıyordu.</p>

  <p class="block">“Evet!” dedi Melek. “Tam anlayamadım ben bunu. Soyul değil, ama gene de anlayamadım. Yani ne demek istiyorsun bununla?”</p>

  <p class="block">“Daha bitmedi!”</p>

  <p class="block">“Bitince nasıl olacak, bilmem!”</p>

  <p class="block">Melek akıllı bir babayla bilmece çözen şımarık çocuk gibi gülerek: “Amaaan!” dedi. Sonra heyecanla başka bir resmi gösterdi: “Peki, bu bitmiş. Bununla ne demek istiyorsun, söylesene! Kravatlı, şık bir adamla gözlüklü bir kadın oturuyor... Bunun anlamı ne? Ne demek istiyorsun?”</p>

  <p class="block">“Resim ne diyorsa onu diyorum!”</p>

  <p class="block">“Hep böyle kaçarsın!” dedi Melek. Sonra ilk hızını aldığını düşünüyormuş, ilk yargısını da vermek üzereymiş gibi çevresine gene merakla baktı ve kaşlarını çattı. “Babaannem kötü galiba...” dedi.</p>

  <p class="block">“Evet.”</p>

  <p class="block">“Merak ediyorum doğrusu!”</p>

  <p class="block">“Neyi?”</p>

  <p class="block">“Ne bileyim ben! Üzülüyorum. Dün bütün gece vallahi onu...” Bir tabureye oturuyordu, birden şüpheyle irkildi.</p>

  <p class="block">“Otur, otur, kuru orası, leke yapmaz!” dedi Ahmet.</p>

  <p class="block">“Korktum! Burası da çok dağınık!”</p>

  <p class="block">Ahmet: “Bak, bundan alındım!” dedi. “Ben burayı günaşırı toplarım!”</p>

  <p class="block">“Öyle mi? Yerleri kim süpürüyor? Emine Hanım mı?”</p>

  <p class="block">Ahmet: “Fatma geliyor on beş günde bir,” dedi sıkıntıyla.</p>

  <p class="block">“Kim o? Cemil’lerinki mi? Biliyor musun bizimki kaçtı. Neden kaçtı, anlayamadım. Üç gün önce...” Birden sustu, Ahmet’in yüzüne sıkıntıyla baktı, iç çekti: “Çok üzülüyorum babaannem için!”</p>

  <p class="block">“Evet!”</p>

  <p class="block">“Sıkıyor muyum seni? Bir sigara içip gideyim bari! Seni rahatsız edecekse yakmayayım. Eniştene hep seni örnek gösteriyorum. Çocuk dört yıl önce içmeyeceğim dedi ve şıp diye kesti diyorum!” Çantasından çıkardığı kibriti yaktı. “O da ne diyor, biliyor musun? O sanatçı diyor! Halbuki sanatçılar tütünü ve alkolü çok kullanır değil mi? Sahi, sen de bir sakal bıraksana!”</p>

  <p class="block">“Elin yanacak!” dedi Ahmet.</p>

  <p class="block">“Pardon! Çok mu konuşuyorum?”</p>

  <p class="block">Melek sigarasını yaktı. Ahmet bir sandalyeye oturdu, “Evet, babaannem için üzülüyorum!”</p>

  <p class="block">“Gördün mü onu?”</p>

  <p class="block">“Tabii... Paltomu, paketlerimi oraya bıraktım...”</p>

  <p class="block">“Konuştunuz mu?”</p>

  <p class="block">“Benle hep konuşur ya! Konuştuk! Beni hemen tanıdı, sevindi. Sonra kaç yaşındasın diye sordu. Otuz üç olduğumu söyleyince gene işte, Cevdet Bey gitti, bir hafta sonra beni avutmaya sen geldin, senin yerin bende başkadır dedi. Enişteni sordu. Sonra ben anlattım. Aklı iyi, cin gibi.”</p>

  <p class="block">“Yok yahu? Ben gördüğümde...”</p>

  <p class="block">“Hemşire de şaşırdı. Ee, beni görünce seviniyor. Hemşire çok yorulmasın diye benim gitmemi istedi... Üzülüyorum!”</p>

  <p class="block">“Evet...”</p>

  <p class="block">Bir sessizlik başladı. Ahmet, “Birazdan rahatsız olup gider!” diye düşündü ama Melek o kadar kolay sıkılmazdı. Gene ayağa kalktı. Resimlere bakmaya başladı. Ahmet ablasının iri gövdesine, büyük kalçalarına, uzun bacaklarına bakıyordu. Bu iri gövdeye arkadan her bakışında eniştesinin nasıl bir insan olduğunu düşünür, akşam yemeklerinde ne konuştuklarını merak ederdi. Eniştesi ünlü bir avukattı.</p>

  <p class="block">Melek gülümseyerek döndü: “Ne yapıyorsun başka? Kimleri görüyorsun? Nerelere gidiyorsun?”</p>

  <p class="block">Ahmet, “Bir şey var aklında!” diye düşündü.</p>

  <p class="block">“Ha! Enişten seni o kızla karakolun köşesinde görmüş!”</p>

  <p class="block">“Öyle mi?”</p>

  <p class="block">“Çok beğenmiş. Siz yanından geçmişsiniz. Dikkatle şöyle bir bakmış. Söylesene kim o kız? Ne iş yapıyor? Aman Ahmet, senle hiçbir şey konuşamayacak mıyız? Enişten, belli ki aklıbaşında biri, diyor. Kim sahi o?” Ahmet’in gene cevap vermeyeceğini anlayınca: “Aman, ne yabanisin!” dedi. “Evlen, sen evlen!”</p>

  <p class="block">“Nereden çıktı şimdi bu?”</p>

  <p class="block">Melek oturdu: “Enişten, o çocuk evlenirse çok şey yapar diyor. O kızın belli ki aklıbaşında, onun hayatını düzene kor, diyor!”</p>

  <p class="block">“İyi, iyi!” diye homurdandı Ahmet.</p>

  <p class="block">“Bak, biliyorsun, enişten seni çok sever! Gençliğimde ben de onun gibiydim, hiçbir şeyi beğenmezdim, ama seni tanıyınca aklımı başıma topladım dedi.”</p>

  <p class="block">Ahmet: “Ben otuz yaşındayım!” dedi.</p>

  <p class="block">“İşte, işte tamam!” diye atıldı Melek. “Enişteni de ben tanıdığımda yirmi sekizdi. Enişten, ben de onun gibiydim, ama bu başarılı bir avukat olmama engel olmadı, dedi. Kim o kız sahi?”</p>

  <p class="block">“Bu saçma konuyu kapat artık!” dedi Ahmet.</p>

  <p class="block">“Peki. Seninle ne konuşacağız? Zaten gidiyorum ben!”</p>

  <p class="block">Ahmet ablasının alındığını düşünerek: “Otur, daha otur!” dedi. Sonra gene, vakit kaybetmek korkusuna kapılarak, “Daha sigaran bitmedi!” dedi.</p>

  <p class="block">“Bitince gideyim istiyorsun, değil mi? Şu senin vakit kaybetme korkun, kızma ama, pek akıllıca bir şey sayılmaz. Biraz dinlen, gez, dolaş... Senin sanatçı arkadaşların yok mu? Hepsi böyle mi? Değildir... Biraz dinlenmek lâzım. Enişten tatilin değerini bilir. Ben on bir ayda çıkarttığım işi on iki ayda çıkaramam diyor. Anlıyor musun? insanlar nasıl eğleniyorlar, dinleniyorlar bir bilsen! Aaa, bak, geçenlerde bir lokantada senin Galatasaray’dan bir sınıf arkadaşınla beraberdik. Tuncer...”</p>

  <p class="block">“Ne yapıyor o hödük?”</p>

  <p class="block">“Niye? İyi bir çocuk. Avukatmış! Çok tatlı bir karısı var. Enişten, onun geleceği iyi diyor!”</p>

  <p class="block">“Bana ne yahu!”</p>

  <p class="block">“Canım, konuşuyoruz işte!” Melek kederlenir gibi oldu. “Ne oldu Ahmetciğim, sana? Çok sinirlisin. Seni iyi görmedim. Biraz dinlen. Bir gün bize yemeğe gel! Enişten çok görmek istiyor seni! Ya da bir lokantaya gideriz. Bizi komprador bulmuyorsan tabii!..”</p>

  <p class="block">“Ben öyle moda kelimelerle düşünmem!” dedi Ahmet.</p>

  <p class="block">Melek müzikli, hafif alaycı bir sesle: “Aferin, aferin, aferin!” dedi. Güldü: “Ne akıllı kardeşim var, maşallah. İftihar ediyorum! Herkesten akıllı!”</p>

  <p class="block">Ahmet bozuldu. “Gitse de artık çalışsam!” diye düşündü.</p>

  <p class="block">“İyi o zaman! Söz ver, bir gün lokantaya gidelim. Nereye gidelim istersin?”</p>

  <p class="block">“Abdullah’a!” dedi Ahmet. İki yıl önce gene ablasıyla eniştesi onu o lokantaya götürmüşler, orada iki masa ötede Celal Bayar’ı görmüş, ona bakmaktan yemeğini yiyememişti.</p>

  <p class="block">Melek: “Abdullah’ı seviyorsun ha!” dedi.</p>

  <p class="block">“İki masa ötede eski bir cumhurbaşkanı, takma dişlerini tıkırdatarak tıkınırsa eğlenceli oluyor!” dedi Ahmet. “Ne tıkınıyordu ama! İnsan o tıkınmayla yüz yıl değil, iki yüz yıl yaşar!”</p>

  <p class="block">Melek önce gülümsedi, ama sonra gene o kederli tavrı takındı<b class="calibre7">:</b> “Ne hırçınsın! Niye böyle hırçın oldun? Eskiden böyle miydin? Çocukluğunda ne neşeli, ne sevimliydin! Herkes çok severdi seni. Seninle ne güzel eğlenirdik.”</p>

  <p class="block">“Annemi görüyor musun?” dedi Ahmet.</p>

  <p class="block">“Üç gün önce gittim bir öğleden sonra... Akşamları gidip o adamı görmek istemiyorum!”</p>

  <p class="block">“Niye? O da bir avukat!” dedi Ahmet gülerek. “Hem de çok ünlü galiba. Avukat Cenap Sorar! Bunu söyledikçe nedense içimde gazete okuyormuşum gibi, daha doğrusu, medeni kanunu karıştırıyormuşum gibi bir duygu uyanıyor.”</p>

  <p class="block">“Söylemiştim değil mi? Burnunu karıştırıyor! Sence niye annem babamı bırakıp o herifle evlendi?”</p>

  <p class="block">“Annem haklı, annem haklı...” dedi Ahmet.</p>

  <p class="block">“Evet, sen bu konuda Perihan’dan, ben de Refik’ten yanayızdır!” dedi Melek. Bazan annesiyle babasını adlarıyla anar, galiba bundan tuhaf bir zevk alırdı.</p>

  <p class="block">“Ne yapıyor annem, ne anlatıyor?”</p>

  <p class="block">“Romatizmaları var! Romatizmadan şikâyet ediyor.”</p>

  <p class="block">“Günleri nasıl geçiyor?”</p>

  <p class="block">“Nasıl mı geçiyor?” dedi Melek. Düşündü, gülümsedi: “Birkaç arkadaşı var, sinemaya gidiyor. Nasıl geçer gün?” Birden esnedi. “Sigaram da bitti. Hadi, artık ben kalkıyorum,” dedi ve kalktı. “Akşam yemeğine misafirler var. Allah korusun, babaannemin durumu kötüleşirse beni arayın...” Kapıya doğru yürüyordu.</p>

  <p class="block">Birden Ahmet’in aklına bir şey geldi: “Sen Ziya Amca’yı hatırlıyor musun?” dedi. “Babamın kuzeni Ziya Amca’yı?”</p>

  <p class="block">“Galiba bir kere görmüştüm!”</p>

  <p class="block">“Dün geldi, konuştuk!”</p>

  <p class="block">“Merdivenleri nasıl çıktı?” dedi Melek.</p>

  <p class="block">“Yok canım, turp gibi,” dedi Ahmet. Birşeyler anlatmak istiyordu içinden, ama sanki sinsi gözükmekten korkuyordu: “Çok ilginç şeyler söyledi. Babası Nusret, yani babamın amcası bir devrimciymiş galiba!”</p>

  <p class="block">“O zamanlar öyle şeyler var mıymış?”</p>

  <p class="block">“Yok, yok anlayamayacak!” diye düşündü Ahmet. “Anlamayacak. İlknur’a anlatırım!”</p>

  <p class="block">“Aaa, sen burayı boyamışsın!” dedi Melek: “İyi akıl etmişsin, güzel olmuş!”</p>

  <p class="block">“Tavan akıyordu,” dedi Ahmet.</p>

  <p class="block">“Tavan akıyor ha! Tam sanatçı atölyelerinde olduğu gibi!”</p>

  <p class="block">Melek kendini şirin göstermeye çalışarak güldü. Kapının kulpunu tuttu. Sonra yargısını vermek için gözlerini odanın içinde acele gezdirdi. Ahmet’e döndü: “Bak, kendine dikkat et olur mu?” dedi. Duygulanmıştı galiba. “Biraz dinlen, çık, gez, daha da verimli çalışırsın o zaman... Enişten diyor ki, on bir ayda...”</p>

  <p class="block">Ahmet kendini tutamadı: “Askerler darbe yapacaklarmış!” dedi. Heyecanla ekledi: “Sol darbe!”</p>

  <p class="block">“Darbe mi yapacaklarmış?”</p>

  <p class="block">“Ziya Bey söyledi.” Ahmet dikkatle Melek’in yüzüne bakıyordu.</p>

  <p class="block">“Ne zaman?”</p>

  <p class="block">“Yakın zamanda!”</p>

  <p class="block">“Sokağa çıkılmaz o zaman, değil mi?” dedi Melek. “Aman bu akşam yapmasınlar da ne zaman yaparlarsa yapsınlar. Yarın öğleden sonra eniştenle sinemaya gidiyoruz. Bilet aldım!” Güldü. Sonra Ahmet’in ciddi yüzüne anlayışla bakarak: “Gitsin şu Demirel değil mi?” dedi. Biraz düşündü. “Çok şişman!” Gene güldü, bu sefer düşünceli, sorunlu bir bakışla: “Her şey çok kötü oldu!” dedi. “Memleketin hali de felâket! Geçen gün anneme giderken, Nişantaşı’nın ortasında laf attılar bana! İnsaf artık! Nişantaşı’nın ortasında!”</p>

  <p class="block">“Ne dediler?” dedi Ahmet.</p>

  <p class="block">Melek kapıyı açtı: “Yavrum, mavrum, öyle şeyler. Kısa etek de pek giymiyorum ama... Enişten dikkat etmemi söyledi.”</p>

  <p class="block">“Haa, enişteme söyle sol darbe yapılacağını!” dedi Ahmet keyifle. “Bakalım ne diyecek?” Eniştesinin bu haberi alınca yüzünün nasıl olacağını merak etti. Yüzü, zevkle, gözünün önüne getirmeye çalıştı. “Güvenilir bir kaynaktan almış haberi, de!”</p>

  <p class="block">“Enişten bizi düşündüğün için çok sevinecek!” dedi Melek. Ahmet’i yanaklarından öptü, bir anda yok oldu.</p>

  <p class="block">Ahmet hırsından utanarak, “Hem enişte avukat! Küçük burjuva! Darbe ona karşı olamaz!” diye mırıldandı. Ama kitaptan çıkma yargıya değil, eniştesinin yüzünü daha gerçek bulduğu için gene de heyecanlandı. Sonra heyecanına sinirlenerek, “Boşver!” diye düşündü. Terasa çıktı. Nişantaşı’na baktı. Meydanda aynı kalabalık, apartmanlar arasına sıkışmış aynı hareket vardı. Terasın öteki ucunda iki güvercin şüpheyle ona bakıyordu. “Saat kaç? İlknur ne zaman gelir?” diye mırıldandı. “Dört! Vakit geçiyor!” Koşa koşa içeri girdi. Oda hala ablasının kokusuyla doluydu. Çalışmaya başladı.</p>

  <p class="block"></p>

  <p class="block9" id="calibre_pb_82">&nbsp;</p>
</body>
</html>
