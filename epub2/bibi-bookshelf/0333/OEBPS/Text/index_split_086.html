<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118047">8<br class="calibre5" />
  Eski Defterler</p>

  <p class="block12">&nbsp;</p>

  <p class="block">“Bak, bugün bir de bu defteri buldum,” dedi Ahmet. “Okusana, ne var içinde anlayalım!”</p>

  <p class="block">İlknur defteri aldı, açtı, bir şey bulamadı, arkasını çevirdi, gene bulamadı.</p>

  <p class="block">“Başında birkaç sayfa var galiba!” dedi Ahmet.</p>

  <p class="block">“Baban da öyle yapmış!” dedi İlknur. “Yazı sağdan sola gidiyor, ama defter soldan sağa alafranga ilerliyor!”</p>

  <p class="block">Ahmet: “Efendim, zihniyet alafranga!” diyerek güldü.</p>

  <p class="block">İlknur: “Gerçekten de öyle ama...” dedi. “Ben sanırdım ki biz daha alafrangayız. Baban bizden bu halka çok daha uzak.”</p>

  <p class="block">Ahmet: “Eskileri bir bütün içinde sanmak eskiler kadar eski bir yanılgıdır!” dedi. “Geçmişi cennet sananlar böyle düşünür!” Çekinerek ekledi: “Biz Marksizm okuduk!”</p>

  <p class="block">“Biliyor musun, baban da okumuş!”</p>

  <p class="block">“Sahi mi? E, kütüphanesinde bu konuda tek kitap yok.”</p>

  <p class="block">“Bir arkadaşından aldığını yazıyor!”</p>

  <p class="block">“Peki, Avrupa’ya gittiğinde niye almamış? Fransa’dayken...”</p>

  <p class="block">İlknur: “Ama, Fransa’ya mı gitmiş sonra?” diye heyecanla sordu. “Ne zaman gitmiş?”</p>

  <p class="block">“Gitmiş değil, gitti. Çünkü ben gidişine tanık oldum.” Ahmet defterleri işaret ederek: “Yaa, okuduğun o masalların bir kahramanı da benim işte!” dedi. “Bakmadın hâlâ o deftere.”</p>

  <p class="block">İlknur birkaç sayfa çevirdi ve bir şey görerek güldü. “Yarım Asırlık Ticaret Hayatım!”</p>

  <p class="block">“Okusana daha! Dedemin işte!”</p>

  <p class="block">“Fazla bir şey yok! Aynı cümle on kere yazılmış. Okunmuyor da! Babanın yazısı kitap yazısına daha yakın. Elle yazılmış. Arap harflerini okumak çok zordur.”</p>

  <p class="block">“Anlaşılan, sen doktoranı dışarıda yapacaksın.”</p>

  <p class="block">“Eee! Açma bu konuyu,” dedi İlknur. Deftere bakarak ağır ağır okudu: “Burada Nigân ile birlikteyiz... Berlin... Öğretici olmuştur... Fotoğraf güzel şeydir... Bir şey yok burada. Bakacaksak ötekine bakalım... Baban Fransa’ya ne diye gitmiş?”</p>

  <p class="block">“Bilmem? Aklına esti, gitti herhalde. Başka ne var defterde, anlatsana!”</p>

  <p class="block">“Düşüncelerini dertlerini yazmış. Biraz budala, biraz da eğlenceli bir insanmış baban!”</p>

  <p class="block">“Yahu, yorumu bırak da anlat! Oku!”</p>

  <p class="block">İlknur okumaya başladı: “13 Eylül Pazartesi 1937. Dün Beşiktaş’a gittim. Muhittin’i gördüm. Bir meyhanede olurduk, konuştuk. Bana hiçbir şey söylemedi, üstelik üzerinde o alaycı tavır vardı. Onunla konuştuktan sonra günlük hayat bana yasak bir şeymiş, her saniye işlenen bir günahmış gibi gözükmeye başladı. Satırbaşı. Bugün yazıhaneye gittim. Bütün gün orada oturdum.” İlknur kıkırdamaya başladı.</p>

  <p class="block">Ahmet sinirlenerek: “Aman, ne var bunda yahu, bu kadar gülünecek?” dedi. “Canı sıkılan, vakti olan herkes böyle saçmalıklar yazar.”</p>

  <p class="block">İlknur: “Ciddi mi söylüyorsun?” dedi. Hayâl kırıklığına uğramış gibi oldu. Ama Ahmet’e beğendirmek için arayarak okumaya başladı: “Niye onlar öyle de, biz böyleyiz? Niye Rousseau, ya da Voltaire okumak hoşuma gidiyor da Tevfik Fikret ya da Namık Kemal’den zevk alamıyorum?” Başını kaldırdı: “Bunlara ne diyorsun?”</p>

  <p class="block">“Hepsi böyle mi?” dedi Ahmet.</p>

  <p class="block">“Evet, bunun gibi. Olaylar da var tabii.”</p>

  <p class="block">“Ne oluyor? Bakkala gidip alışveriş ettiğini mi yazmış?”</p>

  <p class="block">“Madem bu kadar ilgisizsin, defteri bana niye verdin?” dedi İlknur.</p>

  <p class="block">“Ne bileyim? Belki ilginç bir şey çıkar diye düşünüyorum.”</p>

  <p class="block">İlknur gene okumaya başladı: “Her sabah gazeteleri hayatımı değiştirecek, etkileyecek yeni bir şeyle karşılaşma umuduyla okuyorum.” Bir sayfa çevirdi. “Çok sıkı okuyorum. Bazı iktisat ve felsefe kitapları okudum!” Bir sayfa daha çevirdi. “Bu yazdıklarımı okudum. Günlük hayatımı doğru yansıtmıyor. Günlük hayatımın çoğu Perihan ile, yeğenlerle, Ayşe ile, annem ile gevezelikle; küçük, basit işlerle geçiyor.”</p>

  <p class="block">“Bak, bunlar doğru!” dedi Ahmet, “Herkesinki gibi sıradan hayat işte budur. Yüzeyleri aşamamış bir insan bu.”</p>

  <p class="block">“Evet, galiba haklısın!” dedi İlknur. “Peki, niye okurken hoşlandın?”</p>

  <p class="block">“Başkalarının hatıra defterleri her zaman ilgi çekicidir!”</p>

  <p class="block">“Evet. Ben de okurken acaba bundan mı hoşlanıyorum diye düşünüyorum. Ama babanda da cahillikle karışık, ilgi çekici bir saflık var. Anlatmıştın. Daha da anlatmanı isteyeceğim tabii. Ama sana şunu sorayım: Karısı ve iki çocuğuyla oldukça rahat yaşayan, zengin bir tüccarın böyle şeyler yaptığı nerede görülmüş?”</p>

  <p class="block">“Türkiye’de olur böyle şeyler!” dedi Ahmet. “Hem de sık sık!”</p>

  <p class="block">“Kim? Örnek göster... Anılarını yazan emeklileri, sanat heveslilerini örnek gösterme bana. Bak, tüccarken her şeyini kaybediyor... Karısını bile!”</p>

  <p class="block">“Annem haklıdır!” dedi Ahmet.</p>

  <p class="block">“Canım bunları mı tartışacağız!” dedi İlknur yumuşak bir sesle, “Bak, biraz daha okuyayım, bana hak vereceksin!”</p>

  <p class="block">“Oku, o kadar istiyorsan.”</p>

  <p class="block">“14 Mart Pazartesi 1938. Dün akşam gene Herr Rudolph’a gittik.”</p>

  <p class="block">“Kimmiş bu adam?”</p>

  <p class="block">“Bir Alman!” dedi İlknur. “Babanda onun mektupları olmalı. Eskiler arasında belki bulursun. Bir gidip baksana! Sonra Süleyman Ayçelik’le de mektuplaşmış.”</p>

  <p class="block">“Ne oldu? Eskileri, küflüleri didiklemeye sen daha mı meraklandın şimdi?”</p>

  <p class="block">İlknur, “Canım eğleniyoruz işte!” diyen bir tavırla başını salladı, güldü ve okumaya başladı: “Rudolph gene ezberden Hölderlin okudu. Doğunun ruhuna, Ömer’in yaptıklarına ilişkin düşüncelerini açıkladı. Benim hakkımda da fikir yürüttü. Bana, tırnak içinde, akılcılıktan ayrılmamamı öğütledi!” İlknur gene başını kaldırdı: “Bunlara ne diyorsun peki?”</p>

  <p class="block">“Hiç! Olayları anlatsana. Ya da olay sandıklarını.”</p>

  <p class="block">“Her şeyi, bütün hayatımı burada yazdığım şu yazılara, köy ve Türkiye’nin kalkınması ile ilgili şu tasarılara, planlara bağladım!”</p>

  <p class="block">“Bunları galiba Kemah’ta yazmış.”</p>

  <p class="block">“Evet! Biliyor muydun?”</p>

  <p class="block">“Annem anlatmıştı. O tasarılar da yayımlanmış, işte kitap da orada!”</p>

  <p class="block">İlknur kalkıp masanın üzerinde duran kitabı aldı. Açtı, karıştırdı, içinden bir gazete kesiği çıktı. Yüksek sesle okudu: “Ütopyalar ve Hakikatlerimiz! Birisi babanı eleştirmiş.”</p>

  <p class="block">“Evet, başlık bile adamın ne kadar haklı olduğunu gösteriyor. Bizim hakikatlerimiz! Nerede bizim hakikatlerimiz? Babam onlara yanaşmamış bile.”</p>

  <p class="block">“Doğru! Ben babanın bir gerçeği bulduğunu söylemiyorum. Ama kendisi hakikat! Anlatabiliyor muyum? Ütopyalarla uğraştığı için hakikat!”</p>

  <p class="block">“Evet, evet, anlıyorum söylediklerini!” dedi Ahmet. “Ama bana bu çok önemli gözükmüyor. Senin dediğin gibi, alafranga olmaktan bu!”</p>

  <p class="block">“Öyle mi?”</p>

  <p class="block">“Peki, ne? Ne buluyorsun bütün o yazılarda?”</p>

  <p class="block">“Bilmiyorum. Fazla da bir şey bulmuyorum belki. Yalnızca ilgileniyorum.”</p>

  <p class="block">İlknur gene umutlanır gibi oldu. Okumaya başladı. “26 Eylül Salı, 1939. Bu kargaşa içinde neden deftere yazmaya karar verdim? Birden zamanın çok çabuk aktığı duygusuna kapıldım galiba da ondan!” Bu okuduğunu kendi de beğenmedi. Bir süre sustu. Sonra gene kıkırdayarak okudu: “Saat dokuz buçuk. Yemek yedik: Köfte, fasulye!”</p>

  <p class="block">Ahmet oturduğu yerden sinirlenerek kalktı: “Ne okuyorsun bana bunları? Nesi gülünç bunun! Zavallıcık! Bunları ciddi ciddi yazmış! Dahası utanmamış saklamış. Köfte, fasulye... Belki de şimdi moda olan o hikâyelere benzetiyorsun. Hasan’a verelim, bir de bunlarla sanat dergisi çıkarsın... Sen Yanık Konaklar'ı okumuş muydun? Köfte, fasulye... Ne var bunda? Boşver artık. Okuma, çünkü sinirlerimi de bozuyor.”</p>

  <p class="block">“Peki, sen ne bekliyordun?”</p>

  <p class="block">“Ben, biliyorsun, dedemin resmini yapmayı düşünüyordum. Sandım ki bu defterlerde yazılanları bana okursan resmin havasına biraz girebilirim. Yanılmışım. Bunlarla ilgilenirsem, senin az önce söylediğin yanlışlığı yapacağım. Mendilin gölgesi hikâyesi... Evet, haklısın, ayrıntıları düşündüğümü göstermeye meraklıyım. Hünerlerimi göstermeye de! Kötü eğilimler bunlar. Bu okudukların da bu eğilimleri besliyor. Dedemin resmini yapacaksam bunlardan yola çıkarak değil, hayâl kurarak, uydurarak yapmalıyım. O zaman daha gerçek olur! Çünkü bu aptalca ayrıntılar insanı yanıltır. Bütün nerede? Ben bir bütün kurmak zorundayım, uydurmak zorundayım. Anlatabiliyor muyum? Onun için canım sıkıldı. Bu defterlerle hayatı, somut hayatı ele geçirebileceğimi sanmıştım. Oysa gene, kimbilir kaçıncı defadır ki, umutsuzluk, pişmanlık ve hüzünle görüyorum ki, hayatı ele geçirmenin, somut hayatı kavramanın benim için yolu başka. Uydurarak, hayâl kurarak, çalışarak, çalışarak, çalışarak, sanat yapmalıyım bunu.”</p>

  <p class="block">“Odadan çıkmamana rağmen, gene en derin gerçeği kavradığını mı söylüyorsun?”</p>

  <p class="block">“Evet. Hiç olmazsa bunu sanmakta haklı değil miyim?”</p>

  <p class="block">“Yani bütün her şey, bütün bu akış, karmaşık hayat, tarih, bütün dış dünya, her şey senin resimlerin için mi?”</p>

  <p class="block">“Benim için öyle. Benim için öyle olmasına inanamazsam resim yapamam!”</p>

  <p class="block">İlknur biraz utangaç, ama kararlı bir tavırla: “Çok bireyci, her şeyin merkezine kendini yerleştiren bir kuram bu!” dedi. “Doğrusu şaşırdım! Sen böyle şeyler de söylemezdin!”</p>

  <p class="block">“Biliyorum! Kötü olduğunu da biliyorum,” dedi Ahmet! “Ama rica ediyorum. Lütfen bu akşam kitaplardan okuduklarınla yargılama beni. İçinden gelenlerle değerlendir. İkisinin birlikte olduğunu haklı olarak söyleyeceksin. Ama bu akşamlık ayırmaya çalış! Kitaplarda yazılanları, ben de biliyorum, okudum. Onları doğru da buluyorum. Bu söylediklerimin yanlış olduğunu da biliyorum.”</p>

  <p class="block">“Peki, peki!” dedi İlknur. Ahmet’e endişeyle bakıyordu. Sonra çocuksu bir tavır takındı:</p>

  <p class="block">“Okumayayım mı şimdi bunları? Peki! Ne yapalım? Olayları anlatayım sana. Evet, defterden anlaşıldığına göre, baban bu apartmanın yerindeki evde herkes gibi yaşarken, birden herkes gibi yaşayamaz oluyor. Ve Kemah’a gidiyor. Bunları sen de biliyorsun. Orada Ömer diye bir arkadaşı var. Kim bu Ömer?”</p>

  <p class="block">“Amma meraklısın yahu!” dedi Ahmet. “Ömer, ya da küçüklüğümün Ömer Amca’sı iri yarı, yakışıklı biri. Sınıf arkadaşı oluyor galiba babamın. İri yarı. Hâlâ yaşıyor olmalı. Bizim eve Cihangir’e gider gelirdi. Her gelişinde daha irileşmiş ve şişmanlamış olarak. Kemah’ta bir toprağı var galiba... Başka? Yüzünde, alnında bıçak yarası gibi iki iz vardı. Küçükken korkardım. Erzincan depreminde olmuş.”</p>

  <p class="block">“Peki, evli miydi? Ne iş yapardı?”</p>

  <p class="block">“Evli, evli! Karısı da gelirdi, bize. Karısının çok aptal olduğunu biliyorum. Zenginlerdi de galiba. Aptallık kadar, çünkü, annem, kadının taktığı inci gerdanlıktan, ya da yüzüğünden de sözederdi.”</p>

  <p class="block">“Annen de çok küçük burjuvaymış!”</p>

  <p class="block">“Doktor kızıdır. Ee, dinleyecek misin beni?”</p>

  <p class="block">“Anlamıyorum!” dedi İlknur dalgın bir tavırla.</p>

  <p class="block">“Neyi anlamak istiyorsun?”</p>

  <p class="block">“Ne yapmışlar? Hayatı belki. Niye öyle? O Ömer Kemah’a gitmiş, tuhaf bir köşke kapanmış, kimseyi görmeden kendi kendine satranç oynuyor. Niye?”</p>

  <p class="block">“Cansıkıntısı! Cansıkıntısı!” dedi Ahmet. “Biraz da kişiliği olsun istiyordu herhalde. Sevmedim onu. Bana şakalar yapardı. Ama şakaları belli ki, beni eğlendirmek, sevmek için değil, annemi babamı iğnelemek için yapardı. Ablam onu daha iyi tanır.”</p>

  <p class="block">İlknur esneyerek: “Peki şu Muhittin’i anlat bari!” dedi.</p>

  <p class="block">“Soyadını bilmiyor musun?”</p>

  <p class="block">“Hayır!”</p>

  <p class="block">“Nişancı. Ya, AP milletvekili Muhittin Nişancı o.”</p>

  <p class="block">“Aaaa!” dedi İlknur.</p>

  <p class="block">“Yaaa! Bak, burada şiir kitabı da var!”</p>

  <p class="block">Karşılıklı gülüşüyorlardı. Ahmet şiir kitabını İlknur’a verdi. İlknur biraz karıştırdı. İlk sayfasını açıp okudu:</p>

  <p class="block">“Hayatını zevkle izlediğim genç tüccar arkadaşım Refik’e...”</p>

  <p class="block">“Aman kapa şunu!” dedi Ahmet. “Niye ilgileniyoruz, böyle şeylerle? Hadi ben ilgilendim, ya sen?”</p>

  <p class="block">“Peki annenle baban nasıl ayrılmışlar?”</p>

  <p class="block">“Babam bir gün gene sarhoş olmuş. Ben Galatasaray’da yatılıydım. Gene her zamanki nutuklarından birini atmış. Memleketin yüzde doksanı aç, sefil, perişanken bir şey yapamamanın suç olduğunu söylemiş...”</p>

  <p class="block">“Bu sarhoş oldu, nutuk attı lafları tabii annenin yorumu.”</p>

  <p class="block">“Neyse nutuk atıyor, ya da başka birşeyler anlatıyor, anlatıyor, sonunda Artık bir şey yapmanın zamanı’ diyor. Yani ‘Eylem! Eylem!” diyor.”</p>

  <p class="block">“Doğru!”</p>

  <p class="block">“Annem de şunu söylüyor: Yapabileceğim tek şey var: Bavullarımı toplamak!’ Bavullarını da topluyor.”</p>

  <p class="block">“Çok dramatik!”</p>

  <p class="block">“Ama herkes yapamaz bunu... Annem de çıkışıyla yıllardır gururlanır!”</p>

  <p class="block">“O zaman babanın mali durumu nasılmış?”</p>

  <p class="block">“Sıfıra yakın! Şirketin hisselerini satmış, yayınevi kurmuş, paraları yemiş. Bir de Paris’e gitmiş.”</p>

  <p class="block">“Paris’te ne yapmış? Ne zaman gitmiş?”</p>

  <p class="block">“Bilmem! Hayatın anlamını aramıştır belki. 1951’de gitti galiba.”</p>

  <p class="block">“Yo, baban hayatın anlamı kadar vatanın kurtuluşunu da arıyordu. Kim işini gücünü bırakır da hiç satmayacak kitaplar yayınlar...”</p>

  <p class="block">“Evet, vatanın kurtuluşunu odasında arayan bir Robinson... Ya da Paris’teki bir otel odasında. Haaa, bak seni meraklandıracak bir şey daha: Paris’te bir kahvede Sartre’ı görmüş.”</p>

  <p class="block">“Sahi mi?” dedi İlknur heyecanla. “Ne yapıyormuş Sartre?”</p>

  <p class="block">“Oturuyormuş! Hem de bir sandalyenin üzerinde, herkes gibi!.. Üstelik herkes gibi bir fincandan çay da içiyormuş! Dur, galiba kahveydi!”</p>

  <p class="block">“Baban ne yapmış?”</p>

  <p class="block">“Hiç! Bakmış, ‘Şu anda Sartre’ı görüyorum!’ diye düşünmüştür herhalde. Yahu, niye merak ediyorsun bunları?”</p>

  <p class="block">İlknur utanarak: “Canım konuşuyoruz işte!” dedi.</p>

  <p class="block">“Peki, anlatayım o zaman. Babam Sartre’a: ‘Hayatın anlamı nedir Mösyö Sartre?’ demiş. ‘Vatan nasıl kurtulur acaba?’“</p>

  <p class="block">“Öyle dememiştir. ‘Aydınlık Türkiye’ye nasıl gelir?’ diye sormuştur.”</p>

  <p class="block">“Mösyö Sartre da şöyle demiştir herhalde: ‘Mösyö, sizin yerinizde ben olsaydım, bu azgelişmiş ülke aydını olarak burada sütlü kahve içmez, ülkemde öğretmenlik yapardım.’ Sonra Sartre kendi sütlü kahvesini yudumlamaya başlamış!”</p>

  <p class="block">“Ne gülünç! Güleyim bari!” dedi İlknur. Sonra Ahmet’e öfkelendiğini, şakalarına ilgi duymadığını göstermek için elindeki deftere bakmaya başladı.</p>

  <p class="block">Ahmet tedirgin olarak: “Neymiş şu aydınlık sözü?” dedi.</p>

  <p class="block">İlknur ilgisiz bir tavırla: “Aman, canım!” dedi. “Hani derler ya, aydınlık günler filan! Baban da aynı lafa tutulmuş. Aydınlık, karanlık, ışık... Evet, cahilliğinden her şeyi bunlarla anlamaya çalışıyor...”</p>

  <p class="block">“Anladım!” dedi Ahmet. “Sen de bana artık hak veriyorsun, değil mi?” Birden esnedi ve güldü. “Ee, ne diyorduk biz?” Neşelendi: “Söyleyin, kuzum, Katya Mihaylovna, biz neden sözediyoruz?”</p>

  <p class="block">“Karanlıktan, ışıktan, hayattan, vatanın kurtuluşundan, başka hayatlardan, hayatın anlamından” diye mırıldandı İlknur.</p>

  <p class="block">“Ama başka hayatları ve eski defteri kapayalım artık. Size biraz sanattan sözetmek istiyorum!”</p>

  <p class="block">“Peki, sanattan sözediniz, Stepan Stepanoviç,” dedi İlknur gülümseyerek: “Ama önce çay getiriniz!”</p>

  <p class="block">“Sahi, çayı unuttuk değil mi?” dedi Ahmet.</p>

  <p class="block9" id="calibre_pb_87">&nbsp;</p>
</body>
</html>
