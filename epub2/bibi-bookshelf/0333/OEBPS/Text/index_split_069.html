<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118030">54<br class="calibre5" />
  Zaman ve Gerçek İnsan</p>

  <p class="block12">&nbsp;</p>

  <p class="block">Ömer uyanır uyanmaz eski alışkanlığıyla bileğine baktı, ama artık saat takmıyordu. Geceleri de eski köşkün odası soğuk olduğu için kazakla yatıyordu. “Vakit ne?” diye mırıldandı. Yatağın içinde döndü ve gene mırıldandı: “Hangi zamandayım? Yirminci yüzyılda ve ortaçağın kenarında... Bir eski köşkte, Erzincan’ın yakınlarında.” Başını çevirip yukarı baktı. Tavanın köşelerinde kurtların delik deşik ettiği ahşap işlemeler vardı. Bir duvar boydan boya dolaptı. Aynı işlemeler dolapların kapaklarında da âyetlerin vav kayıklarıyla içice görünüyordu. Ömer kurtlar yediği, çürüdüğü için okuyamadığı Arap harflerine bakarak, “Belki de âyet mâyet değil, düpedüz Namık Kemal’indir,” diye düşündü. Kaymakamlık vererek Abdülhamit’in Kemah’a sürdüğü bu adamın nasıl birisi olduğunu gene merak etti. “Sürgündeyken toprak almış, bu köşkü yaptırmış, sonra herhalde ya affedilerek, ya da Meşrutiyet’ten sonra geri dönmüştür. Ben ne zaman geri döneceğim?” Nikâh tarihi olarak kararlaştırılan nisanın yirmi altısının üzerinden iki, Ankara’dan ayrılışından sonra da yedi hafta geçmişti, ama hâlâ burada, Hacı’nın bir zamanlar kâhyalık etliği bu çiftliğin harap köşkünün bir odasında kalıyordu. İstasyona geldiği gün Hacı, geceleyecek başka bir yer bulamayacağını söyleyerek onu buraya, köşkün ikinci katına çıkarmıştı.</p>

  <p class="block">Ömer, “Evet, ben hâlâ buradayım... Ama artık gidiyorum!” diye düşünerek yatakla bir daha döndü. “İstanbul gözümde tütüyor. Gideceğim. Ne zaman? En yakın zamanda! Şimdi saat kaç olmalı İstanbul’da?” Vakti anlamak için pencerelerin arasından döşemeye vuran gölgeye baktı. Dışarıda parlak bir güneş olmalıydı. “Bahar!” diye mırıldandı, ama yataktan kalkmadı. “İşlere başlamadan önce biraz daha uyuyayım mı?” diye düşündü. “Evet, uyumam gerekir, yoksa işlere iyi sarılamam!” Kendini ağır ağır yaklaşan sakin bir uykuya bıraktı.</p>

  <p class="block">Bir otomobilin kornasını işittiğini sandı, ama böğüren inekti.</p>

  <p class="block">“Ne kadar uyudum acaba?” diye düşündü. “On dakika mı, bir saat mi?” Zamanı parçalamanın keyfini çıkararak, “Ne önemi var?” dedi kendi kendine. “Uyudum. İyi geldi. İşlere sarılmak için gerekli gücü topladım!” Esnedi. “Evet işler... Hangi işler? Jeneratör çalıştırılacak... Jeneratör için mazot almak gerekiyor... Sonra birikmiş mektupları yazarım... Yani yazmayı tasarladığım şeyleri... Erzincan’a da gitmek gerekiyor...” İnek bir daha böğürdü. Sonra yaşlı bir kadın biraz söylendi. Ömer bunun Hacının karısı olduğunu, sesin köşkün duvarına birleştirilen ahırın açık kapısından geldiğini, kadının sütü sağılırken kıpırdanan hayvana öfkelendiğini anladı. “Ne güzel! Orada süt sağıyor!” diye düşündü. Bunu bir kere eğlence ve yenilik olsun diye kendisi denemeye kalkışmış, Hacı’yla karısı ona karşı çıkmışlar, ama Ömer direnince kenardan dikkatle bu işi bir beyin nasıl yapacağını merak ederek bakmışlardı. Ama az sonra Ömer’in birşeylere kızdığını görünce yardım etmişler, biri hayvanı, öteki de bir türlü memenin altında durmayan kovayı tutmuştu. Ömer bu tatsız deneyi hatırlayınca, “Onlar beni seviyorlar, bana saygı duyuyorlar!” diye düşündü, ama inanmadı. Hacı ondan iyi para aldığı için burada yatırıyor, her gün önüne üç öğün yemek koyuyordu. Bu düşünceden sıkılarak: “Ama hiç olmazsa bunu para için yaptığını belli etmiyor,” diye söylendi. “Ben düşünerek buluyorum bunu! Evet, burada doğanın içinde bunca şeyden sonra haftalarca kalmam boşuna değil... Yaşıyor ve görüyorum!” Birden heyecanlanarak, “Yaşıyor ve görüyorum!” diye yeniden mırıldandı ve sıcak yataktan kalkıp çıplak ayaklarla pencereye gitti. Sürgülü camı gürültü etmemeye çalışarak açtı ve derin derin soludu.</p>

  <p class="block">Güneş doğalı çok oluyordu, ağaçların arasına az sonra girecekti. Ömer: “Her şey ne güzel, ne kadar doğru!” diye mırıldandı. “Burada hiçbir şey gizlenmez! Burada her şey nasıl olmalıysa öyle!” İçinde birşeyler yapmak, bir zamanlar kendi kendine söylediği gibi birşeyleri kırıp dökme isteği uyandı: “İnsan her sabah burada uyanmalı, şu pencerede temiz havayı içine çekmeli, sonra şehirlerin içine girmeli... Bir fatih olmak için...” Cansıkıcı düşüncelerle savaşabilecek gücü kendinde şimdi bulacağına inanarak: “Şehirler, şehirler!” diye söylendi. “Ben niye oralarda değil de buradayım?” Gene her şeye hakkı olduğunu hissederek: “Çünkü buradan hoşlandım!” diye düşündü. “Evet, buradan hoşlandım! Oralara da gideceğim tabii. İstanbul gözümde tütüyor... Ama ya şu sabah!.. Şu sabah beni işlere sarılmaya çağırıyor! Yapılacak şeyler çok değil, ama gene de bugün onlara sarılacağım. Önce jeneratör!” Jeneratör hakkındaki tasarısını düşününce sevindi. Altı aydır depoda durduğu için paslanan jeneratörü temizleyip yağlayacak, neresinin bozuk olduğunu bulacak, sonra çalıştırıp alt kata ve bütün köşke elektrik verecekti. Bu tasarıyı biraz düşündükten sonra bunun kendisinin değil, Hacı’nın düşüncesi olduğunu hatırladı. Hacı’nın bir başka düşüncesi daha vardı: Ömer’e bu köşkü satın almasını söylüyordu. Satın alırlarsa, demiryolunun öte yanından taa ırmak kıyısına kadar uzanan verimli toprağı ekip biçebilirlerdi. Hacı eski sahibinin mirasçıları birbirleriyle kavgalı olduğu için toprakların ekilemediğini, kendisinin bir yıl ekmeye çalıştığını, ama birisinin mirasçılara haber uçurduğunu söylemişti. Ömer kendisini burada gizlice yatırdığı ve bu işten para kazandığı için gene birisinin mirasçılara Hacı’yı ihbar edeceğini düşünmüştü, ama her gün İstanbul’a en yakın zamanda gitmeyi kurduğu için bunu önemsemiyordu. “Evet, en yakın zamanda oraya gideceğim!” Bunu düşününce heyecanlandı. “Onlara bir çiftlik almaya niyetim olduğunu da söyledim... Ama onlar kim?” Bir süre düşündü. Sonra “onlar,” deyince aklına önce Refik’in, sonra Nazlı, Muhtar Bey ve bir de Kerim Bey’in geldiğini şaşarak anladı. Üşüdüğünü farkederek geri döndü, giyinmeye başladı.</p>

  <p class="block">Kazağını çıkarırken, “Niye aklıma Kerim Bey geldi?” diye düşündü. “Ondan hoşlanmıyorum! Şu Türkiye’de hoşlanmadığım ne varsa sanki o yapıyor. Ondan, o gururlu bakışlarından iğreniyorum...” Kazağı çıkardı. Pijamasının düğmelerini çözmeye başladı. “Onlara ne söylerim? Bana orada ne yaptığımı sorarlar... Teyzem sorar! İyi ki onlara mektup yazdım... Onlara gene mektupta yazdığım şeyleri söylerim: Orada kalan bazı makineleri satmak uzun sürdü... Nazlı’ya da bunu yazacağım... O ne düşünüyordur?.. Daha cevap gelmedi... Ama, burayı satın alırsam ne derim?.. Hep bana inandıkları, beni zeki ve aklıbaşında buldukları için bir bildiğim olduğunu düşünürler. Bir bildiğim var mı?” Hacı’nın karısının yıkadığı temiz bir gömleği giydiği için kendini daha diri hissederek: “Tabii var,” dedi. “Buradaki bu bozulmamış dünyanın değerini anladığımı söylerim... Bunu anlamazlar. Üstelik buna ben de inanmıyorum... Niye buradayım o zaman? Çünkü hırsımın yıpranmasından korkuyorum!” Birden durdu. “Doğru mu? Hayır, değil, çünkü o kadar kolay yıpranmayacak kadar güçlü bir hırsım var... Peki, neden?” Yatağın kenarına oturup pijamasının altını çıkardı. Bacakları üşüyünce acele acele pantolonu giydi ve her pantolon giyişinde içinde uyanan koşma, sıçrama, yaşama heyecanına kapılarak: “Çünkü oradaki bayağı, sıradan hayat yaşanılacak gibi gelmiyor bana... Burada doğanın içinde her şey saf ve gerçek... Burada sahtelik yok, işte bunun için!..” Heyecanlanarak koştu, kokusunu almamak için yatmadan önce odanın bir ucuna bıraktığı çizmelerini aldı, giymeye başladı. “Burada bir ortaçağ şövalyesi, bir tımarlı sipahi, bir büyük toprak sahibi, gerçek bir insan gibi hissediyorum. Şu çizmeler ne güzel... Artık kimse giymiyor!” Erzincan’dan aldığı çizmeleri ayağına geçirdi. Pantolonunun paçalarını çizmenin içine soktu, ayağa kalktı.</p>

  <p class="block">“İşte, işte!” diye mırıldandı. “Bu, gerçek insan bu!” Çizmeleriyle ahşap döşemeleri döverek yürüdü. “Aşağıdan duyarlar, kahvaltımı hazırlarlar! Evet!” Odanın ortasında durdu. “Belki biraz şaşırdım, ama doğrusu bu: Emir vermek için yaratılmışım ben! Bunu her zaman içimde hissettim.” Birden Muhittin’i hatırladı. “Ne yapıyor acaba? Vah, zavallı bücür! Bütün dostluğumuz boyunca benimle zekâ yarışına girdi. Üstelik benden de zeki değildir! Hem her şey zekâ değil! İrade var, daha önemlisi talih var... Ben talihliyim, yakışıklıyım, zenginim...” Birden utanarak, “Şaşırıyorum galiba...” diye düşündü ve çıkardığı kazağı yeniden giyerken durdu. “Ben ne yapıyorum, ben ne olmak isterdim?” Küçüklüğümde de kazak giyip çıkarırken, bazen, şimdi yaptığı gibi başını kazağın içine gömer düşünürdü: “Ben ne yaptım? Buraya geldim! Makineleri satmak için sağa sola gittim. Makineleri kamyona yükledim... Erzurum yoluna götürdüm. Alıcı çıkmadı. Geri döndüm, oyalandım. Böylece düğün tarihi de geçti... Ne yapsaydım?” Birden nişan törenini hatırladı. Tören sırasındaki coşkusunu, herkesin kendisine hayranlıkla, sevgiyle bakışını gözlerinin önünde canlandırdı. “Şimdi de aynı şeyleri mi yapayım yani? Kız istemeye gittik! Konuştuk! Bayağılıklar... Bunlar bana göre değil! Bana göre olan şey dolu dolu yaşamak!” Bir kere Refik ile Muhittin’e ‘Ben dolu yaşamak gerektiğini söylüyorum arkadaşlar!’ dediğini hatırladı. “Ne kötü, ne kötü, bütün bunları unutmak istiyorum,” diye söylendi. “Şehirlerdeki o soytarılığımı, ikiyüzlülüğümü unutmak ve kendim gibi olmak istiyorum!” Kazağı giydi, paltosunu giyecekti, ama günü açık, gövdesini diri bulduğu için caydı. “Benim ruhumu ancak böyle coşku, şu güneşli gün, heyecan, gerçekten bir şeyler yapmanın heyecanı doyurabilir.” Birden durdu. “Ama İstanbul’a da gitmek istiyorum, gideceğim! Orada ne yapıyorlar, o bildiğim, bıkıp usandığım tanıdık hayatlar ne yapıyor, İstanbul nasıl, bunu da merak ediyorum...” Odadan çıkıyordu: “İstanbul’a gider, görür, kararımı verir gelirim!” diye düşündü. Kapıyı açtı, çizmelerinin takırtısını duyarak merdivenlerden inmeye başladı. “Ama kararı da verdim galiba! Verdim mi? Fatih! Hah! ‘Siz nereyi fethedeceksiniz Herr Fatih?..’ Ben merdivenlerden iniyor ve düşünmek istemiyorum Herr von Rudolph! Şimdi kahvaltı edeceğim ve yaşayacağım...”</p>

  <p class="block">Aşağı indi. Ortalıkta kimse yoktu. Dışarı çıktı. Güneş gözünü aldı. Hacı’nın tüylü köpeğini gördü. Sonra Hacı’yı gördü. Hacı jeneratörlerden, kahvaltıdan sözetmeye başladı.</p>

  <p class="block9" id="calibre_pb_70">&nbsp;</p>
</body>
</html>
