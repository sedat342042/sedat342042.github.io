<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118019">43<br class="calibre5" />
  Devlet</p>

  <p class="block12">&nbsp;</p>

  <p class="block">Refik alışkanlıkla hizmetçi kadının hatırını sordu. Onu her görüşünde yaptığı gibi Nişantaşı’ndaki evi, Emine Hanım’ı, annesini, Perihan’ı, başka şeyleri hatırladı. Merdivenleri çıkarken yukarıdan gelen kahkahaları duyunca, “Şimdi neşelerini kaçıracağım!” diye düşündü. Bu eve her gelişinde, kendisini neşe kaçıran, insanlarda hüzün uyandıran biri olarak görüyordu. Muhtar Bey’in kendisini başka milletvekilleriyle tanıştırmak için verdiği yemeği hatırladı. Refik, tanıştığı milletvekillerine tasarılarını anlatmış, onlar da bu tasarıları çok beğendiklerini söylemişler, ama sonra kendileri için asıl değeri olan şeye, siyaset dedikodusuna gömülmüşlerdi. “Evet, yardımlar başarılı olmadığı için acınması ve biraz da karşısında suçluluk duyulması gereken biriyim ben onlar için... Beni görünce işte bu yüzden neşeleri kaçıyor!” Bunu daha önce de düşünmüş, onların neşesini kaçırmamak için tasarılar yapmış, ama bunların sonunda da gene neşe kaçırdığını görmüştü. Son basamakları çıktı ve Muhtar Bey’in şık bir frak ve babacan tavırla kendisine baktığını gördü.</p>

  <p class="block">“İşte sonunda geldi!” dedi Muhtar Bey. “Genç inkılâpçı aramızda.” Refik’in uzattığı eli sertçe sıktı. “Nerede kaldın? Gezdin, gördün değil mi? Her şey nasıl? İyi mi? Peki, beni nasıl buldun bakalım?”</p>

  <p class="block">“Siz de iyisiniz, efendim,” dedi Refik. Sonra odada alışmadığı bir hava hissederek çevresine baktı.</p>

  <p class="block">Refet Bey ile Nazlı gülümsüyorlardı. Nazlı’nın yüzünde bir tuhaflık vardı. Ömer de gülüyordu, ama odada değil de başka bir yerdeymiş gibiydi.</p>

  <p class="block">“Gördünüz mü, beni çakı gibi buldu delikanlı!” dedi Muhtar Bey. “Hadi sofraya oturalım da bana gördüklerini anlat. Ben ne diye bütün sabah evde oturdum sanki? Sen şuraya geç, sen de böyle... Yemek nerede kaldı? Hatice Hanım, yemek?”</p>

  <p class="block">Hizmetçi eti fırından çıkardığını, ama daha soğumadığını, sofraya gelecek gibi olmadığını söyledi. Bunun üzerine Muhtar Bey bir şişe şarap daha getirmesini istedi. Nazlı ile Refet Bey ona karşı çıktılar. O da Refik’e az önce iki kadeh içtiğini açıkladı. Sonra kaşlarını çatarak balkondaki adamı görüp görmediğini sordu. Refik bir şey anlayamayınca anlattı: Komşu albay saygısızlık etmek için bir karış sakal ve pespaye bir kıyafetle bahçesinde gezinip duruyormuş. Muhtar Bey onu azarlamaya gidecekmiş, ama kızı ile Refet Bey engellemişler. Sonra yeniden Refik’ten gördüklerini anlatmasını istedi.</p>

  <p class="block">Refik caddelerde istediği coşkuyu duymadan aylak aylak yürümüştü. Ömer’den ayrılırken askerleri, tören hazırlıklarını, civcivli meydanları, coşkulu insanları göreceğini umuyor, içindeki heyecanı körükleyeceğini sanıyordu, ama böyle olmamış, sokaklarda evini, Perihan’ı, tasarılarını, Ankara’da başka ne yapabileceğini düşünerek gezinmişti. İçinde uyanmasını istediği coşku yerine kendini küçümseme ve budala bulma duygusu uyanmıştı. Bu yüzden Muhtar Bey’i sevindirecek birşeyler anlatmaya kalkıştı, ama başarılı olamadı. Sonra, Muhtar Bey’in coşkusundan da şüpheye düşerek onda coşkudan çok sabırsızlık ve telâş olduğuna karar verdi. Hizmetçi eti sofraya koyunca milletvekilinin yeniden parlayan neşe ve coşkusuna anlayamadan baktı ve yeniden neşe kaçıran biri olduğunu düşündü. “Beni görünce hüzünleniyorlar!” diye mırıldandı. “Oysa ben buralara aydınlığı getirmeye karar vermiştim!” Milletvekiline yeniden gördüğü bazı şeyleri anlatmaya koyuldu. Eli bayraklı ve kasketli bir köylü ailesi gördüğünü anlatıyordu ki, Muhtar Bey birden söylendi:</p>

  <p class="block">“Peki, peki çok güzel, ama bundan sonra ne olacak? Yeni bir kadro işbaşına gelecek mi?”</p>

  <p class="block">Refik şaşkınlaştı: “Yeni bir kadro?” dedi. İnkılâp ve Teşkilât dergisini düşündü. Kendi düşünceleriyle Muhtar Bey’in istekleri arasında bir ortaklık arayarak yeni bir kadronun yeni bir düşünce ve plân ile ortaya çıkacağını düşündüğünü söyledi.</p>

  <p class="block">Bu sırada Refet Bey: “Yeni kadro işbaşına gelse bile biz eski taslarımızla yıkanmaya devam ederiz,” diyerek güldü.</p>

  <p class="block">Muhtar Bey: “Peki, Kemalizm bir fikir hareketi midir, bir kadro hareketi mi?” diye sordu.</p>

  <p class="block">Refik ikisi arasında bir şey olduğunu, ama bunun önemli olmadığını, asıl önemli noktanın başka yerde, köylere yeni yaklaşımda olduğunu söyledi. Muhtar Bey bu yeni yaklaşımın ne olduğunu sordu. Ama Refik’in anlattıklarını dinlemedi: Elin sertliğinden yakındı, sonra fazla sıcak olduğunu söyledi. Öfkelenmek istiyormuş, ama bir bahane bulamıyormuş gibiydi. Refik de köye yeni yaklaşımın Halk Partisi’nin “Halkçılık” ilkesinde anlatımını bulan bazı eğilimlerden kaynaklandığını söylemekten vazgeçti.</p>

  <p class="block">Refet Bey: “İnkılâp bir kadronun eseriydi ve o da tek kişilik bir kadroydu,” dedi.</p>

  <p class="block">Muhtar Bey heyecanla: “Ve o şimdi İstanbul’da ölüm yatağında,” dedi. Galiba açıksözlülüğünden korktu. “Sonra ne olacak?” diye sordu.</p>

  <p class="block">Refet Bey: “Bizde devlet dairelerinde yeni bir kadro çıkması için ne kadar beklenir bilirsiniz,” dedi. Şakasının sofrada yaptığı etkiyi teker teker yüzlerde izleyerek güldü.</p>

  <p class="block">Muhtar Bey: “Demek inkılâbın da öldüğünü söylüyorsun,” dedi. Kaşlarını kaldırmış, karşısındakini tehdit eder gibi söylemişti bunu. Sert, suçlayıcı bir yüzle Refet Bey’e bakıyordu.</p>

  <p class="block">Nazlı, herhalde, konuyu değiştirmek için: “O parçaları bu tabağa koyun da kediye verelim,” dedi. Sonra masaya oturduğundan beri ağzını bir kere olsun açmayan Ömer’e “Bunu yiyecek misin?” diye sorarak tabağının kenarındaki yağlı bir et parçasını gösterdi.</p>

  <p class="block">Refet Bey: “Gene yanlış anladın Muhtarcığım,” dedi. “Niye bugün böylesin? Ooh, zeytinyağlı ıspanak ha?”</p>

  <p class="block">“Hayır, hayır doğru anladım,” dedi milletvekili. “Kadro yalnızca o ise ve o ölüyorsa inkılâplar da sona eriyor demektir. Halbuki hiç de öyle değil. İsmet Paşa hakkında ne düşünüyorsunuz?”</p>

  <p class="block">Refet Bey: “İsmet Paşa hakkında Şükrü Kaya ne demiş, duydunuz mu?” dedi, bir hikâye anlatmaya başladı. Hikâyede ismet Paşa’nın safra kesesindeki iltihap sözkonusu ediliyordu. Doktorlar safra kesesindeki taşın ata binmekten iltihaba yolaçtığını söylemişler. Paşaya bir süre ata binmeyi yasaklamışlar. Bunu duyan Şükrü Kaya da paşanın yasağa uymasını iğnelemiş, Refet Bey hikâyenin bir yerinde durdu ve her şeyi birbirine karıştırdığını söyleyerek gülümsedi, ama hikâyeye önem vermediğini, asıl gayretinin konuyu değiştirmek olduğunu gülümsemesinden herkes anladı.</p>

  <p class="block">Muhtar Bey: “Peki, sen yasak ve zor ile her şeyin çözüleceğine inanıyor musun?” diye Refik’e sordu.</p>

  <p class="block">Refik: “Zorun, devletin uyguladığı şiddetin, bizim tarihimizde ilerlemelere yolaçtığını herkes bilir,” dedi.</p>

  <p class="block">“Yani o zaman sen devletin zor kullanarak işleri ilerletmesinden yanaşın ha?” dedi.</p>

  <p class="block">Refet Bey: “Canım, zaten hep yapılan şey bu değil mi?” dedi.</p>

  <p class="block">“Dur dur, delikanlı cevap versin!” dedi Muhtar Bey. “Zor kullanmaktan yana olduğunu söylesin hele!”</p>

  <p class="block">Refik zor kullanmaktan yana olduğunu söyleyemedi. Ama buna bütünüyle karşı olduğunu da söyleyemeyeceğini anladı. Bunun üzerine, böyle durumlarda bir seçim yapamayan bütün insanların yaptığı şeyi tekrarlamak zorunda olduğunu hissederek ve bu duruma nasıl düştüğünü orada düşünerek, bizim tarihimizde zor kullanmanın oynadığı rol üzerine bildiklerini anlatmaya başladı. Bir yandan II. Mahmut’un reformlarını anlatıyor, bir yandan da neden böyle sıkıştığını araştırıyordu.</p>

  <p class="block">Muhtar Bey birden: “Gördün mü? Zor kullanmaya, devletin gücünden yararlanmaya karşı çıkamıyorsun! Ama yol parasını, Dersim harekâtını da kötülemiştin!” dedi. Sonra neşeyle ekledi:</p>

  <p class="block">“Nasıl karşı çıkarsın ki... Zor olmadan senin tasarılarını kim uygulayacak? Tasarıları köylüler mi okuyacak... Hah hah... Zor olmadan hiçbir şey olmaz! Bize eli sopalı biri lâzım! Nazlı, kızım, yoğurdu versene!”</p>

  <p class="block">Refik, “Ama bu doğru değil,” diye düşünüyordu. “Sopa ile, kırbaç ile aydınlık nasıl gelir? Bu yanlış! Ama benim tasarılarımın uygulanması için söyledikleri yanlış mı? Ona bir cevap vereyim!”</p>

  <p class="block">“Evet, ama bu konuda ölçülü olmak gerekir,” dedi Refik.</p>

  <p class="block">Muhtar Bey neşesini gizlemek için başka şeylerle meşgul olmaya çalışarak: “Yoğurt da çok güzelmiş,” dedi. “İşte görüyorsun. Sen Dersim’de yapılanların yanlış olduğunu söylemiştin. Ama onların üzerine sopayla yürünmeseydi inkılâp tehlikeye girerdi. Ya bizimle, devletle ve inkılâpla birlikte olur, eline sopayı alırsın, istediğin reformları ve ilerlemeleri gerçekleştirirsin, ya da tek başına kalırsın belki de boş yere hapse girersin! Mesela tekkelerin kapatılması... İnsanları bu saçma inançlardan kurtarmak lâzım. Ama onlar vazgeçmeye niyetli değil! Ne yapmalı?”</p>

  <p class="block">Refik, “İnsanları kırbaçlayarak yapılan hiçbir şey haklı çıkarılamaz,” diye düşünüyor, ama gene ilke olarak ilerlemeye yolaçan zora karşı çıkılamayacağını düşünüyordu.</p>

  <p class="block">Muhtar Bey gene: “Ama onlar vazgeçmeye niyetli değil,” dedi. “Refet sen şeyi anlatsana. Adana’da aşiretleri iskân için yapılanlar... Göçebe Türkmenler’i taa kaç yıldan beri, yüz yıldan beri iskân etmek istiyorlar. Onlar, ama, göçebe kalmak istiyor. Sonunda zor ile, sopayla, bir yere yerleştirildiler. Ne oldu? Verim arttı! Tarım ilerledi! Memleket ilerledi! Orada şimdi bütün dünyanın istediği pamuk ekiliyor! Onlara kalsa o eski, geri ve sefil hallerini tercih ederler... İşte zorun önemi!”</p>

  <p class="block">Refik: “Ama aydınlık ve ilerleme insanlara eziyet ederek getirilemez ki!” dedi.</p>

  <p class="block">Muhtar Bey, Refik ile şimdiye kadar yaptığı bütün tartışmalarda biriken hıncını almanın keyfiyle: “Ah, oğlum senin bu kelimelerini anlayamıyorum.” dedi. Güldü. “Şu aydınlık dediğin nedir? İlerlemeyi anladım. İlerlemek önemli. Memleket ilerlesin de, varsın etraf şu aydınlık dediğin şeye bulanmasın. Karanlık kalsın. Karanlık kalsın, ama memleket ilerlesin, tarım ilerlesin, sanayi ilerlesin. Yoksa hiç ilerlenmeyecek, öyle değil mi? Çünkü ne yapıldıysa sopayla yapıldı!” Refik’in yüzündeki umutsuzluğu görerek: “Belki ben seni yanlış anladım. Belki yanıldım,” dedi. “Ama burada herkesi serbest bırakan hiçbir şey olmaz!” Sonra keyifle Refet Bey’e döndü: “İşte komşu albaya onun için kızıyorum. Önemli olan memleketin ilerlemesi... Peki bütün bunları niye söylüyorum? Çünkü bakıyorum, herkes Muhtar Amca’nın düşüncelerini yabana atıyormuş gibi... Hiç de öyle değil. İnkılâbın tek kişilik kadrosu İstanbul’da belki ölüyor, ama bayrağı taşıyacak başkaları var!”</p>

  <p class="block">Refet Bey keyifle: “Bayrağı mı, bayrağın sopasını mı Muhtarcığım?” dedi ve bir kahkaha attı. Kendisi için en önemli şeyin yaptığı şakalar olduğunu göstermek istiyormuş gibi aynı şeyi bir daha tekrarlayarak bir kahkaha daha attı.</p>

  <p class="block">Muhtar Bey: “Sen, gül, sen gül daha, ama unutma ki inkılâpçı nesil dimdik ayakta,” dedi. Meyve tabağıyla içeri giren hizmetçiye bakarak: “Evet, dimdik ayaktayız!” diye tekrarladı. Sonra birden saatine baktı: “Aaa, hâlâ oturuyorum burada ben!” diye bağırdı. “Meclis’e geç kaldım. Sonra ne derler!” Heyecanla yerinden fırladı, masaya çarptı, sürahiyi devirdi.</p>

  <p class="block">Nazlı: “Baba, işte yaptınız lekeyi!” dedi.</p>

  <p class="block">Muhtar Bey koştu, üzerine paltosunu geçirdi. Hiç gereği yokken kızını yanağından öptü. Refik’e, “Gördün mü, işte ben böyleyim!” diye düşünüyormuş gibi, Ömer’e de sertçe baktı. Bir saat sonra geleceğini, stadyuma gitmek için herkesin hazır olmasını söyleyerek evden koşa koşa çıktı, arkasında bir şaşkınlık bıraktı. Refik bu şaşkınlıktan kurtulmak, düşüncelerini bir düzene sokmak için az önceki konuşmayı sürdürmek ihtiyacı duyarak sordu:</p>

  <p class="block">“Peki nasıl olur? Halkı sopalayarak aydınlığa getirmek nasıl olur? Biz eğer bu ülkede aklın ve yeniliğin ışığı parlasın istiyorsak, bunu halk için istemiyor muyuz?” Kimse karşılık vermediği için bu sefer Refet Bey’in gözünün içine bakarak sordu: “Yenilik ve ileri bir toplumun halka zorla benimsetilmesi sizce yanlış değil mi? Halka karşı güç uygulanarak getirilen yenilik belki tarihimizde var, ama şimdi bu devletin zor kullanmasından yana olmamızı gerektirmez ki...”</p>

  <p class="block">Refet Bey her zamanki şakalarından birini yapmak için fırsat kollayarak Refik’i dinledi, sonunda bir şaka yaptı ve güldü, ama kimse kendisine gülmediği, Refik de nefret ile baktığı için kendi düşüncelerine çekildi.</p>

  <p class="block">Refik Ömer’e de dönerek aynı şeyleri tekrarladı. Ama onun yüzünde Herr Rudolph ile tartıştıkları zamanlarda takındığı alaycı gülümseyişten başka bir şey göremedi. Bunun üzerine içinde şimdiye kadar yaptığı hiçbir tartışmadan sonra uyanmayan bir eziklik uyandı ve Muhtar Bey’e vermesi gerekli olan cevapları düşünmeye başladı. Önce, “Ona, ben hiçbir zaman halka karşı olan bir görüşü desteklemem! diyeceğim,” diye düşündü. “O da bana halka karşı değil, halk için, ama zorla, diyecektir. Ben de o zaman böyle bir şey olmaz ki derim. O da bana keyifle önce tarihi örnekleri sayar, sonra da köy kalkınması tasarılarımı nasıl uygulayacağımı sorar. Ben de Meclis’in gücüyle derim. O da bana gülerek Meclis’i halkın seçmediğini söyler! Ben de bozulurum! Peki kim yanılıyor? Kimse! O yalnızca bana halka karşı zor kullanmanın kötü bir şey olmadığını kanıtlamak istiyor. Ben de ona karşı çıkıyorum! Sonuç? Herkes kendi düşüncesini söylüyor, o biraz daha haklı gözüküyor. Haklı gözükmesinin nedeni de benim şu tasarılarım. Oysa ben bu tasarıları aydınlık gelsin diye yaptım. Sonra ne olacak? Birazdan Muhtar Bey gelecek. Stadyuma gideceğiz. Sonra ben belki Süleyman Ayçelik’i göreceğim. Sonra İstanbul’a eve döneceğim. Ömer ile Nazlı günlerdir karşılıklı surat ediyorlar... Ben ne yapıyorum?” Birden bir şey yapmış olmak için gerinerek esnedi, pencereden dışarı baktı, birisiyle birşeyler konuşmak istedi, ama bunu yapamayacağını, herkesin kendi düşüncesine çekildiğini ve kimsenin sessizliği bozmak istemediğini hissetti. Yeniden az önceki düşüncelerine döndü: “Ben de ona o zaman Meclis’i halkın seçmesi gerektiğini söylerim. O da bana halkın kendisine yararlı olanı değil, gözünü boyayanı seçeceğini söyler ki, bu da doğru. Şimdi bir serbest seçim yapılsa, ikinci, üçüncü partilere izin verilse bütün hacılar, hocalar, madrabazlar Meclis’e girer. O zaman onların Meclis’e girmesini engelleyecek kanunlar koymalı: Mesela din siyasete âlet edilemez, üniversite bitirmemişler milletvekili olamaz, sonra tüccarlar ve ağalar Meclis’e giremez. Sonra halkı da iyi insanları seçecek bir şekilde eğitmeli! Başka?” Kendi kendine güldü. “O zaman ne yapmalı?” diye söylendi. “Muhtar Bey haklı değil. Ben de haklı sayılmam. Ama ben iyiniyetliyim. Ben birşeyler yapmak istiyorum! Ne yapmak istiyorum?” Herr Rudolph ile yaptığı tartışmayı hatırlayarak: “Aydınlığı getirmek istiyorum!” diye mırıldandı. Yeniden aynı düşüncelerin ve belirsiz kelimelerin çemberine girerek dönmeye başladığını farketti. Bu arada epey vakit geçti. Kahvesini içti. Aynı düşünce çemberine girerek gene döndü. Sonra eski hayatını, Perihan’ı, her zaman hatırladığı şeyleri hatırladı. “O zaman bir dengem vardı. Sonra bunu kaybettiğimi düşündüm. Şu Güler’in evine gitmiş kendi evime dönüyordum. Nişantaşı’nda yürüyordum, dengemi kaybettiğimi düşünüyordum. Kaç ay önce? Sekiz ay oluyor! Şimdi ne yapıyorum? Burada oturuyorum ve bakıyorum. Nazlı’nın elbiselerinin kırmızı olduğunu görüyor ve bunu düşünüyorum. İyi ki onu giymiş. Herkesin surat astığı bu odada neşeli olan tek şey bayrak rengindeki o eteklik!” Etekliğe bakarak: “Ama Muhtar Bey neşeliydi,” diye düşündü. “O kadar neşeliydi ki benim canımı sıkmaktan bile çekinmedi. O ne düşünüyor? O İsmet Paşa’nın başa geçmesini ve kendisine bir görev vermesini istiyor. Belki bakanlık bekliyordur. Niye olmasın? Hoş <b class="calibre7">ve</b> iyi bir adam. Onun yaşında acaba ben nasıl olacağım?” Birdenbire esnedi ve ağır bir yemek yediğini düşündü, babasını hatırladı, bir süre onu düşündü, sonra kapının çaldığını farketti, vaktin ne kadar çabuk geçtiğini aklından geçirdi.</p>

  <p class="block">Az sonra içeri giren Muhtar Bey: “Hadi, hadi, çabuk, geç kaldık!” dedi. “Bu ne suratsızlık hepinizdeki. Araba aşağıda bekliyor!”</p>

  <p class="block">Koşa koşa arabaya bindiler. Muhtar Bey öfkeyle Meclis’te duyduğu dedikoduyu anlattı: Gene şu Şükrü Kaya bir gazeteciye: “Aydınlar ne düşünüyorlar? Sorumluluğa en çok beni lâyık görüyorlar değil mi?” demiş. Refet Bey dostunu avutmak için gene bir şaka yaptı: Şükrü Kaya Malta’dayken sürgünün acısını iktidardan çıkarmaya yemin etmiş, sonra yemini kendisi iktidara gelince hatırlamış... Buna nedense herkes güldü. Muhtar Bey de neşelendi ve Meclisteki törenle alay etmeye başladı:</p>

  <p class="block">“Nedir, canım, bütün bunlar! Tebrik ederim, tebrik ederim efendim, nasılsınız efendim, teşekkür ederim efendim...” Gerçekten birisinin elini sıkıyormuş gibi öne eğilip kalkıyor, her eğilişte yüzü daha çok kızarıyordu. Sonra birden başını kaldırdı: “Ah, işte yol tıkandı! Bir bu eksikti. Geç kaldık.” Araba durup durup ilerliyor, her bekleyişte Muhtar Bey söyleniyordu. Bir süre sonra stadyum gözükünce şoföre parasını verip<b class="calibre7">:</b> “Tamam biz iniyoruz ve yürüyoruz!” diyerek kapıyı açıp indi. Arkasından gelenlere acele etmelerini söyleyerek büyük adımlarla yürümeye başladı. Şeref locasının girişine yaklaşırlarken başka bir milletvekiliyle ailesini gördü. Derken, yüksek rütbeli bir askere selâm verdi. Sonra törenin her zamanki gibi geç başlayacağını anlayarak rahatladı. Üzerindeki elbisenin varlığını ilk defa farkediyormuş gibi dikkatle kendini inceledi, üstüne, başına çekidüzen verir gibi yaptı, Nazlı’nın eteğinin bir köşesini çekerken pantolonundaki lekenin gözüküp gözükmediğini sordu, sonra Refik’e dönerek gülümsedi. Gülümseyişi gene: “Ya, ya, ben böyleyim! Her şey de böyle görüyorsun değil mi?” diyordu.</p>

  <p class="block">Refik: “Törenden dönünce ona diyeceğim ki...” diye düşünüyor, çevresine dikkatle bakıyor, ama içinde uyanmasını istediği duygu sabah gezintisinde olduğu gibi gene uyanmıyordu. Tersine, gene sabah gezintisinde olduğu gibi kendini küçümsüyor ve budala buluyor, üstelik çevresindeki şeylere ve insanlara da aynı duyguyla bakıyor, bu duygudan da korkuyordu. Gördüklerini küçümsememeye, insanların değerli ve akıllı olduklarını düşünmeye çalışarak, arada bir Muhtar Bey’e verdiği cevapları kendi kendine mırıldanarak Ömer ile Nazlı’nın arkasından yürüdü. Hep birlikte merdivenleri çıkıp milletvekilleri, bakanlar, diplomatlar ve yüksek rütbeli askerlerle memurlar için ayrılmış tribünlerin öte yanındaki bir salona girdiler.</p>

  <p class="block">Muhtar Bey’in büfe dediği geniş salonun bir köşesinde çay tezgâhı kurulmuştu. Sağda solda küçük masalar, masalarda oturmuş çay ve kahve içen insanlar vardı, ama asıl kalabalık ayaktaydı. Ayakta dikilen, küçük adımlarla topluluklar halinde yürüyen erkeklerin çoğunda, Muhtar Bey gibi bir frak ve bir gülümseyiş vardı. Hepsi birbirleriyle konuşuyorlar, başlarını sallıyorlar, birisine selâm veriyorlar, eğer gerekliyse ailelerini tanıştırıyor, ya da tanışanların selamlaşmaları ve hatır sormaları için duruyorlar, sonra dikkatle başkalarını ve başka aileleri süzerek, birşeyler bekleyerek ve yüzlerinden hiç eksilmeyen bir gülümseyişi yeni selâmlar için hazır tutarak salonun uğultusuna katılıyorlardı. Muhtar Bey daha törenin başlamasına çok vakit olduğunu öğrenince birer çay içmelerinin doğru olacağını söyledi ve birkaç kişiye gülümseyerek, birisi için de özellikle eğilip şapkasını çıkararak çay tezgâhına kadar yürüdü. Sonra tezgâhtan uzatılan fincanları alırken bir köşede her şeyden yabancı olduğu anlaşılan bir baba-kız göstererek Nazlı’ya döndü:</p>

  <p class="block">“Bak, Fransız elçisiyle kızı orada. Başlarında da kimse yok.</p>

  <p class="block">Hadi gidelim, sen konuş!”</p>

  <p class="block">Nazlı: “Aman baba! Ne konuşacağım ki?” dedi.</p>

  <p class="block">“Ama eskiden yabancılarla konuşmaya bayılırdın,” dedi Muhtar Bey ve yanından geçen kendisi yaşında bir adamın kulağına birşeyler fısıldayarak güldü. Sonra gülmesi çok yakışıksız bir şeymiş gibi kızardı.</p>

  <p class="block">Bu sırada Nazlı, “Aa, Piraye nasılsın?” dedi. Kendisi gibi küçük bir çığlık atan bir kızı sarılıp öptü. Onunla birşeyler konuştu, parmağındaki yüzüğü gösterdi ve gülümseyerek Ömer’e baktı.</p>

  <p class="block">Ömer sözkonusu edilenin kendisi olduğunu anladığını göstermek için başını sallıyor, bir yandan sabahtan beri takındığı alaycı ve küçümseyici suratla Nazlı’ya bakıyor, bir yandan da elinde olmadan Nazlı’nın arkadaşına gülümser gibi yapıyordu. Sonunda bir karara vararak iki adım attı. Kendini Piraye’ye tanıttı, beğenildiğini bilen bir damadın gururlu bakışıyla sağa sola sallandı ve suratını astı.</p>

  <p class="block">Bu sırada Muhtar Bey Refik’e sokularak: “Bak, bak, adliye bakanı geçiyor, seni tanıştırayım mı?” dedi. Kimseye yüz vermeden acele acele yürüyen bakanı seyrederken: “Aman, onun kurumundan da yanına yaklaşılmaz,” diye ekledi.</p>

  <p class="block">Refik de kalabalığa tanıdık bir yüz görmek umuduyla bakıyordu. Özellikle Süleyman Ayçelik’le karşılaşabileceği düşüncesi sabahtan beri aklının bir köşesini kemiriyordu. Teşkilâtçı yazarın tatilden döndüğüne, on beşinci yıl törenlerine katılacağından adı gibi emindi çünkü. Bir ara kalabalık arasında bir yüzü yazarın yüzüne benzetti, ama daha önce yalnızca resimlerinden tanıdığı yazarın o gördüğü olamayacağına karar verdi. Kim olduğunu düşünürken yüz ona gülümsedi. Gülümsemekle yetinmedi. Bir topluluktan ayrılıp, Refik’e yaklaşmaya başladı. Üzerinde asker üniforması olan biriydi. Refik tanıdı: Amcasının oğlu Ziya’ydı. Bayramlarda tebrik kartları yollardı. Babasının sağlığında para, ölümünden sonra mirastan pay istemişti. Canı sıkılarak ona selâm verdi. Sonra göğsünün üzerindeki madalyayı görünce utanır gibi oldu.</p>

  <p class="block">“Nasılsın? Burada ne işin var bakalım?” dedi Ziya.</p>

  <p class="block">Refik: “Bir arkadaşlayım. Doğu gezisinden dönüyordum!” diye kekeledi.</p>

  <p class="block">“Doğu gezisinden. Doğu gezisinden ha!” dedi Ziya. Refik’in onda hiç görmediği kararlı bir tavır vardı üzerinde. “Ee, nasıl buldun bakalım memleketi!” Bunu Muhtar Bey’i süzerek söylemişti.</p>

  <p class="block">Refik, Muhtar Bey’i, Refet Bey’i Ziya’ya tanıttı.</p>

  <p class="block">Ziya: “Ee, nasıl buldun doğuyu?” diye yeniden sordu. “Dersim’e de gittin mi? Nasıl oralar, sütliman değil mi? Ordumuz her şeyi bastırdı.”</p>

  <p class="block">Refik: “Dersim’e gitmedim!” dedi.</p>

  <p class="block">“Ben de gitmedim canım!” dedi Ziya. “Ama artık orası sütliman. Canlarına okuduk. İnkılâp oraya da giriyor. Artık bellerini doğrultamazlar, çünkü inkılâbın demir yumruğu orada.” Muhtar Bey’e bakarak: “Öyle değil mi, efendim?” dedi.</p>

  <p class="block">Muhtar Bey: “Yaa, yaa!” dedi.</p>

  <p class="block">Ziya: “Ordumuz, inkılâbın ve devletin gücü bunu da çözdü işte,” dedi. Yüzüne gölge düşer gibi oldu: “Ordu olmazsa inkılâp olmaz. Ordu da her zaman hakkını alır... Hakkını en sonunda alır! Ama başka zümreler de inkılâbı düşünmek zorundalar. Tüccarlar da.” Yüzüne düşen gölge gözlerinin altında, ağzının kenarında koyulaşıyordu. “Onlar düşünmezse ordu hakkını onlardan da zorla almasını bilir. Hiç kimseye ayrıcalık yok. Tüccarlara da. Nigân Hanım nasıl?”</p>

  <p class="block">Refik mektuplardan edindiği bilgiye dayanarak ailede herkesin iyi olduğunu söyledi.</p>

  <p class="block">Ziya: “Baban için üzüldüm,” dedi. “Ama şunu da unutmamalı ki hayatta ticaretten değerli şeyler de var. Bak, bunu sen de anlamışsın, memleketi geziyorsun. Yoksa ticari bir gezi miydi bu?” Yanından geçen bir askere selâm verdi.</p>

  <p class="block">“Hayır, sadece görmek içindi,” dedi Refik ve o kadar utandı ki Ziya’ya öfkeleneceği yerde kendine kızdı.</p>

  <p class="block">“Gördün mü? İnkılâbın bu toprağa nasıl girdiğini görmeye gittin ha? Şimdi de orduyu seyredeceksin. Bu ordu büyük bir güç! Bu güç olmazsa, bu demir yumruk olmazsa, ne inkılâp ne ilerleme olur, değil mi?” Az önce selâm veren eli bir yumruk olmuştu.</p>

  <p class="block">Muhtar Bey: “Biz de tesadüf, sabah aynı şeyleri konuşuyorduk,” dedi.</p>

  <p class="block">“Tabii, tabii!” diye sevinçle bağırdı Ziya. “Ordu her şeydir. Ordu inkılâbı gözetir. Haksızlıklara, düzensizliklere karşı bekçidir. Hakkını almasını da bilir. Öyle değil mi? Bir gün sonunda hakkını da alır.” En son kelimeleri çarpılan hırslı bir yüzle söyledi. Sonra: “Aa tamam geldi işte!” dedi ve aceleyle Refik’in elini sıkarak bir anda kalabalıkta kayboldu.</p>

  <p class="block">“Kimdi o? Nen oluyor?” dedi Muhtar Bey. “İnkılâpçı, inançlı bir askere benziyor. Eee, milli mücadelede savaşmış, madalya almış biri, bizim hımbıl komşu gibi olacak değil ya... Böylelerini görmek beni ne kadar ferahlatıyor, bilsen. Memleketin geleceğinden hiç endişelenmiyorum artık. Ha! Demin söylediler... İstanbul’da hastanın vaziyeti kötüleşiyormuş... Sahi geldi işte galiba.”</p>

  <p class="block">Salondaki kalabalık ortasına ateşten bir top düşmüş gibi açıldı, yayıldı, sonra şeref locasına çıkan merdivenlere doğru esneyerek toplandı. Bir itiş kakış oldu. Bir çay fincanı yere düşüp kırıldı. Refik kalabalığın içinde başbakan Celâl Bayar’ın ensesini ve yanaklarını görür gibi oldu. Her şeyin ortasındaydı. Gözlüklerinin çerçevesini de gördü, ama bu sırada biri ayağına bastı.</p>

  <p class="block">Yaşlı bir milletvekili de: “Ah ben size daha önceden yer kapalım demedim mi?” dedi. Muhtar Bey’e eğilerek selâm verdi, sonra gene karısıyla kızını paylamaya devam etti.</p>

  <p class="block">Bu sırada şeref locasının kapısındaki bir görevli: “Efendim, lütfen öteki kapıdan, burası tamam, lütfen öteki kapıdan dedik ya kardeşim, lütfen!” diye bağırdı.</p>

  <p class="block">Kalabalıkla birlikte öteki kapıya doğru koştular. Sıkışa sıkışa merdivenleri çıktılar. Milletvekili kızının, Nazlı Ömer’in elini tutmuştu. Birden Refik stadyumun zeminini gördü. Bütün şeref tribünü frak, silindir şapka, madalya, üniforma denizi içinde kıpırdanıyor, kadınların renkli elbiseleri, küçük şapkaları, oraya buraya asılmış bayraklar tatlı tatlı dalgalanıyor, her şey bir uğultu, merak ve bekleyişin içinde titriyordu.</p>

  <p class="block">Muhtar Bey başını sağa sola uzatıp oturacak yer ararken birkaç kişiyle selamlaştı. Şapkasını birkaç kere çıkarıp çıkarıp yerine koydu. Sonra bir köşede karar kılarak, oturanlar arasından oradan oraya doğru yürümeye başladı. Arada bir dönüp, kızının ve konuklarının gelip gelmediğine bakıyor, sonra gene çevresine selâm veriyor, Refet Bey’e de birşeyler söylüyordu.</p>

  <p class="block">Tam bu sırada tribünlerde bir kıpırdanma oldu, başlar bir anda aynı noktaya çevrildi. Sonra bir alkış sesi duyuldu. Herkes birbirinin üstünden görmeye çalışarak ayağa kalktı. Alkış daha şiddetlendi. Refik dönüp baktı. Başlar arasında az önce gördüğü enseyi ve yanakları gene gördü. Ensenin üzerinde bir el vardı ve tuttuğu şapkayı, ağır ağır insanları teker teker okşuyormuş gibi sallıyordu. El ve şapka hangi tarafa yönelirse o taraftan şiddetli alkış geliyordu.</p>

  <p class="block">Az sonra herkesle birlikte oturdular, ama İstiklâl Marşı için yeniden ayağa kalktılar. Refik marş söylenirken gene coşkuya katılamadığını düşündü. Sonra lise yıllarında da herkesle birlikte marş söyleyemediğini hatırladı. Kalabalığa katılamadığını düşünürken Herr Rudolph’u hatırladı. “İçime aklın ışığı düşmüş, onun için yabancıyım!” diye düşündü, ama İstiklâl Marşı söyleyememesi bundan değil ki. “Peki niye söyleyemiyorum!” diye düşündü. “Çünkü kendi sesimi duyuyorum ve bu çok tuhaf geliyor.” Gene Herr Rudolph’u düşündü. Gene onun, Hölderlin’in doğuya ilişkin sözlerini hatırladı. Muhtar Bey ile yaptığı tartışmayı aklından geçirdi. “Ona diyeceğim ki...” diye düşündü. Hep bir ağızdan söylenen marşın karşı tribünlerde yankılandığını, seslerin iki saniyelik bir arayla birbirini izlediğini, bu yüzden müzik dersinde öğrendiği “kanon”a benzeyen bu karışıklığın ortaya çıktığını aklından geçirdi. Sonra saçma bulduğu başka şeyler de düşündü ve marş bitince herkesle birlikte oturdu ve Celâl Bayar’ın okuduğu Atatürk’ün nutkunu dinledi.</p>

  <p class="block"><i class="calibre6">Nutuk</i>’tan sonra gene bir hareket oldu.</p>

  <p class="block">Arka sıralardan biri: “Yedi düveli yenen o ölümü de yenecektir!” diye bağırdı.</p>

  <p class="block">Herkes dönüp baktı. Bu sırada birisi: “Muhtar Bey, nasılsınız bakalım?” dedi.</p>

  <p class="block">Muhtar Bey gösterişli bir selâm verdi.</p>

  <p class="block">Seslenen Kerim Naci Bey’di. Yanında, Refik’in şantiyede gördüğü parti müfettişi İhsan Bey vardı. Birlikte şeref locasına doğru yürüyorlardı. Refik’e ve Ömer’e de selâm verdiler.</p>

  <p class="block">“Genç mühendisler de sizle demek!” dedi Kerim Bey.</p>

  <p class="block">Muhtar Bey önce: “Evet, evet!” diyerek homurdandı. Sonra birden: “Nasıl, anlayamadım efendim?” dedi, çünkü stadyumun hemen üstünden, korkunç bir gürültüyle uçaklar geçiyordu.</p>

  <p class="block">Kerim Bey: “Genç mühendisler de sizinle demiştim!” dedi ve sözlerini bir daha tekrarlamaya hiç niyeti olmadığını gösteren bir tavırla başını salladı. Sonra, kapaklarının yarı yarıya örttüğü gözlerini bir Ömer’in, bir Nazlı’nın üzerinde gezdirerek: “Siz evlendiniz mi?” diye sordu. Onların cevabını beklemeden babacan bir bakışla başını salladı. Gene her zamanki gibi: “Benim dünyamda, benim yanımda sizlerin, sizin sözlerinizin ne değeri olabilir ki...” diye düşünüyormuş gibiydi.</p>

  <p class="block">Kerim Bey uzaklaştıktan sonra Refet Bey bir şaka için fırsat yakalamanın keyfiyle: “Devlet gibi adam. Hem ağa, hem müteahhit, hem milletvekili!” dedi.</p>

  <p class="block">Ama Muhtar Bey onu anlayamadı. Çünkü ikinci bir uçak takımı gene alçaktan korkunç bir gürültüyle geçiyor, tribünler uçakları alkışlıyor, bazıları da gökyüzüne doğru sesleniyordu.</p>

  <p class="block"></p>

  <p class="block24" id="calibre_pb_59">&nbsp;</p>
</body>
</html>
