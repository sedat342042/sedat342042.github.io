<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block18" id="id_Toc388117974">11<br class="calibre5" />
  Akıllılar ve Aptallar</p>

  <p class="block12">&nbsp;</p>

  <p class="block">Mari ile Ziya çıkar çıkmaz Nusret boğuk ve korkunç bir hırıltıyla öksürdü: “Aptal! Ah oğlum aptal!” diye bağırdı. Sonra bir daha öksürdü. Cevdet Bey’e döndü: “Onu aptala çevirmişler. Aptal ve korkak! Hemen nasıl yaptılar? İğrenç, rezil inançlarıyla, korkuyla, belki de sopa ile!”</p>

  <p class="block">Cevdet Bey: “Yok canım, öyle bir çocuk değil o!” dedi.</p>

  <p class="block">“Değil mi? Görmüyor musun insana nasıl bakıyor? Aşağıdan aşağıdan şöyle korkak bir bakışı var... Onu yanına alacaksın, değil mi? Söz verdin!”</p>

  <p class="block">“Evet!”</p>

  <p class="block">“Bir daha sözünü tekrarla. Bir daha tekrarla da rahat gideyim...”</p>

  <p class="block">“Söz veriyorum!” dedi Cevdet Bey. Sonra, yeniden fesin püskülüne uzanan elini öfkeyle cebine soktu. “Mendilimi unuttum!” diye düşündü.</p>

  <p class="block">“İyi, söz verdin. Verdin artık. Sana güveniyorum...”</p>

  <p class="block">Bir sessizlik oldu. Merdivenlerde ayak sesleri duyuldu. Kapının önünden ıslık çalarak biri geçti.</p>

  <p class="block">“Ah, ıslık çalıyor! Yaşıyor! Ben de yaşamak istiyorum. Bu haksızlık! Öteki insanlar ne yapıyor görmek istiyorum. Bir aydır bu odadan dışarı çıkmadım! Niye ıslık çalıyor? Çünkü aptal! Bu çirkin ve iğrenç dünyada ancak aptallar mutlu olabilir... Aptallar... Ben akıllıyım, her şeyi biliyorum ve ölüyorum. Bana öyle bakma! Korkuyla bakıyorsun. Benden korkuyorsun, tiksiniyorsun, değil mi?”</p>

  <p class="block">“Ağbi, sana saygı duyuyorum!” dedi Cevdet Bey.</p>

  <p class="block">“Hayır, bana saygı duymanı istemiyorum. Çünkü mutlusun sen! Aptal değilsin belki, ama hayatından memnunsun! Çünkü ruhsuzsun. Tabii, insan bu gülünç elbiseleri, kapının önünde duran arabayı, bir paşa kızını, ancak ruhsuz olursa ister!”</p>

  <p class="block">Cevdet Bey: “Ben hiçbir zaman senin gibi öfke duyamadım!” dedi.</p>

  <p class="block">“Ne diyorsun? Hadi gel dışarı çıkalım. İnsanlara bakalım! Ne yapıyorlar? Onları o aptal ve küçük gündelik hayatlarının içinde görmek istiyorum. Şimdi neler yapıyorlardır kimbilir? Hiçbir şeyin farkına varmadan, hiçbir şeyi anlamadan, ama gene mutlu ve ıslık çalarak yaşıyorlar. Ramazanda oruç tutacaklar, akşamları kahve içip gevezelik edecekler, ıslık çalacaklar. Hatırladın mı, Kula’da bir komşu kadın vardı. Islık verme, ıslık verme kötüdür, derdi.”</p>

  <p class="block">Cevdet Bey kadını neşeyle hatırladı:</p>

  <p class="block">“Yılandan korkardı galiba!” diyerek güldü.</p>

  <p class="block">“Her şeyden korkardı,” dedi Nusret. “Ama benden daha mutlu yaşardı. Kimbilir, hâlâ da yaşıyordur! Beni görse korkar, iğrenir, benim için üzülür, belki de dua eder... Uyuşuk! Ah, bütün o uyuşuklar... İhtilâl! Sen, bu nedir biliyor musun?.. Revolüsyon lâzım, ama kimse bilmiyor... Çünkü onlara bunu öğretmemişler...”</p>

  <p class="block">Bir süre sustu. Öksürdü. Sonra bağırdı: “Ah, hem onların iyiliğini istiyor, onlar aydınlık bir dünyada yaşasın istiyorum, hem de bu yüzden onlar gibi olamıyorum! Onlardan uzak, burada, tek başıma, bir Hıristiyan kadın ile ölümü bekliyorum. Hayır! Yaşamak, görmek istiyorum! Görmek, insanları, olup biten her şeyi görmek istiyorum! Sence bundan sonra ne olacak? Bombayı kimler attı? Ama nereden bileceksin bunları!”</p>

  <p class="block">“Evet, bilmiyorum bunları!” dedi Cevdet Bey.</p>

  <p class="block">“Bilmiyorsun tabii...” Nusret sert sert bakmaya çalıştı, ama kardeşine sevimli gözüktü.</p>

  <p class="block">Gene sustular. Cevdet Bey, az önce sözü edilen kadını düşünmeye başladı. Yılandan korkar, ıslık çalanlara kızar, reçel kaynatırdı. Bahçesinde incir ve erik ağaçları olan bir evde otururdu. Ya hep reçel kaynatırdı, ya da o eve her girişinde küçük Cevdet onu reçel kaynatırken görmüştü, ya da eve tuhaf bir buhar ve tatlı kokusu sinmişti, çünkü Cevdet Bey’in aklına, o kadınla birlikte hep bir reçel sürülmüş ekmek dilimi geliyordu. Bu reçelli ekmeği, sabah Zeliha Hanım’ın verdiği ekmeği, reçel kavanozlarını, Şükrü Paşa’nın sabah kahvaltısında neler yiyeceğini, başka şeyleri düşündü. Bütün bunları düşündüğü ve şu odadaki ölüm ve umutsuzluk korkusundan kurtulduğu, lamba gözünü yakarken ağbisinin suratına bakmak zorunda kalmadığı için rahatladı. Sonra birden bir hareketin farkına vardı. Ağbisi doğrulmuş, ayaklarını yataktan sarkıtmıştı.</p>

  <p class="block">“Terliklerim nerede?”</p>

  <p class="block">“Nereye gidiyorsun?”</p>

  <p class="block">“Helaya... İşim var... Tıraş olacağım... Her şeyi ne diye soruyorsun? Ben şimdi geliyorum. Artık senin yardımına ihtiyacım yok. Kimseden yardım istemiyorum!” Kapıyı açtı. “İnsanlara ve dünyaya bir bakayım! Yok, yok, sen otur, şimdi geliyorum.”</p>

  <p class="block">Cevdet Bey kardeşinin helaya gittiğini düşünerek oturdu. Odanın içinde aşağı yukarı yürüdü. Saatine baktı, üçe geliyordu...., “Arabacıyı yollayayım artık, gitsin, beklemesin!” Ama üşendi. “Ne diye eve dönmüyorum? Artık bir şey olacağı yok!” diye söylendi, ama yeniden bir şey bekliyormuş gibi sandalyeye oturup ayağını sinirli sinirli sallamaya başladı.</p>

  <p class="block">Az sonra kapı hızla açıldı ve içeri giren Nusret bağırdı: “Ah, kardeşim, ölüm çok kötü, ölüm çok kötü, ben ölmek istemiyorum! Aşağıda oturmuşlar, gevezelik ediyor, çay ve sigara içiyorlar... Ben ölmek istemiyorum.” Sallanarak kardeşine doğru yürüyordu.</p>

  <p class="block">Cevdet Bey: “Yatağa yat. Ayakta durma... Bağırma o kadar!” diyerek ağbisine sarıldı.</p>

  <p class="block">“Ağlıyorum!” diye inledi Nusret.</p>

  <p class="block">“Gel şöyle, dur, seni yatırayım...”</p>

  <p class="block">Nusret hiçbir yardıma ihtiyacı olmadığını gösteren güçlü, sağlıklı hareketlerle yatağa kendini attı. “Onlar yaşıyorlar... Onlar yaşayacaklar. Hem de budalalar gibi... Gevezelik ederek. Dinledim. Ne konuşuyorlardı biliyor musun? Biri en iyi muhallebiyi nerede yediğini anlatıyor, öteki fiyatların Üsküdar’da çok ucuz olduğunu söylüyor. Daha dinleyecektim, aptallıklarından, zavallılıklarından iğrendim... Esniyorlar, sigara içiyorlar, boş boş gevezelik ediyorlar, yaşıyorlar. Ben de görüyorsun, ağlıyorum. Ah, ben böyle mi olacaktım?” Utanarak çarşafı alnına kadar çekti. Sonra indirdi: “Belki iyileşirim!” dedi. “Paris’e giderim, her şeye kaldığım yerden devam ederim!” Birden gene öksürmeye başladı.</p>

  <p class="block">Bu öksürük buhranı, Cevdet Bey’e her zamankinden uzak ve kötü geldi. “Evet, ölüyor, bu çok korkunç bir şey!” diye düşündü ve ilk defa ağbisinin şu anda bulunduğu durumu kavradığını sandı. Kendisini onun yerine koyarak, bir an her şeyi onun gibi düşünmeye çalıştı ve kendi dertleri, sabah dükkânda yaptıkları, o alıp sattığı mallar, onları iyi fiyatlarla alıp satmak için yazdığı mektuplar, söylediği sözler, bütün hayatı boyunca yaptığı küçük hesaplar, tasarılar, her şey çirkin gözüktü. Bunları unutmak için “Nişantaşı’nda Nigân ile yaşayacağım!” diye düşündü. “O serin, rüzgârlı bahçede, evin odalarında...”</p>

  <p class="block">Nusret bağırdı: “Ne diye ben o kadar içtim? Hep o içkiden! İçkiye bu kadar düşkün olmasaydım, burada böyle gebermezdim!”</p>

  <p class="block">Cevdet Bey: “Evet, boş yere içki içtin,” dedi. Bunu söyler söylemez de, bir an çirkin bulduğu bütün o geçmişi, gene her zaman düşündüğü gibi, yapılması gereken şeylerle dolu, haklı bir şey olarak gördüğünü anladı ve rahatladı. Bir an kapıldığı, her şeyi çirkin gösteren o duygudan o kadar korktu ki, bu duyguyu ortaya çıkaran ağbisine öfkelendi.</p>

  <p class="block">“Demek, boş yere içmişim! Tabii içtim. Çünkü ancak içki gemleyebiliyordu beni. Benim kafam seninki gibi küçük hesaplarla değil, nefretle, öfkeyle dolu. Sen bunu anlayamazsın! Öfke nedir sen biliyor musun? Ben öfke duydum. Benim için en değerli şey buydu. Nefret ettim, iğrendim, hepsi yıkılsın istedim. Hepsinden önemlisi, bu öfkem soğumasın istedim. Bunu başardım! Sen ise hayranlık ve özlem duydun. Hayran olduğun şeylere ulaşmak için de anlamaya çalıştın. Ben anlamak istemiyorum! Anlayan öfke duyamaz! Ben oysa...” Birden sustu... Başını yastıktan kaldırdı. “Ben oysa aptalın tekiyim. Bu halimde bile gururlanacak bir şey buluyorum! Kendini beğenmiş bir aptal! Aptal gibi de ölüyorum!.. Akıllılar bir yolunu bulup yaşar... Aptallar da ölür... Hayır, yaşayacağım! Ne dersin iyileşebilir miyim?”</p>

  <p class="block">“Tabii iyileşeceksin!” dedi Cevdet Bey. “Ama kendini yorma artık. Uyu!”</p>

  <p class="block">“Evet, evet iyileşeceğim. Bir ay dikkatli bir tedavi. Bol gıda... Senden gene para isteyeceğim. Ama bütün borçlarımı, emin ol, ödeyeceğim. Bu konuda çok duyarlı olduğumu söyleyeyim. Sana Paris’ten para yollarım. Orada iyi bir iş bulacağımı sanıyorum. Bir kere bana ünlü cerrah Blanchot ne dedi biliyor musun? Bir cerrah için gerekenden fazla soğukkanlılık var sizde, dedi. Bana mutlaka bir iş bulacaktır. Sonra harekete yeniden katılırım. Şu son altı ayda herkesin yanlışını anladım. İlk işim, Ahmet Rıza’ya şunu söylemek olacaktır: Sabahattin bir Truva atıdır. Sen Truva atının hikâyesini biliyor musun? Bilmiyorsun! İşte! Daha Truva atı nedir bilmiyor! Kimse bir şey bilmiyor! Beni tuhaf buluyorlar. Ben de onları uyuşuk buluyorum. Burada kimse yok. Oysa Paris Truva atının hikâyesini bilenlerle dolu. Bir Avrupalıyla konuşmak bazan nasıl bir zevk olur anlatamam! Ama tabii, buradaki pis misyonerlerle bankerleri demiyorum. Gerçek Avrupalılar: Voltaire, Rousseau, Danton... Revolüsyon...” Birden bir marş söylemeye başladı.</p>

  <p class="block">Cevdet Bey bıkkınlıkla: “Ağbi, yorma kendini,” dedi.</p>

  <p class="block">Nusret nefes nefese: “Sus ve saygıyla dinle!” dedi. Yuvarlanan bir kaya gibi başlayan, sonra eğilip bükülen, gerilip atılan bir marş odayı doldurdu.</p>

  <p class="block">Cevdet Bey önce müzikten hoşlandı, sonra ağbisinin hırıltılı sesiyle söylediği Fransızcayı çözmeye çalıştı.</p>

  <p class="block">“İşte, bu Marseyez’dir,” dedi Nusret. “Fransız İhtilali’nin büyük marşı. Şanlı Marseyez! Bunu burada ne zaman duyacaksın bakalım?.. Sen republique ne demek biliyor musun? Bilmiyorsun tabii. Şemsettin Sami korkudan Kamusu Fransevi’ye bunun karşılığını yazamadı. Republique bize gereken idare şekli. Bu Fransa’da vardır. İşte onu, şu marşı söyleyerek kurdular. Şu marşa bak: Allons enfants de la...”</p>

  <p class="block">Birden kapı açıldı. Mari: “Ne oluyor? Lütfen Nusret sus! Yalvarıyorum!” dedi.</p>

  <p class="block">“Sen karışma. Nasıl olsa öleceğim. Bunu söylerken öleyim!”</p>

  <p class="block">“Sesin taa aşağıdan duyuluyor. Bu pansiyondan da atsınlar mı bizi?” Cevdet Bey’e döndü: “Lütfen siz de bir şey söyleyin!”</p>

  <p class="block">“Ben böyle şeyleri doğru bulmadığımı söylüyordum!” dedi Cevdet Bey.</p>

  <p class="block">“Burada beni anlayan kimse yok!” dedi Nusret. Mari’ye öfkeyle bakıyordu.</p>

  <p class="block">Mari Ziya’yı nasıl yatırdığını, çocuğun önce korktuğunu, ama sonra nasıl uyuyakaldığını anlattı. Galiba sevimli bulmuş, hoşlanmıştı ondan.</p>

  <p class="block">Nusret: “Aptal etmişler onu!” dedi. Bir süre düşündü: “Zaten anası da öyleydi. Avrupa’da kadınlar seçme hakkı istiyorlar, eşitlik istiyorlar, ne dersin? diye sorardım. Siz bilirsiniz efendim, derdi. Ben de onu evine yolladım! İnsan burada nasıl bir kadın almalı bilemiyorum.” Mari’ye bakıp gülümsedi: “Hıristiyan bir kadın almalı.” Cevdet Bey’e döndü: “Müslüman da alınabilir mi dersin? Ama bence bir paşa kızı yanlış bir seçim! Çünkü bütün paşaların ve sülâlelerinin kanının akıtılacağı bir ihtilâl gerek. Olacak mı? Yeter artık!”</p>

  <p class="block">“Evet, sen uyusan iyi olacak artık!” dedi Mari.</p>

  <p class="block">“Uyumak istemiyorum. Kaç gündür ilk defa bitkin hissetmiyorum. Dün akşam öleceğimi sandın değil mi? Bu çok rastlanılan bir durum: Hasta ilk buhranını atlattı, biraz açılır gibi oldu. İkincisi birkaç gün içinde biter. Uyuşuk uyuşuk yatarım, uyuyakalırım, ateşler içinde kıvranırım sonra...” Gene öksürmeye başladı, ama bu sefer uzun sürmedi. “Sonra ölürüm. Şimdi konuşmak istiyorum! Evet, konuşalım, konuşalım! Neden sözedelim? Mari bana benim hakkımda ne düşündüğünü söyle. Sonra Cevdet hakkında... Yok, yok... E, ne susuyorsunuz? İçki içmek istiyorum! Çok sağlıklı hissediyorum! Acaba aşağıda hâlâ gevezelik ediyorlar mı? Gidip bakayım. Ediyorlarsa ben de onlara göre bir konu bulmalıyım ama... Romatizma meselâ iyi bir konudur. Ya da eskiden her şeyin daha ucuz olduğunu... Durun! Ben size bir revolüsyon anlatmak istiyorum. Burada gereken şey o! Kanlı bir ihtilâl! Giyotinler nereye kurulacak? Sultanahmet Meydanı’na! Giyotinler günlerce şakır şukur çalışacak. Padişahların, sultanların, prenslerin, paşaların ve bütün paşa soyluların ve onlara yasaklananların kanı gürül gürül akacak. Kan seli Sirkeci’den denize dökülecek.”</p>

  <p class="block">Cevdet Bey: “Ağbi yeter artık!” diyerek ayağa kalktı.</p>

  <p class="block">“Niye? Gücendin mi? Sen tüccarsın. Sana dokunan olmaz. Ancak böyle bir şey olursa buraya ışık gelir. Bu karanlıktan başka türlü kurtulunamaz. Otur da beni dinle. Ben ne diyordum? Evet, giyotinler. Hiç uzlaşma yok. Her şey en derin yerinden, kökünden sökülüp atılmalı. Uzlaşma yok!” Birden öne doğru bükülen gövdesi arkaya düştü, başı yastığa vurdu: “Ama biliyorum, bunlar olmayacak. Ne yazık! Bunlar yapamazlar! Bunlar yapamazlar!. Bak, sana ne anlatacağım. Üç ay önce yatağa daha düşmeden, Tevfik Fikret’e, Aşiyan’a gittim. Robert Koleji’nde dersteymiş. Bekledim, geldi. Ona şiirlerine hayran olduğumu, yeni bir Namık Kemal olduğunu söyledim. Bana şüpheyle baktı. Şimdi utandığım daha bir yığın övgü sözü söyledim. Avrupa’daki durumu anlattım. Burada mücadelenin daha güçlenmesi için neler yapılması gerekir, ne düşünüyorum, onları anlattım. Bana neden Avrupa’dan geri döndüğümü sordu. Galiba beni önce polis sandı. Aldırmadım. Bütün coşkumla ona, onun şiirlerini okudum. Namık Kemal okudum. Biraz da içki içmiştim... Yokuşu çıkmaktan yorulmuştum, başım dönüyordu, sonunda coştum işte! Anlamadı. Bana evini gezdirdi, gururla planını kendi çizdiğini söyledi. Yaptığı resimleri gösteriyor. Evet, bir ihtilâlci şair, her şeyi bırakıyor, resim yapıyor. Resimler: Dökülen yapraklar, bir sonbahar manzarası. Bir tabak içinde meyveler var. İki elmayla bir portakalı bir tabağa koymuş, resmini yapmış. Bir ihtilâlci bunu yapar mı? Bir ihtilâlci şair bütün gün tabağa koyduğu bir portakalla iki elmaya bakıp gördüğünü çizmek için uğraşır mı? Bir ihtilâlci, öteki ihtilâlciye bunları mı gösterir? Ona dedim ki: Bunları niye yapıyorsun? Daha çok şiir yaz. Bağır, haykır, herkes seni işitsin! Bağır! Ey ahali kalkın, uyanın, uyanın. Yıkılsın İstibdat!”</p>

  <p class="block">“Ne olur sus artık!” dedi Mari.</p>

  <p class="block">“Beni küçümsedi, ağzımın kokusunu da aldı galiba... Dersi olduğunu söyledi. Ama gene de bir incelik yaptı. Bana küçük bir şiir kitabı verdi. Kendi kitabını değil, bir Fransız şairinin kitabını hediye etti. Sonunda polis olmadığımı anlayınca, galiba, gönlümü almak istedi. Şiir kitabının cildini övdü, yazarına da hayran olduğunu söyledi. Sonra araştırdım. Bu yazar, adı François Coppee, Dreyfus davasında bütün aydınlık düşmanlarıyla aynı saflarda yeralmış, aşağılık hımbıl bir ihtilâl düşmanı... Nerede o kitap, Mari? Gözde duruyor, şurada, getir onu yırlayım!”</p>

  <p class="block">Birden, Cevdet Bey, öğleden sonra, Nişantaşı’nda farkettiği, ama nereden kaynaklandığını anlayamadığı gücün, içinde kıpırdandığını hissederek ayağa kalktı. “Yeter artık!” diye bağırdı ve bu kesin, sert öfkenin hiç de iğreti durmamasına şaşarak:</p>

  <p class="block">“Artık uyu sen!” dedi. “Yoksa doktor çağırırım.”</p>

  <p class="block">“O doktoru, İtalyan’ı çağır da onunla konuşayım. Aklın ışığı ilk önce İtalya’da parladı. Orası aydınlığın anayurdudur. Peki, peki! Ben uyuyacağım. Sen de istiyorsan git! Ne zaman geleceksin?”</p>

  <p class="block">“Yarın gelirim!” dedi Cevdet Bey. Sonra birden, “O kadar çok işim de var!” diye düşündü. “Öbür gün mü deseydim keşke?” Ağbisine öfke duyarak bütün işlerinin ve düzeninin buradaki, bu tatsız havadaki bir şeyden, ya da kimbilir neden, tepetaklak olmasından korkarak sinirlendi. “Bütün gün boşa gitti!” diye mırıldandı. Bu sefer bu düşünce canını sıktı. Odanın içinde aşağı yukarı bir yürüdü.</p>

  <p class="block">“Ne yürüyorsun, ne düşünüyorsun öyle?” diye sordu Nusret. Sonra bir şeyler anlatmaya başladı.</p>

  <p class="block">Cevdet Bey onu dinlemedi. Mari arkasından kapıya kadar geldi. Cevdet Bey, yarın geleceğini kadına bir daha söyledi.</p>

  <p class="block">“Evet, lütfen gelin!” dedi Mari. “Sizi görünce coşuyor, zekâsı parlıyor, iyi oluyor...” Gözlerini kaçırarak: “Belki sizi biraz sıkıyor ama...” diye ekledi. “Çocuk da görmek istiyor sizi. Yatmadan önce arabayla gezecek miyiz diye sordu!”</p>

  <p class="block">Cevdet Bey: “Evet, onu gezdiririm!” diyerek güldü.</p>

  <p class="block"></p>

  <p class="block9" id="calibre_pb_14">&nbsp;</p>
</body>
</html>
