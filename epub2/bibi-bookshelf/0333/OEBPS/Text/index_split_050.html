<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118011">35<br class="calibre5" />
  Hep Aynı Sıkıcı Tartışmalar</p>

  <p class="block12">&nbsp;</p>

  <p class="block">Baklavalar ve meyveler yendikten sonra, Kerim Bey havanın serinlediğini söyleyerek konukları lojmanın içine çağırdı. Kahveler burada içildi. Kerim Bey konuklara duvarlarda asılı akraba fotoğraflarının, bir tüfeğin ve Ahmet Muhtar Paşa’nın dedesine hediye ettiği bir kemerin hikâyesini anlattı. Sonra birkaç kere her şeyi unutarak esnedi ve konuklar dağılma vaktinin geldiğini anladılar.</p>

  <p class="block">Kerim Bey kapının önünde konuklarıyla teker teker vedalaşmaya başladı. Yanında parti müfettişi İhsan Bey vardı. Ömer’i görünce gene aynı bakışla, sanki “İşin iş ha!” diye düşünüyormuş gibi başını salladı, ya da gene Ömer’e öyle geldi. Kerim Bey ise Ömer’i görünce herhangi bir yüzü gördüğü zaman yaptığı gibi alışkanlıkla gülümsedi. Herr Rudolph’u görünce de değişik bir tatlıdan almak üzereymiş gibi neşelendi. Herkese söylediği sözleri onlara da söyledikten sonra birden Ömer’e döndü:</p>

  <p class="block">“Düğün ne zaman bakalım?”</p>

  <p class="block">“Eylülden sonra!” dedi Ömer, Kerim Bey’in yüzünü yakından gördü. Dar bir alnı, kalın kaşları, birbirine yakın büyük gözleri vardı.</p>

  <p class="block">“Eylüle kadar köprü ve tünel yetişecek mi?” Büyük gözleri yarı yarıya örten gözkapakları kıpırdanır gibi oldu. Gözkapaklarının ağır ağır kıpırdanışı sanki Ömer’e, “Yetiştireceğim desen de bir, yetiştirmeyeceğim desen de bir!” diyordu. “Benim yanımda, benim dünyamda senin sözlerinin ne değeri olabilir ki!”</p>

  <p class="block">“Yetiştireceğim inşallah!” dedi Ömer.</p>

  <p class="block">Kerim Bey: “İnşallah!” diye tekrarladı. Sonra Refik’in de elini aceleyle sıkıp onların arkasından gelen yaşlı bir müteahhide döndü.</p>

  <p class="block">Ömer, Refik ve Herr Rudolph lojmandan çıktıktan sonra uzun süre bir şey konuşmadan yürüdüler. Sonra Refik gerine gerine esnedi:</p>

  <p class="block">“Ohh be, ne geceydi yahu!” Arkadaşlarından karşılık almayınca da şüpheyle ekledi: “İyi eğlendik, değil mi?”</p>

  <p class="block">“Eğlendik mi Herr Rudolph?” diye Ömer sordu.</p>

  <p class="block">“Ben eğlenmedim, ama doydum!” dedi Alman mühendis. Sonra tuhaf, sinirli bir kahkaha attı.</p>

  <p class="block">“Allah hepsinin belâsını versin!” diye Ömer bağırdı. Uzakta kalan Kerim Bey’in lojmanına duyurmak istiyormuş gibi aynı şeyi yeniden bağırdı. Sonra: “Sarhoşum ben ulan!” dedi. Sözlerinde zorlama, özentili bir kabalık var mı, yok mu düşündü. “Bu herifleri görünce içimden kaba olmak geliyor!” dedi.</p>

  <p class="block">Refik: “Aaa, ben de siz iyi kötü eğleniyorsunuz sanmıştım!” dedi.</p>

  <p class="block">Ömer: “Ne vardı, ulan, eğlenilecek, ne vardı?” diye bağırdı. Sonra gene kabalık yapma özentisi içinde olup olmadığını düşündü.</p>

  <p class="block">“Yemek güzeldi. Sonra değişik insanlar gördüm,” dedi Refik. Eğlencenin özünün ne olduğunu arıyormuş gibi, saf saf durup düşündü. “Değişiklikti işte!” diye ekledi.</p>

  <p class="block">“Değişiklikmiş yahu!” diye bağırdı Ömer. “Bizim hayatımız, işimiz, kanımız canımız değişiklikmiş Herr Rudolph, sen ne diyorsun bu değişikliğe?”</p>

  <p class="block">Alman gene tartışmaya, nefrete başlamak istemediğini gösteren bir el işareti yaptı.</p>

  <p class="block">Ömer: “Demek değişiklik ha!” diye gene bağırdı. “Buraya da onun için geldin galiba: Değişik şeyler görmek için hayvanat bahçesine gelir gibi bizi...” Birden sustu, Refik’in suratını gördü. “Hayvan herifin tekiyim ben, Refikciğim!” diyerek arkadaşının koluna girdi. Bir süre sessiz yürüdüler. Ömer Refik’in kolunu sıktı; sarhoş olup olmadığını düşünmeye başladı. Sarhoş olmadığına, yalnızca coşkulu olduğuna, sarhoşmuş gibi davranmaktan hoşlandığına karar vererek Refik’in kolundan çıktı. Karanlıkta zor görülen bir tümseğin üzerinden atladı. Sonra bir maniye başladı: “Ben bir yeşil fenerim/Hem yanar hem sönerim/Ben nişanlı değilim/Kime olsa dönerim.” Bu nereden aklına gelmişti? Hatırladı: Anneannesi söylerdi; yedi sekiz yaşındayken kendisi de sıkıntıyla dinlerdi. “Güzel bir şeymiş, ama saçma!” diye düşündü. Anneannesini, babasını, teyzesini, başka şeyleri hatırladı. Sonra: “Bütün bu saçmalıkları düşünmeye, söylemeye hakkım varmış gibi davranıyorum. Sarhoş numarası yapıyorum, oysa hiçbir şeyim yok,” dedi ve sustu.</p>

  <p class="block">Uzun bir süre hiçbir şey konuşmadan yürüdüler. Arada bir havlayan köpeklerin, cırcırböceklerinin ve Karasu’nun sesi duyuluyordu. Kendi lojmanını görünce, Herr Rudolph: “Artık benim için yalnızca Amerika var!” dedi. Kendi kendine konuşur gibiydi, “Yalnızca Amerika var!” Sonra birden Refik’e döndü. “Peki siz ne yapacaksınız? Siz nasıl çıkacaksınız işin içinden?” Eliyle göğü, toprağı işaret etti. “Bu karanlığın içinden?”</p>

  <p class="block">Ömer alaycı bir sesle: “Her gecenin bir sabahı vardır dostum!” dedi. “Bizim için endişelenmeyin.” Gülmeye başladı.</p>

  <p class="block">Refik: “Ben o kadar mutsuz değilim ki!” dedi.</p>

  <p class="block">Herr Rudolph: “O zaman içeri gelin, size birer kahve yapayım, konuşalım,” dedi.</p>

  <p class="block">Bu konular aralarında çok konuşulduğu, her seferinde, sabahlara kadar bir sonuca varılmadan tartışıldığı için önce Ömer içeri girmek istemedi. Ama sohbet isteyen Alman a acıdığı için tartışmaya katılmamaya karar vererek biraz oturabileceğini söyledi. İçeri girdiler. Herr Rudolph sabaha kadar uyuyamayacağını söyleyerek jeneratörü çalıştırdı, kahveleri yaptı. Her zaman oturduğu koltuğa otururken tartışmayı alayları ve iğnelemeleriyle kesip kesmeyeceğini anlamak istiyormuş gibi Ömer’e baktı. Sonra Refik’e döndü, özür dilermiş gibi:</p>

  <p class="block">“Yeni bir şey söyleyemeyeceğim size,” dedi. “Aynı şeyleri söyleyeceğim, belki siz de aynı cevapları vereceksiniz, ama gene de söyleyeceğim. Herr Fatih’i biraz sıkacağız ama... Evet, bana göre burası, yani doğu, karanlığın ve köleliğin ülkesidir. Bundan ne demek istediğimi anlatmıştım. Bundan burada insanların özgür olmadığını, biraz metafizik bir dille söylersek, burada ruhların tutsak olduğunu söylemek istiyorum. Bunu size söylemiştim ve buna karşı söyleyecek fazla bir şeyiniz...”</p>

  <p class="block">“Evet, yok, ama ben sizin anlatmak istediğiniz şeyi başka türlü söylüyordum. Ruhları önemsemeden!.. Sonra özgürlüğün yasal temelinin hiç olmazsa Türkiye’de biraz olsun bulunduğunu hatırlayarak ve...”</p>

  <p class="block">Ömer onları dinleyemeyeceğini anlayarak ayağa kalktı. Odanın içinde yürümeye başladı. “Çocuk bunlar!” diye düşündü. “Gülünç, kitaptan çıkma, hep aynı sıkıcı tartışmalarla eğleniyorlar. Bari yeni bir şey söyleseler!..” Esnedi. Herr Rudolph’un satranç dergilerinden birini rafın üzerinden alıp açtı. “İki hamlede beyazların matı varmış! Ata da dokunulmayacak... Nasıl?” Refik’in hâlâ anlattığını, Herr Rudolph’un da sohbet uzasın diye cevaplar verdiğini duydu. “İnsanın bir hedefi olmalı, yaşamalı. Benim hedefim fatih olmak!..” Satranç sorununu dergiye bakarak çözemeyeceğini anlayınca tahtayı ve taşları çıkardı, kurdu, yerleştirdi, düşünmeye başladı. Bir süre sonra Refik’le Alman’ın kendisinin satrançla uğraştığını görerek rahatladıklarını farketti. Onları rahat bırakmak istediği için yeni bir sorun daha çözdü. Arkasından, çözüm süresi olarak on beş dakika verilen bir sorunu yirmi dakikada çözdü. Bir başkasını da on dakikada çözdü ve dergide bu sürede çözenlerin satrancın çıraklık devresinde sayılmaları gerektiğini okudu. Çırak değil usta olduğuna inanmak için bir sorun daha çözdü, ama usta olduğuna değil, derginin saçma görüşleri olduğuna inanarak öfkelendi. Bu sırada Herr Rudolph’un gene ezberden Hölderlin okuduğunu farkedince ayağa kalktı:</p>

  <p class="block">“Amin!.. Ama artık yatma vakti geldi.”</p>

  <p class="block">Tartışmayı şimdiye kadar alayları ve iğneleriyle kesmediği için Ömer’e fazla kızamayan Herr Rudolph da, her zamanki gibi: “Ah, ah, bir gün anlayacaksınız!” dedi.</p>

  <p class="block">Dönüş yolunda Ömer Refik’e sordu: “Ne var o adamla o kadar konuşacak? Üstelik hep aynı şeyleri konuşuyorsunuz!”</p>

  <p class="block">“Aynı şeyleri konuşuyoruz, tamam, doğru!” dedi Refik. Sakin, heyecansız bir sesle öğretmen gibi açıkladı: “Ama konuşmaya değer şeyler bu konuştuklarımız.”</p>

  <p class="block">Ömer elinin tersiyle havaya iki tokat attı: “Boş laflar... Boş laflar...”</p>

  <p class="block">“Biz üçümüz eskiden az mı tartışırdık? Sen, ben ve Muhittin az mı?..”</p>

  <p class="block">“Doğru!” dedi Ömer. “Eskiden tartışırdık, ama düpedüz eğlenceydi o tartışmalar... Peki, surat asma şimdi; istiyorsan tartışalım... Ama ne tartışacağız?.. Tartışarak neyi çözeceğiz? Bence tartışmaya değen tek şey şu ziyafet olabilir. Niye bu ziyafet böyleydi. Niye her şey böyle bayağı olur?.. Ama sen bu ziyafeti eğlenceli buluyorsun! Bu akşam neden böyleydi, söyleyemezsin...”</p>

  <p class="block">“İşte biz de onu söylüyoruz. Bu akşam neden böyleydi?”</p>

  <p class="block">Karanlıkta, zor seçilen bir ağacın altında durmuşlar, birbirlerine bakıyorlardı. Ömer yeniden: “Neden böyleydi?” diye söylendi. “Çok iğrençti, çok bayağıydı!” Bunu söylerken kendisine ne zaman evleneceğini, ihalesini zamanında yetiştirip yetiştirmeyeceğini soran Kerim Bey’i, Kerim Bey’in birbirine yakın, kapakları sarkık büyük gözlerini hatırladı ve bağırdı: “İşte konuşulacaksa öyle şeyler konuşulmalı. Neden o insanlar o kadar bayağı, köle ruhlu, neden hepsi öyle? Sen onları öyle bulmuyor musun?”</p>

  <p class="block">“Hangilerini?”</p>

  <p class="block">“Hepsini...”</p>

  <p class="block">“Hayır! Bak orada parti müfettişi de vardı, yeni zengin müteahhitlerde. İkisini birbirinden ayırmak lâzım... Parti müfettişi en sonunda inkılâplara bağlıdır!”</p>

  <p class="block">Ömer alaycı bir sesle: “Ve tabii bu inkılâplar da Türkiye’ye ışığı getirecek değil mi?” dedi. “Sen bunlara inanıyor musun? Susuyorsun. İnanıyorsun, inanıyorsun. Sonra Ankara’ya onlara mektup yazıyorsun, onlara ‘köy kalkınması’ tasarılarını vereceksin... Hah, ha!.. Anladın mı şimdi durumunu?”</p>

  <p class="block">“Bir defa onlar dediklerinle değil, yalnızca Süleyman Ayçelik ile mektuplaşıyorum. Sonra senin inkılâplar hakkındaki düşüncelerinin bu kadar küçümseyici olduğunu da ilk defa öğreniyorum!”</p>

  <p class="block">Ömer aceleyle: “Hadi, hadi!” dedi. “Sözü başka yerlere çekme. Onlarla hiçbir şey olmayacağını senin de anladığını biliyorum. Onlarla hiçbir şey olmaz!..”</p>

  <p class="block">“İşte burada ayrılıyoruz!” dedi Refik. Şimdiye kadar her şeyde anlaşmışlar da şimdi bir anlaşmazlık noktası çıkmışmış gibi heyecanlandı. “Ben birşeyler yapılacağına inanıyorum, sen ise hiçbir şeye.”</p>

  <p class="block">Ömer aceleyle: “Ben kendi yapacağım şeylere inanıyorum!” dedi. Sonra uzun bir sessizlik oldu.</p>

  <p class="block">Refik: “Hayır, işte bunu anlayamıyorum!” dedi çok sonra. “Sen yapılanı görmüyorsun. Şimdi herkes eskisinden daha özgür. Şu karanlık eskiden olduğundan daha az koyu. Bunu aklına yerleştir. Birşeyler yapılıyor, yapıldı, yapılacak!” Söyleyecek daha çok şeyi varmış da, şimdi bir türlü aklına gelmiyormuş gibi sinirli sinirli kıpırdanıyordu.</p>

  <p class="block">“Daha özgür ha!” dedi Ömer. Alaycı olduğunu göstermek istiyor, ama boğazından duygulu, boğuk bir ses çıkıyordu. “Daha özgür ha?.. En özgürleri de bunlar!” Eliyle karanlığın bir köşesini işaret etti. Yarım saattir yürüdüklerine göre işçi barakaları orada olmalıydı. “En özgürleri... Gelip bize işe girmek için yalvarıyorlar. İki yıl önce altı liralık yol parasını veremiyorlar, angaryaya götürüyorlardı. Belki özgür dediklerin şu senin eğlenceli, değişik ziyafet masasında gördüklerindir? Ha, ne dersin? Masada herkes Kerim Bey’e bakıyordu. Belki onlardır...”</p>

  <p class="block">Birden sustu. Uzakta köpekler havlıyor, ırmağın sesi işitiliyordu. Yakında bir yerde tuhaf kokulu bir ağaç, ya da çiçekler olmalıydı. Burnuna tatlı, yumuşak bir koku geliyordu. Refik de bir şey söylemiyordu,</p>

  <p class="block">Ömer bağırdı: “Burada herkes köle. Burada herkes ikiyüzlü, yüzeysel, yalancı, kötü. Kötü, kötü, iyi hiçbir şey yok. İyi denebilecek şeyler, acınacak zavallı şeyler, masadakiler... Hepsi kişiliksiz, taklitçi, zavallı... Geçen yıl Dersim’de neler yapıldığını da biliyorsun... O parti müfettişini de işittin. Ama bana ne bunlardan. Bunlardan sözetmek istemiyorum ben. Sen Rousseau filan diyorsun. Ne ilgisi var onların burayla?.. Rousseau Türkiye’de yaşasaydı bir falakadan geçirir adam ederlerdi.”</p>

  <p class="block">Refik yeniden yürümeye başladı. “Her şey o kadar kötü değil!” dedi. İç çekti. “Belki söylediklerinde gerçek payı var. Ama dünyayı böyle kötü görmek neye yarar? O zaman insan hiçbir şeye aklıyla inanamaz!”</p>

  <p class="block">“İşte bu doğru. Burada, Türkiye’de insan hiçbir şeye aklıyla inanamaz.” Ömer gene işçi barakalarını işaret etti. “Ya onlar gibi Allah’a inanırsın, ya da hiçbir şeye. Çünkü her şey sahte burada. Her şey taklit! Her şey yalan, ikiyüzlülük, kandırmaca dolu. Rousseau diyorsun. Bizim Rousseau’muz kim? Namık Kemal mi? Okuyabiliyor musun? Okuyunca içinde bir şey uyanıyor mu? Belki bir zamanlar birilerinde birşeyler uyandırmış, eh ne de olsa aralarında en iyisi oymuş. Sonra? Şu Alman haklı: Fransa’da en azından elli yıl süren o çağ, bizde beş ay bile sürmedi. Her şey gene eski bayağılığına, ikiyüzlülüğe gömüldü. İşte Türkiye bu... Ah Türkiye, düşününce içimden ağlamak geliyor, ama işte!.. Düşünmemeli!”</p>

  <p class="block">“Bütün bu söylediklerine/inanıyorsan çok kötü!” dedi Refik.</p>

  <p class="block">“Nedir kötü olan? Gerçeği gördüğünü söylemek mi? Bence hayallere kapılmak daha kötü. Hem artık bunları konuşmayalım. Saat kaç? Birazdan ortalık ışıyacak...”</p>

  <p class="block">“Konuşalım, konuşalım!” dedi Refik. “Sana şimdi aklıma gelen her şeyi söylemek istiyorum. Bu düşüncelerini doğru bulmuyorum. Böyle düşünerek, hiçbir şeye inanmadan nasıl yaşamaya devam ediyorsun, anlamıyorum?”</p>

  <p class="block">“Ne var bunda? Herkes öyle yaşıyor. Bir şeye inanmadan yaşayan bir ben miyim? Bir yıl önce sen neye inanıyordun peki?”</p>

  <p class="block">“Ben mi?” Refik iyi niyetle, saf saf gülümsedi. “Ben o zaman bir şeye inanıp inanmamak gerektiğini düşünmüyordum ki.” Heyecanla ekledi: “Ama sen... sen biliyorsun. Bir kere bildikten sonra olmaz artık.”</p>

  <p class="block24" id="calibre_pb_51">&nbsp;</p>
</body>
</html>
