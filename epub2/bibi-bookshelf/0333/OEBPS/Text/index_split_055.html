<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118016">40<br class="calibre5" />
  Ankara</p>

  <p class="block12">&nbsp;</p>

  <p class="block">Muhtar Bey birden öfkeyle ayağa kalktı. Yüksek tavanlı bakanlık koridorunda aşağı yukarı yürümeye başladı. “Söz vermişti, ama yarım saattir burada bekliyoruz!” diye söylendi. “Hava karardı! İçerde hâlâ ne konuşuyorlar?” Sanki o karşılık verebilirmiş gibi Refik’e bakarak sormuştu bunu. Utanarak gözlerini Refik’in gözlerinden kaçırdı: “Başka zaman gelirdik canım!” Birden döndü, kararlı bir hareketle bakanın kâtibinin kapısını açarak: “Oğlum ben Manisa milletvekili Muhtarım. Bir yanlışlık olmasın?” diye söylendi. Kâtibin cevabını dinlerken yüzünü buruşturdu. Sonra biraz zorlama bir öfkeyle: “O Alman heyeti ticaretindense, ben de Türk heyeti milisindenim,” dedi. Kapıyı vuracakmış gibi hareket yaptı, ama caydı, kulpu usulca çekti. Koridorda, gene, aşağı yukarı bir yürüdü. Sonra gelip Refik’in yanına oturdu: “İşte görüyorsun, Ankara bu!” dedi.</p>

  <p class="block">Ziraat bakanının kapısında bekliyorlardı. Ankara’ya Ömer’le gelen Refik’in tasarılarını, niyetlerini öğrenen milletvekili, gelecekteki damadının bu yakın arkadaşına yardım etmeye karar vermişti. Milletvekili, Refik’in tasarılarını dinledikten sonra onu bir bakanla, hatta İsmet Paşa ile görüştüreceğini açıklamış, ama beklenen fırsat bir türlü çıkamamıştı. Milletvekilinin yakını olduğu bakanlar çok meşguldü, çoğu Ankara’da yoktu. Atatürk’ün ağır hastalığı yüzünden her şey karışmış, herkes birşeyler beklemeye başlamıştı. Refik, Kemah’tan mektuplaştığı teşkilatçı yazar Süleyman Ayçelik’i de daha görememişti. Ankara’ya geldiği ilk günlerde tasarılarını kesin bir sonuca bağlamak için çalışmış, sonra da yazarın yıllık iznini aldığını şaşırarak öğrenmişti. Yirmi gündür Ankara’daydı, ama daha tasarıları konusunda hiçbir yetkiliyle görüşememişti.</p>

  <p class="block">“Ankara bu! Ama sen hiç canını sıkma!” dedi milletvekili. “Eğer senin gibi birine de yardım edemezsek...” Düşünceli bir tavırla sustu. Sonra: “Eğer senin gibi birinden yararlanamazsak...” diye düzeltti.</p>

  <p class="block">Bir saat önce kaldığı otele telefon ederek Refik’e, Meclis’te ziraat bakanıyla karşılaştığını, akşam saat beş için ondan randevu aldığını, acele Kızılay’a gelmesini söylemişti. Kızılay’da buluşmuşlar, bakanlığa koşmuşlardı, ama kâtip onlara yarım saat önce bakanın meşgul olduğunu söylemişti. Manisa milletvekili Muhtar Laçin, gene öfkeyle ayağa kalktı ve kızı Nazlı’nın ufak tefek gövdesine hiç benzemeyen iri ve yaşlı gövdesini bakanlık koridorunda gezdirmeye başladı.</p>

  <p class="block">Sonra kapı açıldı. Bir gürültü oldu. İçerden adamlar çıkmaya başladı. Refik derilerinin renginden, gururlu, dimdik yürüyüşlerinden içerden çıkanların bazılarının Alman olduğunu anladı. Arkalarından bakan olduğunu sandığı birisi ve bir çevirmen geliyordu. Hep birlikte koridorun sonuna kadar yürüdüler. Bu arada bakan Muhtar Bey’e gözünün ucuyla bir de selâm verdi. Az sonra acele acele geri dönüp odasına girdi. Kâtip Muhtar Bey’i çağırmaya geldi, ama, o çoktan Refik’in koluna girmiş, bakanın odasına doğru onu öfkeyle çekiyordu. Refik, “Peki bakana ne söyleyeceğim? Ona her şeyi nasıl özetleyebilirim!” diye mırıldanıyordu. “Tasarılarımın özünü ve çekirdeğini oluşturan şu düşünceyi ona söyleyeceğim...”</p>

  <p class="block">Büyük, geniş, ama eşya ile tıkış tıkış doldurulmuş bir odaya girdiler. Bakan masasında değildi, pencerenin kenarındaydı, dışarı bakıyor, sigara yakıyordu. Refik gazetelerden az çok tanıdığı bakanı korkulacak, aşırı saygı gösterilecek biri olarak görmüyordu. Zaten o da bir koltuktan öteki bakanlık koltuğuna oturan, partide önemli bir yeri olan dar kadronun içinde değildi. Celâl Bayar’a yakınlığı olduğu için bakanlık almış olmalıydı.</p>

  <p class="block">Bakan onların içeri girdiğini farkedince döndü. Muhtar Bey’den beklettiği için özür diledi. Sonra eliyle pencereden aşağısını işaret ederek: “Bu Almanlar... Şimdi bütün Ankara bu Almanlar’ın peşinde!” dedi. “Başbakan bazı teknik ayrıntılar için heyetten birileriyle bizim de bir görüşme yapmamızı rica ettiler. Sizi beklettim. Belki bir ticari anlaşma imzalanabilir. Bizim, ne olur ne olmaz ayrıntılar üzerinde çalışmamız istendi... Ooo evet, sözünü ettiğiniz delikanlı bu mu?” Refik’in elini sıktı. “Muhtar Bey sizden sözetti. Mühendismişsiniz!”</p>

  <p class="block">Refik: “Evet!” diye mırıldandı. Sonra gene, “Tasarılarımın özünü oluşturan...” diye düşündü.</p>

  <p class="block">“Memleketin sizin gibi, birşeyler yapmak isteyen, çırpınan evlâtlara ne kadar ihtiyacı var, biliyor musunuz?” dedi bakan. Muhtar Bey’e dönerek ne kadar güç koşullar altında görev yaptığını gösteren bir surat takındı: “Şu deminki çocuk! Almanca’dan bir cümle çevirmek için yarım saat düşünüyor... Mahcup oldum!” Yeniden Refik’e dönerek: “Memleketin bilgili, okumuş insanlara ihtiyacı var!” dedi.</p>

  <p class="block">Muhtar Bey gururla: “Delikanlı inşaat mühendisidir,” dedi.</p>

  <p class="block">Bu sırada masasının başına geçen bakan, bir dosyayı karıştırarak ve besbelli başka şeyler düşünerek: “Aa, demek inşaat mühendisi,” dedi... “Çok ilginç. İnşaat mühendisi ve ziraat bakanlığımıza müracaat ediyor, çünkü... çünkü... şey için?” Birden şaşkınlıkla başını kaldırdı. “Ne içindi?” diye söylendi. Refik’in cevabını dinlemeden de: “Aa, tabii, tabii!” diye hoşgörülü bir tavırla başını salladı.</p>

  <p class="block">Refik: “Bazı tasarılarım var efendim,” dedi. “Köy kalkınması için bazı ilkeler getiriyorum...”</p>

  <p class="block">“Tabii, tabii!” diyordu bakan. “Bunları yayımlamak mı istiyorsunuz?”</p>

  <p class="block">“Bunların okunmasını ve tartışılmasını, bu konuda daha başka görüşlerle...”</p>

  <p class="block">“Bakanlığımızın belirli yayınlar için bir ödeneği var!” dedi bakan. “Sizin kitabınız kalın mı? Yanınızdaysa bir görebilir miyim?”</p>

  <p class="block">Refik: “Daha daktilo edemedim!” dedi. Utançla terledi.</p>

  <p class="block">Refik’in yüzündeki şaşkın ifadeyi gören bakan: “Evet, kalınsa bize bir özetini de verebilirsiniz!” dedi.</p>

  <p class="block">Muhtar Bey: “Yanılmıyorsam, delikanlı tartışılmasını istiyor!” dedi.</p>

  <p class="block">Refik: “Okunmasını ve tartışılmasını!” diyerek araya girdi.</p>

  <p class="block">Bakan: “Tabii, bu kitabı ilk okuyacak olan benim!” dedi. “Köylerimizin kalkınması ve ziraat üzerine bütün yeni düşüncelere değer veririz!” Sonra yeniden önündeki dosyaya döndü. Saatine baktı, çekmecelerini karıştırmaya başladı. “Ama siz niye oturmuyorsunuz?” diye onlara sorarak kendisi ayağa kalktı. Kâtibine seslendi.</p>

  <p class="block">Refik: “Ona başka ne söyleyebilirim?” diye düşünüyordu. “Ona benim için önemli olanın tartışma ve birleştirilmiş köy birimlerine şehirlerin bütün modern... Bari ona benim için önemli olan yazdıklarımın yayımlanması olmadığını söyleyeyim... Kâtibiyle konuşuyor? Ah, aklım başımda değil!”</p>

  <p class="block">Bakan, kâtibiyle birkaç cümle konuştuktan sonra: “O halde siz kitabınızın kısa bir özetini bakanlığımıza verirsiniz. Ben yayın komisyonunun üyeleriyle görüşürüm,” dedi. Refik’in yüzünü görünce: “Bir başka yol daha var,” dedi. “Siz kısaltmadan kendiniz yayımlarsınız. Biz bakanlık olarak belirli sayıda satın alırız.” Bu çözüm yolunu da önermek gibi bir cömertlik ettiği için başını hafifçe kaldırarak Muhtar Bey’e gülümsedi. Sonra dolaptan çıkardığı bir büyük çantaya masadaki dosyaları, çekmecelerinden çıkardığı bazı kâğıtları aceleyle tıkıştırmaya başladı.</p>

  <p class="block">Refik: “Hayır, benim istediğim bu değildi!” diye düşündü. “Ama bu adam da bana yardım edebilir!”</p>

  <p class="block">Bakan kâtibin koşarak getirdiği bir dosyayı da çantasına yerleştirdikten sonra: “Özür dilerim! Sizleri beklettim, ama çabuk gitmem de gerekiyor!” dedi. “Dr. Funk şerefine Alman sefaretinde yemek var!” Çantasını kapadı, eline aldı, sigarasını küllüğe bastırdı, birkaç adım atıp Refik’e yaklaştı. Sonra Refik’i kolunun üst kısmından tutarak Muhtar Bey’e döndü: “Delikanlıyı bana getirdiğiniz için çok sevindim!” dedi. “Ona mutlaka yardım edeceğiz!”</p>

  <p class="block">Refik artık bir şey söylemesi gerektiğini anlayarak: “Teşekkür ederim, ama ben böyle bir şeyden çok, bir tartışma ortamının açılmasını isterdim!” dedi.</p>

  <p class="block">Bakan delikanlının aklından neler geçtiğini, nasıl bir insan olduğunu pazusunun kuvvetinden anlayacakmış gibi, Refik’in kolunu sıkıyordu: “Nasıl bir tartışma?”</p>

  <p class="block">Refik: “Mesela Teşkilât dergisinde olduğu gibi!” dedi ve bakanın neşesinin kaçtığını gördü. Muhtar Bey’e baktı: O da şaşırmıştı.</p>

  <p class="block">Bakan, Refik’in kolunu birden bıraktı: “Ah Teşkilât dergisi. Teşkilât hareketi. Ama onun modası geçti.” Muhtar Bey’e döndü: “Geçti değil mi?” Sonra bir şey hatırlamış gibi bir tavır takınarak: “İsmet Paşa nasıl?” diye Muhtar Bey’e sordu.</p>

  <p class="block">Muhtar Bey: “Ben de sizin kadar bilgi sahibiyim!” dedi. Suratı kızarmıştı.</p>

  <p class="block">Refik, Nazlı’nın, bir zamanlar babasının İsmet Paşanın yakını olduğunu, soyadlarını İsmet Paşa’nın vermiş olduğunu söylediğini hatırladı. Yanlış bir şey söylediğini anladı, ama bunun ne olduğunu çıkaramadı.</p>

  <p class="block">Bakan: “İsmet Paşa’ya hepimiz bağlıyız. Ama şimdi başbakan Celâl Bey” dedi. “Hem o niye, Gazi’nin bu en ağır hasta olduğu günlerde İstanbul’a bir kere olsun gitmiyor?” Kapıya doğru ağır ağır yürüyordu. Birden Muhtar Bey’e döndü. Elindeki çantayı işaret ederek: “İş başımızdan aşkın efendim!” dedi, ama bunu öfkeyle değil, gülümseyerek söylemişti. “Bugün Alman İktisat Bakanı Funk, yarın bir de bakarsınız İngiliz İktisat Bakanı sir bilmem kim. Münih konferansına bakmayın: Dünya harbe gidiyor. Herkes bizi yanına almak istiyor. Öyle değil mi?” Arada bir sözünü onaylatmaktan hoşlanıyordu. Odadan çıkmış, üçü birlikte koridorda yürüyorlardı. “Dünkü kazaya ne dersiniz?” Dün Alman İktisat Bakanı Dr. Funk’un karısını çiftlikte gezdiren araba devrilmiş, kadının kolu incinmişti.</p>

  <p class="block">Merdivenleri inerken bakan: “Ya geçen günkü ziyafetle söyledikleri!” dedi. “Bizimle ticaretleri bizim öteki ülkelerle ticaretimizi engellemezmiş. Yani engeller diyor... Ne yazık ki Gazi de hasta. Bekliyoruz. Bütün bunlardan ne çıkacak? Öyle değil mi?” Birden kapının eşiğinde durdu. Aranarak çevresine baktı. “Oğlum ver bakayım onu!” dedi. Bir odacının uzattığı paltoyu giydi. Sonra gene Refik’in kolunu tutarak Muhtar Bey’e döndü: “Delikanlıyı bana getirdiğiniz için teşekkür ederim!” dedi. “Ona yardım edeceğim.” Şüpheyle Refik’i süzdü: “Elimden geleni yapacağım.” Muhtar Bey’e baktı: “Milletvekillerinin dilekleri bizim için bir emirdir... Siz ne yana gidiyorsunuz?” Bunu eliyle makam arabasını göstererek sormuştu.</p>

  <p class="block">Muhtar Bey gene sert bir sesle: “Yürüyeceğiz!” dedi.</p>

  <p class="block">“O halde, ben delikanlı için yayım komisyonu üyeleriyle konuşurum!” dedi bakan. Sonra kibar, ama aynı zamanda kibarlığı küçümseyen bir gülümseyişle arabasına bindi. Araba gürültüyle hareket etti.</p>

  <p class="block">Muhtar Bey arabanın karanlığa karışışını seyretti. “Soytarı, şarlatan, namussuz!” diye bağırdı sonra.</p>

  <p class="block">Birlikte Kızılay’a doğru yürümeye başladılar. Hava soğuk, kuru ve ölüydü. Yenişehir’de, cadde üzerinde, dairelerinden çıkan memurların, akşam alışverişini yapanların, eve dönmeden ayaküstü bir şey içenlerin kalabalığı vardı. “Bekliyoruz,” demişti bakan. Herkes vitrinlerin başında, küçük meyhanelerde, çiçekçilerin önünde, otobüs duraklarında bekliyordu. Refik, “Ben de bekliyorum işte!” diye düşündü.</p>

  <p class="block">Muhtar Bey: “Bakan olacak adam, bir küçük Alman memurunun arkasından taa nereye kadar yürüyor!” diyordu. “Nerede devletin itibarı? Sonra İsmet Paşa’ya laf dokundurmaya cesaret edebiliyor.”</p>

  <p class="block">“Perihan da beni odasında bekliyor!” diye düşündü Refik, “Ağbim yazıhanede, annem oturma odasında!” Utanç duyduğunu, düşünmek istemediğini farkediyordu.</p>

  <p class="block">Muhtar Bey söyleniyordu: “Görüyorsun, ondan para istediğimizi, kitap satmak istediğimizi sandı. Çünkü bunlarda şu idealizm denen şeyin zerresi yoktur. Ama hâlâ aynı kadro işbaşında. Yakında her şey değişecek!” İç çekti. “Yakında her şey, inşallah, değişecek!”</p>

  <p class="block">Refik: “Peki ben ne olacağım?” diye düşündü. Caddedeki insanları, ışıkları ölü, heyecansız ve bıkkın buluyordu. Otel odasında başucunda duran Ankara romanını hatırlayarak güldü. Kendisiyle alay edecekti, korktu: “Hiçbir şey düşünmek istemiyorum!” diye mırıldandı.</p>

  <p class="block">“Aaa, surat asma bakalım!” dedi Muhtar Bey, “Her şey yoluna girer. Seni maliye bakanıyla, adliye bakanıyla da görüştürürüm. Yazdıklarının bu yönleri de var değil mi? Surat asma! Beklemesini bilmek lâzım. Dikkatli de olmak lâzım. Teşkilât dergisinden niye sözettin? Her neyse, her neyse. Şu var ki, çok talihsiz günlerde geldin buraya. Her şey değişiyor, değişecek. Böyle zamanlarda beklemesini bilen kazanır. Ama bu adam da çok bayağı imiş. Cumhuriyet kimlerin elinde görüyorsun. İsmet Paşa bu adama değil bakanlık, taşısın diye çantasını bile vermez!..” Kızılay’ın köşesine gelmişlerdi. Milletvekili elini Refik’in omuzuna koyarak: “Yarın akşam Ömer Bey ile yemeğe bekliyoruz!” dedi.</p>

  <p class="block">Refik, Ulus’a, oteline döndü. Odasına çıktı. Küçük masanın üzerine koyduğu Goethe’nin resmine baktı. “Ben neyim?” diye söylendi. Yatağa uzandı. Bakanla konuşmasını, buradaki yirmi günlük bekleyişi, demiryolundaki yedi ayı, İstanbul’u, Perihan’ı düşündü. Bir yıl önce, bir gün, Beşiktaş’ta, Muhittin’e, eskisi gibi olup olamadığını söylemişti. “Şimdi nasılım?” diye mırıldandı, ama aklından düşünceler değil, bakanın sözleri, bazı anılar, Perihan, Nişantaşı’ndaki evi, eski hayatı geçiyordu. Uzun bir süre hiçbir şey düşünmeden otel odasının kirli lambasına bakarak yattı. Sonra Yakup Kadri’nin Ankara romanını açtı. Gene her zamanki gibi önce okuduğunu gülünç ve zavallı buldu, sonra kendini zorlayarak yazarın heyecanına inandı.</p>

  <p class="block"></p>

  <p class="block24" id="calibre_pb_56">&nbsp;</p>
</body>
</html>
