<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117991">15<br class="calibre5" />
  Şair Mühendis Nişanda</p>

  <p class="block12">&nbsp;</p>

  <p class="block">Kapı birdenbire açıldı. Feride Hanım: “Oğulcuğum biraz hava alsan!” dedi. “Çay da hazır! Şu odadan çıksan. Biraz benimle otursan. Zaten haftada bir kere bir pazarın var. Onu da bütün gün şu sigara dumanı içinde, hep bu kitaplar arasında oturarak geçirmek olur mu? Şu yüzünün haline bak. Vallahi, iblis gibi.”</p>

  <p class="block">Muhittin: “Anne ben çayımı sonra alırım,” dedi. “Birazdan da çıkıyorum zaten. Ömer nişanlanıyor.”</p>

  <p class="block">“Aaa, Ömer mi nişanlanıyor? Neden söylemiyorsun? Kiminle?”</p>

  <p class="block">Muhittin soğuk bir sesle: “Bir kızla!” dedi, ama bunu bile söylediğine pişman oldu. “Şimdi gelinin kim olduğunu, babasının ne iş yaptığını soracak, ayrıntıları öğrenmek isteyecek!” diye düşündü. Sorulardan hoşlanmayacağını göstermek için suratını astı.</p>

  <p class="block">Annesi: “Çay hazır. Onu söyleyecektim!” dedi.</p>

  <p class="block">Muhittin annesinin arkasından, “Canını sıktım. Aksilik ettim!” diye düşündü. “Merakını doyurabilir, hiç olmazsa birkaç cümleyle bir-iki gün onu eğlendirecek, aklında yer tutacak bilgi verebilirdim.” Ama sonra annesinin açıklamalarla hiçbir zaman yetinmeyeceğini, Ömer’in ne kadar mutlu olduğunu öğrendikten sonra nişanlanan, evlenen öteki tanıdık mutlu insanlardan sözedeceğini düşündü. Bunları oğlunun mutsuzluğu için ne kadar üzüldüğünü, bu mutsuzluktan kurtulmak için Muhittin’in ne yapması gerektiğini göstermek için yapacaktı. “Başka? Bir şey çalıştığım yok. Gene dalga geçiyorum!” diye düşündü Muhittin. Hâlâ kapanan kapıya bakıyor, boş boş oturuyordu.</p>

  <p class="block">Saat beşe geliyordu. Sabahtan beri Beşiktaş sırtlarındaki bu odada masanın başında oturuyordu. Pazar günlerini şiir yazmaya ayırmıştı. Hafta içinde bazı akşamlar da şiir yazıyordu, ama yorgun olduğu için pek bir şey çıkaramıyordu. Şimdi de fazla bir şey çıkaramamıştı. Saatlerdir aynı şeyleri yazıp yazıp çiziyor, yarım kalmış bir eski şiire istediği biçimi veremiyordu. Masasından kalkıp pencereye yaklaştı. Beşiktaş’ın üstünde yeni, gencecik bir bahar vardı. Serencebey yokuşuna açılan sokaktan pazar gezintisinden dönen bir aile geçiyordu. İkindi vakti göğü birbirine katan kırlangıçlar birazdan coşacaktı. Uzaktan durgun ve kıpırtısız gözüken denizin üstünde küçük iki mavna hareket ediyor, bir çaylak bir bacanın üstünde çemberler çiziyordu. Muhittin, “Gene iyi çalışamadım!” diye düşündü. Böyle zamanlarda Beşiktaş’a iner, içki içerdi, ama şimdi nişana gidecekti. Törenin soğuk ağırlığını içinde duyuyordu. “Böylece bir gün daha geçiyor. Otuz yaşında iyi bir şair olamamışsam ben kendimi öldürmeye karar vermiştim!” Hoşgörüyle karşılanması gereken bir gençlik taşkınlığı, heyecanla yapılmış bir şaka gibi geliyordu şimdi bu düşünce ona, ama gene her zaman yaptığı hesabı yapmadan edemedi: “Otuz yaşında... Demek ki 1940’ta... Şimdi 1937 baharında, üç sene var önümde. Hâlâ yayımlanmayan o şiir kitabı çok değerli bir şey değil. Üç yıl çok şey yapmak gerekiyor.”</p>

  <p class="block">Üç yıl kalmıştı. On yılın yedisini obur obur yiyip bitirmiş, tadına da varamamıştı. Buraya bu kadar çabuk geleceğini o günlerde hiç düşünmemişti. Mühendis Mektebi’nde öğrenciydi. Değil şu kolayca geçen yedi yılın, iki yıl sonra bitecek okulun bile hiç sona ermeyeceğini sanıyordu. Ders aralarında koridorlarda top oynayan, çizim masalarının üstünde para maçı yapıp Beyoğlu’na sinemaya giden sınıf arkadaşlarına üstünlük duygusuyla bakar, keyfini çıkara çıkara bir Dostoyevski olduğunu açıklardı. Refik ve Ömer ile aynı ilkeleri paylaşmış gibi gözüküyorlardı: Sürekli bir aşağılama ve nefretle beslenen alaycı bir tavırları vardı. Zekâya ve hoşgörüye inanıyorlardı, ya da Muhittin’e öyle geliyordu. Bir keresinde Beyoğlu’nda bir meyhanede çok içmişler, Muhittin de intihara ilişkin bu kararını açıklamıştı. Karar tam beklediği gibi karşılanmıştı. Masaya belli belirsiz bir saygı yerleşti, ama şaşkınlık ya da hayranlık belirtisi hiç gözükmemişti. Otuz yaşından sonrasını silip atmak kolay geliyordu. Kimsenin otuz yaşından sonra da hayatı olacağını düşündüğü yoktu.</p>

  <p class="block">“Otuz yaş! Üç sene sonra!” diye düşündü Muhittin. Sokaktan şapkalı bir ihtiyar geçiyordu. Altmış yaşlarında gözüküyordu. Koltuğunun altına gazetelerini sıkıştırmıştı. Çarşı içindeki kahvelerden birine gidip, tavla şakırtıları içerisinde gazetesini okumuş, sonra kendi gazetesini öteki emekli arkadaşlarının getirdiği gazetelerle değiştirip, günün bütün haberlerini dikkatle gözden geçirmiş olmalıydı. Muhittin’in asker babası emekliye ayrıldıktan sonra böyle yapardı. Camiye de giderdi tabii. Muhittin, sokaktan geçen bu ihtiyarın camiye gidip gitmediğini düşündü, onu çarşı içinde görüp görmediğini çıkarmaya çalıştı. Sonra pencerenin önünden çekilip masasına oturdu. Artık bir şey yazamayacağını biliyordu, ama gene de masaya oturmak pencereden bakmaktan iyiydi.</p>

  <p class="block">Masanın üzerinde yarım kalan şiirlerin çiziştirildiği kâğıtlar, gazeteler, dergiler, sigaralar, kalemler duruyordu. Ağzına kadar dolmuş küllükten pis bir kül kokusu geliyordu. Muhittin. “İşte hepsi bu!” diye düşündü. “Pis bir kül kokusu. Mıncıklana mıncıklana hamura dönmüş bu buruşuk kâğıt parçaları, dergiler... Niye kendimi kandırıyorum? Hor gördüğüm dünyadan bana kalanlar da bunlar... Tabii elimde parasını kazanmak için yaptığım mühendislik de var...” Masanın üzerinde duran gazetelerden birini açıp baktı. Çarşıdan dönen ihtiyar mutlaka baştan sona okumuştu bu gazeteyi. “Başvekilimiz Paris’te rical ile görüştü... Hatay davamız için müsait neticelere varıldı... Fransa’da Blum kabinesi 380 güven oyu aldı... Saray sinemasında iki Türkçe film birden... Sabun pahalılığı zeytin azlığından ileri geliyor... Lokman Hekim’in öğütleri... Francocular’ın tayyareleri tarafından bombardıman edilen Guernica’nın harap vaziyetinden bir köşe... Burla biraderlerin zırhlı soğutma cihazı: Frijder... Borsa: Sterlin 620, dolar 123, allın 1059, Lokman Hekim’in öğütleri... Nervin: Sinir ağrıları, asabi öksürükler, zayıflık ve uykusuzluk için...” Muhittin, “Ben de aynı şeyi yapıyor, okuyorum işte!” diye düşündü. Muhittin’in babası da aynı şeyi yapmış, o da güne biraz neşe katacak gevezelik malzemesi bulduğu için emekliliğinde bütün gazeteleri baştan sona okumuştu. Muhittin bomboş bir duygusuzlukla mırıldandı: “Peki ne yapmalı? Nasıl yaşamalı?” Ama yalnızca kelimelerdi bunlar. Bu sözlerin gerektirdiği umutsuzluğu, ya da arayış heyecanını duymuyordu. Üstelik şairdi; kelimelerin başlı başına bir değeri olduğunu biliyor, ama onların altında fazla bir şey de bulamıyordu.</p>

  <p class="block">Yeniden masasından kalkmaya karar verdi, ama karşısındaki kütüphanede duran babasının resmini görünce caydı. Babasının bu gümüş çerçeveli resmini oraya, beş altı yıl önce annesi koymuş, Muhittin de dokunmamıştı. Resimde mülazım Haydar Bey üniforması ve kılıcıyla gözüküyordu. Babası bu resmi emekli olmadan önce Beyoğlu’nda çektirmiş, kısa bir süre sonra da yorulduğunu, artık kendi köşesine çekileceğini herkese söyleyerek ordudan ayrılmış, Ankara’ya savaşa gitmemişti. Haydar Bey 7. Ordu’da, Filistin’de çarpışmış, burada nişancılığıyla ün yapmış, Muhittin de üç yıl önce soyadı kanunu çıktığı zaman, babasının hünerini hatırlamış, Nişancı soyadının bir şaire yakışacağım düşünmüştü. Resim çekilirken Nişancı Haydar Bey’in takındığı düşünceli pozu. Muhittin gülünç buluyordu. Haydar Bey’in üzerinde kendine güvenen güçlü bir erkek hali vardı, belli belirsiz gülümsüyor, uçları havaya kalkık kocaman bıyıkları, boyu kısa olduğu için arkaya iyice kıvrılmış olan kılıcı, bir sehpanın üzerinde biblo gibi duran kalın ve kısa parmaklı eli, her şeyi zavallı gözüküyordu. Muhittin bu resmi her görüşünde, babası gibi olmaması için ne yapması gerektiğini düşünür, bazan dehşete kapıldığı olurdu. Karşısında, kütüphanenin bir gözünde, gümüş çerçeve içerisinde duran bu şey, sıradan bir asker, boşa gitmiş bir hayat, hep birşeyler bekleyerek endişeyle yaşamış, yüzeylerin arkasına hiç geçememiş, acınacak bir insandı. Üstelik Muhittin’in duyduğu hayranlıktan sıyrılıp bunu anlayabilmesi için on sekiz yaşına gelmesi, babasının ölümünün üzerinden dört yıl geçmesi gerekmişti. Muhittin gene, “Ne yapmalı!” diye düşündü, ama gene heyecanlanmadı, yalnızca, artık alışkanlık haline gelen bir tedirginliğe kapılır gibi oldu. Bir süre daha karşısındaki resme bakıp oyalanarak, hayat ve önündeki yıllar hakkındaki endişelerinin hafif hafif arttığını sezerek oturdu. Sonra saatine bakıp nişan töreni için hazırlık yapmaya, Beşiktaş’ta çarşı içinde tıraş olmaya karar verdi.</p>

  <p class="block">Giyinip kuşandıktan sonra odadan çıkıp mutfağa girdi. Annesi mutfak penceresinden sarkmış, yeni taşınan komşuyla konuşuyordu.</p>

  <p class="block">Yeni taşınan komşu: “Hanımefendi çiçekleriniz tutmuş!” dedi.</p>

  <p class="block">Feride Hanım da: “Tuttu ama, bunlar açmadı!” diyerek denizlikteki saksıları gösterdi. Sonra Muhittin’in mutfağa girdiğini farketti ve içeri çekildi. Muhittin’i dikkatle inceledi ve oğlunun kılığını beğendiğini gösteren bir ifade takındı. Mutlu bir sesle: “Demek, gidiyorsun. İyi eğlen bari!” dedi.</p>

  <p class="block">Muhittin annesinin oğlunun bir eğlenceye katılacağını, mutlu olacağını düşünerek sevindiğini, bu akşam oğlunun da bulunduğu bir salonda bazı insanların mutlu olacağını düşünmekten, bu mutluluğu belli belirsiz hayâl etmekten keyif aldığını hissetti.</p>

  <p class="block">Çarşıda yürürken sıkıntısız ve rahat buluyordu kendini. Tanıdıklara selâm veriyor, “Acaba orada içki verirler mi?” diye düşünüyordu. “Acaba yüzükler takılırken Ömer’in yüzü nasıl olacak? Buna dikkat edeyim, şu bizim fatihin yüzünü iyice görebileceğim bir yere oturayım!” Gene selâm veriyor, yürüyor, şık olduğunu düşünüyor, insanların kendisine mühendis olduğu, işte şimdi şık olduğu, genç ve zeki olduğu için değer verdiklerini seziyordu. Sonra babasını tanıdıkları, çocukluğunu bildikleri için sevgi duyan o ihtiyarlar vardı, zekâsına hayran olan o genç askerler vardı, yıllardan beri tanıdığı şu yaşlı berber vardı.</p>

  <p class="block">Berber, aydan aya, hayatına ilişkin bütün haberleri dinlediği için, bu genç mühendisin hayat hikâyesini eksiksiz biliyordu. Muhittin’i görünce sevgiyle güldü:</p>

  <p class="block">“Sakal, değil mi?” dedi. Çekmeceden temiz bir önlük çıkarırken de, annesinin nasıl olduğunu sordu.</p>

  <p class="block">Muhittin, çocukluğunda buraya geldiği ilk yılları hatırlıyordu. Boyu aynanın düzeyine erişsin diye berber, koltuğun iki kolu arasına bir tahta koyar, oturulacak yere de ayakları kirletmesin diye bir gazete sererdi. İlk gelişlerinde Muhittin ağlamıştı da berber “asker çocuğu ağlamaz!” diyerek avutmuştu. Öteki gelişlerinde annesi onu berbere teslim eder, sonra küçük gövdesini bol çarşafın içinde hızlı hızlı oynatarak çarşıya alışverişe çıkardı. Sonra bir kere de babasıyla birlikte geldiklerini, berberin babasına çok saygı duyduğunu hatırlıyordu. Berber mülâzım Haydar Bey’e değer veriyordu. Şimdi de mühendis Muhittin Bey’e değer veriyordu işte. Yüzünü saygıyla sabunlarken mesleği hakkında bilgiler edinmeye çalışıyor, bu mühendisin de bir zamanlar çocuk olduğunu, dükkânında ağladığını unutmuş gözüküyordu.</p>

  <p class="block">Muhittin ellerini beyaz önlüğün altına sokarken, “Çocuk gibi hissediyorum kendimi burada!” diye düşündü. Berbere gövdesini bir süre için bırakıyor, berber vitrini andıran geniş camın önündeki koltuğa yerleştirdiği bir müşteriyi çarşıya sergiliyor, başkalarına yaptığı gibi onunla bilgi ve dedikodu alışverişinde bulunuyor, çarşıdan geçenler de gözucuyla onlara bakıyorlardı. Muhittin de çarşıdan her geçişinde berberin vitrinine bakar, “Aa, kâtip Hüsamettin Bey tıraş oluyor!” diye düşünürdü. Şimdi bu pazar öğleden sonra çarşıdan geçenler de herhalde, “Aa, mühendis Muhittin tıraş oluyor,” diyorlardı.</p>

  <p class="block">“Evet bir mühendis, mühendis Muhittin! İşte buyum ben!” diye düşündü. Mühendis, ama pek yakışıklı sayılmaz; kısa boylu, gözlüklü, hırçın bir yüzü var ki, insanda ya korku uyandırır, ya da hayranlık, ama sevgi değil. Aynaya bakıyor, kırılmış şişe diplerine benzetmekten hoşlandığı gözlüklerini süzüyor, kendine özgü bir varlığı olsun istiyor, arada bir de berberin sorularına karşılık veriyordu. “İşte buyum ben. Bir mühendis. 1937 yılında dünyanın bir şehrinde, burada, İstanbul’da Beşiktaş’ta bir berber koltuğunda, sessiz ve sakin, öteki berber müşterileri gibi beyaz bir önlüğün altında uysal, kıpırtısız, ben... Ben Muhittin, mühendis... İyi bir şair olmaya çalışan, ama irade eksikliği ve çalışma gücü sıkıntısı çeken, bekâr ve zeki, bir bahar günü arkadaşının nişanına gidecek olan, hâlâ yayımlanmamış şiir kitabı için sabırsızlanan, geleceği için endişe duyan Muhittin Nişancı...” Birden gözlerini aynadan kaçırdı. “Hayır, hayır, şimdi düşünmek istemiyorum. Nişan törenini seyredip eğlenmek istiyorum,” diye söylendi. “Ne olduğumu, kim olduğumu, ne olacağımı düşünmek istemiyorum!” Birden öyle bir irkildi ki, kulağının dibinde vızıldayan ustura sustu.</p>

  <p class="block">Berber anlayışlı ve soran bir bakışla aynaya baktı. Muhittin de oraya baktı, ama kendini görmek istemedi. Suratı sabunlanırken de aynaya bakmadı. Berberden çıkana kadar koltuğunda hiçbir şey düşünmemeye çalışarak kıpırdandı. Yüzünde gezinen usturanın vızıltısını dinledi.</p>

  <p class="block">Berberden çıktıktan hemen sonra bir taksiye bindi. Şoförü Beşiktaş çarşısından tanıyordu. Şoför de bu mühendisin yüzünü tanıyordu. Muhittin düşünmemek için yolculuk sırasında şoförle gevezelik etti, pahalılıktan, futbol maçlarından, öteki dikkatsiz şoförlerden sözedildi.</p>

  <p class="block">Ayazpaşa’daki apartmanı ona Refik tarif etmişti. Muhittin merdivenleri çıkarken, “Geç kaldım!” diye düşünüyordu. İçinde sanki görülmesi, yaşanılması gereken her şeyi kaçırmış gibi bir felâket duygusu vardı. Ama kapının zilini çaldıktan sonra birden şaşırdı. “Orada kalabalık var!” diye düşündü. İçerdeki kalabalık ona bakacak, inceleyecek, gülümseyecek, o da onlara aynı şeyleri yapacaktı. Tanımadığı bir kadın onu bir salona soktu, insanların arasına girdi, oturacak bir yer aradı.</p>

  <p class="block">Salonda kadınlar ve genç kızlar bir yanda, delikanlılar ve yaşlı erkekler de başka bir yanda oturuyorlardı. Herhalde kimse böyle ayrı ayrı oturmaları gerektiğini düşünmemiş, daha doğru ve uygar olanın birlikte oturmak olduğunu çoğu aklından geçirmişti ama, hiçbiri kuralı bozmaya cesaret edememişti. Bir gramofon çalıyor, herkes fısıldaşıyor, birşeyler bekleniyordu. Muhittin, Refik’i karnı şişkin olan Perihan’ı gördü. Sonra bir kapıdan Ömer çıktı, el etti, ama yanına gelmedi. Nazlı’yı da bir an görebildi ve güzel olduğuna karar verdi. “Evet, geç kalmışım!” diye düşündü. Az sonra gramofon susturuldu, beklenen şeyin yaklaştığını gösteren bir gerginlik oldu. “Şu kapıdan gireceklerine göre Ömer’in yüzünü iyi görebilirim!” diye düşündü Muhittin. İyi bir yere oturduğuna karar verdi.</p>

  <p class="block">Muhittin’in beklediği yerden, koridora açılan kapıdan Ömer ile Nazlı içeri girdiler. Hemen arkalarından da milletvekili Muhtar Bey geldi. Muhittin, Nazlı’nın ilk gördüğü kadar güzel olmadığına karar verdi, yüzünde bir çirkinlik bile görür gibi oldu. Sonra arkalarından yaklaşan milletvekili aralarına girdi ve ikisinin de bileğinden tuttu. Birşeyler arıyormuş gibi sağına soluna baktı. Aceleyle elini cebine sokup birbirine kurdelayla bağlı yüzükleri çıkardı. Kalabalığın bakışlarıyla yıkanan pırıl pırıl iki yüzüğü beceriksiz hareketlerle parmaklara taktı. Muhittin, yüzüklerin birbirine kurdelayla bağlı olması gerektiğini bilmiyordu. Milletvekili birisinin uzattığı bir makasla bu kurdelayı kesti. Sonra duygulandı:</p>

  <p class="block">“Sevgili kızım ve çok sevdiğim bu evlâdım, delikanlıyı işte nişanladık. Çocuklarımızın birbirlerine sevgi ve saygı...”</p>

  <p class="block">Muhittin, “İşte yüzü alıklaştı!” diye düşündü. Ömer’in donuklaşan yüzünü dikkatle inceliyordu. “Bir fatihin yüzü böyle mi olmalıydı? Kuzu gibi! Utanıyor, sıkılıyor herhalde, ama bunu kendi seçti. Acaba milletvekili ona şu fatihlik yolunda ne gibi kolaylıklar sağlayabilir?”</p>

  <p class="block">Bir alkış başladı. Muhittin, “Ne çabuk bitti!” diye düşündü. Sonra yanındakilerle birlikte o da elini birkaç kere birbirine vurdu, gülümsedi. “Şimdi bunları yapıyorum, çünkü böyle davranmak gerekir!” diye düşündü, ama kendini ikiyüzlü bulmadı.</p>

  <p class="block">Milletvekili gençleri, nişanlılar da milletvekilinin elini öptüler. Milletvekili bir kenara çekilince nişanlılar öyle ortada kalıverdiler. Bir şaşkınlık, bir durgunluk oldu. Nazlı tedirgin olarak uzun uzun Ömer’e baktı. Bu acemi bakışıyla, artık davranışlarını ve kararlarını bu yanındaki erkeğe göre düzenleyeceğini herkese göstermiş oldu. Sonra beklenmedik bir hareketle yere eğildi ve bacaklarının arasında gezinen kül rengindeki bir kediyi kucağına aldı. Mutlu bir gülüşme başladı. Herkes kalkıp nişanlıları öpmeye, kutlamaya koştu.</p>

  <p class="block">Muhittin Ömer’i öperken duygulandı. Böyle bir şeyi beklemiyordu; şaşırdı, ama hazırladığı sözü de söyledi: “Hadi bakalım Rastignac, iyi başladın gerisini de getir!”</p>

  <p class="block">“İyi başladım ha?.. Ah, Muhittinciğim!” diye bağırdı Ömer. Galiba biraz içki içmişti. “Ah Muhittinciğim sen her zamanki gibisin, ama ben!..”</p>

  <p class="block">“Yok, yok, sen de çakı gibisin!” dedi Muhittin. Bir başka akrabasına sarılan Ömer’in kendisini dinlemediğini görünce Refik’e döndü: “Perihan da iyice gebeymiş!” dedi. Hiç düşünmeden söylediği sözlerin aptalca olduğunu aklından geçirdi.</p>

  <p class="block">Refik: “Akşam bize gidelim, olur mu?” dedi. “Herkes dağıldıktan sonra!” Kalabalığı işaret etti.</p>

  <p class="block">Salonda tatlı ve yumuşak bir hareket, bir dalgalanma vardı. İnsanlar oturdukları yerlerden kalkıyorlar, birbirleriyle öpüşüyorlar, gülüyorlar, bakışıyorlar, hoş sözler söylüyorlardı. Mutlu bir uğultuydu bu. Sanki nişandan çok bu sıcak hareket ve uğultu bekleniyormuş gibi rahatlanılmıştı. Muhtar Bey bir köşede Ömer’in eniştesi ve teyzesiyle konuşuyordu. Nazlı ile Ömer pencerenin yanındaki genç kızlarla birlikte gülümsüyordu. Kızların arasında o yaşlı kedi vardı; somurtkan hayvan kucaktan kucağa geziyor, ölçülü kahkahalar duyuluyor, Nazlı’nın halası, evsahibi kadın salondaki topluluklar arasında bağlar kurmak, neşe köprüleri yerleştirmek için bir köşeden ötekine koşuyor, gülüyor, mutluluğu körüklemek için de arada bir şaka yapıyor, ya da istemeden hüzünleniyordu.</p>

  <p class="block">Muhittin: “Ben de onlardan biri olmalıyım, ben de onlara katılmalıyım!” diye düşündü. Ama onlar gibi olması, uğultunun içine katılabilmesi için ilk önce ne yapması gerektiğini çıkaramadı. Sonra bir şaka yapmaya karar vererek Refik’e döndü:</p>

  <p class="block">“İyi tiyatro değil mi?” dedi. Gülmeye çalıştı, gülemedi.</p>

  <p class="block">“Evet, iyi eğleniyoruz!” dedi Refik.</p>

  <p class="block">Muhittin bir şey söylemiş olmak için “Asıl yemekte eğleneceğiz,” dedi. “Acaba içki var mıdır?”</p>

  <p class="block">Bu sırada bir kahkaha duydular. Nazlı’nın halası Cemile Hanım bir hikâye anlatıyordu.</p>

  <p class="block">Muhittin, “Hayır, onlar gibi olamam ben!” diye düşündü.</p>

  <p class="block"></p>

  <p class="block9" id="calibre_pb_31">&nbsp;</p>
</body>
</html>
