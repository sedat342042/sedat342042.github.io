<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117982">6<br class="calibre5" />
  Hayatta Ne Yapmalı?</p>

  <p class="block12">&nbsp;</p>

  <p class="block">Akşam yemeğinde ahçı Nuri’nin üç arkadaş için yaptığı sahanda İzmir köftesini yemişler, aile sohbetine katılmışlar, herkesi eğlendirmişlerdi. Sonra gene çalışma odasına çıkmışlar, gevezelik etmişler, ama asıl istedikleri şeylerden sözedememişlerdi. Refik gerçek sohbetin, herkes yattıktan, boşalan oturma odasına inildikten sonra başlayacağını düşünüyordu. Eskiden de böyle yaparlardı. Herkes yattıktan, uzun poker saatlerinden sonra aşağıya inerler, semaveri kurarlar, konuşurlardı. Muhittin bir kere bunu 19. yüzyılın Rus aydınlarıyla Puşkin’in hayatı hakkındaki bir kitaptan okuduklarıyla karşılaştırmıştı.</p>

  <p class="block">Kapının önündeki tıkırtılı saatin gongu vurmaya başladı. Ömer gerinerek ve havaya kalkan kolundaki saati görmek için, başını ileri doğru uzatarak esnedi. Sonra yeniden karıştırdığı kitaba döndü. Muhittin koltuğun kenarında parmaklarıyla trampet çalıyor, merdivenlerde ayak sesleri duyuluyordu. Bir süre sonra gene saatin tıkırtısından başka bir şey duyulmaz oldu.</p>

  <p class="block">Refik: “Haydi aşağıya inelim!” dedi.</p>

  <p class="block">Gürültü etmemeye çalışarak aşağı indiler. Refik ara kapıdan, dar merdivenlerden geçip mutfağa indi. Nuri’nin semaveri kurmuş olduğunu görerek keyiflendi. Büyük tepsiyle birlikte fokurdayan aracı yüklenip oturma odasına çıktı. Muhittin, Cevdet Bey’in her zaman oturduğu koltuğa oturmuştu.</p>

  <p class="block">Ömer eşyayı inceleyerek odalarda geziniyordu. Elinde bir sigarayla sedef eşyaların ve piyanonun durduğu odadan çıkarken: “Bu evde hiçbir şey değişmiyor!” dedi. Semaveri görerek heyecanlandı. “Sakın, ama sana şey ettiğimi sanma!”</p>

  <p class="block">Refik semaverin bir türlü ısınmayan sohbeti birdenbire ve istediği gibi fokurdatmaya başladığını anlayarak gülümsedi: “Demek, öyle düşünüyorsun?” dedi. Sonra Muhittin’i de bu havaya sokmak için: “Sen ne düşünüyorsun?” diye sordu.</p>

  <p class="block">Muhittin: “Bu evden de fazla hoşlanmadığımı biliyorsun!” dedi.</p>

  <p class="block">Refik her şeyin istediği gibi başladığını kesinlikle anladı. Gülümseyerek: “Evet, bu evden hoşlanmadığını biliyorum!” dedi. Başka bir şey söylemiş olmak için de: “Sen zaten şiirden başka neden hoşlanırsın ki?” diye ekledi.</p>

  <p class="block">Muhittin: “Kadınlardan, eğlenceden, zekâdan...” dedi.</p>

  <p class="block">Ömer onun karşısına oturdu: “Zekânı da göstermekten. Kitabın ne zaman yayınlanıyor?”</p>

  <p class="block">“Sen de hep bunu soruyorsun! Yakında... Bekliyorum!”</p>

  <p class="block">“Peki, başka ne yapıyorsun?”</p>

  <p class="block">“Mühendislik. Büro çok vaktimi alıyor! Yorgun, eve dönüyorum. Bazan Beyoğlu’na çıkıyorum. Beşiktaş meyhanelerinde de tanıdıklarım var! Evde şiir yazıyorum. Yetiyor bunlar!”</p>

  <p class="block">Ömer birden: “Bakalım, bana yetecek bir şey bulabilecek miyim?” dedi.</p>

  <p class="block">Refik: “İşte Muhittin şair ve mühendis!” dedi. “Hatırlıyor musun, sen bir zamanlar kendini Dostoyevski’ye benzetirdin. O da mühendis olduğu için...”</p>

  <p class="block">Ömer: “Hayır, aslında, o da onun gibi biraz şeytansı olduğu için benzetirdi galiba!” dedi.</p>

  <p class="block">Muhittin güldü. Kendisinden sözedilmesinden, özelliklerinin tartışılmasından hoşlanırdı.</p>

  <p class="block">Refik onu sevindirmek isteyerek: “Sonra, Muhittin, sen bir zamanlar kör olacağını da söylerdin!” dedi. “Tabii, en önemlisi, otuz yaşında iyi bir şair olamamışsan kendini öldüreceğini söylemen!”</p>

  <p class="block">“Evet, o zamanlar ağzıma gelen her şeyi söylerdim, ama inan ki, o şairlik ve kendimi öldürmek hakkında söylediklerim doğrudur!”</p>

  <p class="block">Ömer: “Breh, breh, breh!” diyerek güldü.</p>

  <p class="block">Muhittin ona: “İnanmak zorunda değilsin?” diyen bir bakışla baktı. İddiasına, kanıtlamaya kalkışmayacak kadar bağlıymış gibi kendinden emin bir tavırla “Sen gül bakalım!” dedi.</p>

  <p class="block">Refik her şeyin yolunda gitmesinden hoşnuttu. Dolaplardan bardaklar çıkarıyor, şekerliği tepsiye koyuyor, çayın demine bakıyor, hiçbir şey eksik olmasın istiyordu.</p>

  <p class="block">Ömer: “İçki de getirsene içki,” dedi.</p>

  <p class="block">“Bir şey yoktur ki bizde! Babamın çilek likörleri var. Bayramlarda biraz içer...”</p>

  <p class="block">“Neyse, boşver!” Ömer, Muhittin’e döndü; “Sen içiyor musun?”</p>

  <p class="block">“Arada bir.”</p>

  <p class="block">Refik: “Bir gün bana geldiydi. Eylülde galiba değil mi? İyice sarhoştu!”</p>

  <p class="block">“İçmek lâzım canım, içmek lâzım,” dedi Ömer.</p>

  <p class="block">“Niye?”</p>

  <p class="block">Ömer: “İçmek lâzım çünkü içki...!” diyerek Refik’e döndü:</p>

  <p class="block">“Ne güzel kokuyor çay!” dedi. Yeniden Muhittin’e döndü: “Çünkü bu iyi bir şeydir!”</p>

  <p class="block">“Bundan sonra herkes kendi çayını kendisi alır!” dedi Refik.</p>

  <p class="block">“Niye iyi bir şeymiş?”</p>

  <p class="block">Ömer: “Peki, söyleyeceğim!” dedi. Yüzünde, “Artık günah benden gitti!” diyen bir anlatım vardı. “Çünkü içki insanı günlük hayatın ötesine geçirir. Yüzeysel şeyleri aşmasına yardımcı olur!”</p>

  <p class="block">Heyecanla ayağa kalktı. “Sıradan, bayağı hayatın korkunçluğunu insan anlayabilir!”</p>

  <p class="block">Muhittin: “Neler varmış yahu sende!” dedi. “Otursana!”</p>

  <p class="block">“Sana bayramda söylemiştim böyle olduğunu!” dedi Refik.</p>

  <p class="block">“Bende çok şey var ya! Avrupa’dan çok şey öğrendim. Burada hımbıl bir insan olamam artık. Azla yetinemem. Avrupa’da öğrendim... Bir hayatım olduğunu, sonra öleceğini öğrendim!”</p>

  <p class="block">“Bunları bilmiyor muydun?” diyerek Muhittin güldü.</p>

  <p class="block">Yemek masasına doğru yürüyen Ömer birden durdu. “Bunları öğrendim. Senin anlamadan alay ettiğin bu şeylerin ne demek olduğunu öğrendim. Bu hayatta birşeyler yapmalı. Onu doldurmak. Her şeyin ötesine geçmeli... Birşeyler yapmalı. Bu yaptıklarını insan başkalarına duyurmak... Sıradan bir hayat istemiyorum ben!”</p>

  <p class="block">“Ama demin bana ‘breh, breh, breh’ yapıyordun?”</p>

  <p class="block">“Doğru! Ama yanlış anlama. Şairlik için bunlar değer mi? Böyle düşündüğüm...”</p>

  <p class="block">“Demek değmez ha!” dedi Muhittin.</p>

  <p class="block">Ömer yemek masasının üzerinde duran semaverin küçük musluğunu açtı. “Değmez!” dedi, “Ya da benim görüşüme göre...”</p>

  <p class="block">“Peki, senin ne yapacağını öğrenmek isterim!” dedi Muhittin. Elleri gene koltuğun kenarında trampet çalıyordu.</p>

  <p class="block">“Sivas’a gidip para kazanacağım!” Neredeyse bağırmıştı. “Para kazanacağım! Bu parayla her şeyi ele geçireceğim! Her şeyi...” Kendisinden korkmuşmuş gibi birden durdu: “Alayla bakıyorsun. Beni çok ateşli buluyorsun, değil mi? Ya da... Evet, evet, çok ateşliyim.” Elindeki çay fincanını yan yolda bir sehpaya bıraktı. Sanki ellerini hareket ettirmeden içindekileri dökemezmiş gibi, birkaç tuhaf el kol hareketi yaptı. Bunların farkına vararak gülümsedi: “Sinirliyim bugünlerde,” dedi. “Çünkü, İstanbul’da gördüğüm bu uyuşuk, yumuşak aile havasına kapılmaktan korkuyorum!” Refik’e döndü: “Sakın üzerine alınma! Böyle bir şeye kapılırsam, yapacaklarımı yapamadan ayağıma terliklerimi geçirip sıradan bir hayata başlamış olurum!” Bunu söylerken gözünün ucuyla Refik’in ayağına bakmış, galiba ayakkabı giydiğini görünce rahatlamıştı. “Oysa ben ne kadar çok şey yapmak istiyorum! Zengin ve dolu yaşamak istiyorum. Kim demişti bunu? Zengin yaşamak, sonra gerçekten zengin olmak, her şeyi elde etmek!” Ezberlediği bir şeyi sıkıntıyla tekrarlıyormuş gibi mırıldandı: “Kadınları, parayı, herkesin hayranlığını kazanmak istiyorum...” Çay fincanını hatırlayıp aldı. Gelip az önce oturduğu yere oturdu.</p>

  <p class="block">“Peki şairliği niye küçümsüyorsun?”</p>

  <p class="block">“Çünkü şairlik sessiz bir iş. Şiirle neyi kırıp döker, neyi ele geçirebilirsin ki? Sabırla bekleyeceksin... Hah! Eskiden öyle derlerdi. Sabrın sonu selâmet. Ben buna inanmamayı öğrendim işte! Sana sabırlı olmayı öğretenlere inanma! Ben yalnızca kendime inanıyorum!”</p>

  <p class="block">Muhittin: “Bunlar yeni düşünceler değil ki...” dedi.</p>

  <p class="block">“Evet, sen bunları kitaplarda okumuş olabilirsin! Ben senin kadar belki okumadım, ama bunları biliyorum. Bunları ben de senin gibi bir yerde okusaydım ‘düşünceler’ der geçerdim. Ama benim için böyle değil. Benim için bunlar yaşanan şeyler! Benim için her şey bunlar.”</p>

  <p class="block">Muhittin birden: “Evet, seni anladığımı sanıyorum!” dedi.</p>

  <p class="block">“Ama bunları ben doğru bulmuyorum! Bu kadar hırslı olmak seni nereye götürecek?”</p>

  <p class="block">“Düşünmedim. Ama söylediğim şeylere yönelmek istiyorum.”</p>

  <p class="block">Ömer birden Refik’e döndü: “Niye içki yerine bu çayı içiyoruz, anlayamıyorum?”</p>

  <p class="block">“Evet, sinirlisin sen; benden sinirli olmuşsun,” dedi Muhittin.</p>

  <p class="block">“Ama bu hırs sonunda seni yakar, yıkar, kötürüm eder!”</p>

  <p class="block">Refik: “Sana likör getireyim mi?” dedi.</p>

  <p class="block">“Yok, yok, getirme. Yıkılır mıyım? Öyle mi diyorsun?” Ömer ayağa kalkmış, sakin sakin odanın içinde yürüyordu.</p>

  <p class="block">Muhittin: “Evet!” dedi. Ama Ömer’in eşya arasında gezinen gövdesini görünce: “Bilmiyorum,” dedi.</p>

  <p class="block">Gövde sanki, “Bakın ben ne kadar yakışıklı ve akıllıyım!” diyordu. “Böyle biri hiç yıkılır mı?”</p>

  <p class="block">Bir sessizlik oldu. Muhittin kalkıp yeni çay doldurdu. Ömer, Refik’e son yıllarda açılan kitapçıları sordu. Refik birşeyler anlatmaya koyuldu. Söze Muhittin de karıştı. Cahit Sıtkı diye bir şairden sözetti. Galatasaray’dan ve Beşiktaş meyhanelerinden tanıyordu onu. Çirkin bir yüzü olduğunu, utangaç olduğunu, Peyami Safa’nın övgüsüyle parladığını söyledi. Beyoğlu meyhanelerinden fazla hoşlanmadığı için, öteki genç şairleri tanımadığını da söyledi. Beyoğlu’ndan, son dört yılda bu caddenin ne kadar değiştiğinden konuşmaya başladılar, ama herkesin bu konularla değil, az önce konuşulan şeylerle ilgilendiği hareketlerden, hiçbir şeyi gizleyemeyen sözlerden anlaşılıyordu. Beyoğlu, dükkânlar ve değişen İstanbul üzerine sohbet uzun sürdü, ama hiçbir iz bırakmadı.</p>

  <p class="block">Yeniden bir sessizlik başlayınca, Muhittin üflediği sigara dumanına bakarak: “Demek, öyle düşünüyorsun ha...” dedi.</p>

  <p class="block">“Evet, bence yapılması gereken şey budur!” dedi Ömer. “Sıradan şeylere, sıradan bir hayata her zaman karşı koymalı. Ama bu yetmez. Gürültü patırtı etmeli. Her şeyi ele geçirmeli... Aynı şeyleri söylüyorum!” Çürütülemeyecek düşünceler ileri sürdüğü için özür diler gibi yaptı. “Günlük hayatın çekiciliğinden, küçük mutluluklardan insan kaçınmalı!” Gövdesiyle sanki gene meydan okumak, söylediklerini desteklemek istiyormuş gibi ayağa kalkıp semaverden çay doldurdu.</p>

  <p class="block">Muhittin: “Evet, evet, bunlar büyük laflar!..” dedi.</p>

  <p class="block">Ömer elindeki fincanı tepsiye bıraktı: “Sana bir şey söyleyeyim mi? Ama korkmayacaksın. Ben... ben uyuz bir Türk olmak istemiyorum!”</p>

  <p class="block">Muhittin: “Yaa!” dedi.</p>

  <p class="block">Sanki bir tabanca patlamıştı.</p>

  <p class="block">Muhittin bir Refik’e, bir Ömer’e bakıyordu. “Neler söylediğinin farkında mısın yahu?” dedi.</p>

  <p class="block">Sözünden Ömer’in kendi de korkmuştu galiba. Semaverin musluğuyla, bir türlü dolduramadığı çay fincanıyla oynuyordu. Dönüp Muhittin’e baktı. Bakışları, “Şakaydı canım bu dediğim!” diyordu. Yeniden fincanına döndü. “Bunun gibi bir şeyi bana Sait Nedim Bey’in karısı Atiye Hanım söyledi!” dedi. “Dönüş yolculuğunda beraberdik. Sana anlatmış mıydım, Refik?”</p>

  <p class="block">Muhittin: “Sen sözlerini açıkla! Ne demek istediğini söyle...” diye bağırdı.</p>

  <p class="block">Ömer: “Muhittin, Muhittinciğim, biz dost değil miyiz seninle?” dedi. “Kaç yıllık arkadaşımsın benim!”</p>

  <p class="block">“Evet, ama, bu kadarını beklemiyordum!”</p>

  <p class="block">Ömer çay fincanını sehpaya bıraktı. Muhittin’in yanına oturdu. Elini gene şefkatli, hoşgörülü bir ağabey gibi Muhittin’in omuzuna koydu: “Ben bir şey demiyorum ki, Muhittin! Şu hayatı nasıl iyi doldurabilirim, onu araştırıyorum.” Sonra birden elini onun omuzundan çekerek Refik’e döndü: “Ah, hoşgörü Türkiye’de yok!” dedi. “Hoşgörü çok önemlidir! Sen ne diyorsun?”</p>

  <p class="block">Refik bir şey söylemesi gerektiğini hissederek: “Şu günlük hayat dediğin şey niye yüzeysel ve basit olsun?” dedi. “Küçük mutluluklar diye küçümsediğin şeylerden niye insan kendini sakınsın? Günlük hayatın da kendine göre gösterişsiz bir şeyi... bir şiiri var.” Utanıyordu söylediklerinden.</p>

  <p class="block">“Sen Perihan’ı düşünüyorsun değil mi, Perihan’ı?” diyerek Ömer heyecanlandı. “Haklısın Perihan çok...”</p>

  <p class="block">Refik kızardı: “Hayır, onu düşünerek söylememiştim.”</p>

  <p class="block">“Seni anlıyorum. Perihan gibi bir kadın kolay bulunmaz!” diyerek Ömer onun sözünü kesti.</p>

  <p class="block">“Hayır, ondan sözetmiyorum. Ben alçakgönüllü olunabileceğini söylüyorum!”</p>

  <p class="block">Birden Muhittin bir kahkaha attı: “Alçakgönüllülük? Peki ya bu salon? Ya bu eşya?” Eliyle bütün salonu, piyano odasını, sedef takımları, eşyayı gösteriyordu. Bir kahkaha daha atarak: “İnsan bunların arasında nasıl öyle olur? İnsan bunların arasında, kızma ama ve o senin güzel karınla nasıl alçakgönüllü olabilir ki?.. Kah, kah. Kızmıyorsun, değil mi? Eğer alçakgönüllülükse senin istediğin onu benim yaşadığım çevrede gerçekleştirebilirsin. Ben yapabilirim onu.” Gövde gösterisi sırasının kendisine geldiğini düşünüyormuş gibi ayağa kalktı. “Ama ben alçakgönüllülükten hoşlanmıyorum. Ben ne kadar zeki olduğumu göstermek istiyorum. Bu konuda Ömer ile anlaşıyoruz! Ama, bu konuda!”</p>

  <p class="block">“Peki, sen benim gibi bir Rastignac olmak niye istemiyorsun?”</p>

  <p class="block">“Ne, ne, ne dedin? Rastignac! Haaa Balzac mı okuyorsun? O herife mi özeniyorsun?”</p>

  <p class="block">“Hayır, bu benim buluşum değil!” dedi Ömer. Özür diler gibi bir hali vardı. “Bu da Sait Bey’in karısı Atiye Hanım’ın sözü...”</p>

  <p class="block">Muhittin sinirlenerek: “Ne aile be!” dedi. “Sana çok şey öğretmişler!”</p>

  <p class="block">Ömer heyecanlanarak ayağa kalktı: “Arkadaşlar, beni anlıyor musunuz? Ben bu hayatı dolu, zengin yaşamak, her şeyi ele geçirmek gerektiğini söylüyorum. Beni anlıyor musunuz? On yıllık arkadaşınızım ben sizin! Bana öyle bakmayın. Biliyorum, bu halimde biraz belki sapıklık var. Evet, ama, ne istediğimi biliyorum. Bir hayatımız var. Onu nasıl yaşayacağımızı düşünelim. Kimse düşünmüyor bunu!” Muhittin’e baktı: “Sen her şeyi şairliğinle açıklamak istiyorsun. Yeterli mi bu? Sabır ve şiir... Bu kadar mı her şey? Zekânı göstereceksin... Bekleyeceksin. Neden peki?” Refik’e döndü: “Sen de bu rahat ev ve günlük hayata kapılmak üzeresin. Bir şey demiyorum. Bunu değiştir de demiyorum. Ama beni anlıyor musunuz? Çünkü bazan bakışlarınızdan korkuyorum.”</p>

  <p class="block">“Korkma, korkma canım bizden!” dedi Muhittin.</p>

  <p class="block">“Kaç yıllık arkadaşız biz!” dedi Ömer. Muhittin’e doğru yürüdü. Karşısında ayakta durdu: “Gel, öpeyim seni!” dedi.</p>

  <p class="block">Muhittin: “Sarhoş gibisin yahu!” dedi, ama ayağa kalktı. Duygulanmış gibiydi. Birbirlerine sarıldılar, gülüşerek öpüştüler.</p>

  <p class="block">Refik de duygulandığını düşündü. İçinden onlara, şakaya katılmak geldi, ama yerinden kalkmadı. Az önce söylediği sözleri, Perihan’ı, arkadaşlarının Perihan’ı nasıl gördüklerini düşünüyor, utanıyordu.</p>

  <p class="block">Ömer: “Okul yıllarında yaptığımız gibi!” diye bağırdı.</p>

  <p class="block13">Refik de ayağa kalkmıştı: “Hatırlıyor musunuz yahu, bir gün mukavemet dersinde...” Arkadaşlarının kapıya doğru baktıklarını görerek döndü: “Aa babam!” diye mırıldandı.</p>

  <p class="block">Cevdet Bey de onları görünce şaşırdı. Üstünde mavi beyaz çizgili bir pijama ve uzun bir hırka vardı. Kapının önündeydi. Galiba önce saklanmak istemiş, sonra bunu yapamayacağını anlamıştı. Gecenin bu saatinde, eğlence bulduğu için sevinçliydi. Ağır ve ezberlenmiş adımlarla kendi koltuğuna doğru yürüyordu.</p>

  <p class="block">“Hayırlı akşamlar, delikanlılar, uyuyamadım, hayırlı akşamlar.”</p>

  <p class="block">“Efendim, yoksa çok mu gürültü yapıyorduk?” dedi Ömer.</p>

  <p class="block">“Yok, yok. Yaşlılıktan! Midem de bir tuhaf. Akşam çok yedim galiba.” Utanarak ekledi: “Güzel değil mi pijamalarım?”</p>

  <p class="block">“Yaa, çok güzel!” dedi Muhittin. Alaycı bir anlatım vardı yüzünde.</p>

  <p class="block">“Ne konuşuyordunuz siz?” dedi Cevdet Bey. Gövdesini sevgili koltuğuna dikkatle yerleştiriyordu. “Ne konuşuyordunuz, söyleyin bakalım!”</p>

  <p class="block">Ömer: “Hayatta ne yapmalı, diyorduk!” dedi.</p>

  <p class="block">“Bak hele! Ne yapmalıymış?”</p>

  <p class="block">“Daha karara tam varamamıştık,” dedi Ömer.</p>

  <p class="block">“Bundan kolay ne var? Hayatta çalışmalı, sevmeli, yemeli, içmeli, gülmek!..”</p>

  <p class="block">“Ama amaç ne olmalı? Biz bunu tartışıyorduk?”</p>

  <p class="block">Cevdet Bey elini kulağına götürdü: “Amaç mı diyorsunuz?”</p>

  <p class="block">Refik: “Yani asıl hedef ne olacak, bunu söylüyorlar baba!” dedi.</p>

  <p class="block">Cevdet Bey hınzır bir tavırla: “Onlar söylüyorlar. Ama sen? Sen bu işlere çok fazla karışma. Sen evlendin. Artık senin asıl amacın bellidir. Evin ve işin... Peki, başka ne diyordunuz, bakalım?”</p>

  <p class="block">Ömer birden hatırladı: “Ben bir de Sait Nedim Bey’den sözediyordum. Babası Nedim Paşa’yı tanıyormuşsunuz. Hatta düğününüz, galiba Nedim Paşa’nın konağında...”</p>

  <p class="block">“Evet, evet!” dedi Cevdet Bey. “Onun konağında olmuştu.” Galiba biraz canı sıkılmıştı. “Refik bana aşağıdan bir zahmet meyve getirsene!” dedi. “Bir portakal soy da getiriver!”</p>

  <p class="block">“Sait Nedim Bey’i trende görmüştüm.”</p>

  <p class="block">“Sen onu bırak. Bir iş buldun mu, bana onu söyle bakalım!” dedi Cevdet Bey. “Bir iş bul çabuk. Bir de kız. Maşallah yakışıklısın, iyi de okumuşsun. Evet, iyi bir iş, iyi bir kız. Sorunuza işte cevabım. Hayatta önemli olanlar bunlardır.”</p>

  <p class="block">Refik merdivenlerden mutfağa indi.</p>

  <p class="block9" id="calibre_pb_22">&nbsp;</p>
</body>
</html>
