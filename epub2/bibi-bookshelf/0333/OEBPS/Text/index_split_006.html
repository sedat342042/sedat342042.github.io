<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117967">4<br class="calibre5" />
  Eczane</p>

  <p class="block12">&nbsp;</p>

  <p class="block">Cevdet Bey sokağa çıkar çıkmaz, “Ölecek!” diye düşündü. “Bugün olmazsa yarın, ama mutlaka birkaç gün içinde ölecek!” Düşüncelerinden korkarak kendini yatıştırmak istedi: “Belki de bir şey olmaz. Anneme de böyle olmaz mıydı?” Arabacı gene sigara içerek ve bir arabacı gibi bakarak kendisini süzüyordu. “Ama ağbim öleceğini biliyor. Öleceğini bildiği için de öyle korkunç şeyler söylüyor!” Odanın içindeki utanç verici sahneyi hatırlamak istemediği için, “Evet, şimdi bir doktor bulmalıyım!” diye düşündü. Ara sokaktan ana caddeye çıktı. “En yakın eczane nerede? Kanzuk Eczanesi var. Şurada Klonaridis var!”</p>

  <p class="block">Tünel’den Taksim’e uzanan ünlü cadde sıcağa rağmen kalabalıktı. Cevdet Bey geç kalırsa ağbisi ölecekmiş ve bu ölümden de kendisi sorumlu tutulacakmış gibi korkarak hızla yürüyordu. İçinden koşmak geliyor, bu kadar acele etmesinin saçma olduğunu düşünüyor, insanlara çarpa çarpa ilerliyordu. Her zamanki sakin ve düzenli hayatlarını yaşayan insanlar ise, bu sıcakta böyle koşturan, sağa sola omuz atan kaba adama dokunmamak için kenara çekiliyorlar, uyuşuk bir merakla Cevdet Bey’in yüzüne bakıyorlardı.</p>

  <p class="block13">Eczanede eczacı Matkoviç’in kendisiyle şişman bir çırak vardı.</p>

  <p class="block16">Cevdet Bey: “Doktor burada mı?” dedi.</p>

  <p class="block">Eczacı eliyle arka bölmeyi işaret ederek: “Meşgul!” dedi.</p>

  <p class="block">Cevdet Bey: “Ama ben şimdi bekleyemem!” diye söylendi ve kenardaki sandalyelerde bekleyen birkaç hastaya aldırış etmeden, hızla kapıyı açıp, muayene odasına girdi.</p>

  <p class="block13">İçerde doktorla, çocuklu bir kadın vardı. Doktor çocuğun ağzına bir kaşık sokmuştu. Birdenbire açılan kapıyı görünce, suratını buruşturdu ve elindeki kaşığı çocuğun ağzından çekti.</p>

  <p class="block">“Lütfen dışarda bekleyiniz!” dedi.</p>

  <p class="block">Cevdet Bey: “Doktor, çok önemli!” dedi.</p>

  <p class="block">Doktor kaşığı çocuğun ağzına sokarak: “Lütfen bekleyiniz dedim!” dedi ve kadına Fransızca birşeyler söyledi.</p>

  <p class="block">Cevdet Bey: “Çok kötü!” diye mırıldandı, ama doktora ve hasta çocuğa dikkatle bakınca ağbisinin ölmeyeceğine inandı. Bu sefer de burada beklemek istemediği için: “Çok kötü!” dedi.</p>

  <p class="block">“Peki, şimdi geliyorum. Ama bekleyin!” dedi doktor.</p>

  <p class="block">Cevdet Bey dışarı çıktı. Kapının önündeki sandalyelerden birine, doktoru bekleyen öteki hastaların yanına oturacaktı, caydı. Eczanenin içinde aşağı yukarı yürüdü. Sonra, bir kenara çekilip sinirli sinirli sigara içmeye başladı. Tezgâhın arkasında eczacı, elindeki bir kâğıda bakarak, bazı tozları birbirine karıştırıyor, çırağı da küçük bir terazide birşeyler tartıyordu. Eczacı karıştırdığı tozları bir şişeye koyarak şapkalı bir adama verdi. Bu sırada içeri iriyarı, göbekli ve neşeli bir adam girdi ve şampanya sordu. Eczacı onu tanıyarak gülümsedi, şişelerin durduğu köşeyi gösterdi. Şampanya şişelerinden bir kule yapılmıştı. Bu kulenin yanında da maden suyu şişelerinden yapılmış bir kule daha vardı. Şişman adam bu şişelerin etiketlerini zamanı ve parası olan insanların rahatlığıyla okuyor, seçiyordu: Evian, Vittel, Vichy Apollinaris. Cevdet Bey birden, ta Fransa’dan gelen bu suları, sonra içkileri, bir masanın üzerinde duran Tobler çikolatalarını, bugün sis yüzünden dükkânına geciken Eskinazi’nin de yediğini düşündü. “Sonra, o konaklarda yaşayan paşalar da bunlardan atıştırıyor! Ben ne yapıyorum? Ben çalışıyorum, evleneceğim. Ağbim hasta, ama öleceği yok, turp gibi. Ermeni kadın. Benim ticaretten sevmeye vaktim kalmadı. Beklemek ne sıkıcı! O camın üzerinde ne yazıyor? Tersinden de okuyabilirim: Müstahzarat-ı Tıbbiye-i Ecnebiye... Öteki de Tıbbiye-i Osmaniye.” Tombul ve güleç adam şişeleri seçti, ayırdı, uşağını yollayarak aldırtacağını söyledi. “Evine gidip onları içecek. Hep birlikte yiyecekler, içecekler, gülüşecekler... Ben de evlendikten sonra... Ethem-Pertev Kuvvet Şurubu, Krem Pertev... Hâlâ bitmedi mi bu doktorun işi? Kapı açılınca hemen içeri gireyim de... Atkinson Kolonyaları... Katran Hakkı Ekrem öksürük şurubu. Hünyadi Yanoş Müshilleri... Bir kere küçükken ishal olmuştum da, ölüyorum sanmıştım. Kimse de öleceğimi düşünmemişti. Ya ölseydim! Hayır! İşte kapı açıldı!”</p>

  <p class="block">Cevdet Bey kadınla çocuğuna çarparak, bir hamlede içeri girdi. Söylediklerine inanmadan: “Hasta kötü. Lütfen acele edin, ölebilir!” dedi.</p>

  <p class="block">Doktor köşedeki lavaboda ellerini yıkıyordu: “Kim ölüyor? Nerede?”</p>

  <p class="block">“Şurada, hemen yakında, pansiyonda!” dedi Cevdet Bey. “Şimdi gider görürüz. Hemen şurada.”</p>

  <p class="block">“Hasta buraya gelemez mi?” dedi doktor. Saçma denecek kadar beyaz, tertemiz bir havluyla ağır ağır ellerini kuruluyordu.</p>

  <p class="block">“Gelemez. Ölüyor. Belki ölmez. İki adım! Hemen gidelim, beklemeyelim...”</p>

  <p class="block">“Peki, peki,” diye homurdandı doktor. “İzin verin de şu çantamı alayım!”</p>

  <p class="block">Doktor, kapısının önünde bekleyenlere şimdi döneceğini söyleyerek, Cevdet Bey’in peşinden caddeye çıktı. Sonra hastanın derdini sordu. Cevdet Bey öksürük buhranını anlattı, anlatacak başka bir şey bulamadığı için ağbisinin verem olduğunu da söyledi. Bunun üzerine doktor kandırıldığını gösteren bir surat takındı, ama hemen de öfkesini unuttu: Biraz da olsa muayene odasından kurtulduğu, oyalanacak bir şey bulduğu için sevinmişti galiba. Yürürken vitrinlere bakıyor, insanları seyrediyordu. Sonra bir dükkândan sigara aldı ve veremin insanı bir anda öldürmeyeceğini, eski bir hastasının nasıl ölüp ölüp dirildiğini anlatmaya başladı. Bu arada geçen bir kadını dikkatle inceledi, Cevdet Bey’e mesleğini sordu, tüccarlık olduğunu öğrenince hayretini gizlemedi. Tam ara sokağa sapıyorlardı ki, köşede bir dostuyla karşılaştı. Ona sarıldı ve Cevdet Bey’in İtalyanca olduğunu sandığı bir dilde ateşli ateşli konuşmaya başladı. Cevdet Bey saatine baktı: Üçü çeyrek geçiyordu.</p>

  <p class="block13">Az sonra, pansiyondan içeri girdiler. Doktor sıcaktan yakınırken odanın kapısını Mari açtı.</p>

  <p class="block">Nusret: “Doktor istemiyorum, kapayın kapıyı... İçeri karanlık girmesin!” dedi.</p>

  <p class="block">Doktor, Mari’nin arkasından içeri girdi. Gözünün ucuyla, söylenip duran hastaya bir baktı. Çantasını yere bırakırken Mari’ye döndü, onu dikkatle inceledi ve duygulu bir sesle: “Je vous reconnais Mademoiselle Çuhacıyan!” dedi. Beklenmedik bir hareketle kadının elini öptü, başını ağır ağır yukarı kaldırırken, bu sefer nedense Türkçe söyledi: “Saadetli Familya’daki rolünüze hayranım!”</p>

  <p class="block">Nusret: “Kim bu? Ne oluyor?” diye söylendi. Sonra doktorun gülümseyerek kendisine yaklaştığını görünce: “Bana doktor değil soytarı getirmişsin!” dedi.</p>

  <p class="block">Ama doktor aldırmamış gülümsüyordu: “Neniz var efendim?”</p>

  <p class="block">“Ölüyorum, veremim!”</p>

  <p class="block">Doktor: “Öyle olduğu ne malûm?” diyerek Nusret’in yanına oturdu.</p>

  <p class="block">“Malûm çünkü ben de doktorum!” dedi Nusret. “Üstelik, muayeneye de lüzum yok. Bu aşamadaki veremi, hastayı ilk görüşünde her doktor anlar. Baksana şu surata. Yanaklarım kayboldu. Sen mülki tıbbiyeden misin?”</p>

  <p class="block">Doktor gene hoşgörülü bir suratla gülümseyerek: “Demek meslektaş oluyoruz!” dedi.</p>

  <p class="block">“Mülki tıbbiyeden de, askeri tıbbiyeden de çıkanların akıllısı ihtilâlci, aptalı doktor olur!” diye bağırdı Nusret.</p>

  <p class="block">Doktor gene aynı hoşgörüyle: “Ben akıllı olduğumu hiçbir zaman iddia etmedim!” dedi. Sonra galiba hoşgörüsünü değerlendirecek tek insan olarak gördüğü Mari’ye gülümsedi.</p>

  <p class="block">Nusret: “Sen nesin, Yahudi misin?” dedi.</p>

  <p class="block">Doktor: “İtalyan’ım!” dedi. Sonra başını Nusret’in gövdesine yaklaştırarak gömleğinin düğmelerini tuttu: “Müsaade eder misiniz?”</p>

  <p class="block">Nusret: “Dur dur! Ne oluyor. Dokunma bana!” diye söylendi. Sonra Mari’nin öfkelendiğini görerek: “Peki, sinirlenme, sinirlenme,” dedi. “Ama biliyorum, bunun faydası yok!” Birden Cevdet Bey’e döndü: “Senden bir şey istiyorum... Gel buraya... Söz veriyor musun? Ben oğlumu görmek istiyorum. Bana onu getir!”</p>

  <p class="block">Cevdet Bey: “Haseki’den mi?” dedi.</p>

  <p class="block">“Evet, Haseki’den. Haseki’ye git, Ziya’yı getir. Orada, teyzesinin yanında kalıyor, neyimiz oluyorsa, işte o Zeynep Hanım’ı bul ve çocuğu al!”</p>

  <p class="block">Cevdet Bey: “Şimdi mi?” diye mırıldandı.</p>

  <p class="block">“Evet, şimdi. Hemen! Biliyorum, oraya gitmek istemiyorsun, utanıyorsun. Ama git. Bunu senden istiyorum. Madem bu doktoru getirdin, bunu da yap bana. Son defa oğlumu...”</p>

  <p class="block">Bu sırada çantasından stetoskopunu çıkaran doktor: “Maşallah, sizde hiç de ölen bir insan hali yok!” dedi. “Ciğerleriniz çok kuvvetli!”</p>

  <p class="block">Nusret: “Hadi hadi, bana bu doktor lakırdılarını söyleme. İşini gör, paranı al!” dedi. “Buna parasını da ver bakalım, Cevdet. Başka da istemeyeceğim senden!”</p>

  <p class="block">Cevdet Bey kapıya doğru yürürken durdu, bir eski sehpanın üstüne, kırık bir küllüğün yanına iki altın bıraktı ve bıraktığını Mari’nin gördüğünü anlayınca sevindi.</p>

  <p class="block">Ağbisi: “Çabuk ol, çabuk. Şu caka arabası işe yarasın bari...” diye seslendi.</p>

  <p class="block9" id="calibre_pb_7">&nbsp;</p>
</body>
</html>
