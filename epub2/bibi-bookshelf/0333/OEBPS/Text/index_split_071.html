<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118032">56<br class="calibre5" />
  Sorgu</p>

  <p class="block12">&nbsp;</p>

  <p class="block">“Nişantaşı!” diye mırıldandı Ömer. Taksiden inmişti. “Bu da nişan taşının kendisi... Ne yazıyor üstünde hiç düşünmedim...” Refik’lerin evine baktı, karşıya geçti. “Pencereler, perdeler, pancurlar kapalı! Refik yok mu? Yok canım evdedir... Peki bu evi görünce içimde uyanan duygu nedir? Ne düşünüyorum? Şimdi karşıdan karşıya geçtiğimi düşünüyorum. Pazar sabahının güzel olduğunu düşünüyorum. Saat kaç? On biri beş geçiyor...” Duvar boyunca yürüdü, bahçe kapısının önünde durdu. “Şimdi çıngırak çalacak, kulağı burada olan arkadaşlık ve sohbet düşkünü Refik fırlayacak.” Kapıyı açtı, çıngırak şıngırdadı, ama Refik gözükmedi. Ömer yeniden: “Evet, ne düşünüyorum?” diye mırıldandı. “Bana sorular soracak. Ona ne diyeceğim? Üzüntülü bir tavırla, ‘Nazlı ile o iş olmadı be kardeşim!’ derim. Şaşırır, sorar.” Evin kapısının önündeki iki basamağı çıkarken buraya hiçbir zaman bu vakitte, bu ışıkta gelmediğini aklından geçirdi. “Hep öğleden sonraları, geceleri gelir, poker ve...”</p>

  <p class="block">Kapı açıldı. Refik, “Ee, nasılsın, nasılsın?” diyerek Ömer’e sarıldı.</p>

  <p class="block">“İyiyim! Kimse yok mu?”</p>

  <p class="block">“Yok! Muhittin’e haber verdim, ama daha gelmedi!”</p>

  <p class="block">Ömer içeri girerken kalın çerçeveli büyük boy aynasında kendini gördü. Bu eve her girişinde kendini olduğundan daha yakışıklı bulurdu, ama şimdi öyle gelmiyordu. “Belki de ev boş olduğu, bana hayran olacak kimse olmadığı için...” diye düşündü.</p>

  <p class="block">“Gelsene... Haa, aynaya mı bakıyorsun?”</p>

  <p class="block">“Bir çiftlik sahibi, bir toprak ağası nasıl gözükür diye bakıyorum...”</p>

  <p class="block">“Hah, ha! Toprak ağasına mı benzetiyorsun şimdi kendini?.. En sonuncusu da bu ha?.. Peki fatihlik ne oldu?”</p>

  <p class="block">“Benzetmiyorum. Toprak ağası oldum bile... Üç gün önce çiftliğin bütün mirasçılarını yanyana getirdim, notere gittik, bitti.”</p>

  <p class="block">“Sahi mi?” diye bağırdı Refik. “Tebrik ederim! Burada ne dikiliyoruz, içeri girelim! Ama sen toprak ağası olamazsın... Bu mülkiyete ilişkin olduğu kadar kültüre ilişkin bir kavramdır... Evet... Ben kültürel belirlenmenin hepsinden önemli olduğunu düşünüyorum! Bunlar en son düşüncelerim tabii, gülünç ve gereksiz bulmazsan dinlersin...”</p>

  <p class="block">“Yok canım, niye...” diye Ömer mırıldanarak Refik’in arkasından oturma odasına girdi. Bütün koltukların üzerine beyaz örtüler gerildiğini, yerlerdeki halıların kaldırıldığını görünce şaşırdı: “Siz Perihan’la yazı burada geçirmiyor musunuz?”</p>

  <p class="block">“Geçiriyoruz... Haa, evet, annem gene eşya tozlanır diye düşündü. Otursana... Çay yaptım...”</p>

  <p class="block">“İçki yok mu?”</p>

  <p class="block">“Bu saatte? Sen orada içiyor musun? Hadi, anlat, orada aylarca ne yaptın?”</p>

  <p class="block">“Hiç! Anlatırım. Ooo, babanın resmini asmışsınız...”</p>

  <p class="block">“Tabii, sen o zamandan beri buraya gelmedin değil mi? Her yere asıldı babamın resimleri... Öteki odalarda da var. Karanlık mı? Pancurları açayım mı?”</p>

  <p class="block">“Yok, yok böyle daha iyi... İnsanda gün sonu izlenimi uyandırıyor... Daha rahat konuşuruz...”</p>

  <p class="block">Refik gizlemediği bir heyecanla: “Konuşuruz!” diye tekrarladı ve çay getirmek için odadan çıktı.</p>

  <p class="block">Ömer ayağa kalkıp odanın içinde aşağı yukarı yürüdü. “Evet, konuşacağız!” diye düşündü. “Benim ne yaptığımı, düşüncelerimi öğrenecek, bunu kendininkilerle karşılaştıracak, hoş bir şey bulursa sevinecek... Her zamanki gibi... Ben de her zaman yaptığım gibi böyle şeyleri küçümsüyormuşum gibi bir tavır takınıyorum... İçki içseydik bari!” Elinde tepsi ve semaverle gelen Refik’i görünce: “Yiyecek birşeyler var mı?” dedi. Refik her zamanki iyiniyetiyle yeniden aşağıya inince: “Sanki birşeyleri geciktirmeye çalışıyorum! diye düşündü. “Lisedeyken de öyle yapardım... Bana soru sormalarından hoşlanmıyorum... Yok bu doğru değil!” Birden odanın ortasında durdu. “Aklımın şu susmayan gevezeliklerini bir susturabilsem!” diye düşündü. “Neyim şimdi, peki ben?.. Oh, oh, daha içmeden böyle oldum!” Bir zamanlar Cevdet Bey’in oturduğu koltuğa oturarak sinirli sinirli beklemeye başladı.</p>

  <p class="block">Refik çayla birlikte bisküvi ve peynir getirdi. Ömer’in bisküviyi bir şey yapmış olmak için yediğini galiba farketti: “Muhittin birazdan gelir herhalde!” dedi.</p>

  <p class="block">“Ne yapıyor o?”</p>

  <p class="block">“Biliyorsun bir dergi çıkarıyor. İmtiyazını da aldı...”</p>

  <p class="block">“Biliyorum, biliyorum. Turancı saçmasapan bir dergi... Son sayısını aldım. İğrenç bir şey!” dedi Ömer. “Başka ne yapıyor sen onu söyle!”</p>

  <p class="block">“Başka, bilmiyorum!” dedi Refik. Ömer’i eğlendirmek zorundaymış gibi bir tavır takındı. “Kendimi anlatayım istiyorsan... Yazıhaneye gidiyorum. Bu sefer gerçekten bir yararı olacak bir program yapıyorum... Perihan ile aramız iyi... Böyle bir şeyi söylememe şaştın mı? Çünkü bazan kötü olabilir de, diye düşünüyorum. Biliyorsun ben yalnız yaşayabilecek bir insan değilim... Çocuk büyüyor. Çocuk neşe veriyor belki, ama zor! Başka bir çocuğum olursa kötü olur. Kitap okuyorum. Sonra başka ne yapıyorum?”</p>

  <p class="block">“Nefes alıyorsun, yemek yiyorsun herhalde...” dedi Ömer, “Sana yazmış mıydım, Ankara’da Samim’i gördüm. Hatta, Nazlı ile bir kere ona yemeğe gittik. Evlenmiş!”</p>

  <p class="block">“Yaa!”</p>

  <p class="block">“İşte bir evi var. Evinde eşyaları var. Yeni iyi eşyalar almak istiyorlar, yeni iyi insanlarla tanışmak istiyorlar!”</p>

  <p class="block">Refik, “Ben ne yazık ki böyle şakaları ve güzel sözleri hiç bulamam!” diyen bir gülümseyişle Ömer’e bakıyor, bisküvisini çayının içine sokup yumuşatıyordu.</p>

  <p class="block">“O da yaşıyor işte, nefes alıyor. Ha, bir şey söyledi bizim hakkımızda... Yani üçümüz hakkında. O bizden korkarmış... Çıngırak mı çaldı?”</p>

  <p class="block">“Muhittin’dir... Demek korkarmış ha? Ne demek oluyor bu?” diyerek Refik pencereye uzandı. “Muhittin. Muhittin’miş!” dedi ve kapıyı açmak için odadan çıktı.</p>

  <p class="block">Ömer kalkıp pencerenin yanına gitti, pancurların aralığından Muhittin’i gördü. Birden içinde bir sevgi uyanır gibi oldu, ama Muhittin’in nesneleri didikleyen o öfkeli bakışını görünce rahatsız oldu. “Evet, gene hayatlarımızı tokuşturacağız, kim daha iyi yapıyor, ona bakacağız!” diye düşündü. “Herkes haklı olduğunu söyleyecek. Keşke Refik’e Nazlı işini Muhittin gelmeden önce anlatsaydım! Bari içki içsek! Şu sıcak yaz gününde bunu tuhaf karşılayacaklar tabii. Ne için yaşıyorlar?” Muhittin’in sesini duyup ayağa kalktı. Sesin kendisinde bir şey uyandırdığını anlayınca birden boş yere İstanbul’a geldiğini düşündü.</p>

  <p class="block">“İşte beklediğim gibi... Hımm... Nasılsın?” diye mırıldanarak Muhittin Ömer’e sokuldu. Elini uzattı: “Hadi, bir el sıkışalım bakalım!” dedi. Ömer’in elini bir an tutup bıraktı. “Ne düşünüyorsun? Nasıl buldun beni?”</p>

  <p class="block">“Sağlıklı görünüyorsun!”</p>

  <p class="block">“Öyle mi?” Muhittin eşyalara bakıyordu. Birden Refik’e döndü: “Eşyalar niye kefenlere sarılmış?” Galiba şakasını beğenmedi, somurttu, oturdu.</p>

  <p class="block">“Çay içer misin?” dedi Refik.</p>

  <p class="block">“İçerim... Hep aynı şeyler...”</p>

  <p class="block">“Günşığı gözünü mü alıyor?” dedi Ömer.</p>

  <p class="block">“Hayır, rencide olmuyor didei şeytan ziyadan! Hadi, anlat bakalım biraz...”</p>

  <p class="block">“Ne anlatayım? Yaşıyorum işte!” dedi Ömer. Rahatsız olmuş gibi gözükmekten korktuğu için: “Alp’te, güzel bir köşkün içinde rahat yaşıyorum...”</p>

  <p class="block">“Peki, tasarılar, rüyalar, hırslar, istekler...” dedi Muhittin.</p>

  <p class="block">Ömer anlayamadığı bir yabancı dille konuşan birine bakıyormuş gibi Muhittin’e baktı. Sonra Refik’e döndü, gülümsedi. Gülümseyişinin istediği gibi “Bu arkadaş herhalde hoş şeylerden sözediyor, ama anlayamadım!” diyen birinin gülümseyişine benzediğine inanarak rahatladı.</p>

  <p class="block">“Hani tasarılar, hırslar...” diye tekrarladı Muhittin. “Ne oldu onlar?”</p>

  <p class="block">“Duruyor!” dedi Ömer, artık rahatsızlığını gizleyemeyeceğini anladı. “Duruyor, duruyor işte... Evet, ben de birşeyler yapıyorum... O dağ başındaki köye elektrik verdim mesela... Yani o köşke...”</p>

  <p class="block">“Sahi mi?” diye atıldı Refik. “Oraya ışığı getirdin demek!”</p>

  <p class="block">Ömer bu saflığın kendisini Muhittin’e daha da gülünç göstereceğini düşünerek: “Ama felsefi ışık değil, bir lambanın ışığı!” dedi.</p>

  <p class="block">Refik heyecanından utanır gibi oldu. “İkisi birbirini tamamlar!” dedi. “Ama ben felsefi olanın daha önemli olduğunu...”</p>

  <p class="block">“İçki yok mu, yahu, içki?”</p>

  <p class="block">“Yanlış yere geldim galiba!” dedi Muhittin. “Siz ikiniz de iyice cıvıtmışsınız yahu!”</p>

  <p class="block">“Gidip içki alayım mı?” dedi Refik. “Çay ne olacak?”</p>

  <p class="block">“Al, ne duruyorsun!” dedi Ömer. Refik’in Muhittin’e baktığını görünce: “O içmez herhalde!” dedi. “Sen içer misin? İçmezsin, değil mi? Sen Altay dağındaki Kızıl Elma manastırına kapandın!.. Ama papazlar, biliyorsun içerler!”</p>

  <p class="block">“Şakandan hiç hoşlanmadım!” dedi Muhittin. Soğukkanlı ve kararlı gözükmeye çalışıyordu galiba.</p>

  <p class="block">“İster hoşlan, ister hoşlanma!” dedi Ömer. Refik’e döndü: “Ne alacaksın? Rakı al, yerli olsun, arkadaş öyle ister... Kımız al istersen!” Bu sonuncu şakadan kendisi de hoşlanmadı, ama canını yakmak istediği için dönüp gülümseyerek Muhittin’e baktı.</p>

  <p class="block">“Kendini çok seviyorsun herhalde!” dedi Muhittin.</p>

  <p class="block">“Hayır, kimseyi sevmiyorum ben!” dedi Ömer. “Senin gibiyim.” Refik’i gösterdi: “O seviyordur herhalde birilerini!.. Onun için de zaten böyle ya... Yaşıyor yani...”</p>

  <p class="block">Refik istediği, aradığı sohbeti bulduğu için sevinçli gözüküyordu. Galiba Ömer’e bir cevap vermek istedi, ama bir şey bulamadı. “Meze de alayım değil mi?” dedi. “Muhittin, sen istersen çay da alırsın oradan...”</p>

  <p class="block">“Meze de al!” dedi Ömer. “Sen olmasaydın biz yanyana gelemezdik!”</p>

  <p class="block">“Bizim dostluğumuz bir başkadır, canım!” diyerek Refik çıktı.</p>

  <p class="block">Muhittin soğuk bir tavırla: “Bak, demin yaptığın o şakalardan hoşlanmadığımı bir daha söyleyeyim!” dedi. “Lütfen beni buraya geldiğime pişman etme, olur mu? Zaten gelmeyecektim, son anda geldim!”</p>

  <p class="block">“Yaa, demek gelmeyecektin!” dedi Ömer, “Ne yapacaktın bakalım? Derginden aldım bir tane, okudum.”</p>

  <p class="block">“Yahu açmasana bu konuyu,” dedi Muhittin. Kalktı, odanın içinde yürümeye başladı: “Gelmezdim tabii... Refik çağırmasaydı...”</p>

  <p class="block">“Refik’i de çok görmüyormuşsun... Niye görüşmüyorsunuz?”</p>

  <p class="block">“Herhalde konuşacak şeyimiz yok! Sonra ben vakit bulamıyorum. Üstelik tuhaflaştı Refik...”</p>

  <p class="block">“Nasıl?”</p>

  <p class="block">“Bilmiyorum vallahi, ama onun o ahmaklık derecesine varan iyiniyetine bir de ‘hayatla ne yapmalı?’ türünden buhranları eklersen ne demek istediğimi anlarsın... Eskiden daha çok aramızdan biri gibiydi, ama şimdi bir yabancıya benziyor... Frenkleşiyorsun dedim ona...” Birden donuverdi. “Sana benziyor bu bakımdan!”</p>

  <p class="block">Ömer rahatlayarak: “Hiç değişmemişsin Muhittinciğim!” dedi.</p>

  <p class="block">“İşle senin yüzeysel gözlemlerinden biri daha... Ben çok değiştim! Ben bir davanın adamıyım!”</p>

  <p class="block">Ömer sinirli sinirli: “Öyle sanıyorsun!” dedi. “Hem sen böyle iri laflar söylemekten hoşlanmazdın! Sahi inanıyor musun inandığına?”</p>

  <p class="block">“Bırak bu küçük incelikleri!” dedi Muhittin. “İnanıp inanmadığımın ne önemi var? O yolda birşeyler yapıyorum. O davaya bir yararım var!.. Bunu içtenlikle yapıyormuşum, yok yapmıyormuşum ne önemi olabilir ki?.. Birşeyler yapıyorum ve bir işe yarıyor...”</p>

  <p class="block">“Bunu bir itiraf sayabilir miyiz?” dedi Ömer.</p>

  <p class="block">“Sana bu küçük incelikleri bırak demiştim. Hâlâ zekândan önemli bir şey yok, değil mi senin için?” Ellerini cebine sokmuş, Ömer’e değil eşyalara bakıyordu.</p>

  <p class="block">Ömer bozulduğunu anladı. “Bana benzeyen ne varsa hoşlanmıyorum!” diye düşündü. “Ne işim var burada?” Orada sakin, zengin, dengeli bir hayatım vardı! Yok! Ya da bilmiyorum... Nerede yaşamalı?”</p>

  <p class="block">Muhittin ellerini cebinden çıkarmadan yürüyordu. Salona bitişik öteki odaya girdi ve oradan seslendi: “Ne düşünüyorsun sen bu ev için? Kaç yıl geldik gittik buraya, ama bir kere olsun böyle boş bulmadık! Şimdi sanki...”</p>

  <p class="block">Ömer de eşyalara bakıyordu. Birden öteki odadan bir piyano sesi geldi. Muhittin gelişigüzel tuşlara basıyordu. Bir süre piyanoyu tıngırdattıktan sonra kapağını gürültüyle kapattı.</p>

  <p class="block">“Ne oldu senin o kızla aran?”</p>

  <p class="block">“Aramız yok artık!” dedi Ömer.</p>

  <p class="block">“O piyano çalar mıydı? Demek, çalmazdı... Ben hep senin piyano çalan birini alacağını düşünmüşümdür... Refik’in kızkardeşi aslında sana göreydi!” Güldü. “Çok sevinirlerdi ha... Cevdet Bey’in elini öperdin. Bugün de rahmetlinin resimlerine saygıyla bakardın. Büyük adam, evimizin kurucusu, eşsiz insan Cevdet Bey, ailemiz sana minnettardır!” Odaya girdi.</p>

  <p class="block">“İyi eğleniyorsun kendi kendine...”</p>

  <p class="block">Bir sessizlik oldu. Ömer sigara yaktı.</p>

  <p class="block">Muhittin gene odanın içinde geziniyordu. “Nerede kaldı bu?” diye sordu.</p>

  <p class="block">“Bugün pazar. Açık dükkân bulamamıştır!” dedi Ömer. Konuşmak ve sakin gözükmek için konuştuğunu düşündü.</p>

  <p class="block">“Ooo, sen gideli Nişantaşı daha çok gelişti!” dedi Muhittin.</p>

  <p class="block">Çıngırak duyuldu. Az sonra Refik kapıyı açıp içeri girdi. Ellerinde paketler vardı, heyecanlı gözüküyordu.</p>

  <p class="block">“Eee, ne konuşuyordunuz, ne konuştunuz?”</p>

  <p class="block">“Hiç!” dedi Muhittin.</p>

  <p class="block">Refik: “Şimdi geliyorum, şimdi!” diyerek mutfağa koştu. Aşağı inerken seslenerek ne aldığını, ne bulamadığını anlattı. Sonra elinde tabaklar, çatal bıçaklarla geldi. “Masaya oturmayalım, şurada, şu sehpanın üzerinde yiyelim!” dedi.</p>

  <p class="block">“Sehpa lekelenmesin sakın!” dedi Muhittin.</p>

  <p class="block">“Yok, lekelenmez!” dedi Refik. Sonra dönüp Muhittin’e baktı ve alay ettiğini anladı, ama kızmadı. Birbirlerine alay edecek kadar yakın oklukları için sevinmişti herhalde. Koşarak gidip rakı şişesiyle bardakları getirdi.</p>

  <p class="block">Ömer: “Bak sana ne getirmiş Muhittin!” dedi.</p>

  <p class="block">“Ben içmeyeceğim... Zaten öğleden sonra bir yere gideceğim!” dedi Muhittin.</p>

  <p class="block">“Yapma yahu, ne güzel oturup konuşacaktık!” dedi Refik.</p>

  <p class="block">“Ne konuşacaksak iki saatte konuşabiliriz!”</p>

  <p class="block">“Evet, başlayalım o zaman, efendiler!” dedi Ömer. Rakı şişesini açtı. Aceleyle bardağa doldurdu ve ayağa kalktı. “Büyük sorgu günü geldi çattı işte. Omuzlarımızın üstünde bütün yaptıklarımızı deftere işleyen o melekler... Melekler miydi?.. Her neyse... Hayatta kim ne yaptı, hayatta kim haklı, şimdi hepsi ortaya çıkacak.” Birden bardağını su doldurmadan dikti. “Niye böyle yapıyorum? Bunlara gerek yok!” diye düşündü.</p>

  <p class="block">Refik: “Dur yahu, yanacaksın!” dedi.</p>

  <p class="block">Muhittin ses çıkarmıyor, dikkatle olup bitene bakıyordu. Kendini dışarı çekmek istiyormuş gibiydi.</p>

  <p class="block">“Evet, başladık!” dedi Ömer. “Neyiz biz? Biz... Haa, evet! Ankara’da Samim’i gördüm. Bana bizden korktuğunu söyledi. Dinliyor musun Muhittin? Kendi halinde, sessiz bir çocuk. Mühendis Mektebi’nde bizden korkarmış... Neden acaba?”</p>

  <p class="block">“Senin kıyafetinden çekiniyordu herhâlde!” dedi Muhittin. “Hep şık gelirdin sen okula... Piponla, o züppe kıyafetinle o yoksul çocukta eziklik uyandırman kadar doğal bir şey olamaz!”</p>

  <p class="block">“Hadi oradan! Benden değil, bizden korkarmış o. Herhalde en çok da senden. Dergini okudum, ter bastı. Ateş tutmuş gibi oldum. Sonra da bastım tabii kahkahayı! İşte sendeki o şeyden, hayır, bizdeki o şeyden korkuyordu... Peki! Suratını ekşitme! Bu konuyu erteliyorum.”</p>

  <p class="block">“İyi olur!” dedi Muhittin.</p>

  <p class="block">Ömer: “Hayır, ertelemiyorum!” diye bağırdı. “Aklıma gelen her şeyi söyleyeceğim... Benim ne yaptığımı merak ediyorsunuz değil mi? Sana da geleceğim, ama önce kendi defterimi... Benim ne yaptığımı merak ediyorsunuz... Ben...”</p>

  <p class="block">“Kendini o kadar önemseme yahu!” dedi Muhittin. Keyifli gözüküyordu.</p>

  <p class="block">“Ben bir toprak ağası oldum. Bu kelimeyi Refik doğru bulmuyor. İşte onun gibi bir şey oldum... Notere gittik, bitti... Nişanlımdan da ayrıldım.”</p>

  <p class="block">“Nişanlından noter aracılığıyla mı ayrıldın?” dedi Muhittin.</p>

  <p class="block">“Canım anlaşana,” dedi Refik. “Noterde toprakları aldı...” Ömer’e döndü: “Tapu dairesinde görülmez mi peki o iş?”</p>

  <p class="block">“Sen şimdi içtin, sen de daha içmedin, ama ikiniz de sarhoş oldunuz bile!” dedi Muhittin.</p>

  <p class="block">“Sen çay iç. Sana içki yasak!” dedi Ömer. “Nişanlımdan ayrıldığımı bildirdim... Nasıl oldu bu? Düğün tarihine kadar damat bir yerde gizlenir, ortaya çıkmazsa ne olur? Bir mektup yazarlar... Evet, enişteme bir mektup yazmış Muhtar Bey. Muhittin, sen görsen bayılırsın. Tabii, belki şimdi ciddiyetle karşılarsın. Her neyse! Allahtan nişan yüzüğünü geri yollamak gibi bir bayağılık yapmadılar! İşte anlattım!”</p>

  <p class="block">“Peki, orada ne yapıyorsun, onu da anlat!” dedi Muhittin.</p>

  <p class="block">“Sonra sen de anlatacaksın ha... Orada sabah kalkıyorum, kendime bir iş buluyorum. Jeneratör, kamyonun tamiri, su tulumbasını yağlamak, ya da benzeri bir iş... Şimdiye kadar misafir olduğum için başka bir şeye girişmedim. Şimdi sıra toprakta. Sonra arada öteberi almak için Kemah’a, ahbaplık için Erzincan’a gidiyorum. Yaa, ahbaplarım var orada vali, doktor... Poker oynuyoruz. Gevezelik ediyoruz. İçki içiyoruz. Bu kadar işte... İyi mi? Sen anlat bakalım şimdi. Ya da sen anlat bakalım, Refik.”</p>

  <p class="block">“Ben sana demin anlattım, ama Muhittin için tekrarlayayım!” dedi Refik. Ömer’e anlattığı şeyleri Muhittin’e de anlattı. Sonra birden Ömer’e dönerek: “Muhtar Bey benim hakkımda ne diyor?” dedi.</p>

  <p class="block">“Yahu, senin böyle rahatsızlıkların olacağı hiç aklıma gelmezdi!” dedi Muhittin.</p>

  <p class="block">“Bir şey demedi. Seni beğeniyordu herhalde. Ama beni hiç sevmiyordu, bunu biliyorum!”</p>

  <p class="block">“Aranızda bir şey mi geçti?” dedi Refik.</p>

  <p class="block">Ömer bir şeye öfkelenerek: “Sıra Muhittin’indi!” dedi. “Muhtar Bey beni sevmiyordu, biliyorum. Beni gördükçe hayatının saçmalığını anlıyordu!”</p>

  <p class="block">Muhittin: “Gene önemsiyorsun kendini!” dedi. Sonra çekinir gibi oldu: “Kızma canım... Ne olduğunu tabii bilmiyoruz...” Uzanıp bir tabaktan aldığı salamı yemeye başladı.</p>

  <p class="block">“Ee, hadi anlat sen!” dedi Ömer... “Sen anlatmayacak mısın? Ne anlatıyorsun, ne içiyorsun? Gelmeseydin bari...”</p>

  <p class="block">“Peki içeceğim ben de!” dedi ve birden ayağa kalktı Muhittin.</p>

  <p class="block">“Hah şöyle! Yaşa yahu!” diye bağırdı Ömer. “Arkadaşlık budur! Arkadaşlık işte böyle.”</p>

  <p class="block9" id="calibre_pb_72">&nbsp;</p>
</body>
</html>
