<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118028">52<br class="calibre5" />
  Hala Ararken</p>

  <p class="block12">&nbsp;</p>

  <p class="block">Refik çalışma odasında masada oturuyordu.</p>

  <p class="block">Kapı açıldı. Osman’ın meraklı başı uzandı: “Hah! Burada mıydın?” Sonra gövdesi de içeri girdi: “Gene gelip sonunda buraya oturmuşsun!”</p>

  <p class="block">Refik, ağbisine gülümsedi.</p>

  <p class="block">“Bunun sonunda gene öyle şeyler çıkmasın? Gene bir yerlere gideceğim diye tutturma.”</p>

  <p class="block">“Bakarsın gene tuttururum!”</p>

  <p class="block">Osman şakasına Refik’in de katılmasına bozularak: “Ama bu sefer kimse seni hoşgörmez!” dedi. “Karın bile hoşgörmez seni...”</p>

  <p class="block">“Öyle mi?”</p>

  <p class="block">“Ne okuyorsun bakayım?” Oğlunun eğitimini denetleyen bir baba gibi yaklaşıp masanın üzerindeki kapağına baktı: “Hölderlin... Hyperion! Kim bu?”</p>

  <p class="block">“Alman. Şair...”</p>

  <p class="block">“Hangisi? Ne diyor?”</p>

  <p class="block">“Karışık... Doğrusu ben de pek anlamadım. Yunanlılar, onların medeniyetlerine ve sonra...”</p>

  <p class="block">“Evet, evet!” diyerek birden Osman esnedi ve gerindi. “Sana şunu söyleyecektim. Bu hafta sonu ne yapacaksın sen?”</p>

  <p class="block">“Bugün evdeyim... Yarın da öyle herhalde...”</p>

  <p class="block">“Ben kulübe gideceğim bir saat sonra... Nermin de bir arkadaşına gidecekmiş...”</p>

  <p class="block">Refik, “Ona hâlâ Nermin’den sözetmedim!” diye düşündü. “Bunu söylemek bana düşer mi?..”</p>

  <p class="block">“Siz Perihan ile anneme gözkulak olursunuz artık!”</p>

  <p class="block">“Oluruz!”</p>

  <p class="block">“Bu grip on gün oluyor hâlâ geçmedi. Ben endişeleniyorum. Sakın şey gribi olmasın bu... Ne gribi diyorlar. İspanyol mu, Asya mı ne ise?”</p>

  <p class="block">“Değildir...”</p>

  <p class="block">Osman bir daha esneyerek: “Değildir değil mi?” dedi. “Sana şunu söyleyecektim.” Masanın üzerindeki kâğıtlara ve kitaplara bir süre söyleyeceği şeyi hazırlamak istiyormuş gibi baktı.</p>

  <p class="block">“Kulübün üyelik ödeneğini ödeyeyim mi senin için?”</p>

  <p class="block">Refik, heyecanla: “Sahi hiç düşünmedim bunu! Bunu düşünmeye vaktim olmadı!” dedi.</p>

  <p class="block">Osman kardeşinin yüzüne hiçbir şey anlamadan baktı. Onun ruh sağlığından endişeleniyormuş gibi bir tavır takınarak: “Sen de kendine dikkat et!” dedi. “Ben aşağıda biraz oturuyorum sonra kulübe gidiyorum.” Düşünceli düşünceli odadan çıktı.</p>

  <p class="block">Refik kâğıdın köşesine resimler, karalamalar çizmeye koyuldu. Bir süre sonra içice geçmiş bir üçgen ile dörtgenin köşelerini birleştirirken, “Ne yapıyorum?” diye söylendi. “Vakit kaybediyorum... Oysa Hölderlin’i okumam şart.” İçinde hiçbir duygu ve heyecan uyandırmayan tuhaf kitabı bir süre okudu. Sonra, “Niye okumam şarttı?” diye mırıldandı. “Çünkü programımı yapmadan önce okunması gereken kitaplar listesine bunu almıştım. Sonra Herr Rudolph’a da yazacağım cevap için bu gerekli.” Gene bir süre bu sefer sıkıntıdan bacaklarını sallayarak okudu. Kitap Atinalılar’dan, eski Yunanlılar’dan sözediyor, onların yaşadığı altın çağın güzelliğini, Refik’in Türkler’e karşı olduğunu sandığı bir Yunan isyanından sözederek anlatıyordu. Refik kendini zorlamasına, Herr Rudolph’un ezbere okuduğu parçaların Fransızcasını bulmasına rağmen kitaba istediği ilgiyi duyamıyor. Yunanlı deyince hep aklına bazı filmlerdeki ve tarih kitaplarındaki çarşaflara dolanmış sakallı ve geniş alınlı ve çok derin şeyler düşündüğü sanılan o insanlar geliyordu. Bir süre daha okudu, sonra yalnızca dört sayfa okumuş olduğunu farkederek, “Bu sayfalarda ne vardı?” diye mırıldandı. “Diotima’nın etkisiyle ruhum, yani Hyperion’un ruhu dengesine kavuşuyor ve o, Bellarmin... Birisi mi geldi? Hayır, çıngırak değil, tramvayın çanı... Evet ve Atina sanatı, felsefesi, devlet şeklinden sözederek bunun kök değil, meyve olduğunu söylüyor... Bunlar bize de gerekli... Bizde devlet başka... Evet... Bizde niye felsefe yok? Bu da gerekli! Ve burada bir de akıldan sözediliyor. Atina’da akıl vardı ve her şey ona dayanıyordu... Türkiye’de yoktur bu... Orada her şey ona dayanıyordu. Üstelik akıl, ruh ve kalp güzelliğiyle birleşmelidir... Güzel bir söz... Neredeydi? Aradığı şeyi bularak kenarını çizdi. Kaleminin sapını dişledi, sonra ağzına gelen tahta tadını farkederek, “Bu kalemi ne kadar çok dişledim!” diye düşündü. “Saat kaç oldu? Perihan ne yapacaktı bugün?” Birden ayağa kalkıp odadan çıktı.</p>

  <p class="block">Acele acele merdivenleri tırmanıp odasına girdi. Perihan aynanın karşısındaydı. Çocuk yerde emekliyor, art nouveau yatağın kıvrımlı ayağına merakla bakıyordu.</p>

  <p class="block">Refik, Perihan’ın aynada yakaladığı gözlerinden gözlerini kaçırarak: “Okuduğuma kendimi veremiyorum!” dedi.</p>

  <p class="block">Perihan: “Okursun, okursun!” dedi.</p>

  <p class="block">“Canım sıkılıyor bir şeye...” Refik odanın içinde aşağı yukarı yürüdü. Pencerenin kenarında durdu. “Hava soğuk,” dedi. “Canım bir şeye sıkılıyor... Merak ediyorum... Osman az önce bir şey söyledi...” Bir cevap alamadığı için döndü. “Beni dinliyor musun?”</p>

  <p class="block">Perihan dudaklarına boya sürüyordu. Boyayı bir an ağzından uzaklaştırarak: “Evet!” dedi ve gene ağzını az önceki dikdörtgen biçime sokup boyayı sürmeye devam etti.</p>

  <p class="block">“Osman dedi ki... Eğer bir daha böyle evden uzaklaşırsam, yani geçen yıl yaptığım gibi uzaklaşırsam, bu sefer beni kimse hoşgörmezmiş. Sen bile hoşgörmezmişsin beni! Ne diyorsun?”</p>

  <p class="block">Perihan gülerek: “Gene mi gitmeye niyetlisin?” dedi.</p>

  <p class="block">“Bunu sırf meraktan sorduğumu anlıyorsun tabii.”</p>

  <p class="block">“Evet... Seni çok seviyorum... Seni beklediğim, şimdi seninle birlikte olduğum için çok memnunum. Gene beklerim…”</p>

  <p class="block">Refik heyecanla: “Bir yere gideceğim yok!” dedi. “Ben de seni çok seviyorum.” Perihan’a yanaşıp sarıldı, ama bunu yaparken kendini aynada gördüğü için utandı ve pencerenin kenarına gitti. “Niye boya sürüyorsun?”</p>

  <p class="block">“Babam ‘Bir sür de göreyim, kızımı rujlu göreyim’ dedi.”</p>

  <p class="block">“Haa, sahi, sen annenlere gidiyorsun! Unutmuştum...” Bir sessizlik oldu. Refik: “Yarın ne yapalım?” diye sordu. Cevap vermeyen Perihan’ın hâlâ boya sürdüğünü düşünerek: “Yarın ne yapalım, öbür gün ne yapalım, daha öbür gün ne yapalım, ne yapalım hayatımızın sonuna kadar, ne yapalım?” dedi.</p>

  <p class="block">“Sen işe gidiyorsun ya...” dedi Perihan.</p>

  <p class="block">“Gidiyorum ama gene de düşünmeye vakit kalıyor. Demek ki tam iş sayılmaz yazıhaneye gidip gelmek!”</p>

  <p class="block">“Osman senin yazıhanede çok çalıştığını söylüyor... Hem böyle şeyleri düşünmemeye karar vermiştin. Hani iş ile oyalayacaktın kendini? Böyle tuhaf düşünceler yerine yazıhanede çalışacağını, evde okuyacağını, bir program yapacağını, yaşayacağını söylemiştin...”</p>

  <p class="block">“Evet, yaşıyorum ya işte.”</p>

  <p class="block">“Şaka etmiyorum,” dedi Perihan. Ciddi olduğunu göstermek için aynadaki görüntüsüne değil, dönüp, gerçek Refik’e baktı. “Her şeyi yeniden, bu Kemah ve Ankara deneylerinin ışığı altında düşüneceğini, bizim ikimizin hayatı hakkında düşüneceğini, namuslu, doğru bir hayat için ne yapılması gerektiğini, nasıl yaşanılması, en büyük hedeften, en küçük günlük hayat ayrıntısına kadar her şeyi düşüneceğini, bir programa bağlayacağını, bunları saçma sıkıntılara, tembelliklere, buhranlara kapılmadan yapacağını söylemiştin!”</p>

  <p class="block">Refik, Perihan’ı dinlerken önce karısı sözlerini kelime kelime hatırladığı için gururlandı. Sonra Perihan’a hayran oldu ve kendinden utandı, terledi. Bu konularda küçük de olsa bir düşünceye vardığını göstermek için: “Bu evden çıkıp başka bir evde oturmaya ne dersin?” dedi.</p>

  <p class="block">“Bu sözlerin ne kadar ciddi bilmiyorum!” dedi Perihan ayağa kalktı. Yatağın üzerinden çantasını aldı. Çekmecelerden çıkardığı, arkasına ceylan işlenmiş bir aynayı, mendili, tarağı içine koymaya başladı.</p>

  <p class="block">Refik hafif bir öfkeyle: “Bu ciddi bir konu, evet! Düşünmek gerekiyor, ama sen de birşeyler söylemelisin!” dedi.</p>

  <p class="block">“Ben seninle birlikte olmak istiyorum!” dedi Perihan. “Bu evdeki kalabalık aramıza giriyor. Üstelik Nermin’i bir başkasıyla gördükten, Osman’ın da yaptıklarını senden öğrendikten sonra bu evdeki hayat beni ikiyüzlülük yapmaya zorluyor. Artık onların karşısında kendim gibi olamıyorum.” Çekmecelerinde, komodinin üzerinde çantasına koyacağı bir şeyi arayarak konuşuyordu. “Anlatabiliyor muyum? Belki insan her şeyi söylemek zorunda değil, ama onlar için daha önemli bir şeyi bizim bilip onlara söylemememiz haksızlık. Eğer söyleyemeyeceksek bu sefer... Aaa çıkar onun ağzından. Çıkar, çıkar!” Perihan yerde emekleyen çocuğu sert bir hamleyle kaptı, ağzını açtı ve içinden bir düğme çıkardı. “Bunu arıyordum. Az daha yutuyordu. Allahım!..” Komodinin iskemlesine oturdu. “Allahım!.. Allahım!.. Annemin istediği düğme!..”</p>

  <p class="block">İlk anda ne olduğunu anlayamayan çocuk ağlamaya başladı. Refik onu kucağına alıp salladı. Çocuk sustu. Perihan geç kaldığını söyleyerek çocuğu Refik’ten aldı, yatağın kenarına oturttu, dolaptan çıkardığı bir paltoyu acele acele giydirdi.</p>

  <p class="block">Refik: “Haklısın... Ben de öyle hissediyorum... Acaba Osman’a söylesem mi?” dedi.</p>

  <p class="block">“Söylesek mi? Sen söylersen benim de Nermin’e söylemem lâzım...” Perihan çocuğu kucağına aldı, kapıyı açtı.</p>

  <p class="block">Refik birden: “Belki ikisi de biliyordur!” dedi ve güldü. Perihan’ın titreyen dudaklarını görünce şakasından utandı, kendisini bayağı buldu. Perihan’a bir şey söylemek istedi, ama bunun ne olduğunu bulamadı. Birlikte aşağı indiler. Aynalı holde Refik aklına gelen bir şeyi söyleyecekti, ama orada Yılmaz’ı gördü ve aklındakini unuttu.</p>

  <p class="block">Perihan kapıyı açtı.</p>

  <p class="block">“Bana kızdın mı?” diye sordu Refik.</p>

  <p class="block">“Hayır, hayır!.. Niye kızacakmışım?” dedi Perihan, ama yüzü ağlamaklıydı.</p>

  <p class="block">“Ne oluyor, ne düşünüyorsun? Lütfen söyle... Beni seviyor musun?”</p>

  <p class="block">“Seni çok seviyorum.”</p>

  <p class="block">Refik sağına soluna bakmadan Perihan’ı öptü. Sonra çocuğu da öptü: “Neyle gidiyorsunuz? Bu üşümesin?”</p>

  <p class="block">“Üşümez! Biraz hava alsın. Bütün günü odanın içinde geçiriyor! Ne kadarcık yol ki, yürürüm.”</p>

  <p class="block">Nigân Hanım’ın gribi bulaşmasın diye çocuğu on gündür odadan dışarı çıkarmıyorlardı. Refik bunu hatırlayınca: “Evet, hepimiz aynı evin içinde, olmuyor!” diye düşündü ve bir suçluluk duygusuna kapıldı. Birşeyler söylemek istedi. Bahçeye doğru bir adım atan Perihan’ı elinden tutarak çocuğa sarıldı. Sonra Perihan’a bakmadan, gözlerini çocuğun canlı gözlerine dikerek mırıldandı:</p>

  <p class="block">“Bütün bunlar, bütün bu seni sıkan kabalıklarım, kararsızlıklarım, bütün bu kötü, çirkin halim hep bir şey yüzünden: İstiyorum ki... İstiyorum ki bu kız, kızımız ilerde, eğer tabii aklı başında, dünyanın farkında, evet biraz kültürlü ve zeki bir insan olacaksa bizi suçlamasın... Benim hayatıma, benim, bizim yaptıklarımıza bakarak bizi suçlamasın, bizi kötü insanlar olarak görmesin...”</p>

  <p class="block">Refik’in sonunda kendisine bakabildiğini gören Perihan çocuğa dönerek: “Kızımız, ‘Melek Hanım’ olunca elbette ki kültürlü ve zeki bir hanım olacak!” dedi ve gülerek çocuğu öptü.</p>

  <p class="block">“Bir hanım olması şart değil,” diye mırıldandı Refik.</p>

  <p class="block">“Aaa o niye?” dedi Perihan. Kızı adına öfkelenmiş gibi yaptı, güldü... “Kültürü ve zekâyı bilmem, ama maşallah iri yarı olacak kızımız.” Birden hızla dönerek basamakları indi, bahçe kapısına doğru yürüdü.</p>

  <p class="block">Refik onlar gözden kaybolana kadar arkalarından baktı. İçeri girdi, çalışma odasına çıkarken merdivenlerin eşiğinde durdu, kapının aralığından Osman ile annesinin karşılıklı oturduklarını görerek salona girdi.</p>

  <p class="block">Osman ateşli annesine birşeyler anlatıyor, Nigân Hanım pek oralı gözükmek istemiyor, pencereden dışarı bakıyordu. Refik’i görünce sevindi:</p>

  <p class="block">“Perihan gitti mi?”</p>

  <p class="block">“Gitti!”</p>

  <p class="block">“Yazık! Annesine, babasına hürmetlerimi söyleyecektim. Niye uğramadı buraya?” Osman’a döndü: “Nermin nereye gittiydi?”</p>

  <p class="block">“Bir arkadaşına!”</p>

  <p class="block">“Kime?”</p>

  <p class="block">“Bilmiyorum vallahi anneciğim, siz benim söylediğime cevap verir misiniz lütfen?”</p>

  <p class="block">Nigân Hanım, “Söyleyecek bir şeyim yok artık!” diyormuş gibi yüzünü ekşitti. Refik’e döndü: “Otursana sen!”</p>

  <p class="block">Osman oturan Refik’ten anlayış bekleyerek: “Şu apartman işinden sözediyorum!” dedi. “Biliyorsun yandaki arsayı ölçüyorlar... Yılmaz sormuş, ben de sordurdum, apartman yapacaklar... Tacettin Bey’ler de karşıya yaptırıyorlar. Biz de bu yıl olmazsa gelecek yıl...”</p>

  <p class="block">“Ne gelecek yıl, ne başka yıl...” dedi Nigân Hanım, “Babanızın vasiyeti var, bu ev yıkılmayacak...”</p>

  <p class="block">“Ama bu saçma!” dedi Osman. “Üstelik babam bize öyle bir isteği olduğunu hiç söylemedi...”</p>

  <p class="block">“Bana söylemişti diyorum ya...” dedi Nigân Hanım. “Onun düşüncesini, kendi düşüncemi kaç kere söyleyeceğim... Bir evde hep birlikte oturulup, hep birlikte yaşanır, herkes birbiriyle ilgilenir... Benim ailem büyük evlerde oturmuştur... Üstüste kutularda değil. Herkes birbiriyle ilgilenmeli, herkes birbirini sevmeli, kimsenin hayatı ötekinden gizlenmemeli... Doğrusu budur! Eğer, Allah korusun, bir gün birbirimizden koparsak, o zaman ben ayrı kutulara taşınmak değil, birbirimizle ilgilenmemizi isteyeceğim. Doğru olan budur!”</p>

  <p class="block">Osman, bu sırada elinde bir kova ve maşayla gelip büyük sobayı karıştıran Yılmaz’ı gösterdi: “Ama bu ev ısınmıyor... Sizin gribiniz de bundan işte.”</p>

  <p class="block">“Ben kendime dikkat etmediğim için üşüttüm,” dedi Nigân Elamın. “Çok rica ediyorum oğlum, bu konuyu da bir daha açına...”</p>

  <p class="block">Bir sessizlik oldu. Bir an birbirlerine söyleyecek bir laf bulamadıkları, ama bir şey yapmak isteyecek kadar sinirleri de uyarılmış olduğu için karşılarında soba karıştıran delikanlıya dikkatle bakmaya başladılar. O kadar dikkatli baktılar ki, sanki Yılmaz bakışların ağırlığını sezdi ve babasının hareketlerine benzeyen hareketlerinin denetimini kaybetti, şaşırmaya başladı.</p>

  <p class="block">Refik, ahçı Nuri’yi hatırlatan hareketlerle sobayı karıştıran Yılmaza bakarak: “Ne kadar babasına benziyor...” diye düşündü. “Babası öldü. O da ölecek... Babası hakkında ne düşünüyoruz? Hiç! Düşünsek de ne önemi var? Hepimiz öleceğiz. Ben de öleceğim ve benim hakkımda da düşündükleri...” Birden Osman’ın birşeyler söylediğini farkederek döndü.</p>

  <p class="block">“Kaçtır soruyorum... Kararını verdin mi?”</p>

  <p class="block">“Ne kararı?”</p>

  <p class="block">“Söyledim ya: Üyelik ödeneği...” diyerek Osman ayağa kalktı. Bir annesine, bir kardeşine baktı: “Hadi, hadi, ben kulübe gidiyorum, yoksa sinirlerim...”</p>

  <p class="block">“Ne oluyor bugün sana kuzum?” dedi Nigân Hanım.</p>

  <p class="block">Osman öfkelenmeye, kimseye cevap vermemeye hakkı olduğunu gösteren gururlu bir tavırla odadan çıktı. Arkasından Refik de kalktı.</p>

  <p class="block">Nigân Hanım: “Peki benimle bugün kim ilgilenecek?” dedi. “Ah Cevdet Bey, siz gittiniz, her şey...”</p>

  <p class="block">Refik merdivenleri çıkarken, “Evet, hepimiz öleceğiz,” diye düşündü. “Hepimiz öleceğiz, ama benim şimdi böyle şeyleri düşünmemem lâzım. Ben şimdi okumaya karar verdiğim kitapları okumalı, gereken şeyleri düşünmeli ve Perihan’a ve kendime söz verdiğim programı yapmalıyım... Sonra şimdiye kadar uyuşukluk ve kararsızlıkla geçen hayatım düzenli bir hayat olacak. Kızım beni suçlamayacak... Kemah’ta gördüğüm o işçileri, köylülerin sefaletini hatırladıkça kendi hayatımdan utanmayacağım. Bu programlı hayat beni bu utançtan kurtaracak. Böyle bir günlük hayat, evet bir hayat olduğundan hiç şüphem yok. Onu okuyarak bulacağını ve şimdi ona ulaşmak için okunması gereken kitaplardan birine kaldığım yerden devam ediyorum.”</p>

  <p class="block">Masaya oturdu, açık duran kitaba bakmaya başladı. “‘Şimdiye kadar okuduklarımdan şu sonuç çıkabilir: Antik Yunan en mutlu çağdı ve diriltilmelidir. Bunun nedenleri şunlardır. Yani yazara göre şunlardır... Bana göre? Bana göre bunlar iyi şeylerdir ve bizde de olsaydı iyi olurdu. Bu iyi şeylerin eksikliğini çekiyoruz desem yanlış olmaz! Bunlar şunlardı: Akıl, denge, uyum, evet ve başka şeyler... Bunları Herr Rudolph’a yazacağım. Ona kitabımdan da bir tane yollayacağım... Acaba ne der? Beni hayalperest bulduğunu söyler mi? Evet, bize aydınlık gerekiyor... Eski Yunanın da aydınlık bir çağ olduğunu söyleyebiliriz. Bunu Türkiye’de yapmak için de benim eskiden yaptığım gibi iktisadi öneriler değil, daha çok kültüre ilişkin öneriler gerekiyor... Bunlar benim şu kitapta önerdiğim şeylerden daha önemli. Bunları bulmalı, ama benim şimdi aradığım onlar değil, program! Okumalı!” Okumaya başladı. Bir süre sonra kitaba kendini vererek altı sayfa okuduğunu farketti ve sevindi. Sonra tekrar okumaya çalıştı, ama az önceki başarısını düşündüğü için kendini veremedi. Pusuda bekleyen bütün düşünceler de bir anda saldırıya geçti. “Okuyacağım, okuyacağım, ne olacak? Bu evden nasıl çıkabilirim? Süleyman Ayçelik beni böyle görse ne derdi? Perihan’ın arkadaşının kocası şu Mustafa nasıl biri? Süleyman Ayçelik ‘Devletle çalışacağınıza boş düşüncelerle oyalanıyorsunuz; çünkü siz yufka yüreklisiniz’ derdi. Çıngırak! Bu sefer birisi...” Bir kâğıdın köşesini karalayarak bekledi. “Birisi gelse de güzel güzel konuşsak... Kim? Ama yok öyle birisi...” Yeniden okumaya karar verdi, ama birden ayağa kalkıverdi. “Ne yapayım? Ne yapayım?” Odanın içinde aşağı yukarı yürüdü. Sonra kapının açıldığını farkederek döndü.</p>

  <p class="block">“Muhittin!” diye bağırdı. Kollarını yana açtı, sonra ellerini hızla bacaklarına vurdu ve koşup arkadaşına sarıldı. “Aman iyi ki geldin, iyi ki...”</p>

  <p class="block">“Çok oturmayacağım ama...” dedi Muhittin. “On dakikadan fazla, değil...”</p>

  <p class="block">“Ee, nasılsın, nasılsın?”</p>

  <p class="block">“İyiyim işte! Geçerken bir uğrayayım dedim!” Muhittin pencerenin yanındaki koltuğa oturdu, çevresine her zamanki dikkatli, gördüğünü didikleyen bakışlarla baktı: “Ooo babanın resmi de buraya tam gitmiş hani!” dedi. “Seninkini senin çocukların ne zaman asacaklar bakalım?”</p>

  <p class="block">“Benimkini asarlar mı bilmem...”</p>

  <p class="block">“Merak etme, seninkini de asarlar!” dedi Muhittin. “Sen de, çünkü, bu aile havasına çoktan karıştın!”</p>

  <p class="block">Refik eski tartışmaları hatırlayarak gülümsedi. Muhittin ile gene böyle tartışmak isterdi, ama bunun olmayacağını seziyordu. Ankara’dan döndükten sonra onu üç kere görmüş, ilk seferinde aralarında derin görüş ayrılıkları ortaya çıkmış, öteki iki seferinde de susmuşlardı. Refik bu ayrılıkları unutmak isteyerek: “Nasılsın, bakalım, neler yapıyorsun?” dedi, ama bunu laf olsun diye değil, söylediklerini düşünerek sorduğu için hemen Muhittin’in nelerle, kimlerle birlikte olduğunu düşündü ve endişelendi.</p>

  <p class="block">“Niye oturamazsın? Nereye gidiyorsun?”</p>

  <p class="block">“Beşiktaş’a o meyhaneye... Benim askerleri göreceğim...”</p>

  <p class="block">“Ne yapıyor o çocuklar?”</p>

  <p class="block">“Onlar iyi! Asıl sen ne yapıyorsun? Geçen gün Nurettin’i gördüm. Maçta sana rastlamış. Çok dalgınmışsın... Bizimki gene buhranlara kapıldı galiba, bir göreyim bari, dedim!”</p>

  <p class="block">Refik ilgiden duygulanarak: “Genel olarak bir şeyim yok!” dedi.</p>

  <p class="block">Muhittin alaycılıkla: “Özel olarak var mı?” dedi ve ayağa kalkıp masanın üzerindeki kitaba baktı: “Hölderlin mi okuyorsun? Ben bir zamanlar bir şair olarak ilgi duymuştum, ama hiç sarmadı beni... Onların, bütün bu Avrupalıların ruhu bize çok uzak canım. Hem o Yunan hayranıdır... Onlar bize uzak, onlarla bir şey yapamazsın. Üstelik bunlar insanın aklını karıştırır...”</p>

  <p class="block">Refik heyecanlanarak: “Ama onlardan çok şey öğrenmemiz gerekiyor!” dedi.</p>

  <p class="block">“Neymiş öğreneceğimiz?”</p>

  <p class="block">Refik bütünüyle duyup inanmamasına rağmen Muhittin’in hırçın bakışlarına karşı okuduklarını savunması gerektiğini hissederek: “İşte eski Yunan ve Rönesans ne demekse odur öğrenmemiz gereken!” dedi. Muhittin’e bakmadan, sözlerinden utanmaktan korkarak aceleyle ekledi: “Rönesans kültürü... Aklın ışığı... Aklın, bizdeki barbarlığı ve despotluğu yenecek ışığına ihtiyacımız var...”</p>

  <p class="block">“Oh, oh, oh!” dedi Muhittin. “Sen iyice frenkleşmişsin yahu! Bu barbar kelimesini de söylüyorsun ha bizim için?..”</p>

  <p class="block">Refik, “Hayır, bu değildi aklımdaki... Ama ne yapayım bana öyle saldırgan bakışlarla baktığını gördükçe ben de ona bunu söylemek istiyorum...” diye düşündü.</p>

  <p class="block">“Peki, beni de barbar buluyor musun? Ben de Türküm, milliyetçiyim, bir milliyetçi olduğumu söylüyorum, ne diyorsun?”</p>

  <p class="block">“Bilmiyorum. Bir şey söyleyemiyorum... Ben arıyorum...”</p>

  <p class="block">“Sen frenkleşiyorsun! Zaten bizde arayan frenkleşir. Arayacağına hisset,” dedi Muhittin. “Biliyorsun, artık ben eski Muhittin değilim, konuştuk seninle... Ama sen de biraz değişsen, çünkü aşağı yukarı hâlâ beş yıl önceki yerinde, aynı saflıkla ödüyorsun. Boş tartışmaları bırak artık!” Masanın üzerindeki, raflardaki kitapları gösterdi. “Hâlâ, hayatta ne yapmalı, bunu bulmak için okuyorsun, değil mi?”</p>

  <p class="block">“Evet, bunları yapıyorum...”</p>

  <p class="block">“Frenkleşiyorsun ve ayağını yerden kesiyorsun ha?” Muhittin, Refik’in asılan suratına bakarak ayağa kalktı. “Daha oturmak, seni biraz hırpalamak isterdim, ama vaktim yok. Başka bir zaman artık...” Tam kapıdan çıkarken: “Dünyanın durumunu biliyorsun,” dedi. “Bu dünyada böyle şeylerle ilgilenmenin, diyelim ki senin görüşlerini, ya da görüşsüzlüklerini herkese yaymanın nasıl bir sonucu olur diye düşündün mü hiç?”</p>

  <p class="block">“Ben bunları yaymıyorum!”</p>

  <p class="block">“Ama kitap yazmak gibi bir alışkanlık edindin... Neyse, neyse o kitap fazla zararlı da sayılmaz...”</p>

  <p class="block">Refik, Muhittin’in kitabı okuduğunu öğrenince heyecanlandı, düşüncesini sormak istedi, ama Muhittin’in hırçın yüzünü görünce çekindi.</p>

  <p class="block">Muhittin: “Evet sen, demek hep böyle, sabahları yazıhanede ticaret peşinde koşuyorsun!” dedi Refik’e, çevresindeki eşyaya son kararını veriyormuş gibi baktı. “Ticaret yapıyorsun, işte okuyorsun, bulanık aklını daha da karartıyorsun, sonra yaşıyorsun işte bu evde, burada. Bu saat de yıllardır aynı sinir bozucu sesle tıkırdıyor. Karın, çocuğun nasıl?”</p>

  <p class="block">Refik, Muhittin’in arkasından merdivenlerden inerken: “İyiler!” dedi.</p>

  <p class="block">Muhittin, “Başka nasıl olabilirler ki?” diye düşünüyormuş gibi başını salladı. Sonra Refik’in onda hiç görmediği, dalgın, düşünceli bir tavırla vedalaşarak çıktı.</p>

  <p class="block">Refik, Muhittin’in uzaklaşırken kendisini düşünmediğine inandığı için arkasından fazla bakmadı. Saat tıkırtısına dikkatini vermekten de korktuğu için hemen yukarı çıkmadı. Aşağıda annesiyle biraz oturdu. Nigân Hanım bu Ayşe-Remzi ilişkisinin artık ciddileştiğini söyleyerek Refik’ten düşüncelerini sordu. Refik de gençleri serbest bırakmak gerektiğini söyledi. Sonra şundan bundan konuştular. Refik saat tıkırtısına dikkat etmeyeceğini anlayınca yukarı, okumaya çıktı.</p>

  <p class="block9" id="calibre_pb_68">&nbsp;</p>
</body>
</html>
