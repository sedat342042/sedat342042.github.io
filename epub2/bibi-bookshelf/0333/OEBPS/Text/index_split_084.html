<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118045">6<br class="calibre5" />
  Yemek</p>

  <p class="block12">&nbsp;</p>

  <p class="block">Ahmet saat sekize çeyrek kala üç merdiven aşağı indi. Cemil’lerin kapısını çaldı. Mutfak kapısını açan hizmetçi kız başkalarına yaptığı gibi koşup ona büyük ana kapıyı açmadı; eğlenceli, neşeli bir şey görmüş gibi gülümseyerek mutfak kapısından onu içeri aldı. Ahmet biraz mutfak kokusunu koklamak, telâşı seyretmek, ne yemek olduğunu öğrenmek için, biraz da içerdeki kalabalığa kendini hazırlamak için mutfakta bir bardak su içti. Gazetelerdeki reklamları hatırlatan buzdolabının kapısını kaparken, “Evet ben ressamım. Hep resim yapacağım!” diye düşündü, salona girdi.</p>

  <p class="block">İçeri girer girmez Ayşe halasıyla karşılaştı. Halası onu görünce unuttuğu bir şeyi hatırlayıvermiş gibi birden başını geriye atarak: “Hah!” dedi. “Sana yukarıya gelecektim! Bir ahbabımızın kızı evleniyor. Hediye olarak senin bir resmini götürelim diyorduk.”</p>

  <p class="block">Ahmet: “Olur mu halacığım? Gelin, bir tane hediye edeyim!” dedi.</p>

  <p class="block">“Yok, parasıyla!” dedi Ayşe Hala. Ahmet’in yüzünü görünce: “O zaman almayız!” dedi. Sonra içki içen kocasına seslendi: “Remzi, hediye etmek istiyor!”</p>

  <p class="block">Bir köşede üç erkek, Remzi, ev sahibi Cemil ve Lâle’nin kocası Necdet içki içiyorlardı. Ahmet’i görünce seslendiler. Ahmet onların yanına gitti. Odada ağır bir duman vardı. Sehpanın üzerinde içki bardakları, kâseler içinde fındık, fıstık duruyordu. Üç erkek bir an düşünceli düşünceli Ahmet’e baktılar. Necdet yanında Ahmet’e yer gösterdi.</p>

  <p class="block">“Bir içki alır mısın?” dedi Cemil. “Viski, cin tonik?”</p>

  <p class="block">“Teşekkür ederim, bir şey içmeyeyim!” dedi Ahmet.</p>

  <p class="block">Cemil yemekten önce bir şey içilmesi gerekliğini gösteren bir bakışla: “Peki, şarap, rakı?” dedi. “Portakal suyu? Peki portakal suyu.” İçeriye seslendi. Sonra Ahmet’e dönerek: “Nasılsın, bakalım, kuzen, hiç uğramıyorsun!” dedi. Aralarındaki yakınlığın gerekçesini sık sık hatırlardı.</p>

  <p class="block">Ahmet birşeyler mırıldandı, sonra dönüp onu dinlemeye başladı: Necdet yeni aldığı bir stereo takımı anlatıyor, hoparlörleri salonun nerelerine yerleştirdiğini söylüyor, Remzi’ye bu yerlerin uygun olup olmadığını soruyordu, ama Remzi eşyaların durduğu yeri bir türlü kestiremiyordu. Bir süre sonra Remzi’lerin bir hafta içinde onları ziyaret etmesine karar vererek konuyu kapadılar. Sonra Necdet, Cemil’e sigorta hakkında bir soru sordu. Remzi de bu konuda birşeyler söyledi. Cemil bütün benzincilerin benzine su karıştırdıklarını ileri sürdü. Necdet Cemil’in yeni transistorlu radyosundan memnun olup olmadığını merak elti. Remzi geçenlerde Ankara’ya gittiğini, otelde televizyon seyrettiğini, bizimkilerin bu işi kıvramayacaklarına inandığını açıkladı. Bu arada Ahmet, Lâle’nin getirdiği portakal suyunu içli. Lâle ile Necdet’in oğlu Tamer’in askerliğinin yeni bittiğini, kaç zamandır görmediği arkadaşlarının yanına koştuğu için hasta olan nineyi ziyarete gelemeyeceğini öğrendi. Tamer’in kızkardeşi Füsunun ne yaptığını sordu. Fransa’da filoloji okuduğunu hatırladı. Sonra bir sessizlik oldu ve Necdet, Ahmet’e dönerek sordu:</p>

  <p class="block">“Ee, nasılsın bakalım, anlatsana biraz. Resim yapıyor musun?” Bakışları: “Sen sanatçısın, kimbilir başından ne eğlenceli, ne ilginç şeyler geçiyor, ne değişik tatlar alıyorsundur! Onlardan biraz da bize tattır!” diyordu.</p>

  <p class="block">Ahmet: “Evet, yapıyorum!” dedi. Sonra onları eğlendirecek birşeyler söylemesi gerektiğini düşünerek: “Futbol maçlarıyla ilgili birşeyler yapıyorum!” dedi.</p>

  <p class="block">“Çok ilginç!” dedi Necdet. “Kimsenin aklına gelmemiştir böyle konu. Malzeme toplamak için maçlara gidiyor musun?”</p>

  <p class="block">Ahmet ona resimler hakkında birkaç söz söyledi, ama ister istemez, kabaca da olsa resmin sorunlarından söz açtığı için ilgi çekici olmadığını anladı.</p>

  <p class="block">Necdet bu sefer: “Evet, ne yazık ki senin yaptığın şeylerin de kendine göre dertleri var!” diyen bir bakışla bakıyordu. Sonra birden kollarını açarak: “Şu büyüklükle yeni bir resim şimdi kaçadır aşağı yukarı?” dedi. Ahmet’in kararsız baktığını görerek: “Aşağı yukarı diyorum!” diye tekrarladı.</p>

  <p class="block">Ahmet: “Üç bin, dört bin liradır!” dedi.</p>

  <p class="block">Mine: “Ooo, sanattan mı sözediyorsunuz?” diyerek oturdu. “Yemek birazdan hazır!”</p>

  <p class="block">Ahmet, gene onları eğlendirecek birşeyler söylemesi gerektiğini düşünerek, resim fiyatlarından söz açtı. Önce fiyatları yüksek buldular, ama sonra bir ressamın yılda böyle ancak birkaç resim satabileceğini, bizde sanata gereken değerin verilmediğini hatırlayarak fiyatların düşük sayılması gerektiğini söylediler. Ahmet de eğlenceli bulunacağını bildiği hikâyeler anlattı. Önce on yıl önce kimsenin yüz vermediği bir Fransız ressamın şimdi nasıl milyoner olduğunu özetledi. Sonra bir Alman hapisanesinde yatan ünlü bir taklitçinin serüvenlerini anlattı. Remzi adamın bazı imzaları nasıl taklit ettiğini sorunca, Ahmet bunun işin en kolay yanı olduğunu söyledi. Eski tuval ve çerçeve bulma, boyaları kurutma gibi işlemlerin asıl zorluklar olduğunu açıkladı ve birden, “Keşke Emine Hanım’ın kıracağı yumurtaları yeseydim!” diye düşündü. Cemil böyle bir taklitçiyi anlatan bir film gördüğünü anlatırken Osman içeri girdi, herkes ayağa kalktı, yemek için sofraya geçildi. Ahmet saatine baktı: Sekizi on geçiyordu.</p>

  <p class="block">“Saatine bakıyorsun. Şimdiden sıkıldın demek!” dedi Mine.</p>

  <p class="block">“Yoo!” dedi Ahmet.</p>

  <p class="block">“Niye hiç uğramıyorsun?”</p>

  <p class="block">Ahmet bir zamanlar ona uğrar, gevezelik ederdi, ama şimdi vakit bulamıyordu. Birşeyler mırıldanarak gülümsedi. Ahmet, Osman ile Cemil’in arasına oturdu. Yemek sofraya geliyordu. Ahmet mutfağa girdiğinde görmüştü, ama bir daha dikkatle baktı: Bonfile ve patates kızartması. “İyi ki yumurta yemedim. Gıdama dikkat etmem gerek!” diye düşünerek cansıkıcı düşünceleri bastırdı. Tabağını uzattı.</p>

  <p class="block">Cemil: “Ee ne diyorsun bakalım, ne olacak?” dedi. Yurt sorunlarından sözetmek gereği duyduğu zaman takındığı hüzünlü ifade vardı yüzünde. Ahmet’i görünce yurt sorunlarını hatırlatırdı</p>

  <p class="block">“Ne olacak?” dedi Ahmet ama, sonra ekledi: “Birşeyler olacak galiba!”</p>

  <p class="block">“Nasıl?”</p>

  <p class="block">“Askeri darbe olacakmış diyor!” dedi Osman. Bunu oğluna, eğitici, öğretici bir tavırla söylemişti. Bakışları sanki: “Sen fabrikadan ve evinden başka bir şeyi düşünemezsin!” diyordu.</p>

  <p class="block">“Gazetede birşeyler vardı!” dedi Cemil.</p>

  <p class="block">“Ziya söylemiş, Ziya!” dedi Osman. “Dün gece gelmiş, askerler her şeyi alacaklar!” demiş.</p>

  <p class="block">“Aa, ben onu yıllardır göremedim!” dedi Cemil.</p>

  <p class="block">“Ama biz Ahmet’le konuştuk, bir şey olacağı yok, diye düşündük! Öyle değil mi, Ahmet?”</p>

  <p class="block">“Öyle mi demiştik?” diye Ahmet mırıldandı. Bonfilesini acele acele kesiyordu.</p>

  <p class="block">“Şu Ziya Amcayı bir görmek isterdim!” dedi Cemil. Necdet’e döndü: “Babamın kuzeni... Emekli albay, ama çok ilginç bir insan galiba!”</p>

  <p class="block">“Bugün gelir diye yukarıda bekledim, ama gelmedi!” dedi Osman. “Artık hiç gelmez. Aylar, yıllar sonra bir gün gene çıkıverir! Tabii çok yaşarsa!” Sonra birden utandı: “Gelir o, gelir!” diye söylendi. “Gene gelir. Şey gibi... Hayalet gibi... Hayalet!”</p>

  <p class="block">Cemil: “Hayalet ha!” diye tekrarladı.</p>

  <p class="block">Necdet: “Geçenlerde Tarık’lara gittik. Karısı ruh çağıralım diye tutturdu!” diyerek güldü. “Ben inanmam, Lâle de inanmaz, ama ısrar ettiler, masaya oturduk. Korktum canım! Karısı iyice inanıyor. Kendinden geçti... Tarık için biliyor musun, üzüldüm. Evleri ‘Ruh ve Madde’ dergileriyle dolu!”</p>

  <p class="block">Mine: “Onun karısı bir ara depresyon geçirmişti, değil mi?” dedi. “Biraz salata alabilir miyim?”</p>

  <p class="block">“Evet, evet kafadan biraz...” dedi Cemil. Bir kahkaha attı.</p>

  <p class="block">Lâle: “Galiba Tarık'ın bir başka kadınla şeyi varmış!” dedi.</p>

  <p class="block">“Çocukların önünde dedikodu yok!” dedi Mine. Görümcesine gülümsedi.</p>

  <p class="block">“Canım, ne çocuğu Allahaşkına!” dedi Cemil. “Araba isterlerken çocuk oluyorlar mı?”</p>

  <p class="block">Herkes dönüp Cevdet’le Kaya’ya baktı.</p>

  <p class="block">Remzi: “Ee Cevdet, lise bitiyor, nereye gideceksin?” dedi.</p>

  <p class="block">“Dışarı yollayacağım onu!” dedi Cemil. “Burada okunmuyor ki!” Kararını onaylayıp onaylamadığını anlamak için dönüp Osman’a gözünün ucuyla baktı. Sonra ekledi: “Dedesi de öyle istiyor.”</p>

  <p class="block">“Evet, üniversitelerin hali felâket!” dedi Remzi. “Allah’a şükür bizimkiler bitirdi!”</p>

  <p class="block">“Yalnız üniversite mi?” dedi Necdet. “Her şey felâket! Her şeyden önce balık baştan kokmuş, kıç ne yapsın?”</p>

  <p class="block">Bir gülüşme oldu, ama sonra bir sessizlik başladı.</p>

  <p class="block">Lâle: “Necdet sen artık içme!” dedi.</p>

  <p class="block">“Yok yahu, haklı!” dedi Cemil. “Adam benzine su karıştırıyor! Söylemiştim değil mi? Kimse onu kontrol etmezse, kimse onu cezalandırmazsa adam niye karıştırmasın? Bakıyor ötekiler de karıştırıyor, tek enayi ben miyim diye düşünüyor o da... Bak şimdi, ben de bizim fabrikada ampul teli için ne düşündüm...”</p>

  <p class="block">Osman huzursuzlanarak: “Sen de çok içiyorsun!” dedi.</p>

  <p class="block">Cemil öfkeli bir tavırla babasına baktı. Ahmet ikisinin arasında oturduğu için havayı yumuşatacak birşeyler söylemesi gerektiğini düşündü, aklına bir şey gelmedi. Ama sofranın bu ucundaki tatsızlıktan çoğunluğun haberi olmamıştı galiba.</p>

  <p class="block">Lâle: “Geçen gün manav Aziz’e gittim,” dedi. “Ona dedem zamanında o kadar yardım etmiş. Babama, anneme de hürmetlerini söyledi, sonra meyvenin en kötüsünü verdi!”</p>

  <p class="block">“Alın işle!” dedi Necdet. “Adam niye yapıyor bunu?”</p>

  <p class="block">Remzi tabağını uzatarak: “Alışkanlıktan!” dedi.</p>

  <p class="block">Ayşe: “Sen zaten çok yedin!” dedi.</p>

  <p class="block">Mine: “Alışkanlıktan değil, bozuk düzenden!” dedi. Dönüp Ahmet’e baktı.</p>

  <p class="block">“Aaa, evet, bozuk düzen!” dedi Cemil. “Kompradorların bozuk düzeni. Eylem yapmak lâzım! Hah, hah, ha...” O da Ahmet’e bakıyordu: “Peki, o manav şimdi komprador mu sayılıyor?”</p>

  <p class="block">Ahmet bozularak: “Hayır, ithalatçılar, ihracatçılar öyle sayılıyor,” dedi. Sonra onu rahatsız etmek için ekledi: “Montajcılar da.”</p>

  <p class="block">“Bak, bak şimdi!” dedi Osman, ama bu sefer rahatsız olmamıştı galiba.</p>

  <p class="block">“Evet, herkes bozuk düzenden şikâyet ediyor, ama kimse bir şey yapmıyor!” dedi Necdet, Ahmet’e bakarak ekledi: “Bir gençler var...”</p>

  <p class="block">Cemil: “Aa son cumhurbaşkanı fıkrasını biliyor musunuz?” dedi ve bir fıkra anlatmaya başladı.</p>

  <p class="block">“Onu biliyoruz!” diyerek Necdet bir başka fıkra anlattı.</p>

  <p class="block">Herkes gülüyordu. Sofraya ikinci yemek olan zeytinyağlı ıspanak gelmişti.</p>

  <p class="block">Mine: “Ne güzel, niye daha sık böyle, birlikte olmuyoruz!” dedi. Sonra galiba bugün buraya herkesin neden geldiğini hatırlayarak tedirgin oldu.</p>

  <p class="block">“Annem nasıl acaba?” dedi Ayşe.</p>

  <p class="block">Remzi yatıştırıcı bir sesle: “Yemekten sonra çıkarız!” dedi.</p>

  <p class="block">“Yemekten sonra hep birlikte çıkalım!” dedi Lâle.</p>

  <p class="block">Cemil: “Doktor bu akşam da geliyor mu?” diye sordu.</p>

  <p class="block">Mine: “Evet, yemekten sonra hep birlikte çıkalım!” dedi. Sonra çekinerek ekledi: “Sahi, niye hep birlikte olmuyoruz?”</p>

  <p class="block">Lâle: “Bayram ne zaman?” dedi.</p>

  <p class="block">“Canım, iki hafta önce bayramdı ya!” dedi Necdet.</p>

  <p class="block">“Bayramları beklemeyelim diyorum! Arada hep birlikte olabiliriz!” dedi Mine. Ahmet’e döndü. “Ablanları da çağırırız.”</p>

  <p class="block">Necdet: “Biz yılbaşında dışardayız!” dedi.</p>

  <p class="block">Mine: “Sahi mi!” dedi. İç çekti. Cemil’e baktı.</p>

  <p class="block">Lâle: “Meleklerle hiç görüşemiyoruz!” dedi. “Ferruh’larla da! Hani bir kere bizi Cennethisar’a çağıracaklardı!”</p>

  <p class="block">“Ee, biz onları adaya çağırmadık ki!”</p>

  <p class="block">Cemil: “Orada nasıl ısınıyorsunuz?” diye sordu. “Ferruh’larda...”</p>

  <p class="block">“Valla şömine yakıyor. Bir gazocağı da var. Etraf da sakin! Çok tatlı gelmişti bana.” Karısına döndü: “Öyle değil mi? Tam hafta sonu kaçılacak yer! Fabrikada özel bir elektrik sobası da yaptıracağım.”</p>

  <p class="block">“Ferruh’un karısı nasıl?” diye sordu Mine. “Onun göğsünde...”</p>

  <p class="block">“Evet, küçük bir urmuş. Allahtan zamanında anladılar. Akıllı kadın, yılda bir kere check-up yaptırıyormuş!”</p>

  <p class="block">“Yaptırmak lâzım ya!” dedi Mine. Kocasına döndü: “Sen de hiç dikkat etmiyorsun kendine.”</p>

  <p class="block">“Canım onca iş arasında nasıl insan? Hani her şey düzenli, iyi olur da, Avrupa’daki gibi her şey tıkır tıkır işler de, o zaman insan belli bir alışkanlık edinir, belirli zamanlarda doktora görünür, ama burada öyle mi?”</p>

  <p class="block">“Burada her şey kötü birader. Haklısın! Nereden başlayacaksın ki!” dedi Necdet.</p>

  <p class="block">Ahmet ıspanağını da yemişti. Yavaşça ayağa kalktı. Mineye sokuldu. Fısıldar gibi: “Ben gitmek zorundayım. Birisine söz...”</p>

  <p class="block">“Gidiyor musun? İşte gene sıkıldın, gidiyorsun!” dedi Mine. “Tatlı da...”</p>

  <p class="block">“Tatlı olarak senin sevdiğin portakallı ekmek kadayıfından yaptırmıştım!” dedi Mine. “Çıkmadan bir tadıver hiç olmazsa!”</p>

  <p class="block">Dönüp hizmetçiye seslendi.</p>

  <p class="block">Ahmet bir kere daha özür dileyip mutfağa girdi. Kadayıftan büyük bir parça kesip ağzına tıkıştırdı. Mutfak kapısından çıktı. Dolu ağızla acele acele merdivenleri inerken ilkokula gittiği yılları hatırladı. Caddeye çıktı.</p>

  <p class="block">Cumartesi akşamı dokuza doğru Nişantaşı Meydanı kalabalıktı. Dükkânların çoğu kapanmıştı. Pastanelere, mezecilere, çiçekçilere hâlâ girip çıkanlar vardı. Bir kurukahveci dükkânının kapısını açmış, leblebi kavuruyordu. Tombalacı hâlâ aynı köşedeydi. Trafik açılmıştı, ama arabalar gene ağır ağır gidiyordu. Gazeteci bankanın önüne yerleşmişti. Bir berberin kapısından kaldırıma kirli sular boşalıyordu. Otobüs durağında kalabalık vardı. Okulların önünde arabalar parketmişti. Karakolun köşesinde trafik tıkanmıştı. Geceyarısını bekleyen bir polis cipinin ışığı yanıp sönüyordu. Ahmet biraz yürüdükten, temiz havayı içine çektikten sonra kendini kirlerden arınmış, temizlenmiş hissetti. “Niye iniyorum aşağıya?” diye düşündü. “Hayatı görmek için!” diye mırıldandı. “İnsanları, günlük hayatı görmek, yaşamak için!” Sonra, “Ama yaşamak için değil ki o,” diye düzeltti. “Onlara katılamıyorum. Onlara katılamadığım için bazan sıkılıyorum. Kendimi beğeniyormuş gibi bir halim olmalı. O neşeye katılamadığım için kıskanıyorum onları.” Caminin önünden geçiyordu: “Yok canım, o kadar da değil!” diye söylendi. “Çağırdılar, ısrar ettiler, gittim. Bonfile de iyiydi!” Teşvikiye’nin köşesinden sola saptı, “İlknur!” diye mırıldandı. Onunla her şeyi konuşabileceği için rahatladı. Saat dokuza iki kala apartmanın az ötesinde beklemeye başladı.</p>

  <p class="block"></p>

  <p class="block9" id="calibre_pb_85">&nbsp;</p>
</body>
</html>
