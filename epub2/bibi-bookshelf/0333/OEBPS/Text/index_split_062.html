<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118023">47<br class="calibre5" />
  Sıkıntı</p>

  <p class="block12">&nbsp;</p>

  <p class="block">Ömer, Ulus’ta her zaman kaldığı otel odasında yatağa uzanmış tavana bakıyor, nereye gideceğine bir türlü karar veremiyordu. Cumartesiydi, saat üçü geçiyordu, hâlâ tıraş olmadığı için berbere gidebilirdi. Canı sıkıldığı, kendi kendine kalmaktan çekindiği, ahbaplık edecek akıllı bir dost aradığı için Mühendis Mektebi’nden arkadaşı Samim’e gidebilirdi. Ama bu ikisini de çok çekici bulmadığı için başka şeyler de düşünüyordu. “Kulübe gidebilirim. Ya da bir sinemaya... Nazlı’ya gitsem ne olur?” Yataktan kalktı. Pencereden dışarı baktı, kar yağıyordu. “Ne yapsam, ne yapsam?” diye mırıldanarak sandalyeye oturdu. Ulus gazetesini açıp gelişigüzel okumaya başladı: “Yurtta Seçim Hararetle Devam Ediyor! Dost Bulgaristan Başvekili Köse İvanof Şehrimizde.” Gazeteyi kenara bıraktı. Gene, “Ne yapsam, ne yapsam?” diye mırıldanarak odanın içinde gezindi. Sonra otelin alt kattaki salonuna inmeye karar verip odadan çıktı.</p>

  <p class="block">Altı aydır Ankara’da bu otelde kalıyordu. Ulus’taki otelin müşterilerinin çoğunluğu milletvekilleriyle, Ankara’ya işi düşen işadamlarıydı. Mart sonunda yapılacak seçim yüzünden Meclis ocak sonunda tatile girdiği için otel tenhaydı. Ömer aşağı inene kadar, bir sandalyede uyuklayan bir uşaktan başka merdivenlerde, koridorlarda hiç kimseye rastlamadı. Sonra, “Yoksa şurada biraz içsem mi?” diye düşündü ve içkiden çekindiği için salona girdi.</p>

  <p class="block">Altı aydır Ankara’da günlerini, zamanı nasıl geçireceğini düşünerek ve her gün, ya da son zamanlarda yaptığı gibi, günaşırı Nazlı’yı görerek geçiriyordu. Düğün tarihi en sonunda kesinleşmiş, nisanın sonuna bırakılmıştı. Nisanın sonuna kadar ne İstanbul’a gitmek geliyordu içinden, ne de evlilik hazırlıklarıyla uğraşmak. Nazlı ile dün bu yüzden atışmışlardı, ama Ömer şimdi bunu da düşünmek istemiyor, oyalanacak birşeyler arıyordu. Her zaman milletvekilleriyle, işadamlarıyla dolu olan salonda bir köşede gazete okuyan bir ihtiyarla, bavullarıyla birlikte bir şey bekleyen bir aileden başka kimse olmadığı için burada oyalanamayacağını da anladı. Öğleden sonra hemen içkiye başlamaktan çekindiği için yeniden odasına çıktı, gidebileceği yerleri yeniden gözden geçirdi.</p>

  <p class="block">Berbere gitmek istemiyordu, çünkü berber gibi sıkıntılı ve kasvetli bir yere insan ancak oradan çıktıktan sonra bir eğlenceye gidecekse dayanabilirdi. İnşaat Mühendisleri Kulübü’ne de gitmek istemiyordu. Bu kulüpte de, tıpkı İstanbul’daki benzeri gibi, aynı iş, rüşvet, çapkınlık dedikodularının çevresinde toplanan aynı insanların sigara dumanından ve bitip tükenmeyen kâğıt oyunları ve şakalardan başka bir şey yoktu. Ömer’in oraya gidip neşelendiği, saatlerce briç oynadığı çok olmuştu, ama aradığı arkadaş yakınlığını şimdi orada bulamayacağını biliyordu. Sinemalarda bu hafta Nazlı ile iki kere gittikleri için yeni bir şey olamazdı. Ömer bunu bilmesine rağmen gene de gazeteyi açıp sinemalarda ne oynadığına bir kere daha baktı ve hiçbir şey bulamadı. Nazlı ile gittikleri filmlerin bayağı olduğunu düşündü. Sonra gözü gazetenin eğlence köşesine takıldı. Bir fıkrayı gülünmesi beklenen şeyin aptallığına şaşarak, ikincisini neşelenerek okudu ve gazetenin sayfasını çevirdi. Sabah da okuduğu bir ihale ilânını yeniden okudu. Batı Karadeniz kıyısında yaptırılacak bazı köprülerin ihaleye verileceği, şartnamenin nereden alınabileceği açıklanıyordu. Ömer artık böyle büyük işlere girebilecek kadar zengin olduğu için kulüpte bu konudaki dedikoduları dinlemişti. Köprülerin nerelerde yaptırılacağını okurken, “Değer mi?” diye mırıldandı. “Daha çok para için taa oralara gidilir mi?” Şu son altı ay içinde yalnızca eniştesinin yardımıyla İstanbul’da birkaç arsayı alıp satarak dokuz bin lira kazanmıştı. “Değer mi?” Sayfayı çevirdi. Bir krem ilânına bakarken, “Ama ben bir fatih olacaktım ve çok para kazanacaktım!” diye düşündü. Kendi kendine güldü, esnedi. “Berber iç karartıcı, kulübü istemiyorum, sinema yok, Nazlı olmaz! Demek ki Samim’e gidiyorum,” diye mırıldandı ve neşeyle ayağa kalktı. Kravat taktı, sıkı sıkıya giyindi, aşağı inip anahtarı verdi, dışarı çıktı.</p>

  <p class="block">Ulus’a ağır ağır kar yağıyor, taneler yere düşer düşmez eriyordu. Alan kalabalık değildi. Ömer bir taksiye binip şoföre Sıhhiye’ye gideceğini söyledi. Yolculuk boyunca bir şey düşünmedi. Gördüğü şeylerle oyalandı. “Nazlı’yı, dünkü tatsızlığı düşünmeyeceğim!” diye söylendi. Taksiden indikten sonra vaktin erken olduğuna karar vererek Kızılay’a doğru yürüdü. Samim’i, yeni evlendiği karısını, onların kendisine gösterdikleri yakınlığı düşünmeye başladı. “Evet, o ev şimdi gidilecek tek yer!” diye mırıldandı.</p>

  <p class="block">Samim’e, İnşaat Mühendisleri Kulübü’nde iki ay önce rastlamıştı. Mühendis Mektebi’nden sınıf arkadaşıydı. Okuldayken aralarında şimdiki kadar bir yakınlık yoktu, ama birbirlerine büsbütün yabancı da değildiler. Okulda onunla niye arkadaşlık kurmadığını sorduğu zaman Samim; Refik ve Muhittin’den de sözederek, “Ben sizden korkardım!” demiş, Ömer de gülmüştü. Bunu hatırlayınca, “Evet, iyi çocuk!” diye düşündü. “Karısı da, o da bana yakınlık duyuyorlar. Samim’i okulda nasıl oldu da iyi tanıyamadım? Bizden korkarmış! Haklı. Biz pek sevimli, canayakın insanlar değildik. Şimdi nasılız? Şimdi ben nasılım?” Cadde, Ulus gibi tenha değil, kalabalıktı. Cumartesi öğleden sonrasının soğuğa ve kara aldırış etmeyen kalabalığı dükkânlara girip çıkıyor, kaldırımlardan hızlı hızlı akıyordu. Ömer gelip geçen yüzlere dikkatle baktı. “Hepsi evlerine dönmek için sabırsızlanıyor. Hepsi evlerindeki eksik bir şeyi tamamlamak istiyor! Beni nasıl görüyorlar? Yakışıklı. Şık bir paltosu var. Genç. Evet beni böyle görüyor olmalılar?” Birden Samim’i ve karısını hatırlayarak: “Onlar da beni öyle görüyorlar!” diye mırıldandı. “Genç, yakışıklı, paltosu şık... Üstelik daha da çok şey biliyorlar: Zengin... Bir milletvekilinin kızıyla nişanlı... Ama ben Samim’e ayıp ediyorum.” Her şeyin az önce düşündüğü gibi çirkin olmadığını hatırlamak istiyormuş gibi başını göğe doğru kaldırdı. Yeni apartmanlar arasından caddeye inen kar taneleri eski ve sinir bozucu bir şiirden başka hiçbir şey hatırlatmadı: “Eşini gaip eyleyen bir kuş gibi kar...” Birden Nazlı’yı, dünkü tatsızlıkları hatırlamak üzere olduğunu anlayarak mırıldandı: “Samim’in karısı sıcak bir çay yapmıştır şimdi!” Ama avunmadı. “İçimde kirli, bayağı bir can sıkıntısı var, bir türlü kurtulamıyorum! Neden? Çünkü dün Nazlı ile kavga ettik. Çünkü ben bütün bu evlilikten, bütün bu... Hayır... Orada şimdi çay içerim. Konuşuruz.” Samim’in evinde konuşulabilecek şeyleri gözden geçirince sıkıldı. “Evet, onlar bana hayran. Zengin, akıllı, iyi okumuş olduğum için, bir milletvekilinin kızıyla nişanlı olduğum için. Ne yapayım? Geri mi döneyim?” Ana caddeden ara sokaklara sapmıştı bile. Geri dönerse otelde içeceğini düşündü ve bu düşünceyi beklediği kadar korkunç bulmayınca şaşırdı. “Samim’den niye hoşlanmıyorum? Çünkü orada ağzımın içine bakıyorlar, en sıradan, en saçma sözlerimi bile büyük şeylermiş gibi dikkatle dinliyorlar. Bana kimsenin göstermediği bir yakınlık gösteriyorlar. Bir annenin günün birinde paşa olan oğluna gösterdiği cinsten bir yakınlık!” Suratını buruşturdu, tam geri dönüyordu ki Samim’in saf, içten gülümseyişini hatırladı. “Ama o kötü bir insan değil ki! Kötü değil, ama herkes gibi! Beni sevmesinde ikiyüzlülük yok. Beni o niteliklerimden dolayı seviyor, ama farkında değil!” Bir kere Samim’in karısı bir eşit olarak görmediği, ama bir eşiti olmak istediği Nazlı’ya, bir eşitiymiş gibi davranmaya kalkışmış, bu çok tuhaf gözükmüş, herkes şaşırmış, hiçbir şey de konuşulmamıştı. “Nazlı ile bana aşırı iyi davrandılar, çünkü bizim yaşadığımız, ya da yaşamakta olduğumuzu hayâl ettikleri çevreye girmek, bizim gibi olmak istiyorlar. Bunu açıkça belki düşünmüyorlar, ama bizi görür görmez içlerinden öyle davranmak geliyor. Hayır, gitmeyeceğim şimdi oraya!” Sokağın ortasında durdu. Arkadaşının oturduğu apartman elli adım ötedeydi. “Ne çirkin şeyler düşünüyorum!” Yanındaki bir evin pencerelerinden biri açıldı, bir kadın başı uzandı, kapıdan çıkan bir çocuğa bakkaldan sirke almasını söyledi. “Ne kötü şeyler düşünüyorum... Onlar iyi insanlar, ben kötüyüm. Niye? Çünkü ben bir kere fatih olmaya karar vermiştim.” Birkaç adım daha yürüdükten sonra geri döndü. “Bu kadar çirkin şeyler düşündükten sonra zaten orada aradığım rahatlığı bulamazdım!” diye söylendi ve ferahladı.</p>

  <p class="block">Yeniden caddeye çıktığında kar dinmişti. Sanki bütün dükkânların, evlerin kapısında bunu bekleyen insanlar varmış gibi kaldırımlar bir anda dolmuştu. Ömer, “Ne yapayım, ne yapayım?” diye mırıldandı. “Nazlı’ya gideyim de her şeyi bir daha konuşalım mı? Ama daha kötü bir tatsızlık da çıkabilir. İstemiyorum! Ne yapayım? Nereye gideyim?” Ama nereye gideceğini çoktan biliyordu. Otele gidecek, salonda içki içecekti. Bunu bildiği için ayakları kendiliğinden onu taksi durağına götürmüştü. Şoföre Ulus’a gideceğini söyledi. Arabada sigarasını tüttürürken, vicdanı son bir kere daha içki içmesinin kötü olacağını söyledi, ama Ömer yapacak başka bir şey olmadığını düşünerek onu susturdu.</p>

  <p class="block">Susturduğu şeyi, otele girdikten, son zamanlarda sık sık içki içtiği, bazılarının “lobi” dediği salona girip her zaman oturduğu koltuğa yerleştikten sonra iyice yatıştırmak isteyerek: “İşte çıktım, gezdim, gördüm, beni oyalayacak bir şey bulamadım!” diye söylendi. Kendi kendine şaşıyor, “Günah benden gitti,” diye düşünerek rahatlamak istiyordu. Bavullu aile salondan çıkmıştı, ama ihtiyar hâlâ aynı gazeteyi okuyordu. Köşedeki büyük bir saksının yanındaki koltuğa bir yabancı oturmuştu. Ömer’in her zaman oturduğu, içki içtiği yere yerleştiğini gören garson onun ne içeceğini bildiğini, ama kurallara uymak için bu saçma işlemi yerine getirmek zorunda olduğunu gösteren bir bakışla yaklaşıp ne istediğini sordu. Ömer konyak içeceğini söyledi. Sonra, “İşte başlıyoruz!” diye düşündü. Bugün canı her zamankinden sıkkın olduğu, her şeyin en çirkin, en bayağı yüzünü görme eğiliminde olduğu için içkinin kötü düşünceleri coşturacağını biliyordu.</p>

  <p class="block">Biçimini, geniş tabanını, içine konyak doldurulduğu zaman aldığı rengi çok iyi tanıyıp sevdiği kadeh önüne konunca keyiflenerek: “Evet, iyi ki Samim’e gitmedim!” diye düşündü ve ilk yudumu aldı. “Samim’e gitseydim oradaki o boş gevezeliklerle kendimi unutmaya çalışacak, sonunda kendimi kandırmaktan başka bir şey yapmayacaktım. Oysa şimdi her şeyi düşünmek, anlamak istiyorum!” İçkiden bir yudum daha aldı. “Evet. Şimdi biz Nazlı ile niye atıştık bakalım?” diye mırıldandı. “Nazlı ile niye kavga ettim? Bu kavga öteki kavgalarla ilişkili olduğuna göre şunu sormalı: Niye biz hep kavga ediyoruz?” Birden düşündüğü şeyden korktuğunu anladı ve düşünmek için yeteri kadar içmediğine karar vererek kadehini bir dikişte boşalttı. “Nazlı benden ne bekliyor? İyi bir koca, başarılı bir müteahhit olmamı. Onu sevmemi, onu korumamı, bir evimiz olmasını... Hepsi bu mu?” Başını salladı. “İnsan hiçbir zaman hepsini sayamaz, ama kolaylık olsun diye hepsinin bu olduğunu söylüyorum. Peki, ben ondan ne bekliyorum?” Bir süre bardağa baktı. Sonra garsonu çağırıp bir kadeh daha istedi. “Ben ondan ne istiyorum?” Buna hiçbir zaman kesin bir cevap veremeyeceğini anlayarak: “Peki, benim durumumda olan, benim gibi biri ondan ne bekler?” diye mırıldandı. “Hiçbir şey! Hiçbir şey! Ben yalnız onu istiyorum!” İçkinin kanına karıştığını duyarak kelimelerin üstünde durdu. “Onu istiyorum!” Birdenbire içinde köpüren öfkeyi taşırmamak için bir şaka yaptı: “Ben onu istiyorum, o ise evimize eşya almak istiyor!” Dünkü kavga, daha önceki tartışmalar bir anda açıklığa kavuştu: Nazlı evlilik hazırlıklarıyla uğraşılmasını, alınacak eşyalar, tutulacak ev için İstanbul’a gitmeleri gerektiğini söylerken, Ömer Ankara’da yapılacak işleri olduğunu ileri sürüyordu. Oysa Ankara’da yapılacak hiçbir işi olmadığını ikisi de biliyorlardı. Ömer: “Ama orada kalan araçları elden çıkarmak için Kemah’a gitmem şart!” diye mırıldandı, ama bu düşüncenin tartışmaya bir şey katmadığını da anladı. “İstanbul’a gitmek istemiyorum! İstanbul’a gitmek istemiyorum çünkü...” diye söylendi ve birden ayağa kalktı. “Çünkü ben...” Boş kadehi eline alarak kapıya doğru yürüdü. Garsonu görünce kadehi ona verdi ve yenisini getirmesini istedi. Koltuğuna dönerken de saksının yanında oturan yabancıyla gözgöze geldi. Yabancı gülümsüyordu, ya da bir an Ömer’e öyle geldi ve ona gülümsedi. “Bir İngiliz... İngiltere...” diye mırıldandı, “İngiltere’de mi kalsaydım? Yoksa Alman mı? Herr Rudolph! Refik ne yapıyor acaba? İstanbul’a tek başıma bir fatih gibi...” Yeniden koltuğa oturarak, “Sakin olmalıyım!” diye düşündü. “Böyle düşünülmez.” Garsonun yeniden getirdiği kadehe düşmanca baktı. “Nazlı ile tartışıyoruz, çünkü o ne istediğini biliyor, ben ise bilmiyorum! Ben ne istiyorum? Benim ne istediğim açık! Ben bunu hep söylüyorum. Bir fatih olmak. Peki, açıkça ne demek bu? Yani başkalarına göre bunun ne anlamı var, ya da ne anlamı olması gerekir? Basit: Ben herkes gibi olmak, azla yetinmek istemiyorum. Ben sıradan bir aile babası, yeni eşyalarla, yeni bir ev, çocuklar ve bir aileyle yetinen bir insan olmak istemiyorum. Peki, bunların yerine ne istiyorum?.. Ben!.. Ben!.. Ben hep, “ben, ben,” diyorum. Bunun çirkin olduğunu biliyorum. Ben...” Birden korkuyla durdu. “Ben ne olmak istemediğimi biliyorum, ama ne olmak istediğimi bilmiyorum!” diye düşündü. “Ben gencim. Ama, düşünmeye başladım!. Düşünmeyeceğim. Düşünmek bana göre değil! Niye başladım sanki şu içkiye!” Bütün bu düşüncelerden, içkiden tiksinerek ayağa kalktı. “Ne yapayım, yahu, ne yapayım?” diye mırıldandı. “Sarhoşum işte. Nazlı’ya gideyim. Böyle çirkin şeyler düşünmeyeyim. Onunla konuşayım. Onunla evleneyim. Beni anlasın...”</p>

  <p class="block">Otelden çıktı. Nazlı’ya gideceği, ne olursa olsun onunla konuşacağı için sevindi, ama orada Muhtar Bey’e rastlayacağını, Nazlı’nın kendisini beklediği gibi sevgiyle karşılamayacağını düşünerek korktu. Muhtar Bey’in evde olup olmadığını anlamak için telefon etmeye karar verdi.</p>

  <p class="block"></p>

  <p class="block24" id="calibre_pb_63">&nbsp;</p>
</body>
</html>
