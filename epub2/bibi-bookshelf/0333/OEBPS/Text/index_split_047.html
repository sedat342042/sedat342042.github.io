<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118008">32<br class="calibre5" />
  Bir Tüccarın Dertleri</p>

  <p class="block12">&nbsp;</p>

  <p class="block">Bahçe kapısına bağlı çıngırak şıngırdayınca Osman alışkanlıkla saatine baktı, altıyı yalnızca çeyrek geçtiğini gördü. Umduğundan önce eve döndüğünü anlayarak sevindi. Bahçeyi acele acele geçti. Gelişini kimseye duyurmadan evdekileri küçük bir baskınla yakalamak istediği zaman yaptığı gibi, kapıyı anahtarıyla açtı, aynaya gözucuyla baktı, merdivenleri çıktı, evin içindeki sessizliği farketti: Saatin tıkırtısı duyuluyordu. Oturma odasında kimse yoktu: Arka bahçede çay içiyor olmalıydılar. Merdivenlerin eşiğinde bahçeden gelen Emine Hanım’ı gördü.</p>

  <p class="block">Hizmetçi, Osman’ı görünce: “Ah, geldiniz mi beyefendi?” dedi. Suratını astı. “Arka bahçedeler. Misafir var.” Misafirin kendisi için yalnızca fazla fincan, tabak ve zahmet anlamına geldiğini göstermek istiyormuş gibi burnunun ucuyla elindeki tepsiyi işaret etti: “Leylâ Hanım ile Dildade Hanım geldiler!”</p>

  <p class="block">Osman söylenenleri duyduğunu, anladığını göstermek için başını sallayarak merdivenleri çıktı. Orta katta, tıkırtılı duvar saatinin altındaki masanın üzerine tütüncüden aldığı gazeteleri bırakırken, kenarda duran iki mektubu gördü, birincisini el yazısından tanıdı: Refik’tendi. İkincisinin köşesindeki adı görünce canı sıkıldı: Amcaoğlu Ziya<span id="id_GoBack">’dandı. Mektupları gazetelerle birlikte sonra okumaya karar vererek yukarı çıktı. Odasına girdi. Ceketini çıkardı. Pencereden gözucuyla arka bahçeye, ağacın altında oturan kadınlara baktı. Ellerini ve yüzünü yıkamak için banyoya girdi.</span></p>

  <p class="block">İşten eve geldikten sonra, her zaman yaptığı ilk iş ellerini yıkamak oluyordu. Ellerini uzun uzun sabunlayarak temizledikten sonra, yüzünü de bol suyla yıkıyordu. Bunları yaptıktan ve banyodan çıktıktan sonra günün geri kalan kısmını neşeyle karşılamak için yeterli gücü ve ruh sağlığını kendisinde kolaycacık buluyordu. Yazıhanede çalışırken canı sıkıldığı, insanlarla boğazlaşmak zorunda olduğunu anladığı, para kazanmanın ve hayatın kirine bulandığı zamanlarda akşam eve döneceğini, ellerini bol suyla, uzun uzun, tadını çıkarıp sabunlayarak yıkayacağını düşünürdü. Günün iş saatleriyle, aile içinde geçirilen dinlenme saatlerini birbirinden ayıran bu temizlik sırasında o gün yaptığı işleri gözden geçirirdi.</p>

  <p class="block">Musluğu çevirdi, su akmaya başladı. Bugün yazıhanede iki şeyle uğraşmıştı. Birincisi fazla önemli değildi: Bir Alman boya şirketine kataloglarda gösterilen fiyatlarda kendi yararına yapılabilecek indirimler hakkında bir mektup yazmış, Türkiye’deki pazar genişliğine ilişkin bilgi vermişti. İkinci iş çok önemliydi: Almanya’dan gelen bir inşaat malzemesi şirketinin temsilcisiyle görüşmüştü. Türkiye’ye musluk, boru ve banyo malzemesi satan Alman şirketi temsilcisi, aynı alanda Türkiye’de kendisinden daha güçlü olan bir İngiliz şirketinden daha ucuz fiyatlarda mal satmaya hazır olduklarını, her türlü ödeme kolaylığını da sağlayacaklarını söylüyordu. Bu şirketle Türkiye temsilciliği için anlaşabilirse, son yıllarda, özellikle rahmetli Cevdet Bey’in son yıllarında büyümesi yavaşlayan şirketi büyük kârlarla genişletebileceğim ve hayalindeki güçlü şirketi kurabileceğini düşünüyordu. Sabunu avucunun içinde köpürte köpürte çeviriyordu. “Ama belki de Almanca bilmediğim, Fransızcam da çok iyi olmadığı için adamla anlaşamayacağım!” diye düşündü ve canı sıkıldı. Başını kaldırıp aynaya baktı. Kendini yaşlı, yıpranmış ve cansız buldu. Otuz iki yaşındaydı, ama ellisine merdiven dayamış bir küçük memur gibi çökmüştü; gözleri parlaklığını kaybetmiş, saçlarına ak düşmüş, az da olsa kamburu çıkmıştı. Bazı yaşıtları yardı ki hâlâ gençlik denen çağdaydılar. Elini suyun altına bir daha sokarken, “Çünkü ben çok çalışıyorum!” diye düşündü. “Çünkü babam sağken çok çalıştım. O öldükten sonra daha da çok çalışmaya başladım. Ailenin bütün yükü benim omuzlarımda!” Refik gittikten sonra işler daha da çoğalmış, sıkıntıları daha da artmıştı. Şirketten Cevdet Bey’in son yıllarında kaybettiği zamanı kazanmak istiyor, hayatının tek amacının babasının kurduğu bu ticarethaneyi genişletmek, büyütmek olduğunu hissediyordu. Elini ikinci defa sabunlamaya karar vererek suyun altından çekti. Bugün yaptığı bir başka şeyi, şirketten mal alan bir Kayserili tüccarla yediği öğle yemeğini hatırlayarak neşelendi. Tüccar yılda bir-iki kere geldiği İstanbul’un bir cennet, bir eğlence merkezi olduğunu, yaptığı çapkınlıkları da ekleyerek anlatmıştı. Elini yıkadıktan sonra yüzüne bol bol su vurdu. “Acaba Refik ne yazdı?” diye düşündü ve neşesi kaçtı. “Tam da işlerin sıkıştığı zamanda çekip gitti!” diye öfkeyle mırıldandı. Sonra kardeşinin ne zaman döneceğini endişeyle düşünmeye koyuldu. Birden, “Almanı yemeğe çağırayım!” diye mırıldandı. Yüzünü sabunluyordu. Almanın ve evdekilerin bu çağrıyı nasıl karşılayacaklarını düşündü. Rahmetli Cevdet Bey eve, yakın dostlarından başka hiçbir iş arkadaşını getirmemişti. Buna sıkıldı. Ama Almanın eve geleceğini, neşeleneceğini, kendisine yakınlık duyup bir anlaşmaya varacağını hayâl edince sevindi. Bu davette özellikle karısının yıldızının parlayacağından, Almanın ona hayran olacağından emindi. Nermin’in salonlarda, kalabalık içinde çok rahat hareket ettiğini, benzeri kadınların tersine, herkesle, özellikle erkeklerle çok rahat konuşabildiğini gururla aklından geçirdi. Sonra Alman’la konuşurken yaptığı Fransızca hatalarını hatırlayarak kızardı. Liseyi Galatasaray’da okumuştu, ama Fransızcası kötüydü. Suratına son bir kere su vururken, “Çünkü ticaretten okumaya vaktim olmadı benim!” diye düşündü. Liseyi bitirdikten hemen sonra babasının yanına girmişti. “Çekirdekten yetişme tüccarım!” Bu “çekirdekten yetişine” sözü gene Kayserili tüccarı aklına getirdi. “Çekirdekten çapkın” olduğunu söyleyen tüccar üstü kapalı bir dille ona birlikte zamparalık yapmalarını önermiş, Osman da tabii, onu soğuk bir tavırla geri çevirmişti. Suratını havluyla kurularken, “Zamparalık!” diye mırıldandı. Bu gülünç bir kelimeymiş gibi gülümsedi. Kapıyı açıp dışarı çıktı. “Keriman!” diye mırıldandı. Haftada bir kere gördüğü metresini tam düşünmeye başlayacaktı ki kendini tuttu. Yıkanıp temizlenmişti; ellerinde yüzünde tatlı bir serinlik hissetti. Odasına gidip balkona doğru yürüdü: Açık pencereden içeri hoş bir ıhlamur kokusu giriyordu. Kendini sağlıklı ve güçlü bularak, neşeyle balkona çıkıp korkuluğa yaslandı.</p>

  <p class="block">Aşağıdan, bahçeden, ağaçların altında oturan kadınların sesi geliyordu. Uzakta, ağaçların, kiremitlerin üstünde kırlangıçlar uçuyordu. Bir selvi ağacına bir çaylak konmuştu. Mayısın sonuydu. Osman günün bu en güzel zamanının tadını çıkaracağını hissediyordu. Gökte, taa uzakta, bütün gün bahçeyi pişiren güneşin kızarttığı iki bulut vardı. Güneş birazdan Harbiye tarafındaki apartmanların arkasından kaybolacaktı, ama misafirler hâlâ kalkmamışlardı. Osman konuşmalarını duyuyordu onların.</p>

  <p class="block">Yumuşak ve ince bir ses: “Ben bütün bu kış dört sobayı da yaktırdım!” diyordu. “İnsan yaşlandıkça daha çok üşüyor...” Bu Dildade Hanım’dı.</p>

  <p class="block">Genç ve neşeli bir ses kaloriferli dairelerin rahatlığını anlatıyordu. Bu da Fuat Bey’in karısı Leylâ Hanım’dı.</p>

  <p class="block">Sonra Nigân Hanım: “Apartman denen şeye hiç alışamam herhalde!” diyerek iç çekti. Sanki kendisini apartmanda oturtmaya zorlayan biri varmış gibi sıkıntılı ve şikâyetçi bir sesle söylemişti bunu.</p>

  <p class="block">Söze Nermin karıştı. Yaz hazırlıklarından, damı akan Heybeliada’daki evden sözetti. Osman onu ağaçların arasında görebilmek için yerini değiştirdi. Perihan’ı gördü. Perihan onda her zamanki gibi küçük bir çocuk izlenimi uyandırdı. Sohbete katılmıyor, elindeki fincana çocuk gibi bakarak oyalanıyordu. Osman çayını bahçede kadınlarla değil, çalışma odasında mektupları ve gazeteleri okurken içmeye karar verdi, ama yerinden kıpırdamadı. Bahçeyi ve kadınları dinliyor, kendini sağlıklı buluyordu.</p>

  <p class="block">Orada, aşağıda beş ev kadını vardı. Onları düşündükçe Osman’ın aklına ruh sağlığı, dinlenme, neşe gibi şeyler geliyordu. Aşağıdaki kadınları, annesini, karısını, Perihan’ı, iki konuğu teker teker düşündü. Ayşe’yi sıkıntıyla, küçük kızını da neşeyle hatırladı. Birden gene, “Keriman!” diye mırıldandı, ama bu sefer onu aklından uzaklaştıramadı. Refik gitmeden önce, kurban bayramının arifesinde, Nermin onun farkına varmış, aralarında bir kavga çıkmış, sonra Osman yeminler ederek onu bir daha görmeyeceğini söylemiş, karısı da inanmıştı. Dildade Hanım’a birşeyler anlatan Nermin’e bakarak düşünüyordu: Yeminine nasıl bu kadar kolay inanmıştı? Bu konuyu her hatırlayışında yaptığı gibi, “Çünkü ona ilk defa yalan söylüyordum!” diye düşündü ve korkuluğun tahtaları üzerinde trampet çalmaya başladı. “Peki inanmasaydı ne olacaktı? Ya da gene onunla buluştuğunu anlarsa? Anlayamaz, çünkü bütün rahatlığına rağmen zayıf bir kadın o!” Sonra, biraz sıkıntı ve gururla hatırladı: “Ama babam anlardı. Zaten onun sağlığında böyle bir şeye cesaret edemezdim... Babam çok...” Birden bahçeden kendisine seslendiklerini farketti.</p>

  <p class="block">“Niye aşağıya gelmiyorsun, aşağı gelsene!” diyordu Nigân Hanım.</p>

  <p class="block">Osman aşağıdan, yaprakların, dalların arasından kendisini görmek için güvercin gibi başlarını aşağı yukarı oynatan kadınlara neşeli, ama yorgun ve düşünceli bir tavırla selâm verdi. “Şimdi geldim!” dedi. Birşeyler söyleyen Leylâ Hanım’ın sesine doğru, “Hoşgeldiniz!” diye seslendi. “Biraz işim var, sonra iniyorum.”</p>

  <p class="block">Kendisini gören konukların az sonra gideceğini düşünerek içeri girdi. Orta kata indi. Gazetelerle mektupları aldı. Çayını yukarı getirmeleri için aşağıya seslendi. Çalışma odasındaki masaya oturdu. Üzerine bir Mecidiye tutuşturulmuş kitap açacağı ile zarfları açtı ve okudu: Refik mektubunda gene her zamanki gibi birkaç ay daha gecikeceğini yazıyor, orada “tasarılarım,” dediği bazı tuhaf ve belirsiz şeylerle uğraştığını anlatıyor, herkese selâm söylüyor, yarım ağızla da Osman’a şirketin durumunu soruyordu. Osman mektubu öfkeyle bir kenara attı. Sonra Ziya’nın mektubunu, içinde ne olduğunu bilmesine rağmen, isteklerine ve küstahlıklarına bir yenisini ekleyip eklemediğini merak ederek okudu, ama yeni bir şeye rastlayamadı. Üç-dört ayda bir Ankara’daki asker böyle bir mektup yazıyor, hakkı olan parayı alacağını belirtiyor, ama bu gülünç isteğini gerçekleştirmek için de bir harekete geçmiyordu. Bu mektubu tam yırtacakken annesine göstermeye karar verdi. Sonra öfkesini yatıştırmak için gazeteleri açtı. Bütün gazetelerin başlıklarında yer alan tek bir haber vardı: Hatay davası. Osman bu davanın son yıllarda gösterdiği gelişmeleri izlememişti, ne olup bittiği hakkında kesin bir düşüncesi yoktu. Oysa herkesin orada burada sözünü ettiği komisyonlardan, gözlemcilerden, heyetlerden kendisi de sözedebilir, bu konuda başkalarına dikkatle dinleteceği kendine özgü düşünceleri de olabilirdi. Birden “Bütün bunlar çok çalışmak yüzünden. Dünyada ne olduğunu izlemeye bile doğru dürüst vaktim yok!” diye düşündü ve gazeteleri dikkatle okumaya başladı: “Hariciye vekilimizin nutku: Doktor Aras dün Kamutay’da Hatay meselesini izah etti. Hatay’da zulmün itiraz götürmez vesikası...” Bunları okurken birden her haberden sonra şöyle düşündüğünü anladı: “Hatay’ın bizim olmasının benim ticaretime ne yararı olabilir? Hatay’a ne satabiliriz? Orası da sonunda bir pazardır ve bize katılması çok iyidir.” Bu düşüncelerden utandı ve gazeteyi başka şey düşünmemeye çalışarak dikkatle okudu: “Hatay’daki bir Türkün feryadı... Hakkımızı mutlak alırız!..”</p>

  <p class="block">Tam bu sırada kapı açıldı ve Emine Hanım geciktiği için özür dileyerek çayı getirdi. Onun arkasından içeri Lâle girdi. Osman gazeteden başını kaldırıp on yaşındaki kızına baktı ve ona işten dönen ve kızını seven bir baba gibi sevgiyle gülümsedi.</p>

  <p class="block">“Ee, bugün ne yaptın bakalım?” dedi ve yeniden gözünü gazeteye çevirdi.</p>

  <p class="block">Lâle: “Hiç!” dedi.</p>

  <p class="block">Osman kızını sevip okşamadığını hatırladı. İçinden onu yanına çağırmak, öpmek geldi.</p>

  <p class="block">Emine Hanım: “Küçük hanım dersinden pekiyi almış!” dedi. Dışarı çıkmamış, kapının eşiğinde, baba kız arasındaki duygulu sahneyi seyretmek için, elinde tepsi ve yüzünde başkalarının mutluluğuna tanık olmanın sevinciyle dikiliyordu.</p>

  <p class="block">Osman kızına: “Niye söylemiyorsun? Hangi dersten bakalım?” diye sordu. Resimden olduğunu öğrenince kaşlarını çatarak: “Resim önemli, ama matematik daha önemli!” dedi. “Hesap her şeyin başıdır. Matematikten kaç aldın?” Sonra gazeteye bakarken bugün aritmetik dersi olmadığını öğrendi. Kızına Cemil’in nerede olduğunu sordu. Odasında olduğunu öğrendi. Misafirlerin gidip gitmediğini sordu, ama bunun cevabını biliyordu, çünkü pencerenin altından vedalaşma sesleri geliyordu. Gazeteye bakarken başka şeyler de sordu ve tek heceli cevaplar aldı. Birden, “Şu Almanı mutlaka yemeğe çağırayım!” diye düşündü. Sonra kapıdan çıkan kızına Ayşe halasını sordu. Gene gazeteye bakarken Lâle’nin</p>

  <p class="block">“Yukarıda odasında ağlıyor!” dediğini duydu ve canı sıkıldı.</p>

  <p class="block">Gazetesine bakıyor, kapıdan bir türlü çıkamayan misafirlerin şıngırdattığı çıngırağı dinliyor, kızkardeşinin neden ağladığını düşünüyordu. Şu keman kutusu taşıyan çocukla, sonra onu bir de Nermin görmüş, Osman da onu dikkatli bir dille uyarmıştı. Gene benzeri bir olay olmuşsa çok öfkeleneceğini biliyordu. Öfkelenmekten ve sinirlenmekten korkarak başını gazeteden kaldırdı. Odanın duvarına asılı babasının resmine baktı. Tam bir yıl önce ölen Cevdet Bey bu yaşlılık resminden düşünceli ve neşeli bir suratla kendisine bakıyor, sanki, “İşte bir aile böyledir. Bir aileyi kurmak ve ayakta tutmak kolay mıdır sanıyorsun?” diyordu. Birden, bir metresi olduğunu hatırlayarak babasının gözlerinden gözlerini kaçırdı. Ama sonra, son yıllarda ne kadar çok çalıştığını, şirketi büyütmek ve hayalindeki fabrikayı kurmak için ne kadar uğraştığını aklından geçirerek kendini affetti. Bir türlü çıkıp gidemeyen misafirlerin en sonunda gittiklerini seslerden anlayınca gazeteleri yanına alıp aşağıya indi. Emine Hanım’a taze çay istediğini söyleyip, mutfak kapısından arka bahçeye çıktı.</p>

  <p class="block">Misafirleri uğurlayan kadınlar gene hasır sandalyelere oturmuşlardı. Osman onlara yaklaşırken her akşam takındığı sevgi, dostluk ve şefkat isteyen yorgun erkek tavrını takındı ve keyiflendi. Teker teker onlara bakarak, hepsine ayrı ayrı selâm vererek hasır koltuklara doğru yürüdü. Sonra birden annesini yakından gördü ve inşaat malzemesi şirketinin temsilcisi Almanı eve yemeğe çağıramayacağını kesinlikle anladı. Annesi koltukta her zamanki sıkıntılı, şikâyetçi haliyle oturuyordu. Osman, onun yanında otururken ilk anda Alman’ı eve çağıramayacağını nasıl anladığını çıkaramadı. Ama sonra, oğlu gelip yanına oturduğu için az da olsa bazı mutluluk belirtileri göstermeden edemeyen, gözlerini kırpıştıran Nigân Hanım’a dikkatle bakınca, bazı şeyleri çıkarır gibi oldu: Annesinin hareketlerinde, hem neşesinde, hem de mutsuzluğunda öyle bir şey vardı ki, Alman ile onun karşılıklı aynı masada oturduğunu insan düşünemiyordu bile. Annesinin, kültürlü, zengin bir çevrede yetişmiş bir paşa kızı olmasıyla gururlanan Osman’ı daha çok şaşırttı bu. Nigân Hanım’ın az önceki mutlu yüzünün yerini hayattan usanmış bir insanın yüzü alınca, annesinin sandalyesinde kıpırdanışım, çay fincanını tutuşunu daha önceden hiç etmediği bir dikkatle gözleyince, kendisi için, iyi yetişme, kültür, zenginlik demek olan şeylerin Alman için, harem, Doğu, Osmanlı kadını gibi eğlenceli şeyler olacağını anladı ve inşaat malzemesi şirketinin temsilciliğini, o adamı eve yemeğe çağıramayacağı için kaçıracağına inanarak öfkelendi. Hizmetçinin getirdiği taze çayı içerken annesinden ve Nermin’den günün haberlerini dinledi. Bunlar her zamanki gibi küçük, önemsiz şeylerdi: Nigân Hanım bahçıvanı azarlamış, Fuat Beyler Nermin’le onu yemeğe çağırmışlar, Heybeliada’ya bir aktarıcı yollanmış, yukarda odasında uyuyan küçük Melek’in ishali geçmiş... Bu sonuncusundan sözedilirken kısa bir sessizlik oldu ve Osman bir an herkesin Refik’i düşündüğünü anladı.</p>

  <p class="block">Az sonra Nigân Hanım bu sessizliğin herkes için tek bir anlamı olduğunu düşünüyormuş gibi “Ne yazmış?” diye sordu. Sonra gözünün ucuyla Perihan’a baktı.</p>

  <p class="block">“Gene aynı şeyleri yazmış!” dedi Osman. “Birkaç ay daha gecikeceğini, bazı yazılar üzerinde çalıştığını söylüyor!” Kardeşi hakkında küçümseyici, suçlayıcı birkaç kelime kullanacaktı ki Perihan’ın varlığını hatırlayarak sustu. Yalnızca “İşlerin bu kadar sıkıştığı şu zamanda!” diye mırıldanmakla yetindi.</p>

  <p class="block">Kısa bir suskunluk oldu.</p>

  <p class="block">Nigân Hanım birden öfkeyle: “Peki öteki?” diye sordu. “Öteki ne yazmış?”</p>

  <p class="block">Osman önce anlayamadı. Sonra annesinin Refik’le Ziya’yı aynı kefeye koymasına şaştı, ama biraz da sevindi. Bu sevincinden utanarak: “O da aynı şeyleri yazmış!” dedi.</p>

  <p class="block">“Bari postacıya söyleyeyim de o delinin, o küstah asker bozuntusunun mektuplarını bize vermesin!” dedi Nigân Hanım. “Onları geri yollasın!” Düşüncesinin beğenilip beğenilmediğini merak ederek bir Osman’a, bir Nermin’e baktı. Sonra birden meraktan çok pişmanlık ve şaşkınlık gösteren bir hareketle: “O niye gelmiyor? Ah Refikciğim, biz sana ne yaptık ki!” diye inledi. Suratını buruşturdu.</p>

  <p class="block">Osman, “Ağlayacak!” diye düşündü. Cevdet Bey öleli bir yıl oluyordu, artık herkes Nigân Hanım’ın olur olmaz ağlamasına alışmıştı, ama gene de can sıkıcı bir şeydi bu. Osman gazetesini okumak, ıhlamur kokusunu içine çekmek, sakin sakin bir çay içmek istiyor, endişeyle annesinin yüzüne bakıyordu.</p>

  <p class="block">Nigân Hanım küçük küçük hıçkırmaya başladı. Osman çaresiz, Nermin’e baktı. Evde istediği huzuru bulamadığını ona bakışlarıyla anlatmak istedi. Ama Nermin birşeyler bilen bir insan gibi başını hafifçe geriye atmıştı.</p>

  <p class="block">“Dildade Hanım’la Leylâ gelirken yolda Ayşe’yi görmüşler,” dedi Nermin. Elinde ağır bir bavul varmış gibi omuzunu aşağı sarkıttı. “Gene o kemancı çocukla...” Sonra, “Annen asıl bunun için ağlıyor,” demek istermiş gibi anlayışlı bir ifadeyle Nigân Hanım’a baktı: “Leylâ, Ayşe’nin ne kadar büyüdüğünü, güzelleştiğini söyledi. Sonra yanında bir kemancı gördüklerini ağzından kaçırmış gibi yaptı!”</p>

  <p class="block">Osman, “Demek buymuş, buymuş ha!” diye düşünerek birden ayağa kalktı. Hem sözlerinin dinlenmemesine, hem Ayşe’nin bu deliliği yapmasına, hem de istediği şu huzuru aile içinde bulamamasına öfkelenmişti. “Nerede o? Çağırın buraya. Çağırsanıza!” diye söylendi.</p>

  <p class="block">Nigân Hanım: “Kimsenin bizi saydığı yok! Ah Cevdet Rey, siz gittikten sonra!” diye mırıldanıyordu.</p>

  <p class="block">Osman annesine bakarken bir daha ve kesinlikle Alman’ı eve çağıramayacağını anladı.</p>

  <p class="block">Perihan ayağa kalktı: “Ben bebeğe bakacaktım zaten!” dedi. “Yukarı çıkıyorum, Ayşe’ye haber vereyim!” Onun da ağlamaklı bir hali vardı. Kopacak fırtına sırasında burada bulunmak istemiyordu galiba.</p>

  <p class="block">Osman bir fırtına koparacağını biliyordu. Leylâ’nın söylediği şeyleri Nermin’e bir daha tekrarlattı. Nermin bir ara yukarı çıkan Nigân Hanım’ın Ayşe’ye bağırdığını söyledi. Osman, “Demek onun için ağlıyormuş!” diye düşündü. Öfkeli öfkeli bahçe içinde yürümeye başladı. Annesinin bir daha aynı sözleri tekrarladığını duyunca, “Annem üstelik onu galiba Leylâ’nın şu tombul oğluna vermeyi tasarlıyordu!” diye düşündü. “Bir kemancı çocukla... Kimseden utanmadan... Üstelik ilk gördüğümde taa vali konağına kadar da gelmişlerdi!” Kendini toparlamak için evde ilk sigarayı akşam yemeğinden sonra içme kuralını bozarak bir Tiryaki sigarası yaktı. Sonra bütün öfkesini bir noktada toplaması, kopartacağı fırtınayı bereketli bir sonuca yöneltmesi için şimdi çabuk bir karara varması gerektiğini anladı ve birden, “Onu mutlaka bu yaz Avrupa’ya yollamak!” diye düşündü. “Bu yaz onu mutlaka Taciser Hanım’ın yanına İsviçre’ye yollamak.” Leylâ’nın o tombul oğlunun da orada olacağını aklından geçirdi. “Ama ya razı olmazsa?” Bunu düşünmek cinlerini başına çıkardı. Küçük, hızlı adımlar atarak bahçede dolaşıyordu. “Şu evin içinde huzur istiyorum, ama onu bunların yüzünden...” Refik’i hatırladı, daha da öfkelendi. Aklına Ziya’nın mektubu geldi. “Razı olmazsa ben ona yapacağımı bilirim! Nedir bu evin hali. Şu çiçeklere bak solmuş!” Demin içine bahar kokusunu çekerken gördüğü yeşilliklerin yerinde sarı, ölü, yoz otlar gördü. “Bir bahçıvanı idare edemiyorlar...” Cevdet Bey’in ölümünden az önce yetiştirmeye başladığı o tuhaf isimli tuhaf çiçeklere baktı. Nigân Hanım onları kendi eliyle suluyordu. Birden bir haksızlığa uğramış gibi oldu: Babası hiç olmazsa evin içinde istediği düzeni, rahatı buluyordu. Metresini aklına getirdi ve haksızlık duygusu dengelendi. “İnsan başka yerde huzuru aramaz da ne yapar?” diye söylendi. Keriman’ın, Nermin’in o büyük ve gururlu ağzına hiç benzemeyen küçük ve sevimli ağzı, çenesi aklına geldi, neşelenir gibi oldu. Sonra Ayşe’yi gördü. Suratını asmış yürüyordu, ama gözü yaşlı değildi galiba. Kızkardeşinin çirkin olduğunu aklından geçirerek, “Ah aptal, aptal kanıverdi hemen!” diye söylenip ona doğru yürüdü. Hasır koltuklara birkaç adım kala kızkardeşinin yüzüne dikkatle baktı ve umduğu gibi gözlerinde, yaş ya da korku değil, belli belirsiz bir meydan okuma gördü.</p>

  <p class="block">“Neredeydin?” dedi ve ilk sözünün böyle soğuk ve anlamsız olmasına şaştı.</p>

  <p class="block">“Odamdaydım!” dedi Ayşe. Yüzündeki meydan okuma kesinleşti: “Kitap okuyordum!”</p>

  <p class="block">“Ders kitabı mı? Hayır, tabii, değil mi? Oku, ama yalnızca okumak marifet değil!” Kendi sesini duydukça öfkeleniyordu... Ayşe bütün bu sözlerin nereye varacağını bilen, kendinden emin bir tavırla ağbisine bakıyor, susarak bekliyordu. Böyle bir güven ve meydan okuyuş alışıldık bir şey değildi onda.</p>

  <p class="block">“Sözü uzatmayacağım!” dedi Osman. Yüzünü ekşitti: “Gene o kemancı çocukla görmüşler seni!” Nermin’e ve Nigân Hanım’a bakıp ekledi: “Dildade Hanım’la Leylâ Hanım görmüş!” Hasır koltuğa otururken: “Söyleyecek bir şeyin var mı?” dedi.</p>

  <p class="block">Ayşe başını salladı. Sonra buraya, yalnızca bu hareketi yapmaya gelmiş de gitmesi gerekiyormuş gibi sabırsızlanarak kıpırdandı.</p>

  <p class="block">“Nereye? Otursana şuraya, otur ve beni dinle! Bu konuda seni iki kere uyarmıştım. Birincisinin bir rastlantı olduğunu düşünerek tatlılıkla, ikincisinde ciddiyetle uyarmıştım seni... Ama şimdi açıkça görüyorum ki sözlerim bir kulağından girip ötekinden çıkmış.” Öteki kulaktan nasıl çıktığını göstermek için kendi kulağının memesini parmaklarının ucuyla tutmuştu. Bunu farkedince kendisini gülünç buldu, içindeki haksızlık duygusu alevlendi ve öfkeyle söyledi. “Sözü uzatmıyorum. Birincisi, bu yaz İsviçre’ye, Taciser Hanım’ın yanına gideceksin. Onlara hemen bir mektup yazacağım. Yazı orada geçireceksin... İkincisi, bundan sonra o adamdan piyano dersi almayacaksın.” Sözlerinin etkisini Ayşe’nin yüzünde izleyerek ekledi: “Okuldan da seni almaya birisi gelecek bundan sonra... Nuri gelir... Sonra o hiçbir işe yaramayan bahçıvan gelir, birisi gelir işte!.. Bir diyeceğin var mı?”</p>

  <p class="block">Yüzündeki meydan okuyuş son bir kere daha parıldarken Ayşe mırıldandı: “Bundan sonra piyano dersi almak istemiyorum!” Sonra bu parıltının yerini yenilgi ve umutsuzluk aldı.</p>

  <p class="block">“Hayır, bundan sonra yalnız o adamdan piyano dersi almayacaksın demiştim!” diye tekrarladı Osman. “Bu sene artık almazsın. Ama gelecek sene alacaksın. Gelecek sene... Beni dinliyor musun? Beni dinlerken lütfen gözümün içine bak. Evet, öyle!.. Bir de, ayaklarını sallama rica ederim, sinirime dokunuyor. Şunu unutma. Babamız öldü. Artık ben senin ağbinden çok baban sayılırım...” Belli belirsiz bir zafer duygusuyla önce Nigân Hanım’a, sonra Nermin’e baktı.</p>

  <p class="block">Nigân Hanım da, Nermin de: “İşte sonu böyle olur!” diye düşünüyormuş gibi dikkatle Ayşe’ye bakıyor, başlarını aşağı yukarı sallıyorlardı.</p>

  <p class="block">Osman çayını içmeden, gazetesini okumadan önce söylenmesi gereken son şeyin ne olduğunu düşünerek: “Bir daha da eli keman kutulu çocukla görülmeni istemediğimi söylememe bilmem gerek var mı?” dedi... Cevap bekleyen bir bakışla, “Bilmem var mı?” diye tekrarladı. Sonra birden sordu: “Ne yapıyor onun babası?”</p>

  <p class="block">“Öğretmen!” diye mırıldandı Ayşe.</p>

  <p class="block">“Öğretmenmiş! Bir öğretmen çocuğu...” Öfkeyle ayağa kalktı. “Seni kandırmış işte! Apaçık ortada! İyi bir ailenin kızı olduğunu anlamış. Seni kandıracak, babamın mirasından sana kalanların üzerine yatacak, bütün ömrünce keyif çatacak... Tabii sana borcunu ödemek için gıy gıy keman çalar...” Belini büküp öne eğilerek kollarıyla keman çalma taklidi yaptı, ama bu hareketinin gülünç değil, istediği gibi küçümseyici olduğunu görerek sevindi.</p>

  <p class="block">“İyi bir çocuk!” dedi birden Ayşe ve ağlamaya başladı.</p>

  <p class="block">“İyi çocukmuş. İyi çocuk dediğin bir kurnaz tilki. Seni kandırmış... Niyetinin ne olduğunu anlamıyor musun? Bu kadarcık aklın yok mu senin? İyi çocuk! iyi çocuk her şeyin üstüne yatacak! Sonra sana da gıy gıy gıy keman çalar... Para nasıl kazanılıyor, biliyor musun sen? İsviçre’ye yollayacağız seni. Bunun masraf olduğunu biliyor musunuz?” Birden içinde bir tiksinti uyandı. Elini uzun uzun köpürterek bol suyla yıkamak istedi. Daha da öfkelenerek: “Ağlama, ağlama, ağlamakla hiçbir şey elde edemezsin!” dedi. “Ağlayacağına aklını başına topla! Bütün bunların neye patladığını, bir evin, bir şirketin nasıl kurulduğunu gör... Rahmetli babanın odunculukla işe başladığını unutma! Peki, peki, ağla istiyorsan, ama burada değil. Çık yukarı odana ağla...”</p>

  <p class="block">Mutfağa doğru yürüyen kızkardeşinin arkasından baktı. “Bütün bu işleri, bu aileyi, şirketi, bütün her şeyi!” diye mırıldandı. Sonra hasır masanın üstünde duran çayın da soğuduğunu farketti. Sinirlerini yatıştırmaya çalışarak koltuğa oturdu. Bir annesine, bir karısına döndü. Sonra içindeki haksızlık ve huzursuzluk duygusunu bastırmak için Hatay davası hakkında gazetelerde yazılanları bütün dikkatini vererek okumaya çalıştı, ama kendini toplayamadı. Gazeteleri kucağına bıraktı, başını hasır sandalyenin arkalığına hafifçe yasladı, bahçenin yüksek kestane ve ıhlamur ağaçlarına boş boş baktı.</p>

  <p class="block"></p>

  <p class="block24" id="calibre_pb_48">&nbsp;</p>
</body>
</html>
