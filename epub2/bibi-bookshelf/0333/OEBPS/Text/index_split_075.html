<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118036">60<br class="calibre5" />
  Hatıra Defteri III</p>

  <p class="block12">&nbsp;</p>

  <p class="block"><i class="calibre6">26 Eylül Salı 1939</i></p>

  <p class="block">Bu kargaşa içinde neden deftere yazmaya karar verdim? Birden zamanın çok çabuk aktığı duygusuna kapıldım galiba da ondan! Kitapları, kâğıtlarımı, dosyaları topluyordum, defteri gördüm. Dört gün sonra Perihan ile Cihangir’e taşınıyoruz. Şimdi kütüphanede, çalışma odasında, ya da poker oynadığımız o odadayım, evin içindeki gürültüyü dinliyorum bir yandan. Bu defterin öteki sayfalarına göz gezdirdim. En son bir buçuk sene önce yazmışım. Kemah’tan, Herr Rudolph’dan, tasarılarımdan sözetmişim. O saçmalıklar Tarım Bakanlığı’nın yardımıyla kimsenin haklı olarak okumadığı bir kitap oldu. Şimdi bir anda her şeyi birden yazmak geliyor içimden, ama düzenli olmak lâzım. Sonra yazarım. Aşağıya akşam yemeğine çağırıyorlar.</p>

  <p class="block">Bir buçuk saat sonra! Saat dokuz buçuk. Yemek yedik: Köfte, fasulye. Zaten bu deftere her başlayışımda böyle yazmaya hevesli olurum, sonra bırakırım. Başka, başka ne yazacaktım? Babamın hatıralarını buldum dolapta. “Yarım Asırlık Ticaret Hayatım,” diye bir başlık yazmış. Sonra bazı küçük yazılar, karalamalar.</p>

  <p class="block">Hepimiz öleceğiz!..</p>

  <p class="block">Yazdıklarını okudum. İçimden geçenlerle, kelimeler arasındaki uzaklık çok açıktı.</p>

  <p class="block2">&nbsp;</p>

  <p class="block"><i class="calibre6">27 Eylül Çarşamba</i></p>

  <p class="block">Kitaplarımı sandıklara koyuyorum. Sandıklara koyarken karıştırıyorum ve çok vakit kaybediyorum. Demin biraz Zavallı Necdet’i karıştırdım! Ne kadar bayağı! Bu kitabı on altı yaşında bir akşam heyecanla okuduğumu, çok etkilendiğimi, ama ertesi gün arkadaşlarla futbol oynarken heyecanımdan utandığımı hatırlıyorum! Bazı kitaplar da var ki, içinde ne olduğunu unutmuştum. Gözüme bir tane Hüseyin Rahmi ilişti. O mahalle kadınlarından hiç hoşlanmamış, doğrusu biraz tiksinmişimdir de. Ama ya sevgili Rousseau! Gene İtiraflar’a baktım, ama o ayaküstü karıştırılacak bir kitap değildir. Sandıkları...</p>

  <p class="block">Şimdi Perihan geldi, gitti, bizim odanın kapısı önünde, merdivenlerin kenarında duran dolabı alıp almayacağımızı sordu. Şaşırdım. Eşyaların çoğu eskiden kimsenin değil, evindi. Birisi, ya da herkes kullanırdı. Şimdi eşyalar bizimkiler ve onlarınkiler diye ayrılıyor. Meselâ o dolap!.. Biz evlenirken alınmadı, ama yıllardır biz kullanıyoruz. Yemek takımımız da yok. Annem eşyaların böyle bölündüğünü işittikçe küplere biniyor, bizden tiksiniyormuş gibi yüzünü buruşturuyor. Bizi suçluyor. Ama doğrusu anlayamıyor bizi. Ben haklıyım. Neden evden ayrıldığımızı deftere uzun uzun yazmalıyım!</p>

  <p class="block2">&nbsp;</p>

  <p class="block"><i class="calibre6">30 Eylül</i></p>

  <p class="block">Taşındık. Saat gecenin üçü. Perihan odaya gitti yattı. Ben de çok yorgunum. Uyuyamamaktan korktuğum için içki içiyor, bunları yazıyorum. Bütün gün eşya taşıdık... Eve alışıyorum!</p>

  <p class="block"></p>

  <p class="block13"><i class="calibre6">1 Ekim Pazar</i></p>

  <p class="block">Eşyaları yerleştiriyordum, ahçı Yılmaz geldi. Osman’ın yolladığı iki mektubu getirdi. Biri Muhittin’den, öteki Osman’dan. Osman’dan geleni hemen açtım. Bu mektup iki gün önce gelmiş, köşede kalmış. (Yani Muhittin’in mektubu.) Bu sabah Muhittin gelmiş Nişantaşı’ndaki eve, beni sormuş. Taşındığımı öğrenince yazdığı mektubu geri istemiş. Osman şaşırmış herhalde, (şaşırdığını yazmıyor) ama, mektubu da vermemiş. Mektubun bir kere atıldıktan ve eve geldikten sonra benim malım olduğunu söylemiş! Muhittin benimle konuşacağını söylemiş ve adresimi istemiş. Osman adresimi de vermemiş. Bunu beni kötü arkadaşlardan korurmuş gibi bir tavır takınmak istediği kadar, Muhittin’den hoşlanmadığı için de yapmıştır. Muhittin gider gitmez de mektubu Yılmaz ile yollamış. Adresi Muhittin’e vermeyişini uzun uzun açıklamış. Muhittin’in babama eskiden yaptığı bazı saygısızlıkları, kendisine evde yaptığı hırçınlık ve küstahlıkları ayrıntılarıyla yazmış...</p>

  <p class="block">Osman’ın mektubunu okuduktan sonra hemen Muhittin’in mektubunu okudum. Korkunç bir mektuptu. Akşamüstü Muhittin gelip bu mektubu benden aldığı için (Adresi yolda gördüğü Yılmaz’dan öğrenmiş!) aklımda kalanları özetlemeye çalışıyorum. Şöyle yazmış:</p>

  <p class="block">“Refik, ben kendimi öldürmeye karar verdim. Bunu birisine bildireyim dedim, aklıma sen geldin! Kendimi otuz yaşında iyi bir şair olamadığım için (daha tam otuzuna da gelmedi ki) öldürmüyorum. Mutlu olamadığım, olamayacağım için öldürüyorum. Hiçbir zaman da mutlu olamam. Bende mutlu olamayacak kadar fazla zekâ var.” Bu kadar! Biraz daha uzundu galiba, sonunda bir de dostluğumuzdan sözediyor, bana da iyi bir hayat diliyordu. Muhittin ölmediğine göre bunun bir şaka olduğunu düşündüm. Sonra mektubu attıktan sonra pişman olduğuna karar verdim. Muhittin şaka olduğunu söyledi.</p>

  <p class="block">Eve geldi (yani Muhittin), Nişantaşı’nda bana yazdığı bir mektup olduğunu söyledi. Mektubun bende olduğunu, okuduğumu öğrenince şakasını nasıl bulduğumu sordu, güldü. Mektubu bana hemen yollayan, adresi vermeyen Osman’ın nesi var diye sordu. Şakasına şaştığımı, onun böyle bir şeyi ciddi yapmasından endişelendiğimi söyleyince benim çok saf olduğumu söyledi. Bütün bunları kapıda ayaküstü konuştuk. İçeri girmek istemiyordu. Ama merakla da içeriye bakıyordu. Her zamanki Muhittin işte. Şaka olduğunda o kadar ısrar etti ki, ben de şaka olduğuna inanacağım, ama ciddiydi galiba. Böyle bir karara varmıştır Muhittin, sonra pişman olmuştur. Ama niye mektup yazsın?..</p>

  <p class="block">Hemen Perihan’a anlattım, dinledi. Muhittin’e acıdığını söyledi.</p>

  <p class="block">Muhittin beni bir daha görmeyeceğini söyledi. Bu kesinmiş! Bunu yazın içki içtiğimiz gün de söylemişti. Onunla konuşmaya, bir daha böyle şakalar yapmamasını söylemeye çalıştım, ama dinlemedi. Evin içine sinirli sinirli baktı. Tam gidiyordu, merdivenlerin lambasını yakıyordu. “Evlensene sen Muhittin!” deyiverdim. Bir kahkaha attı, gitti.</p>

  <p class="block">Yazdıklarımı okudum! Gene olup bileni iyi yansıtmıyor.</p>

  <p class="block"></p>

  <p class="block13">3 <i class="calibre6">Ekim Salı</i></p>

  <p class="block">Yazıhaneden geldim. Sabahları yürüyerek gidiyorum. Dönüşte ya taksiye biniyorum, ya da tramvayla Taksime çıkıp şimdi yaptığım gibi yürüyorum. Saat altı. Perihan ile biraz konuştuk. Bana bugün ne yaptığını söyledi. Sabah çocuğu parka götürmüş. Öğleden sonra da evdeymiş. Yarın Sema’ya gidecekmiş. Konuştuktan sonra ben bu odaya geçtim, bir fincan da çay aldım. Ne yapacağım bundan sonra? Tasarılar? Program?</p>

  <p class="block2">&nbsp;</p>

  <p class="block">5 <i class="calibre6">Ekim Perşembe</i></p>

  <p class="block">Yazıhaneden geldim. Hani sonbaharda yazıhaneye gitmeyecektim? Evden ayrıldım. Yazıhaneyi yayımcılık işini gerçekten planladıktan sonra bırakmak istiyorum. Şimdi Perihan ile sinemaya gideceğiz. Çocuğu da öylece boş evde uyutup bırakacağız. Daha düzenli, daha kurallı yazmak istiyorum.</p>

  <p class="block2">&nbsp;</p>

  <p class="block">15 Ekim <i class="calibre6">Pazar</i></p>

  <p class="block">Cihangir’e taşınalı yirmi gün oldu, hâlâ ev döşüyoruz! Perihan yatak örtüleri için kumaş almış, gösteriyor. Bir kavga patlak verdi. Perihan kumaşı gösteriyor, ben de okuduğum kitaba bakıyorum. Yani kitaptan başımı kaldırıyorum, ama bir gözüm de kitapta. (Schopenhauer’in aforizmaları!) Perihan düşüncemi soruyor, ben de, “İyi, iyi!” deyiverdim. Evle, onunla hiç ilgilenmediğimi, hemen bu odaya girdiğimi söyledi. Ben de, bütün hayatımı yatak örtüleri ve perdelik kumaşlarla geçiremeyeceğimi söyledim! Birbirimize bağırdık. Sonra o ağladı. Gözyaşları, barışma, öpüşme! Çayımı aldım, buraya geldim. Şimdi Schopenhauer’in yanında daha zavallı, daha çaresiz hissediyorum.</p>

  <p class="block2">&nbsp;</p>

  <p class="block"><i class="calibre6">20 Ekim Cuma</i></p>

  <p class="block">Üzerinde, bütün ilkbahar ve yaz çalıştığım, ya da çalışır gibi yaparak kitaplar okuduğum şu programı artık sonuçlandıracağım... Türkiye’de gerçekten yeni bir kültür hareketi gerekiyor... Herkesin bu düşüncemi, öteki tasarılarım gibi ütopik bulacağını biliyorum. Ama köyü kalkındırma hayâli uygulanamayacağı için gerçeklikten uzaktı. Oysa bunu ben kendim, kendi param ve çalışmamla uygulayacağım. Durmadan kâğıtlara herkesin okuması gereken kitapları yazıyor, bazılarını çiziyor, yenilerini ekliyorum.</p>

  <p class="block2">&nbsp;</p>

  <p class="block"><i class="calibre6">27 Ekim Cuma</i></p>

  <p class="block">Süleyman Ayçelik’ten bir mektup aldım. Nerede, hangi düşüncede olduğumu soruyor. Mektubun üslûbunda, edasında hafif alaycı, beni saf bulan birşeyler var ki, çok sinirime dokundu. Cevap yazmamaya karar verdim.</p>

  <p class="block2">&nbsp;</p>

  <p class="block"><i class="calibre6">28 Ekim Cumartesi</i></p>

  <p class="block">Ömer’den mektup. Günlük hayatını anlatıyor. Kışı orada geçireceğini yazıyor, bizi de çağırıyor... Bunu yazın onu gördüğümde de yarım ağızla söylemişti bana. Şimdi bir daha yazıyor. Niye olmasın?</p>

  <p class="block">Bir saat sonra! Bunu Perihan’a söyledim. “Tabii, gidelim!” dedi. Şaşırdım. “O zaman tamam, gidiyoruz!” dedim. Gidiyoruz! Perihan: “Evi döşemeye de ara vermiş oluyoruz!” dedi. Çok heyecanlıydım! Biliyorum, çok da bazan çocuksu oluyorum. Şimdi hep birlikte annemlere Nişantaşı’na yemeğe gidiyoruz. Ne olursa olsun, bu budalalıktan kurtulamayacağım.</p>

  <p class="block">Akşam! Yemekten geldik şimdi. Perihan ile durmadan bu seyahati konuşuyoruz. Gideceğiz. Nişantaşı’ndakilere söyledim yemekte. Perihan’ın da benimle geleceğini öğrenince fazla bir şey demediler. Bir hafta için gideceğiz zaten. Annem bu soğukta orada ne işimiz olduğunu söyledi. Keşke ona küçük bir yalan atıverseydik. Ama Melek’i onlara bırakacağız.</p>

  <p class="block2">&nbsp;</p>

  <p class="block"><i class="calibre6">29 Ekim Pazar</i></p>

  <p class="block">Gittim, bilet aldım! Arlık kesinlikle gidiyorum. Kalın elbiseleri Perihan dolaptan çıkarıyor. Yarın öğleden sonra çocuğu eve bırakacağız Ömer’e bir mektup attım. Perihan ile yarın yola çıkacağımızı, bizi görünce şaşırmamasını yazdım.</p>

  <p class="block2">&nbsp;</p>

  <p class="block"><i class="calibre6">30 Ekim Pazartesi</i></p>

  <p class="block">Trendeyiz… Bunu kompartımanda sallanarak yazıyorum. Kendime küçük bavulla bir masa yaptım! Oh! İki gün trendeyiz! Okuyup, buraya bol bol yazmaya karar verdim. Perihan da bir kitap okuyor. George Sand okuyor, ama hoşlanmıyor galiba, çünkü sık sık esniyor, kitabı kapayıp dışarı dalgın dalgın bakıyor. Arada bir gözümün ucuyla ona bakıyorum. Kompartıman çok sıcak, camlar ise buz gibi. Keyifliyim, sigara içiyorum, Perihan: “Yatmadan önce içme de havalandıralım!” dedi. Ne yazacaktım?</p>

  <p class="block">Aklıma şu geldi şimdi: Ne ben Osman’a, ne de Perihan Nermin’e onların başkalarıyla ilişkileri hakkında bir şey söyleyebildik. Nişantaşı’ndaki hayat gittikçe çirkinleşiyordu. Cihangir’e yerleşmemiz iyi oldu...</p>

  <p class="block">Ömer’e niye gidiyoruz? Değişiklik olsun diye belki. Perihan memleketi görsün diye. Memleketi görsün ve benim anlayamadığı buhranlarıma hak versin diye belki de. Bu “buhran,” kelimesini benim için Muhittin kullanmıştı. Ne yapıyor acaba Muhittin? O tuhaf mektup olayından sonra hiç aramadı. Ben iki kere aradım, ya yazıhanesinde yoktu, ya da yok dedirtti.</p>

  <p class="block">İzmit’ten geçiyoruz... İyi ki bu defteri yanıma almayı akıl ettim... İstasyonda, pencerelerde bayraklar... Geçen bayramda Ankara’daydım.</p>

  <p class="block2">&nbsp;</p>

  <p class="block"><i class="calibre6">31 Ekim Salı</i></p>

  <p class="block">Öğle: Ankara’da trenin kalkmasını bekliyoruz. Gelip geçenler deftere ne yazdığıma bakıyorlar. Perihan çay içiyor. Çayına çok şeker koyduğunu, daha büyümediğini söyledim, şakalaşıyoruz... Şimdi: “Ne yazıyorsun öyle durup durup!” dedi. Bir çay daha istedim. Oh, iyi ki yaşıyorum!</p>

  <p class="block">Ankara’dan ayrıldık: Saat 12.30. <i class="calibre6">Ulus</i> gazetesi aldım. Savaş haberleri.</p>

  <p class="block">Akşam: Turşu gibiyim.</p>

  <p class="block2">&nbsp;</p>

  <p class="block"><i class="calibre6">1 Kasım Çarşamba</i></p>

  <p class="block">Sabah: Sivas’ı geçtiğimizi demin memurdan öğrendim. Perihan George Sand’ı bitirdi. Ben Anatole France okuyorum. Divrik! Trenden indim. Düdükler çaldı, hemen bindim. Bu dağları gördükçe heyecanlanıyorum. Perihan’la konuşuyoruz. Gene: “Ne yazıyorsunuz?” diyor. Saat on bir... Tünellere girip çıkıyoruz... On iki... Yaklaşıyoruz... Kemah’da durduk. Tepede kale. Uzakta o kümbet gibi şey! Alp’e en fazla yarım saat var. Dışarı çıktım, geldim. Koridorda okuduğum hep aynı duyuru: Vagonlar dahiline tükürmeyiniz. Tren kalktı. Toplanıyoruz... Neşeliyiz.</p>

  <p class="block">Akşam: Şimdi ne yazayım? Ömer’i gördüm... “Keşke gelmeseydik!” diye düşünüyoruz Perihan ile. Anlatmaya nereden başlamalı? Jeneratör çalışmıyor. Gaz lambası yanan soğuk bir odadayız, üşüyoruz.</p>

  <p class="block">Alp’te trenden indik, hafif karlı, çamurlu yolda on beş dakika yürüdük. Bu köşke önceden gelmiştim zaten. Önce Hacı’yı gördük, şaşırdı. Ömer’i çağırdı, bizi içeri aldı... Ömer içinde kocaman bir soba yanan geniş bir odada bir satranç sorunu çözüyordu. Bizi görünce afalladı. Mektubumuzu almamış. Şundan bundan konuştuk... Oturduk... Ona Muhittin’in mektup olayını anlattım. İstanbul’da ne yaptığımı, taşındığımızı, her şeyi anlattım. O da burada hiçbir şey yapmadığını, arada bir Erzincan’a gittiğini, poker oynadığını söyledi. Kendi kendine satranç oynuyormuş, istasyon memurlarıyla tavla oynuyormuş... Laf bitti. Bize odayı hazırlattı. Eşyalarımızı yerleştirdik, aşağı indik. Ee, ne yapacağız? Bir sessizlik, bir soğukluk oldu... Okul yıllarından, hatıralardan sözetmeye başladık. Ömer dönüp dönüp Perihan’a anlatıyor. Yıllar sonra tesadüfen yanyana gelen, birlikte birkaç saat geçirmek zorunda kalan eski okul arkadaşları gibiyiz. Şu ne yapıyor, bu ne yapıyor konuştuk. Hacı yemek koydu önümüze, yedik. Yarım saat önce de buraya çıktık... “Ne diye geldik buraya?”</p>

  <p class="block2">&nbsp;</p>

  <p class="block25">2 Kasım</p>

  <p class="block">Tren ile Kemah’a gittik, gezdik. Herkes bize, Perihan’a bakıyor. Peşimize çocuklar takıldı. Arkamızda onlar, Kale’ye çıktık. Kapısı kapalı. Bir çocuk taşlar arasından bir delik gösterdi, ama oradan Perihan giremeyeceği için döndük... Merdivenlerden, sokaklardan istasyona iniyoruz. Herkes dükkânının, evinin önünde durmuş bize bakıyor. Perihan da, “Oraya gidelim, buraya gidelim, burada ne var?” diyor, istasyonda dört saat tren bekledik. Memur, “Ayrılmayın, her an gelebilir, yetişemezsiniz!” diyordu. Sabah hava iyiydi. Gene bozdu. İstasyon binasının içinde kös kös oturduk. Yarın değil öbür gün dönüyoruz. Bilet aldık. Akşam bunları lambanın ışığında yazıyorum. Ömer: “Yarın Erzincan’a gidelim, sana yeni ahbaplarımı tanıştırayım!” dedi. “Yok, boşver!” dedim. Ne yapacaktık ki orada? Ama şimdi yarın burada ne yapacağız diye endişeleniyorum. Belki Ömer ile konuşuruz. Burada ne yapacak, niyeti ne, başka şeyler... Hayat?</p>

  <p class="block2">&nbsp;</p>

  <p class="block25"><span class="calibre3">4 Kasım: Öğleden sonra</span></p>

  <p class="block">Trendeyiz. Bir saat önce Perihan bir ağlamaktır tutturdu. “Neden ağlıyorsun?” diyorum, cevap vermiyor, ama biliyorum, çünkü benim içimden de ağlamak geliyor. Ona sarıldım, avuttum... Kompartımandan çıktım. Vagon restoranda boş bir masa buldum...</p>

  <p class="block">Dün bütün gün Ömer’in köşkünde oturduk... Ömer benimle konuşmak istiyordu, bunu seziyordum, ama Perihan’dan çekiniyordu. Saatlerce satranç oynadık... Arada bir: “Ne yapacaksın, İstanbul’a ne zaman geliyorsun?” diye sordum, geçiştirdi. Şimdilik buradaki hayatından memnun olduğunu söyledi. Şakalar yaptı, güler gibi yaptık. Gene Hacı yemeğimizi getirip koydu. Öğleden sonra da aynı şey... Bu sefer bir yerden içki çıkardı. Konyak! İçiyor, satranç oynuyoruz! Dışarda da hafif hafif kar atıştırıyor. Bütün öğleden sonra satranç oynadık. Akşam gene yemek! Gene satranç! Perihan yukarı çıktı. Ömer biraz fazla içti. “Ben tahtaya bakmadan oynamak istiyorum!” dedi. Bunu eskiden de bir kere denemişti. Tahtaya arkasını döndü. Birkaç oyun oynadık. Birini de kazandı. O da içti durmadan. Ben de içtim, sarhoş oldum. Ona açık açık buralarda (oralarda?) ne yaptığını sordum. Benimle alay etti. Yalnız aramızda şöyle bir konuşma geçti: “Nazlı, Muhtar Bey ne yapıyorlar, biliyor musun?” diye sordu. “Bilmiyorum!” “Şu benim nişan törenindeki halimi hatırlıyor musun?” “Evet!” “Aman, unut, unut! Ben o kız istemeleri, nişan törenlerini, demiryolunu bile unuttum... Okul yıllarını da bir daha hatırlatma!..” Sonra güldü. Bu sabah da treni beklerken, belki de lafsızlıktan, okul yıllarını kendisi hatırlattı! Sonra bir kere daha satranç oynadık... Bir Amerikalı varmış, arkasını dönerek, bakmadan, altı kişiyle aynı anda oynarmış. Sonra da hastaneye kaldırırlarmış... Ömer: “Ne zevk... Hayatın en büyük zevki o düşünsel yoğunluk olmalı,” (ya da buna benzer bir şey!) dedi. Sonra satranç bitti. Yukarı çıktım, yattım... Sabah Ömer bizimle istasyona kadar geldi. Tren gecikti... Konuşacak bir şey de bulamadık. Gene Muhittin’i anlattım, Cihangir’i anlattım. Başını salladı... İstanbul’a mutlaka geleceğini, bana yazacağını söyledi... Tren geldi, bindik yerleştik... Birkaç saat geçti üstünden, işte Perihan birden ağlamaya başladı.</p>

  <p class="block">Niye ağlıyor? Hâlâ ağlıyor mudur? Gidip onu avutayım mı? Pencereden dışarı bakıyorum... Dağlar, ovalar, kayalar, ağaçlar. Ne var bunlarda, nedir? Ne yapmalı hayatta?</p>

  <p class="block2">&nbsp;</p>

  <p class="block25">6 Kasım Pazartesi</p>

  <p class="block">Evdeyiz. Nişantaşı’na gittik, çocuğu aldık. Yemek yedik, herkesle oturduk, anlattık, döndük.</p>

  <p class="block2">&nbsp;</p>

  <p class="block"><i class="calibre6">7 Kasım Salı</i></p>

  <p class="block">Ne yaptım bugün? Yazıhane. Perihan’la arkadaşı Sema’ya gittik. Kocası ilginç bir insan. Fransa’da iktisat okumuş. Bana Marx’ın kitaplarını okumam için verdi. Merak ediyorum.</p>

  <p class="block2">&nbsp;</p>

  <p class="block"><i class="calibre6">14 Kasım Salı 1939</i></p>

  <p class="block">Şeker Bayramı. Nişantaşı’nda öğle yemeği. Öğleden sonra evdeyiz. Biraz uyudum! Marx’da aradığımı bulamadım. İlgilendirmiyor.</p>

  <p class="block2">&nbsp;</p>

  <p class="block">27 <i class="calibre6">Kasım Pazartesi</i></p>

  <p class="block">Ev, yazıhane, çocuk, Perihan, Nişantaşı, birkaç kitap, tasarılar, tasarılar, yazıhane, yazıhane!</p>

  <p class="block"></p>

  <p class="block"><i class="calibre6">28 Kasım Salı</i></p>

  <p class="block">Hani iyi ve doğru hayat için program?.. Ya da bu programı uygulama? Ama yayımcılığı mutlaka yapacağım!</p>

  <p class="block2">&nbsp;</p>

  <p class="block"><i class="calibre6">1 Aralık Cuma</i></p>

  <p class="block">Herr Rudolph’tan Amerika’dan mektup... Savaştan sözediyor... Gene aydınlık, karanlık vb. yazmış... Her şeyin budalalık olduğunu biliyor, gene yaşıyorum.</p>

  <p class="block2">&nbsp;</p>

  <p class="block">2 <i class="calibre6">Aralık Cumartesi</i></p>

  <p class="block">Perihan gebe olduğunu söyledi. İnanamadım! O kadar da dikkat ediyorduk! Ne olacak bundan sonra hayatımda? Yaşlandım mı?</p>

  <p class="block2">&nbsp;</p>

  <p class="block"><i class="calibre6">10 Aralık Pazar</i></p>

  <p class="block">Herr Rudolph’a mektup yazıyorum. Şimdi bıraktım. Ayşe’nin nişanına Nişantaşı’na gidiyorum. Perihan üşütmüş, çok hasta, gelemiyor... Hayatımın mutlaka bir amacı olacak ve şerefli yaşayacağım. Herr Rudolph’a yazdığım gene aynı ikilem: Karanlık, ışık? Her şeye rağmen mutluyum, yaşadığım için doğaya minnet duyuyorum!</p>

  <p class="block">On dakika sonra: Hayır! Her şey aptalca. Kimseye de mektup filan yazmayacağım. Sonuna kadar susabilmek isterdim, ama biliyorum, yapamam. Çünkü ahmağın tekiyim.</p>

  <p class="block9" id="calibre_pb_76">&nbsp;</p>
</body>
</html>
