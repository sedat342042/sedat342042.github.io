<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117985">9<br class="calibre5" />
  Bir Günün Sonu</p>

  <p class="block12">&nbsp;</p>

  <p class="block">Tramvay Harbiye’deyken, Refik, “Şimdi inmeyeyim! Nişantaşı’na Osmanbey’den yürürüm!” diye düşündü. Eminönü’nde tramvaya bindiğinde yağmur serpiştiriyordu. Karaköy’deyken iyice hızlanmış, Şişhane’de hâlâ dinmeyen bir sağanak başlamıştı. Arada bir şimşek çakıyor, yolcular pencerelerden dışarı bakarak gürültüyü bekliyor, tramvay da rayların içinde hafif hafif sallanıp kayarak ilerliyordu. Sanki fırtınalı bir havada gemi yolculuğuydu. Refik Osmanbey’e yaklaşırken yağmurun dinmeyeceğini anladı. “Koşacak mıyım?” diye düşündü.</p>

  <p class="block">Tramvaydan indi, hızlı hızlı yürümeye, sonra koşmaya başladı. “Ayıp olmasın diye yazıhaneye gidiyorum. Erken çıktığım yazıhaneden dönerken sağanağa tutuluyorum ve koşuyorum!” diye düşündü. Bir yandan koşuyor, bir yandan öfkeleniyordu. Her şey bundandı işte: Günlük hayatla yetiniyordu. Olmadık bir şey, beklenmedik bir tatsızlık hayatını bozsun istemiyor, yağmurdan sakınıyordu. Kaldırımların orasında burasında gölcüklere basmaktan çekiniyor, pantolonuna bulaşmasın diye çamurlara dikkat ediyor, pencerelerde ve saçak altlarında birikmiş insanların bakışı altında koşuyordu.</p>

  <p class="block">Birden bir şey hatırlayıvermiş gibi durdu. Yavaş yavaş yürümeye başladı. Yağmur daha da hızlandı. Sonra: “Ama bu saçma!” diye söylendi. Bir saçağın altına girmeye karar verdi. Yakınlarda da sığınılacak bir saçak yoktu. Alçak bahçe duvarları uzanıp gidiyordu. Yağmurun uğultusunu dinleyerek bomboş caddeye baktı.</p>

  <p class="block">Kaldırıma bir taksi yanaştı. Refik, “Bari bir taksi bulabilseydim!” diye düşündü. Sonra tanıdık bir ses duyar gibi oldu. Dönüp baktı, şaşkınlaştı: Perihan taksinin penceresinden uzanmış sesleniyordu. Koşup arabaya girdi.</p>

  <p class="block">Perihan: “Ne kadar ıslanmışsın,” dedi.</p>

  <p class="block">Annesi de söze karışıp anlatmaya başladı: Beyoğlu’na Ayşe’yi almaya gitmişler, Lebon’da Leylâ ile buluşmuşlar, yağmur bastırınca taksiye binmişler, Şişli’ye Leylâ’yı bırakmışlar, Refik’i görünce çok şaşırmışlar... Konuşuyor, şakalaşıyor, arada bir Refik’in ne kadar ıslanmış olduğunu söylüyor, gülümsüyorlardı. Mutlu bir aileydi bu: Refik mutluluğun kuru, yumuşak bir yorgan gibi her yerini sardığını farkediyor, neşeleniyordu. O da şakalar yapmaya başladı!</p>

  <p class="block">Eve gelip Perihan’la yukarıya odalarına çıktıklarında çocukluk yapmak istediğini de farketti. Perihan havluyla başını kurularken şımarık bir çocuk gibi sesler çıkardı, biraz şikâyet etti, ahlayıp ofladı. Çamaşırlarını değiştirirken şakalar yaptı. Perihan’ın keyifle güldüğünü görünce coştu: Yatağın üzerindeki örtüyü çekip sarınarak Anibal’ın sıkıştırdığı Roma’nın telaşlı senatörlerini oynadı.</p>

  <p class="block">Bunları yaparken komodinin önünde oturan Perihan’a baktı, onun güldüğünü aklından geçirdi. “Şaka yapıyorum, gülüyoruz. Az önce yağmur altında ağırbaşlılıkla koşuyordum!” diye düşündü. Gene neşeli olduğunun bilincindeydi. Kapı vurulup Emine Hanım çay getirince, “Bitti!” diye mırıldandı. “Şimdi coşku dinecek. Çay içeceğim. Sakin ağırbaşlılık ve akim üstünlüğü başlayacak!”</p>

  <p class="block">Perihan ile karşılıklı oturdular. Refik pencerenin yanındaki koltuktaydı. Perihan komodine dirseklerini dayamış, arada bir aynaya bakıyordu. Refik uysal bir kedi gibi hissediyordu. Zaman hatırlanmış, kısa süren o coşku unutulmuş gibiydi. “Vatandaş olduğumu hatırladım!” diye düşündü. “Babasının kurduğu işte çalışan, yazıhanede oturmaktan pek hoşlanmayan, oradan herkesten erken çıkıp evine kaçan bir vatandaş. Şimdi karısıyla birlikte art nouveau yatak odası takımının içinde oturuyor!” Yumuşak kıvrımları, yuvarlak çizgileriyle gemi lombozlarını, güverteleri hatırlatan dolaba, büyük yatağa bakıyordu. “Vatandaşım... Hali vakti yerinde, sağlıklı biriyim. Şikâyetçi de olacağım yok: Ciddi ciddi yaşayacağım!” Yakınlara bir yere yıldırım düştü. Birlikte pencereden dışarı baktılar: Arka bahçenin yüksek kestane ağaçları rüzgârla birlikte titriyordu.</p>

  <p class="block">“Ne yaptın bugün?” diye Perihan sordu.</p>

  <p class="block">Refik, “Her akşam alay ediyormuş gibi bunu sorar!” diye düşündü. Ama Perihan’a kolay öfke duyamayacağını biliyordu.</p>

  <p class="block">“Hiç! Her zamanki gibi.”</p>

  <p class="block">Bir sessizlik başladı. Refik, “Her zamanki gibi!” diye düşündü.</p>

  <p class="block">“Sabah babam ve ağbimle birlikte evden çıktım. Yazıhanede gazeteleri okudum. Öğleye kadar birkaç kâğıdı gözden geçirdim. Almanya’ya bir sipariş mektubu yazdım. Sonra hep birlikte Sirkeci’ye lokantaya gittik. Yemekten sonra ağbimle biraz iş konuştuk. Muhasebeci Sadık’la kahve içerek bazı defterlere baktık. Sonra çıktım, yürüyerek köprüyü geçtim. Tramvaya bindim. Yağmura yakalandım.”</p>

  <p class="block">Perihan’a bakıyor, yüzünden bir şey çıkarmaya çalışıyordu: Kim olduğunu karısının yüzünden okuyacaktı sanki! Perihan sert bir hareketle alnına düşen saçları arkaya itince kendine geliverdi.</p>

  <p class="block">“Peki, sen ne yaptın?”</p>

  <p class="block">Perihan: “Ben mi?” dedi. Şaşkın gözüküyordu. Refik bunu pek sık sormazdı.</p>

  <p class="block">“Hadi, anlatsana!”</p>

  <p class="block">“Sabah yürüyüşe çıktık. Sabah hava ne güzeldi! Hava aldık! Taa Topağacı’nın oradaki kahveye kadar yürüdük!”</p>

  <p class="block">Kocasının yüzüne bakarak sustu. Refik, Perihan’ın anlatmak istediğini farketti. Kendisi de dinlemekten hoşlanacaktı.</p>

  <p class="block">“Ayrıntılarıyla uzun uzun anlatsana!”</p>

  <p class="block">Perihan: “Sen gittikten sonra arka bahçede oturduk!” dedi.</p>

  <p class="block">“Annen ve Nermin’le kahvaltıya devam ettik. Şundan bundan konuştuk.”</p>

  <p class="block">“Ne konuştunuz?”</p>

  <p class="block">“Aaa, her zamanki şeyler. Önce bahçeden sözettik. Kestane ağaçları çok büyümüş. Annen buraya ilk geldiğinde onların ne kadar olduğunu anlattı. Otuz yıl önce. Sahi, bir kestane ağacı kaç yıl yaşar? İşte böyle şeylerden konuştuk. Bahçenin bakımsızlığından filan... Bu bahçıvan Aziz de hiç uğramıyor. Annen Aziz’i çekiştirdi, onun bahçeyi adam edemeyeceğini, bahçeden çok, açtığı manav dükkânıyla meşgul olduğunu, bir başkasını bulmamız gerektiğini söyledi, ama sonunda gene onun en iyisi olduğuna karar verdik. Bu çay içilirken annen örgü ördü. Nermin gazeteleri okudu. Ben annenin örgüsüne yardım ettim, ilmikleri saydım, üzerimde denedim filan... Saat on birde Topağacı’na yürüyüşe çıkmaya karar verdik. İçeri girdik. Ben odaya çıkıp etrafı biraz topladım. Yatakları yaptım. Canım sıkıldı. Pencereden dışarı, bahçeye baktım, Nermin bir arkadaşına telefon etti. Ben de birisine ederim diye düşündüm, ama kimseyi canım çekmedi. Daha anlatayım mı?”</p>

  <p class="block">“Anlat, anlat!”</p>

  <p class="block">“Nermin telefonda konuşurken aşağıya indim. Sedef odasına geçip oturdum. Biraz Ayşe’nin piyanosunu tıngırdattım. Biliyor musun, piyanoyu bıraktığıma çok pişmanım. Neyse, işte sonra biraz daha oyalandım. Ön bahçeye çıkıp gezindim. On birde kapı önünde buluştuk. Annenin evden çıkışı da bir âlem oluyor. Holde büyük aynanın önünde takılıp kalıyor. Nermin de çok sıcak giyindiğini söyledi. Annen aldırış etmedi. Zaten hep sıcak giyinir. Yola koyulduk. Annen gene eski Nişantaşı’nı anlattı. Şurada kim otururmuş, bu bahçenin eski sahibi kimmiş... bunun gibi şeyler. Ama eğlenceli. Nermin de anlattı bazı şeyler. Çocukluğunda caminin avlusunda, aşağıdaki bir bahçede oynarlarmış. Karakolun karşısından aşağıya indik. İşte böyle şeylerden konuşarak yürüdük. Kahvede her zaman oturduğumuz yere, mandra tarafındaki küçük masaya oturduk. Onlar çay içtiler. Ben gazoz istedim. Leblebi aldık. Kahvede fazla bir şey konuşulmadı. Daha çok sustum. Aşağıya, derenin oraya baktık. Dönüşte annen, İbrahim Paşa’nın nasıl delirdiğini anlattı. Konağın önünden geçiyorduk. Bilmiyordum... Çok gülünç şeyler olmuş. Paşanın torunlarından biri de Amerika’ya gidip Hıristiyan olmuş. Sonra, uşağıyla yürüyen ihtiyar bir adam gördük. Seyfi Paşa’ymış. Annen elini öptü. Biraz konuştular. Teşvikiye’de, caminin aşağısında bir inşaata başlamışlar. Annen merak etti, gidip baktık. Öğle yemeğinde köfte, patlıcan silkme yedik. Akşama da patlıcan var. Yemekten sonra Leylâ telefon etti... Annenle konuştular. Ama sen dinlemiyorsun...”</p>

  <p class="block">“Yok! Dinliyorum!”</p>

  <p class="block">“Zaten anlatılacak bir şey de kalmadı. Yemekten sonra biraz uyudum. Saat üçte Beyoğlu’na çıktık. Annenle dükkânlara baktık. Hiçbir şey bulamadık. Sonra Ayşe’yi aldık. Lebon’da Leylâ ile oturduk. İşte bu yağmur başladı...”</p>

  <p class="block">Başını önüne eğmiş, gözlerini, konuşurken açtığı bir çekmeceye dikmişti. Refik de ona bakmaktan çekindi. Koltuğuna yaslanıp yağmurda titreyen ağaçları seyretti. Bir şey düşünecek gibi değildi. Hafif bir tedirginlik duyuyor, kendini düşünmekten de korkuyordu.</p>

  <p class="block">Bir sessizlik başladı. Bir ara diner gibi olan yağmur yeniden hızlandı. Birlikte pencereden dışarı bakıyorlardı.</p>

  <p class="block">Refik: “Akşama bir sinemaya gidelim mi?” diye sordu.</p>

  <p class="block">Perihan utangaç bir tavır takındı: “Gidelim!”</p>

  <p class="block">Gene bir sessizlik oldu.</p>

  <p class="block">Refik: “Nereye gidelim?” diye sordu.</p>

  <p class="block">Perihan cevap vermedi, omuzlarını silkti.</p>

  <p class="block">Refik: “Galiba pek gitmek istemiyor!” diye düşündü. Sonra:</p>

  <p class="block">“Gazeteler aşağıda mı?” diye sordu, “İpek’te bir şey vardı...”</p>

  <p class="block">Perihan başını sallıyordu. Refik: “Bari, gidip gazetelere bakayım!” dedi, ama yerinden kıpırdamadı. Kendini uyuşuk buluyor, hareket etmek de pek içinden gelmiyordu. “Sinemaya gitsek de bir, gitmesek de bir!” diyecek bir ilgisizlik içindeydi. Perihan’ın anlattıklarından da fazla etkilenmemişti. Kendini düşünmekten çekiniyor, bu da çok korkunç gelmiyordu. İnsanı küçük can sıkıntılarından kurtaracak bir şey bu evin içinde kolaylıkla bulunuyordu. Kendini, Perihan’ı, evliliklerini, hadi hadi hayatını düşünecek kadar hüzünleneceği tutsa annesiyle şakalaşabilir, yeğenleriyle oyun oynayabilir, hiç olmazsa aşağı kata inip gevezeliğe katılabilirdi. Gazetelere bakmak için aşağıya indi, babasını gördü. Osman’a bir şey anlatıyordu. Onlara kulak verince, az sonra sıkıntıdan kurtulacağını anladı.</p>

  <p class="block"></p>

  <p class="block9" id="calibre_pb_25">&nbsp;</p>
</body>
</html>
