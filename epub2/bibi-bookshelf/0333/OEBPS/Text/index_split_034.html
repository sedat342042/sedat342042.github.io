<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117995">19<br class="calibre5" />
  Sıcak ve Bebek</p>

  <p class="block12">&nbsp;</p>

  <p class="block">Refik basamaklara parmaklarının ucuyla basıyor, neşeyle düşünüyordu: “Perihan bu saatte beni karşısında görünce ne düşünecek kimbilir?” İkinci katın sahanlığını dönmüş, üçüncü katın merdivenlerini çıkıyordu. Saatin tıkırtısından başka bir şey duyulmuyordu. “Hâlâ kimse beni farketmedi! Demek, eve hırsız böyle tıpış tıpış girse ruhları bile duymayacak!” Terlediğini farkederek durdu. Odanın kapısını hafifçe araladı. Perihan’ı gördü. Bebeğin yatağının yanındaki sandalyede gazete okuyordu. Okuduğu şeye pek değer vermiyormuş gibi bakıyordu: Kelimeleri ve cümleleri okuyordu, ama başka şeyler düşünüyordu galiba. Refik onu sevimli buldu. İçinden gülmek geldi, sonra birden kararını verdi:</p>

  <p class="block">“Böh!” diye bağırarak içeri girdi. “Korktun mu?”</p>

  <p class="block">“Yoo, korkmadım!” dedi Perihan. “Ama çocuğu uyandıracaksın!” Gözucuyla yatağa baktı, çocuğun uyanmadığını gördü.</p>

  <p class="block">“Sen işe gitmedin mi?”</p>

  <p class="block">“Gittim, geldim!”</p>

  <p class="block">“Hasta filan mısın?”</p>

  <p class="block">Refik: “Turp gibiyim!” dedi. Sonra heyecanını göstermek istedi: “Geldim, geldim, geldim! Şaşırdın mı?”</p>

  <p class="block">Perihan bir şey söylemiyor, sorarak bakıyordu.</p>

  <p class="block">Refik, “Galiba hiç hoşlanmadı beni görmekten!” diye düşündü. “Biraz şaşırdı, merak ediyor. Suçüstü yakalanmış gibi gözüküyor. Çocuğu uyandırmamdan korkuyor!”</p>

  <p class="block">“Öyle geldim işte. Osman ile yazıhaneye girdik. Baktım, çok sıcak, eve dönmeye karar verdim! İyi ettim değil mi?”</p>

  <p class="block">“İyi ettin!” dedi Perihan. “Çok sıcak, değil mi?”</p>

  <p class="block">“Yaa... Kavruluyor ortalık. Milletin sinirleri üzerinde. Dönüşte tramvayda biletçiyle bir kadın kavga ettiler. Bu saatte böyle heyheylenirse artık öğleden sonra...”</p>

  <p class="block">“Saat kaç?”</p>

  <p class="block">“Onu yirmi geçiyor.”</p>

  <p class="block">“Ne kadar çabuk gidip gelmişsin!”</p>

  <p class="block">“Çabuk değil mi? Odama girdim. Birden aklıma geldi: Dönüp Osman’ın odasına girdim, ‘Ben pek iyi değilim, eve gidiyorum!’ dedim. Biraz şaşırdı galiba.” Gülmeye başladı. “Suratını görecektin! Nen var diye bile sormadı!”</p>

  <p class="block">“Bir şeyin yok değil mi?”</p>

  <p class="block">“Yok, diyorum ya... Biraz belki aklımdan zorum var!” Uzanıp Perihan’ı yanağından öptü.</p>

  <p class="block">Perihan: “Bak belki bu doğru olabilir!” dedi. “Bir tuhafsın zaten bugünlerde.”</p>

  <p class="block">Refik, “Tamam, anlamıştım, hiç de hoşuna gitmedi beni görmek!” diye düşündü. “Yalnız oturmak istiyordu, tasarıları, yapacak işleri vardı herhalde.”</p>

  <p class="block">“Senin bir işin var mı şimdi?”</p>

  <p class="block">“Yoo. Ne işim olacak ki. Çocuk da uyudu!”</p>

  <p class="block">Birlikte yatağında uyuyan bebeğe baktılar: Kırk günlüktü, ama şimdiden koskocaman bir şey olmuştu. Refik kızının ileride iriyarı olmasından korkmaya başlamıştı. “İkimiz de zaten uzun boyluyuz!” diye düşündü ve endişelenir gibi oldu. Kızları Cevdet Bey’in ölümünden on gün sonra doğmuştu. Bu iriyarı kıza, bir de Melek adı vermişlerdi. Bu Refik’in eskiden düşündüğü bir şeydi. Bebeğin çıplak bacaklarındaki kızarıklıkları gördü.</p>

  <p class="block">“Cibinliği niye örtmedin?”</p>

  <p class="block">“Biraz hava alır diye düşündüm.”</p>

  <p class="block">Bir sessizlik oldu.</p>

  <p class="block">Refik yatağın köşesine oturdu. Laf olsun diye: “Amma sıcak yahu!” dedi. “Bir haftadır böyle. Bütün temmuz böyle geçecekse...”</p>

  <p class="block">Perihan: “Keşke Ada’ya gitseydik!” dedi.</p>

  <p class="block">“Canım nasıl gidebilirdik ki? Senin kucağında çocuk... Sonra babam yeni ölmüş!”</p>

  <p class="block">Perihan boynunu büktü: “Haklısın! Düşünmeden öyle söyleyivermiştim zaten.”</p>

  <p class="block">Refik: “Evet, şimdi Ada’da olsaydınız siz, belki iyi olurdu, ama artık olmaz!” dedi. “Hem annem de Osman da istemiyorlardı ki.” “Biliyorum, biliyorum!”</p>

  <p class="block">Gene bir sessizlik oldu.</p>

  <p class="block">Refik endişeyle: “Sahi yapacak bir işin yok muydu?” diye sordu.</p>

  <p class="block">Perihan: “Yoktu diyorum ya!” dedi. “Aklında ne var merak ediyorum doğrusu!”</p>

  <p class="block">“Nasıl ne var?”</p>

  <p class="block">“Hayır, yapacak neyim olabilir ki? Ne düşünüyorsun?”</p>

  <p class="block">“Haa! Hiç, hiç!” dedi Refik. Perihan’ın yere attığı gazeteyi alıp karıştırmaya başladı: “Hiçbir şey yok!” Gelişigüzel gazeteyi okumaya koyuldu: “Tifo vakaları karşısında resmi tedbirler. Rus-Japon anlaşmazlığı halledildi. Fransız komiseri bugünlerde Hatay’a gidecek ve...” Sabah yolda da bunları okuduğunu hatırladı. Perihan’a baktı. Sandalyesinde öyle kıpırdamadan oturuyordu.</p>

  <p class="block">“İstersen bu pazar gidelim Ada’ya!” dedi Refik.</p>

  <p class="block">“Yok, canım! Üç saat gidiş, üç saat geliş. O telâş ve curcuna da cabası. Çocukla kim meşgul olacak?”</p>

  <p class="block">“Nermin bakar. Emine Hanım var. Bu evde insan sıkıntısı mı çekeceğiz?”</p>

  <p class="block">“Yok, yok, laf olsun diye söyledim! Zaten canım hiçbir şey istemiyor! Bu sıcakta konuşmak bile yorucu!”</p>

  <p class="block">“Öyle! Sana aşağıdan, buzdolabından bir şey getireyim mi? Söyleyeyim de Nuri’ye bir limonata yapsın!”</p>

  <p class="block">“Nuri yoktur ki. Alışverişe, kahveye, bir yere gitmiştir. Hem canım bir şey çekmiyor!”</p>

  <p class="block">Refik neşeyle: “Biliyor musun, benim geldiğimi kimse görmedi!” dedi. “Çıngırak çalmasın diye duvarın üzerinden atladım. Arka kapı, mutfak kapısı açıklı. Hırsız girse hiç kimsenin ruhu bile duymayacak!”</p>

  <p class="block">Perihan cevap vermedi. Sandalyeden kalkıp komodinin küçük taburesine oturdu. Bunu yaparken birkaç dikkatli adım atması gerekmişti. Çocuk için yeni alınan küçük karyola odaya konunca eşyaların yeri değişmiş, zaten pek fazla büyük olmayan oda tıkış tıkış dolmuştu. Refik Perihan’a bakıyor, bir şey söylemesini bekliyor, neşesinin söndüğünü farkediyordu. Bir süre sonra:</p>

  <p class="block">“Zaten bu cıvık halim de çok gülünçtü!” diye düşündü.</p>

  <p class="block">“Demin bir şey diyordun. Bugünlerde bir tuhafmışım?”</p>

  <p class="block">“Bilmem! Önemli bir şey değil. Aklıma geldi de söyledim!”</p>

  <p class="block">“Canım, çekinme, söyle.”</p>

  <p class="block">“Ne bileyim, tuhafsın işte!” Perihan bir süre kendi kendine mırıldanarak kelime aradı. Sonra: “Dengen!” dedi. “Eski dengen yok üstünde. Belki yanılıyorum. Aklıma geldi, söyledim!”</p>

  <p class="block">Refik, “Demek dengesizleştim!” diye düşündü. Son günleri gözden geçirdi: “Ne yaptım?” Belki biraz fazla içki içtim. Surat astım! Abuk sabuk konuşur oldum, ama bunlar o kadar önemli mi? Başka ne yaptım?” Düşünüyor, aklına başka bir şey gelmiyordu. Biraz utanarak: “Babam öldü!” dedi.</p>

  <p class="block">Perihan: “Haklısın!” diye mırıldandı.</p>

  <p class="block">Refik heyecanla: “Sonra bir kızım oldu!” dedi. “Şaşkınım herhalde!”</p>

  <p class="block">Perihan: “Kızın olması niye seni şaşırttı?” dedi. Başını hafifçe yukarı kaldırmıştı.</p>

  <p class="block">Refik boş bulundu: “Şaşırttı işte! Bir çocuğum olacağı hiç aklıma gelmezdi. Kanlı canlı bir çocuk! Tuhaf bir şey...” Yatakta yatan çocuğa bakmamaya dikkat ederek “Beklenmedik bir şey, canım, anlaşana!” dedi. Sesinin perdesinden korktu, ama ekledi: <span class="tab">&nbsp;&nbsp;&nbsp;&nbsp;&nbsp;&nbsp;</span>“Bir yığın sorumluluk!”</p>

  <p class="block">Perihan ses çıkarmıyordu. Ne düşündüğü de anlaşılmıyordu.</p>

  <p class="block">Refik bir haksızlığa uğradığını düşünerek, birdenbire: “Ben bundan sonra işe gitmeyeceğim!” dedi ve şaşırdı: “Bu kadar da değildi yahu aklımdaki!” diye düşündü, ama içinde şimdi böyle bir şey söylemeye, yalnız söylemeye değil, yapmaya da hakkı varmış gibi bir duygu vardı. Bu hakkı nereden çıkardığını bilmiyordu, ama bu duygunun varlığından emindi:</p>

  <p class="block">“Hayatımda başka şeyler de olsun istiyorum artık!” diye bağırdı. Başka şeyler söylemekten de korktu.</p>

  <p class="block">Perihan: “Ne olur bağırma, çocuk uyanacak!” dedi. “Sonra uyutmak öyle zor oluyor ki!” Yataktaki çocuğa bakıyordu. Sonra döndü sordu: “Nasıl başka şeyler istiyorsun?”</p>

  <p class="block">Refik: Bilmiyorum!” dedi. “Babam öldükten sonra çok düşündüm, ne yapayım diye, aklıma fazla bir şey gelmiyor... Artık böyle olmaz. Birşeyler yapmam lâzım!”</p>

  <p class="block">Perihan: “Artık işe gitmeyecek misin sahiden?” dedi. “Bütün gün evde mi oturacaksın?”</p>

  <p class="block">Yerinden kalkıp çocuğa yaklaştı. Bebek kıpırdanıyordu, Perihan endişeyle başını ona yaklaştırdı.</p>

  <p class="block">Refik karısının dikkatli, çocuksu yüzünü yandan görüyordu. “Eninde sonunda gene gideceğim tabii işe!” dedi. Bu geri dönüş için Perihan ile gözgöze gelmeyeceği bir zamanı seçmişti: “Bu evde yaşadıkça o yazıhaneye gitmem şart. Ama birşeyler de yapmak istiyorum. Anlatabiliyor muyum? Bana yardımcı olabilirsin!” Perihan’ın hâlâ çocuğa baktığını görünce öfkelendi: “Ama sen nasıl yardım edebilirsin ki bana? Daha çocuksun sen!”</p>

  <p class="block">Perihan döndü: “Sana dengen kalmadığını söylemiştim!” dedi.</p>

  <p class="block">Refik, “Dengem kalmamış, dengem kalmamış,” diye düşündü. “Haklı. Ben de haklıyım. Zeki, ama çocuktur Perihan! Dengem kalmamış... Ne yapayım ben?.. Bu ev, ayıp olmasın diye gittiğimiz yazıhane... Ne yapayım ben?”</p>

  <p class="block">“Biraz okumak, ciddi ciddi okumak ve düşünmek istiyorum!” dedi.</p>

  <p class="block">Perihan: “Sen bilirsin!” diye mırıldandı.</p>

  <p class="block">Gene bir suskunluk oldu.</p>

  <p class="block">Refik: “Amma sıcak yahu, amma sıcak!” dedi.</p>

  <p class="block">Perihan sessizce: “Evet!” dedi.</p>

  <p class="block">Gene sustular.</p>

  <p class="block">Refik düşünmeye koyuldu: “Yazıhaneden kaçtım. Hava çok sıcak. Bir şey yapmak gerektiğini anlıyor ama bunun ne olduğunu bulamıyorum. Şunlar yapılabilir: Bir: Program ve disiplinle uzun bir süre okumak; iki: Birşeyler yazmaya kalkışmak; üç: Şirketteki payımı Osman’a satıp, evden ayrılıp, mühendislik yapmak; dört: Perihan ile bir Avrupa seyahatine çıkmak. Ama bu sonuncusunu yapamam, çünkü çocuk var. O zaman beşincisi şu oluyor: Tek başıma bir geziye çıkmak. Bunun için de bir bahane bulmak lâzım. Hava çok sıcak!” Birden, yalnız çeneleriyle değil, bütün gövdesiyle gerine gerine esnedi.</p>

  <p class="block">Perihan: “Ohoo!” dedi. “Senin şimdiden uykun geldi galiba!” Gülüyordu.</p>

  <p class="block">Refik karısının yüzünde sevgi görünce sevindi, ama keyfi kaçmıştı bir kere: “Hayatıma bir anlam vereceğim!” dedi.</p>

  <p class="block">Perihan gene gülerek: “İyi edersin!” dedi. Neşelenmek sırası şimdi onundu.</p>

  <p class="block">“Böyle yaşanmaz. Anlıyorsun beni değil mi? Hak veriyorsun değil mi? Böyle yaşanmaz çünkü!”</p>

  <p class="block">“Veriyorum, tabii veriyorum!”</p>

  <p class="block">“Ne yapayım peki? Ne dersin?”</p>

  <p class="block">Perihan umutsuz, ama neşeli: “Bilmiyorum!” dedi. Kelime odada bomboş tınladı.</p>

  <p class="block">Refik, “Bilmiyormuş!” diye düşündü. “Ne yapayım? Bari böyle boş boş oturacağıma kütüphaneye bakayım...”</p>

  <p class="block">Yataktaki çocuk ağlamaya başladı.</p>

  <p class="block">Perihan: “Hah, işte uyandı!” dedi. “Olacağı da buydu zaten!” Çocuk uyanmıştı, ama Perihan’ın canı sıkılmamıştı. Beklediği ve istediği şey başına gelmişmiş gibi keyifliydi; çocuğu inceliyordu. Bir süre inceledikten sonra başını kaldırarak: “Anladım, bu gene kakasını yapmış!” dedi ve çocuğu kucaklayarak havaya kaldırdı. Havaya atıp tutuyormuş gibi birkaç kere yukarı aşağı oynatılınca yüzü ekşimiş olan çocuk gülmeye başladı: Refik: “Bak, bak, beni gördü gülüyor!” dedi. “Babasını tanıdı.”</p>

  <p class="block">“Attın işte şimdi kıtırı! Daha annesinden başka kimseyi tanımıyor!” Perihan çocuğu yatağının yanındaki küçük masaya yatırıp soymaya başladı.</p>

  <p class="block">Refik: “Hayır, beni tanıdı. Babası gibi çok zeki olacak!” dedi.</p>

  <p class="block">Perihan: “Oooh maşallah, iyi de doldurmuşuz altımıza!” dedi. Çocuğu soymuş, küçük gövdeye gene başını yaklaştırmıştı.</p>

  <p class="block">Refik ayağa kalkıp Perihan’ı bu kadar neşelendiren şeyi yakından görmeye gitti. Ama çocukla Perihan’ı birlikte gülerken görünce gene haksızlığa uğramış gibi bir duyguya kapıldı. Bu duygudan korkarak acele acele söyledi:</p>

  <p class="block">“Ben aşağı iniyorum. Kütüphanede çalışacağım!”</p>

  <p class="block">Perihan kirli bezleri topladı. Sonra bebeğin küçük elini yakalayıp salladı: “Hadi, babaya selâm ver. Babaya selâm ver bakalım!”</p>

  <p class="block">“Kütüphaneye inip çalışacağım!”</p>

  <p class="block">“Ama kütüphanede annen vardır şimdi.”</p>

  <p class="block">Refik hatırladı: Babasının ölümünden sonra annesi vaktinin çoğunu kütüphanede geçirir olmuştu. Bütün gün burada oturuyor, eski fotoğrafları karıştırıyor, ağlıyor, arada bir de aklına eserse namaz kılıyordu. Nigân Hanım kütüphanedeki eşyaların yerini de değiştirmiş, duvardaki resimleri kaldırmış, bir zamanlar Refik’in arkadaşlarıyla poker oynadığı bu küçük odayı mescide çevirmişti.</p>

  <p class="block">Refik: “Sahi ya, unutmuştum!” dedi. Canı sıkılmıştı. “Ama son zamanlarda sokağa çıkmaya başlamıştı değil mi?” diye ekledi.</p>

  <p class="block">“Belki bugün Ayşe’yle çıkacaklardı.”</p>

  <p class="block">Refik geri dönüp gene yatağın kenarına oturdu: “Annemi biliyorum: Bu böyle çok uzun sürmez. Gene her zamanki hayatına dönecektir. Sonra namaz kılması da çok tuhaf. Annem bir şeye inanmaz ki. Oruç tutuyor diye Nuri’yle alay eder!”</p>

  <p class="block">Perihan: “Öyle!” dedi. Kucağına aldığı çıplak çocuğu mıncıklayarak güldü: “Hadi, kızım, biz gidip şimdi bıcıbıcı yapalım!”</p>

  <p class="block">Perihan çocukla çıktı. Refik, “Ne yapıyorum ben?” diye düşündü. Kendini yalnız ve gevşek buluyordu. “Karım, kızım!” Aynı şeyi birkaç kere daha mırıldandı. “Kütüphaneye iner, bir-iki kitap alır, sonra aşağıda okurum. Ama koskoca evde oturacak bir oda da yok. Üç katlı evde kümes gibi bir odaya tıkılmışız... Zaten bu zamanda, böyle bütün aile bir evde oturmak hata. Herkes dikkatle birbirini izliyor, bir şey yapmaya kalksan hemen kokusu çıkar. Ben de bu odaya bu sıcakta girip oturuyorum!” Düşünmekten çekinerek bir süre durdu. Pencereden dışarı baktı. Sonra gene kendini bıraktı: “Bir tüccar ailesinin tüccar oğlu... Tasasız, dertsiz, boş bir herif... Evlendim... Çocuğumuz oldu. Şimdi de hayatımda anlam olsun istiyorum... Biraz mücadele, bu iç sıkıntısı ve durgunluğu giderecek biraz düşünce ve küçük birkaç fırtına... Bir tüccarın oğlu hayatına yön vermek istiyor. Burada art nouveau yatak odasının içinde, uyuşuk ve hımbıl oturuyor ve sıcaktan bunalarak esniyor. Ama geç kaldım. Bu çocuk da var şimdi... Hırs yok bende!.. Tutku yok!.. Dertsizim! Mutluluk fazla geldiği için biraz coşmak istiyorum. Eh, ne de olsa paşa torunuyum... Her ne kadar damarlarımda daha çok tüccar kanı akıyorsa da, yüce amaçlar bulmak gerektiğini de anlıyorum... Nasıl şeyler bulmalı? Biraz okusam mı, yoksa bir geziye mi çıksam? Babam öldükten sonra fazla içtim. İçkiyi azaltayım. Sonra bir program yapayım! Kendime biraz çekidüzen vereyim, eziyet edeyim.” Takındığı alaycılığı farkederek korkuyla ayağa kalktı. Bir zamanlar Muhittin’e bakarak alaycılığın, mutsuzluğun ve yıkılışın belirtisi olduğunu düşünmüştü. Hâlâ pencereden dışarı bakıyordu. Arka bahçenin bittiği yerde geniş bir arsa vardı. Orada, güneşin altında birkaç çocuk birdirbir oynuyordu. Refik korkuyla: “Çok değil, on on iki yıl önce ben de onlar gibiydim!” diye düşündü.</p>

  <p class="block">“İşte yıkandık, geldik!” Perihan odaya girmişti. “Kızımız Melek Hanım suyu çok seviyorlar. Yıkandıkça neşeleniyorlar!”</p>

  <p class="block">Refik döndü, Perihan’ın güldüğünü gördü. “Peki, onun için ne yaptım?” diye düşündü.</p>

  <p class="block">Perihan: “Aaa, tuhaf bir halin var! Niye öyle bakıyorsun?” dedi. Havluyla çocuğu kuruluyordu.</p>

  <p class="block">Refik: “Çok sıcak, çok sıcak!” diye homurdandı. Sonra birden: “Seni hiç yalnız bıraktığım oldu mu?” diye ekledi.</p>

  <p class="block">Perihan bir an durdu. “Beni mi?” dedi. Refik’in yüzünden sözkonusu olanın kendisi olduğunu anlayınca biraz şaşkınlık, biraz da gururla: “Hayır!” dedi. Sonra birkaç saniye düşündü ve: “Bir şikâyetim yok benim!” dedi. “Sen iyi misin? Sen iyi ol!”</p>

  <p class="block">Refik gülümsemeye çalıştı: “İyiyim! İyiyim canım!” dedi. “Biraz sıkıntılıyım... Düşünmek istiyorum, anlatabiliyorum, değil mi? Ne yapayım, diyorum. Bilmiyorum. Dalgınım. Sıcak çok fena!” Sustu.</p>

  <p class="block">Perihan dikkatle: “Sen iyi ol. Bu çok önemli!” dedi.</p>

  <p class="block">Refik: “Beni seviyor!” diye düşündü. İçinden Perihan’a sarılmak geldi, ama kendini tuttu. Bunun özür dilemek anlamına geleceği duygusuna kapılmıştı. “Beni seviyor, odada oturuyoruz... Bir de kızımız oldu şimdi! Üstelik biraz canım sıkılınca çocukluğunu yüzüne vuruyorum... Yeter artık, düşünmemeli.”</p>

  <p class="block">“Ben kütüphaneye iniyorum. Belki annem çıkmıştır.”</p>

  <p class="block">Perihan: “Ben de bunu uyutacağım,” dedi.</p>

  <p class="block">Refik kapıya doğru yürürken kapı açıldı. Nermin’di. Refik’i görünce şaşırmadı.</p>

  <p class="block">“Hah, buradasın değil mi?” dedi. “Osman telefon etti. İyi değilmişsin. Merak etmiş! Nasılsın?”</p>

  <p class="block">Refik ezilip büzülerek: “İyiyim, iyiyim, aşağıya iniyorum!” dedi.</p>

  <p class="block24" id="calibre_pb_35">&nbsp;</p>
</body>
</html>
