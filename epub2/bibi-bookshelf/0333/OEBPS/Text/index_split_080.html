<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118041">2<br class="calibre5" />
  Nişantaşı’nda Apartman</p>

  <p class="block12">&nbsp;</p>

  <p class="block">Osman annesinin yanına girer girmez: “Nasılsınız anneciğim?” diye bağırdı. Annesi kadar kendi kulakları da ağır işitiyordu.</p>

  <p class="block">“Neredeydin?” dedi Nigân Hanım.</p>

  <p class="block">“Fabrikadaydım!” dedi Osman, annesinin işitmediğini anladı: “Fabrikadaydım, diyorum. Cemil’le fabrikaya gittik bugün!..”</p>

  <p class="block">Nigân Hanım yüzünü buruşturdu. Sonra kendisine yaklaşan Nermin’e endişeyle baktı.</p>

  <p class="block">“Benim, efendim, benim,” dedi Nermin. “Tanıyamadınız mı?”</p>

  <p class="block">Nigân Hanım, Ahmet’e dönerek: “Kim bu?” dedi.</p>

  <p class="block">“Nermin Yenge, babaanne, Nermin Yenge!” dedi Ahmet.</p>

  <p class="block">“Gene tanıyamadı!” dedi Nermin. Nigân Hanım hastalığının ilerlediği şu on bir haftada, bazı insanları çıkaramaz olmuştu. Tanınamayan insanlar arasında olmak Nermin’de haksızlığa uğramış gibi bir duygu uyandırıyordu galiba.</p>

  <p class="block">“Perihan mı?” diye mırıldandı Nigân Hanım şüpheyle.</p>

  <p class="block">Nermin: “Perihan başkasıyla evlendi ya! Gelininiz benim. Beni tanıyamadınız mı, elendim?” diye bağırdı. Osman’a dönerek öfkeyle ekledi: “Vallahi mahsus yapıyor!”</p>

  <p class="block">“Canım, niye mahsus yapsın!” dedi Osman. “Tanıyamıyor işte seni. Hasta, ne yapalım!”</p>

  <p class="block">Nermin söylenerek bir kenara oturdu. Ahmet amcasıyla yengesinin gene kavgaya tutuşmalarından korktu. Osman bir sigara yaktı. Nermin ona içmemesini söyledi. Osman homurdandı. Bir sessizlik oldu.</p>

  <p class="block">Nigân Hanım birden: “Ne yaptınız fabrikada?” dedi.</p>

  <p class="block">Osman sinirli sinirli: “Ne yapılır fabrikada? Baktık işte!” diye bağırdı. “İşler iyi mi, diye baktık! Bir şey yok, bir şey yok, her şey iyi. Çalışıyorlar. Güzel güzel çalışıyorlar!”</p>

  <p class="block">“Ne yapıyorlar?”</p>

  <p class="block">“Ampul yapıyorlar ya, anneciğim! Ampuller!”</p>

  <p class="block">“Ah, biz böyle mi olacaktık!” diye mırıldandı Nigân Hanım. Aklında gene, galiba, fabrikada iki yıl önce yapılan grev vardı. Bu grevden sonra Nigân Hanım fabrikayı hep bir felâket duygusuyla hatırlar olmuştu. Bunun gazetelerde yazılan “kötü gidiş” ile bir ilişkisi olduğuna inanıyor, yalnız siyasi değil, artık duyduğu, işittiği her kötü haberle birlikte aklına işlerin yolunda olmadığı geliyordu.</p>

  <p class="block">“Bir şey yok, merak etmeyin!” dedi Osman.</p>

  <p class="block">Nigân Hanım gene mırıldandı: “Niye merak etmeyeyim? Ne hallere düştük. Biz böyle mi olacaktık? Cevdet Bey’in kurduğu şey böyle mi olacaktı? O böyle mi istemişti? Kimse kimseyi tanımıyor. Dün o Ziya neler dedi biliyor musun?”</p>

  <p class="block">Osman: “Ne dedi Ziya?” diye sordu.</p>

  <p class="block">“Terbiyesiz, saygısız, küstah!” diye mırıldandı Nigân Hanım.</p>

  <p class="block">Osman, Emine Hanım’a dönerek: “Bir daha gelirse içeri almayın onu!” dedi. “Aşağı bize yollayın. Neymiş istediği anlayalım!”</p>

  <p class="block">“Ahmet Bey’le konuştular!” dedi hizmetçi.</p>

  <p class="block">Osman: “Sahi, ne konuştunuz?” dedi.</p>

  <p class="block">Ahmet, Osman’ın endişelendiğini farkederek: “Yok bir şey!” dedi keyifle, “Söyleyeyim mi ona!” diye düşünüyordu. “Darbe geliyor. Sol darbe! Nişantaşı yıkılıyor...” Gene bir an darbenin yapılmasını istedi.</p>

  <p class="block">“Ne dedi sana, ne anlattı gene? Ne yalanlar söyledi? Yetmiş beş yaşında, ama hâlâ yalandan, tehditten bıkmadı! Ne diyor?”</p>

  <p class="block">Ahmet kendini tutamadı: “Askerler 27 Mayıs gibi bir şey yapacaklar, diyordu.”</p>

  <p class="block">“Nereden biliyor o böyle şeyleri? Hem bize ne?”</p>

  <p class="block">Ahmet daha da keyiflenerek: “Montajcılara karşı olacakmış darbe!” dedi. “Öyle diyor! Hem Demirel’e, hem montajcılara karşı sol darbe!”</p>

  <p class="block">Osman’ın yüzü karıştı. Ahmet’in içinden gülmek geliyordu.</p>

  <p class="block">Kamuoyunda Demirel kadar montajcılar aleyhinde de yoğun bir hareket vardı. Osman’ın çok öfkelendiği bir konuydu bu. Ampul fabrikasında montaj değil, ampul yapıldığını söylüyor, bunu sayılarla kanıtlıyordu.</p>

  <p class="block">Osman endişeyle: “E, sen de fabrikanın montaj yapmadığını söyleseydin bari!” dedi. Sonra, galiba endişelendiği için utandı.</p>

  <p class="block">“Canım ampul fabrikasından sözedilmiyordu!” dedi Ahmet. Gülerek ekledi: “Hem ben son sayıları bilmiyorum. Kaç olmuştu oran?”</p>

  <p class="block">“Yüzde seksen dördüz!” dedi Osman.</p>

  <p class="block">“Eh, yüzde seksen dört artık montaj sayılmaz,” dedi Ahmet.</p>

  <p class="block">Osman sinirlendi: “Başka ne dedi? Başka?”</p>

  <p class="block">“Babamdan, dedemden sözetti.”</p>

  <p class="block">“Refik’i ne tanır ki o?”</p>

  <p class="block">“Kendi babasını anlattı asıl... Ben de sordum. Çok ilginç bir insanmış galiba... Siyasetle uğraşırmış...”</p>

  <p class="block">“Vallahi, babam, onun sarhoşun teki olduğunu söylerdi.”</p>

  <p class="block">Ahmet öfkelenerek, demin söylemediği kelimeyi söyledi: “Devrimciymiş galiba.”</p>

  <p class="block">Osman gülerek: “Evet, babam, Nusret Amca’mın hayalperestliğinden de sözetmişti!” dedi.</p>

  <p class="block">Ahmet: “Çok ilginç şeyler olmuş!” diye mırıldandı. Sonra bu kadar ileri gittiği için pişman oldu.</p>

  <p class="block">“Ne olmuş, neler uydurmuş o gene!” dedi Osman, Ahmet’in keyiflendiğini görünce öfkeyle ayağa kalktı. Bakışları: “Sen de onlardansın! Gene sen ne biçim insansın?” diyordu. Ahmet’in önünden boş tepsiyi alan alıcıyı görünce galiba bir şey hatırladı, belli belirsiz gülümsedi: “Ahmetciğim bu akşam da bize gel yemeğe!” dedi. Nermin’e döndü: “Bu akşam da bizde yesin, değil mi?”</p>

  <p class="block">“Tabii, tabii!” dedi Nermin. “Bu akşam hem kalabalığız. Herkes bizde.”</p>

  <p class="block">Osman odanın içinde yürümeye başladı: “Demek, bize montajcı diyor ha!” dedi. “Sen de ona bir cevap vermedin!”</p>

  <p class="block">Nermin: “Ne olur, artık sinirlenme!” dedi.</p>

  <p class="block">Osman öfkeyle: “Altmış dört yaşındayım!” dedi. “Bugüne kadar iş sözkonusu olunca sinirlenmemeyi öğrenemedim. Bundan sonra da öğrenemem!”</p>

  <p class="block">Nigân Hanım: “Nereye gidiyor o?” dedi.</p>

  <p class="block">“Bir yere gittiğim yok. Allahaşkına anne, buradayım işte!”</p>

  <p class="block">Birden Nermin ayağa kalktı. Kurnaz, neredeyse hınzır bir bakışla Nigân Hanım’a yüzünü yaklaştırdı ve hızlı hızlı sordu: “Efendim, ben kimim, beni tanıdınız mı? Hadi söyleyin bakalım, ben kimim?”</p>

  <p class="block">“Sen Perihan’sın, erken evlendin!” dedi Nigân Hanım.</p>

  <p class="block">Osman bir kahkaha attı, Nermin bozularak yerine oturdu. Ahçı Yılmaz kimin kahve istediğini sordu. Nermin öfkeyle aşağı ineceğini söyledi.</p>

  <p class="block">Ahmet, Osman’a yaklaşarak: “Ben içeri, babamın odasına bir bakıyorum!” dedi. “Eski kitaplar gördüm dün.”</p>

  <p class="block">“Kitaplar...” diye mırıldandı Osman. “Demek ona bir cevap veremedin ha! Gelirse aşağı yollayın. Şunu unutma ki yerli sanayii kurmak için montaj aşaması da şarttır!”</p>

  <p class="block">“Vallahi, amcacığım, benim fikrimi merak ediyorsanız söyleyeyim: Ben bu darbecilere karşıyım!” dedi Ahmet. İçeri doğru yürüdü. “Bu doğru, ama ona bunu söylememeliydim!” diye düşündü. “Amaan! Bıktık şu ahlâkçılıktan da!” Koridorda fıkırdayan saati dinleyerek yürüyordu. Annesinden ayrıldıktan ölümüne kadar, babası, on yıl içerdeki odada yaşamıştı. Bir hafta önce Nigân Hanım’ın hastalığının ağırlaşmasıyla apartmanda nedense eski eşyalara karşı ilgi uyanmış, Ahmet de babasının kitaplarını, dolaplarını karıştırmaya başlamıştı. Bunları eskiden de gözden geçirmiş, istediğini almıştı, ama gene de şimdi birşeyler buluyordu. Bir hafta önce bir defter bulmuştu. Bunun babasının bir zamanlar tuttuğu bir hatıra defteri olduğunu anlamış, eski harfleri okuyamadığı için İlknur’a vermişti. İlknur sanat tarihinden doktora yapıyor, eski harfleri okuduğunu söylüyordu. Ahmet hem defterin içinde ne olduğunu, hem de kızın eski harfleri ne kadar okuyabildiğini öğrenecekti. Odanın kapısına yaklaşırken hemşirenin içerde olması gerektiğini düşündü. Kadın, Nigân Hanım uyuduğu, başında beklemek zorunda olmadığı zamanlar burada dinleniyordu. Ahmet kapıyı tıklattı, içeri girdi. Kadın yatağın kenarına oturmuş sigara içiyordu.</p>

  <p class="block">“Kusura bakmayın!” dedi Ahmet. “Rahatsız ettim. Şurada bazı kitaplara bakacağım!” Gülümsedi: “Amma kibarım ha!” diye düşündü.</p>

  <p class="block">“Rica ederim, burası sizin eviniz!” dedi hemşire.</p>

  <p class="block">Ahmet kütüphaneye doğru yürüdü. Kitapların sırtına bakmaya başladı. Hem kitaplar ilgi çekici olmadığı, hem de kadın sigara içerek kendisine baktığı için rahatsız oldu. Aradığı şeyin orada olduğunu biliyormuş gibi kendinden emin bir tavırla aşağıdaki dolabı açtı. Geçen hafta defteri bulduğu yeri karıştırdı, ama bir şey bulamadı.</p>

  <p class="block">“Demin bana kızmadınız mı?” dedi hemşire.</p>

  <p class="block">“Niye?”</p>

  <p class="block">“Babaannenize saygısızlık ettiğimi düşünmüyorsunuz, değil mi?”</p>

  <p class="block">Ahmet göze doğru eğilerek: “Nereden çıkardınız bunu?” dedi.</p>

  <p class="block">“Şaka yapıyorduk!” dedi hemşire. “Bu özel bakıcılık o kadar zordur ki! İnsan bıkar, sıkılır, usanır. Afedersiniz, babaanneniz yapmıyor, ama insan başkasının pisliğini temizler, gene temizler.”</p>

  <p class="block">“Evet, tabii, kötü!” diye mırıldandı Ahmet.</p>

  <p class="block">“Şaka yapıyorduk. İnsanın sinirleri de bozuluyor.”</p>

  <p class="block">Ahmet aceleyle arıyor, ama bir şey de bulamıyordu.</p>

  <p class="block">“Ben hep sizinki gibi iyi ailelerle çalışırım. Gülmen’leri biliyor musunuz? Öğleden sonraları kadınla Boğaz gezintisine çıkardık!”</p>

  <p class="block">Ahmet bir defter buldu, heyecanla açtı, ilk sayfalarına gene eski yazıyla birşeyler yazılmıştı. Dolabı kapayıp ayağa kalktı.</p>

  <p class="block">“İnsan sıkılıyor!” dedi hemşire. “İyi bir roman varsa verin de okuyayım. Tatlı tatlı okur, her şeyi unuturum. Bu kitaplar babanızın mıydı? Profesör müydü?”</p>

  <p class="block">Ahmet: “Valla bilmem ki!” diye mırıldanarak odadan çıktı. Salonda yürüdü. Tıkış tıkış sıkıştırılmış, yığılmış eşyaların arasından geçerek duvarda asılı duran Cevdet Bey’in resmine yaklaştı. Cevdet Bey’in resmini yapmayı düşünüyordu. Ama fotoğrafa yaklaşınca bu tasarının çok ham olduğunu düşündü ve bu işi ertelemeye karar verdi. Gene de bir süre Cevdet Bey’e yakından baktı ve iç dünyasını bu kadar kolay ele geçiremeyeceğini düşündü.</p>

  <p class="block">“Ne yapıyorsun orada?” diye Nermin sordu.</p>

  <p class="block">“Görmüyor musun, resme bakıyor!” dedi Osman. “Sahi, babamın resmini yapsana!”</p>

  <p class="block">Ahmet onlara gülümseyerek döndü. Babaannesine bir baktı. Nermin akşam yemeğine beklediklerini yeniden söyledi. Son günlerde yaptığı resimlere acele acele baktı. Uyandıktan, birşeyler yedikten yarım saat sonra, her sabah son günlerde yaptıklarını gözden geçirirdi. Bu gözden geçiriş sırasında verdiği yargıların, günün başka saatlerinde verdiği yargılardan daha sağlıklı ve gerçekçi olduğuna inanıyordu. Acele acele duvar boyunca sıralanmış resimlere bir kere daha baktı: “Evet, bunda açık bir özenti var... Gereksiz şeyler. Bu iyi. Bunu neden yaptığımı bilmiyorum; vakit kaybı. Şu yemek yiyenler de ilerlemem gereken yolun hangisi olduğunu gösteriyor. Bunu da besbelli kendimi beğendirmek için yapmışım. Bunu da yerli bir ressam olmak yurt sorunlarına eğilmek kaygısıyla yapmışım, ama beğeniyorum. Şu ihtiyarları da yeniden yapayım. Oradan o kediyi kaldırıp bir saksı koyayım. Kendi küçük eğlencelerimi resme karıştırmamalı! Bunda da açık bir Goya etkisi var! Bu oturanları seviyorum! Şu futbol maçı dizisini de seviyorum!” Resimleri yeniden, ama bu sefer tek tek resimler değil, ressamlığı hakkında bir yargıya vararak gözden geçirdi. Sonra uyanır uyanmaz ıslaklığını ölçtüğü büyük tuvali aldı ve çalışmaya başladı. Saatine baktı: İki. Çalışmaya başlamak için Goya reprodüksiyonlarına bakmak zorunda kalmadığı için sevindi.</p>

  <p class="block9" id="calibre_pb_81">&nbsp;</p>
</body>
</html>
