<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118013">37<br class="calibre5" />
  Ray Döşeniyor</p>

  <p class="block12">&nbsp;</p>

  <p class="block">Refik bir gürültüyle uyandı. Dışarıda, tanı penceresinin dibinde bir köpek havlıyordu. Sesinden tanıdı: Hacı’nın tüylü çoban köpeğiydi. Hacı’nın sesini duydu:</p>

  <p class="block">“Şşşt, Toraman sus!” diyordu.</p>

  <p class="block">Refik saatine baktı: On ikiyi geçiyor! “Bugün bitecek,” diye düşündü. “Bugün, 8 Eylül 1938.” Bugün “poz katarı,” denen ray döşeyen tren Ömer’in tüneline gelecekti. Ömer ya vaktinde ihaleyi yetiştirerek trene yol verecek, ya da yarım gününe bin lira ödeyerek gecikmeyi kapatmaya çalışacaktı, ama Refik, Ömer’in vaktinde yetiştireceğini yatmadan önce anlamıştı.</p>

  <p class="block">Dört saat önce yukarıya tünele çıkmış, oradaki telâş ve hareketi görmüş, anlamıştı. Belki bir yarım günlük gecikme olacağını söyleyen Ömer bunun da galiba kapatılacağını açıklamıştı. Ömer iki gündür uyumuyordu. İşçilerin çoğu da çift mesai çalışıyorlardı. Refik yataktan kalktı. Gerinerek odanın içinde gezindi. Dün akşam uyuyamamıştı. Biraz, oradaki, tüneldeki korkunç çalışmadan rahatsız olduğu için, biraz da kendi geleceğinden, bir temize çekilmesi kalan şu “köy kalkınması” tasarılarıyla ne yapacağını kesinlikle bilemediği için uyuyamamıştı. Bütün gece masanın başında oturup aylardır yazdığı şeyleri okumuş, orasını burasını çizip düzeltmiş, yatıp uyumaya kalkmış, uyuyamamış, sonra sabah tünele gitmiş, dönüşünden sonra da hâlâ havlayan köpeğin gürültüsüyle uyanmıştı.</p>

  <p class="block">Yataktan kalktı, helaya girdi. Helaya her girişinde buraya ilk geldiği günü, Ömer ile helanın taşlarına bakarak konuştuklarını hatırlıyordu. Aynaya baktı. Yüzü sağlıklıydı. Perihan görse: “Yüzüne renk gelmiş,” derdi. Buraya ilk geldiği gün bıyığını da kesmişti. Yedi ay oluyordu. Suratına soğuk su çarpıp çıktı, odaya girdi. “Yedi ay!” diye düşündü. Yatağın kenarına oturdu.</p>

  <p class="block">Masanın üzerinde “tasarılarım,” dediği şeyler duruyordu. İnsanın bir elle kolay okkalayamayacağı bir kâğıt yığınıydı. Dönüp dönüp yeniden okuduğu kitaplar da duruyordu. Goethe’nin çerçevelenmiş resmini onların yanına koymuştu. Bu resmi, bir ay önce Herr Rudolph Amerika’ya giderken vermişti. İki bavula ve bir sandığa sıkıştırdığı eşyalarını ve kitaplarını kamyona yükletirken hediyeyi utanarak Refik’e vermiş, bir süre birşeyler kekelemiş, kızarmış, sonra bir “von” olduğunu, babasının da bir general olduğunu hatırlatan bir tavırla başını hafifçe yukarı kaldırarak, Refik ve Ömer’in, bu genç insanların ve genç ülkenin, Türkiye’nin geleceğini çok merak ettiğini söylemişti. Refik yatağın kenarından kalktı. “Ne olacak ileride?” diye mırıldandı. “Peki şimdi ne yapayım?” Tasarılarını yazmayı bitirmişti. On gündür onları yeniden okumaktan başka bir şey yapmıyordu. Ömer’le birlikte Ankara’ya gidecekti. Ankara’da İnkılâp ve Teşkilât adlı kitabın, “Teşkilât” adlı hareketin liderlerinden Süleyman Ayçelik’i görecek, Ömer’in kayınpederinin yardımıyla milletvekilleriyle, bakanlarla ilişki kurmaya çalışacaktı. “Şimdi ne yapayım?” diye düşündü. “Perihan’a mektup yazayım. Artık ne olacaksa Ankara’da olacak!”</p>

  <p class="block">Perihan’a mektup yazmak için masaya oturdu, ama mektuba başlayamadı. Perihan’a her mektupta biraz daha gecikeceğinden, onu ve çocuğu çok özlediğinden başka bir şey yazamıyordu. Arada bir, biraz da buradaki hayattan, insanlardan sözettiği olurdu, ama hep bunların Perihan’ı öfkelendireceğini düşünürdü. Gene kendini zorlayarak birşeyler yazmaya çalıştı, ama yazamadı. Sonra gözü masanın üzerinde duran romana takıldı: Yakup Kadri’nin Ankara adlı romanını birkaç kere okumuş, yazarın inkılâp ve yeni Türkiye heyecanını sevinçle karşılamıştı. Kitabı her okuyuşunda Ankara’da kendisi gibi birşeyler yapmak isteyen insanların varlığı aklına geliyor, rahatlıyor, endişelerinden biraz sıyrılır gibi oluyordu. Kitabı okumaya başladı, yarım sayfa okuduktan sonra, “Şimdi tünelde ne oluyor, acaba yetişecekler mi?” diye düşünüp ayağa kalktı. Odanın içinde biraz gezindi. Sonra tünele gitmeye karar vererek dışarı çıktı.</p>

  <p class="block">Kapının önünde Hacı’yı gördü. Gene her zamanki huzurlu, sakin haliyle patates soyuyordu. Sanki ömrünün sonuna kadar burada patates soyacakmış, bugün buraya poz katarı hiç uğramayacakmış, bir hafta içinde bütün şantiyeler dağıtmayacak, barakalar boşalmayacakmış gibi rahattı. Köpeği de yanına oturmuş, güneşin altında uyuyordu. Refik varlığıyla onları rahatsız etmek istemeden sessizce yanlarından geçip tepeye tırmanmaya başladı. Başkaları tarafından yürüne yürüne oluşan o küçük ve dar yoldan değil, kayaların, dikenlerin arasından gelişigüzel yürüyor, çevreyi seyrediyordu. Yedi ay önce karla kaplı olan toprağı şimdi dikenler, yaban otları sarmıştı. Barakalar gene aşağıda, kıpırdanan insanlar arasında duruyorlardı, ama artık sarıya boyanmış tahtaları, derme çatma damları ve küçük pencereleriyle yüzleri Refik’e yabancı gelmiyordu. Uzaktaki ırmak <i class="calibre6">da</i> öyleydi: Refik uğultusuna alışmıştı; farkına varması için düşünerek onu dinlemesi, seyretmesi gerekiyordu. Gene, her zaman yaptığı gibi, gözlerini alıştıra alıştıra başını göğe doğru kaldırdı. İlk geldiği gün onu heyecanlandıran aynı gökyüzüydü; pırıl pırıl, geniş, durgun, derin... Ama şimdi gökyüzüne bakarken aynı şeyleri duymuyordu: “Köy kalkınması tasarıları ne olacak? Perihan ne yapıyordur? Acaba şu milletvekili beni kimlerle tanıştırır? Nefes nefese kaldım, oysa geldiğim gün her gün cimnastik yapmaya karar vermiştim!”</p>

  <p class="block">Tünelin ağzından girerken, buraya her gelişinde içini saran pişmanlık ve suçluluk duygusuna gene yakalandı, ama hemen içerdeki harekete kendini kaptırdı. Tünelin her şeyi bitmiş, bir tek tabanın ray döşemeye elverişli bir hale getirilmesi ve bazı yerlerde duvarların örülmesi kalmıştı. Tünelde şimdi yalnızca iki yerde çalışılıyordu: Tünelin orta yerinde duvar örülüyor. Refik’in girdiği ağzın yakınında tabana taş dökülüyordu. Dekovil hattının üstü örtüldüğü için taş çok ilkel bir yöntemle, eşeklerle taşınıyor, bu da özellikle mühendislerin sinirini bozuyordu. Artık yapacak hiçbir şeyleri olmamasına rağmen, Ömer’in ortağı iki genç mühendis de Ömer ile birlikte oradaydılar. Son günün ciddiyetini, kaybedilecek zamanın değerini işçilere duyurmak için oradan oraya koşuyor, sağa sola bağırıyor, eşeklerin boşaltılmasına yardımcı oluyorlar, taş taşıyorlardı. Ömer de işçileri gayrete getirmek için aynı şeyleri yapıyordu. Bazı işçiler beylerin bu kol işine bulaşmalarından kendileri sorumluymuş gibi utanarak onların el attığı yere koşuyor, onlara iş bırakmak istemiyor, bir kısmı da yorgunluktan hiçbir şey yapamıyor, bir şeye el atacak olsalar yalnızca kalabalık edip işleri zorlaştırıyorlardı. Orada kargaşanın içinde, Ömer, Refik’i görünce alaycı alaycı başını sallayarak gülümsedi. Refik de bir ara bir eşeğin boşaltılmasına yardım etmek için ona yaklaştı, ama hayvanın sırtındaki küfeye dokunur dokunmaz bu hareketinin ne kadar saçma, zorlama ve iğreti olduğunu anlayıp oradan uzaklaştı. Tünelin öteki ağzından dışarı çıkana kadar oradan gelen bağırışları, boşalan küfelerin sesini duydu. Sessiz çalışan duvar ustalarını da gördü, ama pişmanlık ve utanç duygusu gene içini sardığı için dönüp onlara bakmadı.</p>

  <p class="block">Tünelden çıktıktan sonra rayların döşenmesi için hazırlanmış taşların üstünde yürüyerek batıya doğru ilerlemeye başladı. Poz katarını görmek, katarın tünele ne kadar yaklaştığını anlamak, çevreyi, öteki şantiyeleri yukardan son bir kere görmek istiyordu. Gene tasarılarını, Perihan’ı, evini, Ömer’in çalışmasını, kendi geleceğini aklından geçiriyor, ama bunların üzerinde tek tek ve uzun uzun durup bir sonuca varamadan, konudan konuya, bir düşünceden başkasına atlayarak, arada bir gözüne çarpan ilgi çekici bir şeye, ırmağa, tuhaf bir bitkiye, barakalara, ya da insan yüzünü hatırlatan bir buluta bakıp oyalanarak yürüyordu.</p>

  <p class="block">Altı yüz metre yürüdükten sonra poz katarını Kerim Bey’in yaptırdığı bir köprünün üstünde gördü. Lokomotife, çalışan işçilere fazla sokulmadan uzaktan demiryolu dersinde ayrıntılarıyla öğretilen şu “ray ferşiyatı” denen işlemi seçmeye çalıştı. Sonra işçilerin arasında gene demiryolu dersinde hocanın sözünü ettiği Türkiye’nin tek ray döşeyicisi ünlü Pozcu Bekir’i de gördü. Bütün demiryolu müteahhitlerinin nefret ettiği bu adamı Nişantaşı’ndan tanıyordu. Ray döşemekten kazandığı parayla Nişantaşı’nda arsa alıyor, sonra başka bir demiryolunda gene kendi usta ve becerikli takımıyla ray döşüyor, gene arsa alıyordu. Bir ara işçiler arasında sigara içerek dolaşan adamla gözgöze gelir gibi olunca, “Burada ne işim var?” diye mırıldandı. Sonra ray döşeyenlere bakarken birden bir zamanlar: “Hayatım rayından çıktı!” diye söylendiğini hatırlayarak kendisiyle alay ede ede güldü ve geri döndü.</p>

  <p class="block">Sonra barakaya döndü. Kapının önünde Hacı’yı ve köpeği göremeyince bir eksiklik duygusuna kapılır gibi oldu. Masasına oturdu. Ankara romanını karıştırdı. Okuyamayacağını anlayınca bir türlü başlayamadığı mektuba kendini zorlayarak başladı. Her zaman yazdığı şeyleri, çocuğun hatırını, Perihan’ın ve evdekilerin ne yaptığını sormayı alışkanlıkla hızlı hızlı yazarak bitirdikten sonra, her zamanki gibi gene gecikeceğini ekledi. Bunu yazarken utandı, sırtındaki teri hissetti ve gecikme nedenlerini yazmaya başladı. Bunları tek tek düşünürken “köy kalkınması” tasarıları gözünün önünde canlandı. Tasarının özünü oluşturan “Biz bize benzeriz,” düşüncesinin ve bu düşünceden yola çıkarak birleştirilmiş köy birimlerine modern şehirlerin bütün olanaklarının ucuza götürülmesi yollarının açıklandığı bölümlerin Ankara romanında anlatılan, inkılâplara inanmış iyi insanlar üzerinde yapacağı etkiyi hayâl ederek sevindi. Sonra: “Bu tasarılar mutlaka benimsenecek, bu olacak, biliyorum!” diye heyecanla söylenerek ayağa kalktı. Goethe’nin resmine baktı, sigara içerek odanın içinde gezindi. Sonra yeniden masaya oturup aceleyle mektubu bitirdi ve birkaç kere gerinince uykunun yeniden bastırdığını anlayıp yattı.</p>

  <p class="block">Uyandığında hava kararmıştı. Saatine baktı: On! “Yedi saat uyumuşum!” diye düşündü. Yataktan kalktı. Mum ışığında masanın üzerindeki mektubu okudu, beğendi. Orta odadan gürültüler, kahkahalar geliyordu. Oraya girdi. Birden yoğun bir rakı kokusuyla karşılaştı.</p>

  <p class="block">“Ooo, bizimki geldi!” dedi bir ses. “Neredeydin yahu?”</p>

  <p class="block">Refik: “Uyuyakalmışım,” dedi. Sonra demin konuşanın Salih olduğunu anladı. Öteki de Enver’di.</p>

  <p class="block">“Sen daha uyu. Biz işi bitirdik. Bitti, bitti,” diye Enver bağırdı. “Şimdi ray döşüyorlar. Lokomotif geldi. Düdüğünü çaldı. Biz de ona yeşil bayrağı salladık. Nah bayrağı böyle salladık. Gel, ulan, gel, döşe rayını bakalım Pozcu Bekir dedik!” Bir kahkaha attı. Bayrağın nasıl sallandığını gösteriyormuş gibi elini oynatıyor, gülüyordu. Sonra birden bir şey hatırlamışmış gibi ciddileşti: “Sen de içer misin?” diye sordu. Masanın üzerindeki rakı şişesini kaldırıp uzattı.</p>

  <p class="block">Refik masanın üzerinde ve köşede yanan gaz lambalarına gözünü alıştırmaya çalışıyor, “Bitmiş, yetiştirmişler!” diye düşünüyordu.</p>

  <p class="block">Enver sert sert: “Sen de içer misin?” diye yeniden sordu.</p>

  <p class="block">Refik: “Ömer nerede?” dedi.</p>

  <p class="block">“Patron dışarıda galiba,” dedi Enver alaycı bir sesle, “Rüşvete boğduğu memurlardan biriyle konuşuyor...”</p>

  <p class="block">Refik dışarı çıktı. Kapıyı kaparken arkasından gelen kahkaha seslerini duydu. Barakanın önüne çıkarılan masanın üzerindeki gaz lambasını gördü. Masanın iki yanında Ömer ile Refik’in Kerim Bey’in üç ay önce verdiği ziyafette tanıdığı bir denetmen oturuyor, birşeyler konuşuyorlardı. Uzaktan, işçi barakalarının oradan, bir darbukanın sesi geliyordu.</p>

  <p class="block">Ömer, Refik’i görünce: “Hah uyandın mı?” dedi.</p>

  <p class="block">Refik tam Ömer’i kutlayacaktı ki, denetmen ayağa kalktı. Acele acele birşeyler mırıldanıp Ömer’in elini sıktı. Sonra Refik’in de eline sarılıp onu da kutladı.</p>

  <p class="block">Denetmen gittikten sonra Refik utangaç bir tavırla: “Tebrik ederim,” dedi.</p>

  <p class="block">Ömer, karanlıkta kaybolan denetmeni işaret ederek: “Ona da hiç lüzum yokken birşeyler vermek zorunda kaldım!” dedi. Derin derin soluyarak birkaç kere iç çekli: “Allah hepsinin belâsını versin!”</p>

  <p class="block">“Evet, hiç yoktan rüşvet alması çok çirkin bir şey!” dedi Refik.</p>

  <p class="block">Ömer: “Hayır, canım, onu demiyorum!” dedi. “Bütün işlerin, bütün bu ilişkilerin, Ankara’dan gelen memurların, Kerim Bey’in, her şeyin, her şeyin Allah belâsını versin...”</p>

  <p class="block">Refik endişeyle: “Neyse, bitti ya!” dedi.</p>

  <p class="block">“Evet, bitti!” dedi Ömer. “Çok para kazandım. Bitti.”</p>

  <p class="block">İkisi de sustular. İşçi barakalarının oradan gelen darbuka sesine bir keman da katıldı. Hoş, neşeli ve oynak bir müzik durgun geceye yayıldı. Barakanın içinden de arada bir sarhoş kahkahaları geliyordu.</p>

  <p class="block">Ömer: “Ben de içeceğim,” dedi. Sonra başıyla müziğin geldiği yönü işaret ederek: “Bak, herkes eğleniyor. Çingeneler gelmiş. Kahvenin önü curcuna,” dedi. “Herkes bu demiryoluna söve söve eğleniyor. Ben de içeceğim.”</p>

  <p class="block">Refik: “Gidip bakalım mı?” dedi.</p>

  <p class="block">“Hadi, peki, bakalım,” dedi Ömer.</p>

  <p class="block">Kalkıp işçi barakalarına doğru yürüdüler. Yaklaştıkça neşelenen müzik bu durgun gecenin içinde Refik’in alışamadığı uzak ve yabancı bir şeydi. Ömer daha önceden de gördüğü için, bu çingene topluluğunu biliyordu. Sivas’tan Erzurum’a kadar bütün şantiyeleri gezdiklerini, bir şantiyeden ötekine gidip, çalıp söyleyip oynadıklarını, sonra kadınların, taşeronların, ya da ustaların yanında gecelediklerini, yıllardır ilkbahardan sonbahara kadar böyle konaklaya konaklaya dolaştıklarını anlattı. Sonra geçen yıl gelişlerinde Kerim Bey’in şantiyesinde kızlardan biri için iki yaşlı taşeronun kavga ettiğini, bu kızın da pek güzel bir şey olduğunu homurdana homurdana ekledi. Kahveye yaklaşırken de birde Refik’e döndü:</p>

  <p class="block">“Benim hakkımda ne düşünüyorsun?” dedi. Galiba hemen bunu sorduğuna pişman oldu ve kalabalığın ortasında kızlardan birini işaret ederek: “İşte bak, demin sözünü ettiğim o,” dedi. “Nasıl, güzel mi?”</p>

  <p class="block">Kahvenin önünde elli altmış kişilik bir işçi kalabalığı vardı. Darbukacıyla kemancı bir kenara çekilmiş çalıyor, ortada iki kız oynuyordu. Kızların ikisi de güzel değildi, yorgun bir halleri vardı, çevrelerine zorla gülümseyerek bakıyorlardı. Çevrelerindeki işçiler de pek neşeli gözükmüyorlardı. Sekiz on tanesi el çırpıyor, arada bir, biri bağırıyor, çoğu yorgun, uykulu gözlerle: “Şu da aradan çıksa da gidip uyusak,” diye düşünüyormuş gibi esniyordu. Orada uzun süren, pahalıya oturan, kanlı bir zaferden sonra evlerine dönmeyi bekleyen, ama savaşın bittiğine bir türlü inanamayan bitkin askerler gibi birşeyler bekleyerek dikilip duruyorlardı. Kahvenin içinde de masalara abanarak uyuklayan birkaç kişi vardı. Bir sarhoş kahvenin kapısına yaslanmış sallanarak el çırpıyor, arada bir bağırıyordu. Bir ara darbuka sustu. Bir durgunluk oldu. Kızlardan biri para toplarken sataşan birini itti. Birkaç kişi güldü. Kalabalık kıpırdandı. Kahvenin kapısı açılıp kapandı. Beş altı kişi ağır ağır, barakalara, uykuya doğru yürüdü. Sonra darbuka ve keman yeniden başladı.</p>

  <p class="block">Darbuka çalıyor, kalabalık bir şey bekleyerek seyrediyor, Refik bu kalabalık için birşeyler yapması gerektiğini düşünüyor, tünele her girişinde içini kaplayan pişmanlık ve utanç duygusuna yakalandığını anlıyordu. Düşündü: “Şu kalabalığın içine karışabileceğimi hiçbir zaman ileri sürmedim, ama bu kadar dışarıda kalmak da çirkin... Onları niye seyrediyorum? Onlar işlerini bitirdiler, yorgunlar, yatmadan önce biraz eğleniyorlar. Ben? Onlar orada, ben bütün bunlardan...”</p>

  <p class="block">“E ne düşünüyorsun öyle?” diye Ömer sordu.</p>

  <p class="block">“Hiç!”</p>

  <p class="block">“Ben düşünüyorum,” dedi Ömer. “Dönüp içeceğim.”</p>

  <p class="block">Refik: “İyi, ben de birazdan gelirim,” dedi. “Belki biraz dolaşırım.”</p>

  <p class="block"></p>

  <p class="block24" id="calibre_pb_53">&nbsp;</p>
</body>
</html>
