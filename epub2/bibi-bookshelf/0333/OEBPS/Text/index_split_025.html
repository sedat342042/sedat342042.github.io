<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117986">10<br class="calibre5" />
  Doğudan Mektup</p>

  <p class="block12">&nbsp;</p>

  <p class="block">Cemile Hala kapıyı açıp da, okuldan gelen Nazlıyı karşısında görünce kelimelerle anlatılamayacak bir mutluluk sesi çıkardı. Üniversiteden dönen yeğenini her akşam bu şıngırtıyla karşılıyordu. Sonra, artık alışkın olan Nazlı’nın seçebileceği başka sesler ve kelimeler de döküldü.</p>

  <p class="block">“Geldin mi? Geldin mi kızım? Üşüdün diye öyle korktum ki...”</p>

  <p class="block">Nazlı: “Üşümedim!” dedi. Paltosunu, ayakkabılarını çıkardı. Terliklerini almak için dolabı açtı.</p>

  <p class="block">“Sabah Taksim’e çıkayım, bir lahana alayım dedim, çok üşüdüm. Kar yağar artık.”</p>

  <p class="block">“O kadar da soğuk değil, canım!” dedi Nazlı. Sonra, “Bir erkek gibiyim!” diye düşündü. “Onu avutuyor, yatıştırıyorum!”</p>

  <p class="block">“Sabah da, az daha o ince yağmurluğu giyecektin!”</p>

  <p class="block">Nazlı cevap vermedi. Elbiselerini değiştiriyor, okulda geçen yarım günü gözden geçiriyordu. Edebiyat Fakültesi Vezneciler’de, Zeynep Hanım Konağı’ndaydı. İki ders boş geçmiş, birinde sohbet edilmiş, birinde de çeviri yapılmıştı. Sonra konaktan çıkmış, ağabey tavırları takınmaktan hoşlanan erkek öğrencilerle Beyazıt’taki havuza kadar yürümüş, tramvaya binmiş, tramvayda da sallana sallana düşünmüştü.</p>

  <p class="block">Temizlenip giyindikten sonra, salona geçti. Peşinden Cemile Hala da geldi. Getirdiği çayı içerlerken hala günün olaylarını özetledi. Kedi ayakkabı dolabının içine girmiş, kimse de farketmemiş, hayvancağız orada saatlerce hapis kalmıştı. Gazetelerin birinde babasından sözediliyormuş. Ömer’den gene bir mektup varmış. Bu sonuncusunu söylerken Cemile Hanım’ın sesi ve yüzü renklendi.</p>

  <p class="block">Nazlı gazeteyi açarak okudu: “Manisa’da kültür faaliyetleri... Manisa Halkevi’nin çevresi bir kültür mıntıkası haline gelmiş bulunmaktadır. Geçen yıl tiyatroların oynandığı, baharda müsamerelerin verildiği, toplantıların yapıldığı sinema binasının yanında kütüphane açılmıştır. Kütüphaneyi Manisa saylavı Muhtar Laçin açmıştır.”</p>

  <p class="block">“Okudun mu?” dedi hala.</p>

  <p class="block">“Okudum!”</p>

  <p class="block">“Yaa! Görüyor musun?” Cemile Hanım hayret etmiş gibi başını sağa sola sallıyordu. Gazete haberi konusunda küçük bir sohbet açılsın istiyordu galiba. Belki de haber konusunda konuştuktan gibi Ömer’in mektubundan da konuşulabileceğini düşünüyordu.</p>

  <p class="block">“Manisa Postası gelince artık resimleri de görürüz!” dedi Nazlı.</p>

  <p class="block">“O meydan da iyice şenlendi. Yazık, yıllar oluyor bir gidemedim!”</p>

  <p class="block">“İsterseniz gidersiniz halacığım,” dedi Nazlı. Sonra sesinin perdesine dikkat ederek: “Mektup nerede?” diye sordu.</p>

  <p class="block">“Odana koyduydum. Dur, dur, getireyim...”</p>

  <p class="block">“Ben gider bakarım!” dedi Nazlı, ama kalkmadı. Mektubu okurken halasının kendisini seyretmesini istemiyordu. Gazeteleri karıştırarak çayını içti.</p>

  <p class="block">Cemile Hala kedinin yaramazlıklarından sözetmeye kalkıştı, ama bu kimseyi heyecanlandırmadı. Neşe kaçmıştı. Sanki bir tatsızlık olmuştu da neşeye dönmek için birisinin özür dilemesini bekliyorlardı. Nazlı, halasının da kendisi gibi mektubu düşündüğünü aklından geçirdi.</p>

  <p class="block">Ömer nisan başından beri, demek ki yedi aydır, Nazlı’ya sürekli mektup yazıyordu. Yazın sonlarına doğru bir kere sonbaharda İstanbul’a geleceğini yazmış, ama bütün kışı tünelde çalışmakla geçireceğini, hiç vakti olmadığı için gelemeyeceğini başka bir mektupla bildirmişti, ilk mektuplarında, daha çok, yaşadığı, çalıştığı yeri, insanları, gördüklerini alaycı bir dille anlatmıştı. Yazın ortasında Ankara’ya yazdığı mektuplardan birinde daha önceden de sözünü ettiği bir fatih olma konusundaki düşüncelerini açıklamıştı. Arada bir konukluğa gittiği, yakında bir şantiyede çalışan bir Alman mühendisten de sözediyordu. Ayrıca, İstanbul’dan ayrılırken sözünü ettiği dükkânların ve arsaların satılmasında yardımcı olması için, Cemile Hanım’a ayrı bir mektup yazmıştı. Bakırköy’deki eniştesinin de yardımıyla bütün mülkü satılmış, Cemile Hala hayretini ve korkusunu gizlememiş, her şey hazır paraya dönüştürülmüştü.</p>

  <p class="block">Nazlı çayını içtikten sonra odasına gitti. Masanın üzerinden mektubu aldı. Yatağın kenarına oturdu. Mektup son zamanda aldıklarından hafifti. İçinde küçük bir tek kâğıt olmalıydı. Aklından geçenlerden endişelenerek ürperdi.</p>

  <p class="block">Ömer son mektuplarında daha çok kendinden sözediyordu. Belki kış aylarında yalnızca tünellerde çalışıldığı, çevresindeki kalabalık kaybolduğu, yeni bir şeye rastlayamadığı için böyle yapıyordu, ama kendinden sözediş biçiminde Nazlı’yı telâşlandıran birşeyler vardı. Kendini yalnız bulduğunu, Alman mühendisle dostluğun doyurucu olmadığını yazıyordu. Sanki içini dökmek istiyor, ama böyle yaparsa çok çirkin ya da korkunç şeylerin ortaya çıkacağını bildiği için hazırlık yapıyordu. Nazlı bu hazırlıktan korktuğu için son mektuplarında ona dikkatli cevaplar vermişti. Ona içkiye başlamamasını da öğütlemişti. Bunu yazabildiği için sonraları hem kendiyle övünmüş, hem de biraz utanmıştı. Edebiyattan ve hayattan biraz olsun haberli olduğu için taşra gecesinde Avrupa’dan dönmüş bir yalnız mühendisin içkiyle avunacağını kestirebiliyordu.</p>

  <p class="block">Mektubu bir kalemin kenarıyla açıp okudu:</p>

  <p class="block2">&nbsp;</p>

  <p class="block21">30 Ekim 1936</p>

  <p class="block">Sevgili Nazlı,</p>

  <p class="block">Geçen mektubumun cevabını almadan hemen bunu yazıyorum. Şimdi okuyacaklarına herhalde çok şaşacaksın. Yazıp yazıp kâğıdı yırtmaktan bıktım. Artık nasıl olursa olsun bunu yollayacağım. Biraz da şarap içtim şimdi, keyifliyim. Odada gaz lambası yanıyor. Soba homurdanıyor. Yan odada birisi horulduyor! Neyse, sana yazacağım şuydu. Düşündüm, taşındım, seninle evlenmeye karar verdim. Nasıl? Bence iyi olur bu! Bana, benim büyük tasarılarımla çelişmez gibi geliyor! Cevabını bana yaz. Acele etme, ama ağırdan alma işi. Senin cevabını alana kadar artık sana yazmayacağım, bekleyeceğim. Bunun ne kadar sıkıcı ve kötü bir şey olduğunu düşünebilirsin! Ama gene işte kendimi sana acındırmaya çalışıyorum. Çok kötü, berbat bir mektup oldu. Ama ne yapayım, yollayacağım, çünkü yollamak için bin kere kendi kendime yemin ettim, yazıp yazıp atmanın saçma olduğunu kimbilir kaç kere tekrarladım. Her neyse! İçinden nasıl geliyorsa öyle yap, ama çabuk yaz lütfen. Halana saygılarımı söylemeyi de her zamanki gibi unutma, rica ederim.</p>

  <p class="block22"><i class="calibre6">Ömer</i></p>

  <p class="block23">&nbsp;</p>

  <p class="block">Mektubu bir kere daha okudu. İkinci okuyuşunda, mektubu yazarken Ömer’in nasıl olduğunu gözünün önünde canlandırmaya çalıştı. Sonra, “Şimdi ne yapacağım?” diye düşündü. Beklediği gibi korkuya kapılmamıştı. Gövdesini arkaya verdi, yastığa yaslandı. “Herhalde evleneceğim onunla!” diye mırıldandı. Bu düşünceden de korkmayınca, endişelendi. Neden hemen bu işin olacağını araştırmaya başladı.</p>

  <p class="block">“Hemen bu işin olacağını anladım, çünkü onu beğeniyordum!” diye düşündü. “Taa kurban bayramında bize geldiği gün onu beğendiğimi anlamıştım.” Ama bunlar çok sıradan, çok kullanılmış düşüncelerdi, kendine yakıştıramadı. “Akıllı, hırslı, girgin, yakışıklı...” diye sayıp dökmeye başladı. Bunları teker teker düşündükçe heyecanlandı. Bütün bu niteliklere sahip biri kendini beğendiği için gururlandı. Sonra birden: “Babam ne der?” diye düşündü. Babası Ömer hakkında hiçbir söz söylememişti. Yalnız bir kere Ankara’ya Ömer’in yazdığı bir mektubu aşağı kattan, kapının altından o yukarı çıkarmış, zarfı kızma uzatırken yüzüne bir gölge düşmüştü. Ya annem sağ olsaydı ne derdi? Annesinin kendisine gülümseyeceğini, iyi düşünmesini öğütleyeceğini aklından geçirdi. Annesi görücü usulüyle evlenmek zorunda kalmadığı için onun talihli olduğunu da söylerdi. Babası da böyle durumlarda fırsatı kaçırmaz, inkılâpçıları över, sonra Manisa Valiliği sırasında yaptıklarını anlatırdı. “Neler düşünüyorum?” diye söylendi. Bacaklarını karnına doğru çekerek bir tesbihböceği gibi yalakta büzüldü. “Aşk” diye mırıldandı. Bu utanç verici kelimeydi, aile içinde söylenmezdi, birisi, bir yabancı söyleyiverirse işitilmemiş gibi yapılırdı. Ailede herkes birbirini çok severdi, ama kelimenin çirkin ve hışırtıyı hatırlatan sesinden herkes çekinirdi. Bu ses Nazlı’nın aklına odalarda tek başına okunan romanları, bazı filmlerin çabuk bitmesini istediği öpüşme sahnelerini ve herkesin küçümsediği bazı kadınları getiriyordu. Birden bütün bu utanç verici şeyleri unutarak kelimeyi tekrarladı ve şaşırdı. Sonra gözünün önünde düğün canlandı. Manisa Postası’nın bu düğüne çok yer vereceğini düşündü. “Ömer’den nasıl sözederler?” diye mırıldandı. “Avrupa’da okumuş genç bir inşaat mühendisi...” Bu düşündüklerinden utandı. Okuldaki arkadaşlarının ne diyeceğini düşündü... “Hoş bir çocukmuş, yakışıklı bir mühendis,” derlerdi. Onların hepsinin boş kafalı olduğuna bir kere daha karar verdi. “Okula da gitmem artık!” diye düşündü. “Bütün o boş geçen derslerden, oradaki o bayağı havadan hoşlanmıyorum. Peki, ben neden hoşlanıyorum?” diye mırıldandı. “Herkes mutlu olsun, herkes iyi olsun, gülsün, akıllı olsun! O öyle. Onun bana böyle bir hayat yaşatacağına inanıyorum. Bari hemen yazayım da içkiye alışmasın!” Yataktan kalktı. Dolabı açıp aynaya bakmak geldi içinden. Bunu neden istediğini anlayamadan dolabı açtı, kendini sağlıklı ve neşeli buldu. “Ne kadar kolay!” diye düşündü.</p>

  <p class="block9" id="calibre_pb_26">&nbsp;</p>
</body>
</html>
