<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117968">5<br class="calibre5" />
  Eski Mahalle</p>

  <p class="block12">&nbsp;</p>

  <p class="block">Cevdet Bey suçluluk duyarak merdivenleri indi. Arabacıya Haseki’ye gideceğini söyleyip arabaya bindi. Terleyerek bir sigara daha yaktı. Araba harekete geçip, esnek yayların üzerinde tatlı tatlı sallanmaya, görüntüler pencerenin önünden akmaya başlayınca, sigaranın da yardımıyla, biraz kendine gelir gibi oldu. “Niye her şey böyle? Niye ben böyleyim?” diye mırıldandı. Sabahtan beri başından geçenler bir bir gözünün önünde canlandı. Ağbisinin ölüp ölmeyeceğini düşündü. Annesi de son günlerine kadar öleceğini tekrarlamış, ama son hafta birden değişmiş, kendini iyi hissettiğini söylemiş, derken birden ölüvermişti. Ama ağbisi hâlâ eski tersliğini sürdürüyordu. O utanç verici konuşmayı hatırlayarak kızardı. Ağbisi nişanlısını kaç kere gördüğünü sorarken Mari’ye bakıp gülümsemişti. Kiralık arabadan sözederken de yapmıştı aynı şeyi. Belki şimdi de arkasından gülüyordu. Ağbisiyle birlikte Ermeni kadının da gülüp gülmediğini düşündü. “Evet, belki şirin ve ilginç bir kadın, ama ona hayran değilim tabii!” diye mırıldandı. “Bunu nasıl söyledi? Bu artık utanmazlık! Ama ben o kadına hayran olamam. Çünkü en sonunda o kadın bir aile kadını değil, bir tiyatrocu o... Her akşam yüzlerce göz onu seyrediyor. Doktor nasıl elini öptü? Böyle bir şeyi nasıl yapıyorlar? Eğiliyorlar, uzanıyorlar, kadının elini öpüyorlar, sonra, her zamanki sakin, neşeli halleriyle durmayı başarıyorlar. Çünkü onlar bizim gibi değil. Onlar Hıristiyan!” Ağbisinin bütün düşüncelerini anlamasına, onu sevmesine rağmen bunları neden ona gösteremediğini düşündü. “Çünkü vaktim yok! Ticaretten hiçbir şeye gereken vakti ayıramıyorum.” Ağbisinin sözlerini hatırladı. “Paris’e gitti, buranın hiçbir şeyini beğenmez oldu.” Araba köprüyü geçiyor, tekerlekler köprünün ahşap döşemesini gıcırdatıyordu. Cevdet Bey köprüden gözüken eski İstanbul’a, kubbelere, durgun ve ölü Haliç’e baktı. “Burayı beğenmiyor! Buradaki her şeyi kötü buluyor, küçümsüyor! Beni de küçümsüyor, ama ben onu anlıyorum!” Köprünün öte, tarafındaki bir tabelâyı okudu: “En iyi puro ve sigaralar, Tütün Rejisi Mamulleri: Tütüncü Angelidis.” Bir sigara daha yakarak aynı düşüncelerin bulutlarında kayboldu.</p>

  <p class="block">Arabanın penceresinden Beyazıt Camii’ni, Harbiye Nezareti Külliyesi’ni görünce çocukluğunu hatırlayarak sevindi. Eskiden ağbisiyle buraya gezmeye gelirlerdi. Ramazanlarda caminin iç avlusunda kurulan sergi kalabalık olur, önemli insanlar burada görülebilirdi. Cevdet Bey hayatında ilk defa bir veziri burada görmüştü. “Ticaret Nazırı Ahmet Fehmi Paşa idi galiba? Kaç yıl oluyor? Ya on dokuz, ya on sekiz. Nusret Tıbbiye’ye girmişti, ama daha babam ölmemişti.” O günleri hatırlayınca hüzünlendi. Babasının yanında çalışır, odun keser, kereste istifler, yorulur, akşam yemeğinden hemen sonra uyuyakalırdı. “Oysa eliyle koluyla çalışan ahmak bir adam olmak istemiyordum! Okumak ve zengin olmak istiyordum.” O günleri özlemle hatırlamadığı için sevindi. “Ama o günlerde herkes herkesi severdi. Beni de severlerdi. Onlardan kaçtım!” Şimdi o kaçtığı insanların yanına gitmek zorunda kaldığı için korktu. “Belki de beni tanımazlar. Tanıyınca nasıl küçümserler. Ama, yok! Kıyafetime, şu arabaya hayran olurlar! Ne kadar sıkıcı şeyler olacak şimdi orada kimbilir...” Utançla az sonra olabilecek şeyleri gözünün önünde canlandırdı. “Arkamdan, civciv yumurtadan çıkmış, kabuğunu beğenmemiş derler, hayırsız derler. Niye böyle oldu? Bütün bunlar neden?” Araba Maliye Bakanlığı’nın önünden geçiyordu. Karşıda sarraf ve tefeci yazıhaneleri vardı. Zor durumda kalan maaş cüzdanı sahipleri bu dükkânlara gelir, maaşlarını çok ucuza kırdırırlardı. Cevdet Bey bu sarraf ve tefecilerin kazancının haksız ve insafsız bir kazanç olduğunu düşünürdü. Birden, “Bütün bunlar paradan!” diye düşündü. “Ben de bu yüzden kimsesiz kaldım! Her şey paradan! Onlar bir Müslüman’ın böyle tüccarlık yapmasını küçümserler!” Gene Haseki’de az sonra başından geçebilecek utanç verici sahneleri düşünerek terledi.</p>

  <p class="block">Araba Aksaray’ı geçtikten sonra sola doğru ilerledi. Az sonra ara sokaklara girdiler, ama daha Haseki’ye çok vardı. Cevdet Bey bu sokaklara bakarken “Hep aynı şeyler. Her şey aynı,” diye söylendi. “Hiçbir şey değişmiyor. Şu duvar, şu boyası dökülmüş pencereler, yosun tutmuş kiremitler. Hiçbir şey değişmiyor. Bunlar burada iki yüz yıl önce nasıl otururlarsa öyle oturuyorlar... Para kazanmak yok! Yeni birşeyler yok! Hayatlarında şey yok, evet hırs yok, hırs! Şu pisliğe bak. Şu mezbeleyi şuradan kaldırmak kimsenin aklına gelmez. İşte kahveye giriyorlar, oturuyorlar, gelip geçenlere bakıyorlar!” Bir kahvenin önünde, bir çınarın altında oturan entarili erkeklere baktı. Oturanlar da bu gösterişli kupanın içindekine dikkatle baktılar. Cevdet Bey onlarla gözgöze bakışarak ağır ağır önlerinden geçti. Sonra öfkeyle söylendi. “Ne bakıyorsunuz? Bunda bakacak ne var? Bir araba geçiyor, içinde bir adam oturuyor, onlar da bakıyorlar! Ah her şey ölü! Ağbim haklı. Entarili bir miskin değil, tüccar olduğum için ben de haklıyım!” Araba mahalleye yaklaşıyordu. Cevdet Bey aradaki pencereyi açarak arabacıya iki sokak sonra sola dönüleceğini söyledi. Sonra bir bahçede konuşan çocukları dinledi.</p>

  <p class="block">“…… edersen işte yutulursun!” diyordu bir çocuk!</p>

  <p class="block">“Avanağın bütün cevizlerini üttüm!” dedi öteki çocuk.</p>

  <p class="block">Cevdet Bey, “Biz eskiden cevizi keyif için oynardık,” diye düşündü. “Bunlar kumar için oynuyor, birbirlerinin cevizini alıyorlar galiba... İyi, iyi! Hiç olmazsa bu da bir şey; bir yenilik! Yeni kuşaklarda kazanma zevki oluşuyor işte.” Düşüncelerinden utandı. Araba sokağa sapınca korkuyla evlere bakmaya başladı. Evlerin hepsini tanıdı. Hiçbir şeyin değişmediğini gene düşündü. Zeynep Hanımlar’ın evinin önünde arabacıya seslendi.</p>

  <p class="block">Cevdet Bey arabadan indi. Çevresine bakındı. Bitişikteki eve İstanbul’a ilk taşındıkları gün gelmişlerdi. On yıl oturduğu o eve bakmak istemedi. Zeynep Hanım Teyze’nin bahçe kapısını açtı. Kapıya bağlı eski çıngırak şıngırdadı. “Nişantaş’taki o evi satın alırsam bahçe kapısına şöyle bir çıngırak asayım!” diye düşündü. Bahçe eski bahçeydi. Erik ağacı da aynı güçsüz, zayıf ağaçtı. Kapıyı vurdu, bekledi.</p>

  <p class="block">Kapıyı Zeynep Hanım açtı. Cevdet Bey’in kendisini tanıtmasını beklemeden:</p>

  <p class="block">“Aa, Cevdet oğlum, nereden çıktı böyle?” dedi ve ona sarıldı.</p>

  <p class="block">Cevdet Bey utançla terleyerek kadının elini öptü. Eli öperken küçüklüğün bazı unutulmuş kokularını, birkaç eşyayı, bir böceği, işlemeli bir masa örtüsünü hatırlar gibi oldu.</p>

  <p class="block">Kadın: “Gel içeri şöyle!” dedi. “Çıkar ayakkaplarını da bakayım. Maşallah, pek de şıksın. Nereden esti böyle?..”</p>

  <p class="block">Cevdet Bey: “Teyzeciğim, ağbim hasta...” dedi.</p>

  <p class="block">“Vah vah!” dedi Zeynep Teyze.</p>

  <p class="block">Cevdet Bey onun sinsi bir alaya başladığından şüphelendi..</p>

  <p class="block">Ayakkaplarını çıkarmış, gösterilen yere oturmuş, kıpır kıpır kıpırdanıyordu. “Fazla kalmayayım...” dedi.</p>

  <p class="block">“Ziya’yı mı görmek istiyor seninki?” dedi kadın.</p>

  <p class="block">“Evet!”</p>

  <p class="block">“Çok mu kötü?”</p>

  <p class="block">“Kötü ya!” dedi Cevdet Bey.</p>

  <p class="block">“Ziya’yı alacaksın ha? Zaten başka ne için gelirdin buraya?..”</p>

  <p class="block">Cevdet Bey: “Ah teyzeciğim, hiç vaktim olmuyor!” dedi. “Hep aklımdasınız. Vaktim yok!”</p>

  <p class="block">Kadın: “Dur da o zaman çocuğu çağırayım!” diyerek çıktı.</p>

  <p class="block">Cevdet Bey, “Hiç de korktuğum gibi olmadı işte!” diye düşündü. “Kadın beni sevgiyle karşıladı. Onlar, evet, insanı sevmeyi bilirler. Eh ne yapayım, ben de ticaret yapıyorum. Bunu da anlayışla karşılıyor... Her şeyi ne kadar büyüttüm! Saat kaç! Eyvah Fuat Bey ile yemeğe geç kalacağım!”</p>

  <p class="block">Kadın az sonra, elinde bir bardak ve tepsiyle içeri girdi: “Vişne şurubu!” dedi. “Sen vişneyi seversin...”</p>

  <p class="block">Cevdet Bey utancından kıpkırmızı kesilerek söyleyecek bir şey aradı, bulamadı, yalnızca teşekkür etti.</p>

  <p class="block">Kadın: “Çocuğa haber saldım, şimdi gelir!” dedi. “Babası sahi kötü mü?”</p>

  <p class="block">Cevdet Bey başını salladı.</p>

  <p class="block">Bir sessizlik oldu.</p>

  <p class="block">Kadın: “Senin işlerin nasıl oğlum?” dedi.</p>

  <p class="block">Cevdet Bey şikâyetçi bir tavırla: “Kötü, kötü!” dedi. Sonra birden yüzüklü elini cebine soktu.</p>

  <p class="block">Teyze: “Ne yapalım, düzelir. Her şey kötüye gidiyor. Allah sonumuzu iyi etsin!” dedi.</p>

  <p class="block">Gene sustular.</p>

  <p class="block">Az sonra, Cevdet Bey, babasının Ziya’yı beklediğini söyleyerek ayağa kalktı. Kadın çocuğun nerede kaldığını merak ederek pencereye gitti, baktı.</p>

  <p class="block">“Ah, işte gelmiş orada!” dedi. “Ama onu geri getir! Ne zaman getireceksin?”</p>

  <p class="block">Cevdet Bey babasını gördükten sonra çocuğu geri getirmeye söz verdi. Belki çocuk birkaç gün babasının yanında kalabilirdi. Teyze bunu anlayışla karşıladı, ama Cevdet Bey’i yaralayan bir güvensizlik de gösterdi. Birlikte dışarı çıktılar. Cevdet Bey eski bahçede yeni bir şey gördü: Bir kümes yapılmıştı. Bir tavuk kümesin damında yürüyordu.</p>

  <p class="block">Çıngırak, Cevdet Bey’e çocukluğunu hatırlatarak yeniden şıngırdadı. Kupa arabasının çevresinde toplanmış olan çocuklar dönüp baktılar. Cevdet Bey bir tanesini tanır gibi oldu.</p>

  <p class="block">Zeynep Teyze: “Ziya oğlum, bak kim geldi!” dedi. “Cevdet amcan geldi, tanıdın mı?”</p>

  <p class="block">Çocuk öne doğru bir adım attı. Bu şık kıyafetli amcadan korkmuş olmalıydı. Bir Cevdet Bey’e, bir de Zeynep Hanım’a bakarak birkaç korkak adım daha attı.</p>

  <p class="block">Cevdet Bey onu en son altı yıl önce bir kurban bayramında görmüştü. O zaman üç-dört yaşında gözüküyordu. Çocuğun yanağını okşadı. Ona sevimli gözükmeye çalışarak: “Nasılsın bakalım, beni tanıdın mı?” dedi.</p>

  <p class="block">Çocuk korkuyla başını salladı.</p>

  <p class="block">Zeynep Teyze: “Ziya, amcan seni gezmeye götürecek. Sonra da geri getirecek! Gezmek ister misin?” dedi.</p>

  <p class="block">Çocuk: “Arabayla mı?” dedi. Dönüp kupa arabasına baktı.</p>

  <p class="block">Arkadaşlarından biri arabacıya birşeyler soruyordu.</p>

  <p class="block">“Yaa, arabayla!” dedi Teyze. “Amcan seni arabasıyla gezdirecek!</p>

  <p class="block">Amcanın arabasıyla gezmek ister misin?”</p>

  <p class="block">Cevdet Bey gözünün ucuyla arabacıya baktı, duymamıştı.</p>

  <p class="block">Çocuk: “İsterim!” diye mırıldandı.</p>

  <p class="block">Teyze: “O zaman git de üstünü başını değiştir,” dedi. “Bu kılıkta o arabaya binilmez.”</p>

  <p class="block">Çocuk koşarak eve gitti. Başka bir çocuk: “Ziya arabaya binecek ulan!” diye bağırdı.</p>

  <p class="block">Teyze Cevdet Bey’e döndü. “Onu geri getir olur mu, orada bırakma!” dedi.</p>

  <p class="block">Arabanın çevresindeki çocuklardan biri tekerleklere sokulmuş, dikkatle bakıyordu. Yanına yaklaşan başka bir çocuğa dönüp: “Şu yaylara bak, çelik yaylar, bunlar iyi yaylanır!” dedi.</p>

  <p class="block">Güneş dar sokağı yakıyordu. Atların kuyrukları sineklere yetişemiyordu. Kafessiz bir pencereden bir ihtiyar arabaya bakıyordu. Hafif bir rüzgâr çıktı, sokağın tozunu havaya kaldırdı. Herkes alışkanlıkla ağzını kapadı, gözünü kıstı. Sonra rüzgâr dindi, ağızlar açıldı.</p>

  <p class="block">Teyze “O hâlâ padişahımıza karşı mı geliyor?” diye sordu.</p>

  <p class="block">Cevdet Bey: “Şimdi çok hasta!” diyerek kaşlarını çattı.</p>

  <p class="block">Çocuk evden koşarak geldi. Cevdet Bey, teyzenin elini öptü.</p>

  <p class="block">Teyze Ziya’yı kolundan tuttu: “Yaramazlık yapma, olur mu?” dedi. “Amca seni geri getirecek.” Cevdet Bey’e gözünün ucuyla şöyle bir baktı.</p>

  <p class="block">Cevdet Bey çocuğun elini tuttu. Birlikte arabaya bindiler. Arabanın çevresini çocuklar sardı.</p>

  <p class="block">Bir çocuk: “Ziya gidiyor, Ziya gidiyor!” dedi.</p>

  <p class="block">Araba hareket etli. Çocuk kayboluncaya kadar pencereden teyzeye baktı. Sonra dönüp Cevdet Bey’i korkuyla inceledi. Kendini güvenlikte hissedince dikkatle koltuğun köşesine oturdu ve bir dakikasını bile boşa harcamak istemediği şu araba gezisinden eksiksiz bir tat çıkarmak için, pencereden dışarısını seyretmeye koyuldu.</p>

  <p class="block">Cevdet Bey çocukla birşeyler konuşmak istedi, ama sözlerinin onu telaşlandırdığını görünce bu işi erteledi. Aksaray’dayken camileri, orayı burayı gösterdi. Beyazıt’tan geçerlerken ramazanda buraya hiç gelip gelmediğini sordu. Harbiye Nezareti’nin ne olduğunu, orada ne yapıldığını anlatmaya çalıştı, ama Ziya kelimelerden çok görüntülere değer veriyordu.</p>

  <p class="block13">Köprüyü geçerlerken Cevdet Bey saatine baktı ve altıya yaklaştığını şaşırarak gördü. Fuat Bey ile altı buçukta Serkldoryan’da buluşmak üzere sözleşmişlerdi. Ziya’ya babasının hasta olduğunu açmak istedi, ama bunu gene yapamadı. Çocuğun bakışlarında Cevdet Bey’i kaygılandıran bir şey vardı. Bunun ne olduğunu anlayamadı. Bir ara, “Şu sıkıcı iş bitse ve onu babasına teslim etsem!” diye düşündü ve ticari hesaplarına, dertlerine, tasarılarına gömüldü.</p>

  <p class="block">Araba pansiyonun önünde durduktan sonra Cevdet Bey, Ziya’ya babasının hasta ve kötü olduğunu anlatmasının şart olduğunu anladı. Merdivenleri çıkarlarken acele acele anlattı:</p>

  <p class="block">“Baban geçen gün yolculuktan geldi. Şimdi hasta. Arabayla gezdik. Ona misafirliğe geldik. Baban seni görmek istiyor. Yanında bir teyze var! Baban hasta olduğu için yatıyor. O teyze de ona bakıyor. Şimdi onları göreceksin. Korkacak hiçbir şey yok! Evet, Zeynep Teyze’nin yanına bu akşam, olmazsa yarın döneceğiz.”</p>

  <p class="block">Kapıyı Mari açtı. Ziya’ya gülümseyerek selâm verdi. Sonra eğilip bir de onu öptü ve elini dudaklarına götürerek “suss” işareti yaptı:</p>

  <p class="block">“Uyuyor!”</p>

  <p class="block">Ziya, Cevdet Bey’in arkasından korkuyla içeri girdi. Nusret sırtını kapıya dönmüş uyuyordu. Ziya battaniyenin altındaki gövdeye korkuyla baktı. Sonra bir şey kırmaktan korkuyormuş gibi dikkatle gösterilen yere oturdu.</p>

  <p class="block">Mari, Cevdet Bey’in yanına yaklaşıp fısıldadı: “Doktor durumun çok kötü olduğunu söylüyor. İlâçlar verdi. Ağrılarını ve acıyı dindirmek için iğne yaptı. Önce iğne olmak istemedi. Sonra razı oldu, uyudu.”</p>

  <p class="block">Cevdet Bey: “O zaman ben gideyim!” diye fısıldadı. “Akşam yeniden uğrarım!”</p>

  <p class="block">Mari: “Siz bilirsiniz!” dedi. “Çok da teşekkür ederim! Bir de şunu söylemeyi unuttum. Lütfen padişaha bomba atıldığını ona söylemeyin. Bunu öğrenirse çok heyecanlanır, ateşlenir, kötü olur.” Cevdet Bey’in çıkmasını beklemeden gidip Ziya’nın yanına oturdu ve onunla konuşmaya başladı.</p>

  <p class="block">Cevdet Bey Mari’nin Ziya ile bir çocukla konuşur gibi değil, eşiti olduğu bir insanla konuşur gibi ciddiyetle konuştuğunu farketti. Sonra kadına hayran olmaktan korkarak, “Evet, ama bir tiyatrocu!” diye düşündü. “Bir aile ona ne kadar uzak!” Dışarı çıktı.</p>

  <p class="block9" id="calibre_pb_8">&nbsp;</p>
</body>
</html>
