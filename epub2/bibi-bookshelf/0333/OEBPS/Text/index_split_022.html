<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block18" id="id_Toc388117983">7<br class="calibre5" />
  Yola Çıkmadan Önce</p>

  <p class="block12">&nbsp;</p>

  <p class="block">Ömer öğle uykusundan kalktı, saatine baktı. “Ne kadar uyumuşum!” diye düşündü. “Nazlı’ya geç kalıyorum!” Merdivenleri indi. Pencereden konağın arka bahçesini, yeşillikleri neşelendiren bahar ışığını gördü. Uzaktan deniz gözüküyordu. Bakırköy’ün önünden bir mavna geçiyordu. “Kemah’a gideceğim!” Sivas-Erzurum hattında çalışmaya karar vermiş, bir şirketle anlaşmış, Kemah ile Erzincan arasındaki bir tünelde çalışmak için bir anlaşma imzalamıştı. Bu anlaşmaya göre kendisi de işe sermaye katacaktı. Bu sermaye için şimdilik yeterli parası vardı, ama sonra sıkışacağını düşünüyor, Cemile Teyze’nin kirasını aldığı evi, sonra aynı yerdeki başka bir arsayı, Kapalıçarşı’daki bir dükkânı satmak istiyordu. Bunun için Cemile Teyze’ye gitmesi gerekiyordu.</p>

  <p class="block">Eniştesi salonun bir ucunda komşuyla bezik oynuyordu. Ömer’i görünce: “Uyandın mı?” dedi. Sonra komşuya döndü: “Vidonuzu görüyorum, efendim!”</p>

  <p class="block">Teyze yün örüyor, arada bir pencereden dışarı bakıyordu. O da: “Uyandın mı?” dedi.</p>

  <p class="block">“Ben gidiyorum, geç kaldım!” dedi Ömer. “Uyuşmamak,” diye düşündü, esnedi. “Bir havaya kapılmamalı, buna çok dikkat etmeli!”</p>

  <p class="block">“Cemile Hanım’a mı?” dedi teyze.</p>

  <p class="block">“Evet, onunla şu ev ve arsalar hakkında konuşmak istiyorum!”</p>

  <p class="block">“Enişten de görürdü o işleri!” dedi teyze. “Neyse, selâm söyle. Cemile’nin yeğeni nasıl? Neydi onun adı?”</p>

  <p class="block">“Nazlı! Hadi, teyzeciğim, geç kalıyorum. Akşama gelirim!”</p>

  <p class="block">Teyze fırsat çıktığı için sevinerek onu yanağından, eskiden rahmetli annesinin de öptüğü yerden öptü. Ömer akan zamanı farketti. Hızlı hızlı yürüyerek bahçeyi geçti. Bir faytona bindi. Sonra istasyonun önünden bir taksi çevirdi. Yolda İstanbul’dan uzaklaşmak zorunda kaldığı için hüzünlendi, ama tasarılarını kendi kendine tekrarlayınca rahatladı. Yalnız tatillerde değil, her gün komşusuyla bezik oynayan eniştesini, durmadan yün ören teyzesini düşünerek, “Onlar gibi olmamalı!” diye mırıldandı.</p>

  <p class="block">“Refik gibi de olmamalı. Muhittin gibi sabırlı da olamayacağıma göre...” Araba köprüyü geçerken Nazlı’yı düşündü. Onu bir ay önce gördüğü zaman konuştukları şeyleri hatırladı. “Niye arada bir öyle kızarıyordu?” diye düşündü. “Bir milletvekilinin kızı. Bir milletvekili fatih olma yolunda insana neler sağlayabilir?”</p>

  <p class="block">Kendini Nazlı’nın kocası ve o milletvekilinin damadı olarak düşündü. Ankara’da yeni yeni ihaleler alıyor, çok para kazanıyor, ona ve karısına hayran oluyorlar, arkasından da ‘Şu Ömer Bey hiçbir şeyle yetinmez’ diyorlardı. Birden düşüncelerinden utanarak: “Ne ayıp şey! Ne saçma şey!” diye mırıldandı ve güldü. Sonra Cemile Teyze’ye dükkânlar ve arsalar için söyleyeceklerini tasarlamaya başladı.</p>

  <p class="block">Kapıyı Cemile Teyze açtı. Ömer’i gene neşeyle karşıladı, daha önce gelmediği için çıkıştı, teyzesini ve eniştesini, hava günlük güneşlik olmasına rağmen yolda üşüyüp üşümediğini, kahvesini nasıl istediğini sordu. Ömer’in cevaplarını dikkatle dinledi, hizmetçinin izinli olduğunu söyledi, kahve pişirmek için mutfağa gitmeden önce de biraz hizmetçiden yakındı. Ömer, kadının arkasından bakarken, “Ee, Nazlı yok mu?” diye söylendi.</p>

  <p class="block">Kahvelerini içerlerken havadan sudan konuştular. Ömer, Cemile Hanım’ın sorması üzerine teyzesinin ve eniştesinin sağlığını, günlük hayatlarını anlattı. Cemile Hanım da kendi sağlığından yakındı. Tombul kollarını göstererek romatizmalarından çektiklerini anlattı. Sonra Ömer’in beklediği gibi bir sessizlik başladı. Teyze uzun uzun iç çekti.</p>

  <p class="block">Bunun üzerine Ömer çabuk çabuk anlattı: Kemah’a gidiyordu, bir yıla kalmadan yüklüce bir paraya ihtiyacı olacaktı. Cemile Teyze’sinden dükkânlara, ortak oldukları eve, arsalara alıcı bulmasına yardımcı olmasını rica ediyordu.</p>

  <p class="block">“Aman, her şey öyle satılır mı?” dedi kadın.</p>

  <p class="block">“Şimdi satılmayacak, teyzeciğim. Sonra satılması gerekecek!”</p>

  <p class="block">“Satmak iyi bir şey değildir. Rahmetli babam, bir kere mülk satmaya başladın mı sonu gelmez, derdi.”</p>

  <p class="block">“Ben bunları yemek için satmayacağım ki!” dedi Ömer.</p>

  <p class="block">“Sermaye etmek için satacağım.”</p>

  <p class="block">“İyi değildir, iyi değildir!” diye mırıldandı kadın. Ama sonra elinden gelen yardımı da yapacağını söyledi.</p>

  <p class="block">Ömer, “Ben buraya niye geldim?” diye düşündü. “Bu kadın bana hiçbir zaman yardım edemez. Ben buraya... Yoo, niye olmasın? Erenköy’ü iyi tanır...”</p>

  <p class="block">“Oğlum, Kemah nerede?”</p>

  <p class="block">“Erzincan’da.”</p>

  <p class="block">“Soğuk olur oraları.”</p>

  <p class="block">“Önümüz yaz!”</p>

  <p class="block">“Gene de sen kalın birşeyler almayı ihmal etme!” dedi Cemile Hanım. Sonra Erzurumlu bir uzak akrabasını anlatmaya başladı. Çayı elden ele dolaştırdıkları bir kocaman şeker parçasını yalaya yalaya içtiklerini söyledi. Sonra çay demlemek için mutfağa koştu.</p>

  <p class="block">Ömer odaya giren kül rengindeki kediyi gördü, ayağa kalktı. “İstanbul’dan gidiyorum!” diye düşündü, ama içinde arabadayken uyanan hüzün uyanmadı. Uyku mahmurluğundan kurtulmuş, hırsını bulmuş, bir fatih olması gerektiğini kesinlikle anlamıştı. “Bu hayatta çok şey yapılabilir!” diye mırıldandı. Kedi onu gözünün ucuyla süzerek yaklaştı, bir koltuğun üzerine bir hamlede sıçradı, yastığı kokladı, kıvrılıp yattı. “İstanbul’un da ama, tadını çıkaramadan gidiyorum!” Odanın içinde aşağı yukarı yürüyordu. Birşeyleri kırıp dökmek için sabırsızlanarak: “Hangi tat?” diye söylendi. “Londra’dayken İstanbul’u hiç de iyi düşünmezdim!” Pencereden dışarı, Boğaz’a bakıyordu. “Evet, İstanbul’u sevgiyle düşünmezdim, ama şimdi görüyorum ki, burada dostluklar var, bazı insanlar, yakınlar, tanıdık bir koku, gövdemi saran ılık bir hava var!” Bu doğruydu. Pencereden öteki duvara doğru yürüyordu. Bir kütüphane ve üstüste yığılmış kitaplar gördü. “Sözgelimi şu kız var! Ne okuyor acaba?” Kediyi gördü. “Ama burada kalırsam uyuşabilirim de. Para lâzım bana!” Bu da doğruydu. Geri dönüp pencereye doğru yürüdü. “Para kazanmak için İstanbul’dan kaçıyorum, ama İstanbul’u fethedeceğim.” Üsküdar’ın üstünde iki bulut kümesi vardı. “Belki de bu fatihlik denen şeyi abartıyorum, özeniyorum. Sakın, Avrupa’da öğrendim dediğim şeyler saçma şeyler olmasın?” Gene geri dönmüş duvara doğru yürüyordu. “Ama yok! Tutkularım var benim. Başkalarına benzemiyorum. Cesaretim var! Nerede kaldı şu kadın?” Ayak sesleri duyarak geri döndü. “Çayı getiriyor!”</p>

  <p class="block">Kapıya döndü, dalgın dalgın baktı: “Aaa, Nazlı bu!”</p>

  <p class="block">“Kusura bakma, çıkamadım, komşu çocuğuna İngilizce öğretiyordum,” dedi Nazlı.</p>

  <p class="block">Ömer yüzünün alıklaştığını farkederek gülümsedi: “Tabii, tabii. Demek İngilizce öğretiyorsun?”</p>

  <p class="block">Nazlı: “Odanın içinde aşağı yukarı yürüyordun galiba!” dedi.</p>

  <p class="block">Ömer kızın boynunun uzunluğuna şaşarak: “İstanbul’dan ayrılıyorum üç gün sonra!” dedi.</p>

  <p class="block">“Yaa! Nereye gidiyorsun?”</p>

  <p class="block">“Kemah’a!”</p>

  <p class="block">Nazlı, kedinin yattığı koltuğa oturmuş, kediyi kucağına almıştı. “Doğuya gidiyorsun demek?”</p>

  <p class="block">Ömer birden: “Sana Montesquieu gibi doğudan mektuplar yazayım mı?” dedi. Şaşkınlaştı. “Yok, yok o İran’dan mektuplardır değil mi? Hayır, o da değil. Bir İranlının mektupları... Sen okumuş muydun?”</p>

  <p class="block">“Okumuştum!” dedi Nazlı. Yüzünden bir şey anlaşılmıyordu.</p>

  <p class="block">“Çok okuyorsun galiba!” dedi Ömer. Sonra bir şey hatırlamış gibi oldu: “Ben yaşamak gerektiğine inanıyorum!” diyerek ayağa kalktı. Çok aptal buluyordu kendini.</p>

  <p class="block">“Evet, ama sen bir erkeksin!” dedi Nazlı.</p>

  <p class="block">Bu sırada teyze içeri girdi. İki gencin konuşmasında hemen hayran olunacak birşeyler bulmuştu galiba. Bir gölge gibi, varlığını duyurmamaya çalışarak, sessizce bir köşeye oturdu, ama Ömer onu farketmişti. Sözlerinin onun tarafından dikkatle dinlendiğini anlıyordu.</p>

  <p class="block">“Doğru! Senin işinin ne kadar zor olduğunu biliyorum. Burada kadınlara dünya gerçekten cehennem. Sizleri evlerin içine mahkûm ediyorlar!” Bunları Cemile Hanım’a bakmadan söylemişti.</p>

  <p class="block">“O kadar da değil. Sonra insan bu sınırları zorlayabilir!” dedi Nazlı.</p>

  <p class="block">Ömer, “Aman, ne kadar akıllı!” diye düşündü. “Bir kişiliği var... Şu söz: ‘Sınırları zorlayabilir...’ Herkesin söyleyemeyeceği bir şey bu. Üstelik sevimli de.” Kendini bayağı buldu.</p>

  <p class="block">“Sonra bizde inkılâplar yapılıyor!..” dedi Nazlı. “Bazı bakımlardan çok ileriyiz!”</p>

  <p class="block">“Evet!” dedi Ömer.</p>

  <p class="block">“Sen ama, galiba inkılâpları küçümsüyorsun!”</p>

  <p class="block">“Yok, yok! Sakın şey sanma. Ben kendi hırslarımı...”</p>

  <p class="block">“Aaa, ne biçim şeyler söylüyorsun misafire!” diyerek Cemile Hanım Nazlıyı payladı.</p>

  <p class="block">Ömer birden: “Ben kendimi bir fatih olarak görüyorum!” dedi.</p>

  <p class="block">Gene Cemile Hanım cevap verdi: “Ama o İstanbul’u aldığında daha gençmiş. Ne yakışıklıdır değil mi? Sen de yakışıklısın maşallah!” Eliyle tahtaya vurdu.</p>

  <p class="block">Ömer konuşmanın daha da bayağılaşmasından korktu. “Evet, akıllı ve sevimli!” diye düşündü. Daha çok konuşmak istemiyor, çayını içip hemen kaçmak geliyordu içinden.</p>

  <p class="block">Cemile Hanım: “Şimdi kocaman gençler oldunuz, ciddi ciddi konuşuyorsunuz, ama ben sizin bu kadarlığınızı da biliyorum!” dedi, güldü. Nazlı’nın çocukluğuyla ilgili bir anısını anlattı. Sonra bir yenisine başlamıştı ki Nazlı öfkelendi:</p>

  <p class="block">“Aman, halacığım, siz de herkese bunları anlatırsınız.”</p>

  <p class="block">“Ömer herkes değil ki. Peki, peki, ben çay getireyim size!”</p>

  <p class="block">Kadın çıktıktan sonra Ömer: “Çok üzerine varıyor galiba!” dedi.</p>

  <p class="block">“Evet!” dedi Nazlı. Eliyle sinirli bir hareket yaptı. “Bu kadarı da olmaz artık!” Hareketin etkisiyle kucakta uyuklayan kedi başını kaldırmıştı.</p>

  <p class="block">“İşte, görüyorsun ya, inkılâp bir milletvekili evine bile girememiş!” dedi Ömer.</p>

  <p class="block">“Hayır! Babam Ankara’da oturur!” dedi Nazlı.</p>

  <p class="block">Sonra bir sessizlik başladı.</p>

  <p class="block">Az sonra Cemile Hanım çın çın neşeli, elinde çay tepsisi, içeri girdi. Reçelli ekmekler yaptığını söyledi, kendi gençliğinden neşeyle sözetti, sonra ekmeklerden yemediği için Nazlı’ya çıkıştı ve Ömer’e döndü:</p>

  <p class="block">“Hiçbir şey yemiyor bu. Ne olacak bilmiyorum. Çok sıska değil mi?”</p>

  <p class="block">“Yok, canım!” dedi Ömer. “Nasıl olmalıysa öyle!” Gene yanlış bir şey söylediğini düşündü.</p>

  <p class="block">“Sen de ye bunlardan! Sana da yaptım!” dedi Cemile Teyze.</p>

  <p class="block">Ömer bir şey yapmış olmak için ekmeklerden bir tane aldı, köşesinden ısırdı. Patavatsız bir yabancı, neredeyse bir budala gibi hissediyordu burada. “Bu evde elimi kolumu bağlayan birşeyler var! diye düşündü. “Zaten bütün İstanbul’da öyle bir hava var! Sanki ne diye burada oturuyorum ki. Kalkayım!” Ama kalkmadı. Hiç de alışık olmadığı bu beceriksizliğini daha çok ortaya dökmek istiyormuş gibi oturdu. Bir şey bekliyordu sanki, ama bunun ne olduğunu bilmiyor, öğrenmek için de oturuyordu. Bir ara, “Üç günüm kaldı İstanbul’da. Hâlâ bu evde pinekliyorum!” diye düşündü. “Oysa Beyoğlu’na çıkabilir, eğlenebilir, biraz olsun neşelenebilirim.” Ama Beyoğlu eğlencelerinde bulamayacağı bir şeyi burada bulduğunu hissederek oturdu. Konudan konuya atlayarak konuşan Cemile Hanım’ı dinledi. Sonra birden, “Bir fatih olacaktım ben!” diye mırıldandı ve ayağa kalktı.</p>

  <p class="block">“Artık ben gideyim!”</p>

  <p class="block">“Gidiyorsun. Gidiyorsun ha!” dedi Cemile Hanım. Taa Kemah’a. Ne zaman döneceksin?”</p>

  <p class="block">“Kimbilir ne zaman?” dedi Ömer ve gene kimsesiz, bekâr bir erkek havasına büründüğünü, anlayış beklediğini farkederek utandı. Bu evde utanıp duruyordu.</p>

  <p class="block">“Teyzene, eniştene selâm söyle.”</p>

  <p class="block">Kapının önüne gelmişlerdi bile. Ömer, Nazlı’ya bakıyor, yüzünü okumaya çalışıyor, ama istediğini bulamıyor, ya da bulamadığını sanıyordu. Son anda bir şakayı akıl etti: “Sana İran’dan mektuplar yazayım mı?” dedi.</p>

  <p class="block">“Yaz, yaz!” dedi Nazlı. Yüzünde aranan şey bir an belirir gibi oldu.</p>

  <p class="block">“İran’a da mı gidiyorsun?” dedi Cemile Hanım.</p>

  <p class="block">“Yok, şaka ediyorum!” dedi Ömer. “Zaten kitabın adı da o değildi.” Açık havaya çıkmış gibi rahatlamıştı.</p>

  <p class="block">Teyze onu avutmak isteyen bir sesle: “Taa nerelere gidiyorsun?” dedi. “Yolun açık olsun! Allah yardımcın olsun!”</p>

  <p class="block">“Yazarım size, haber veririm!” dedi Ömer. Merdivenleri iniyor, kendini sağlıklı ve akıllı buluyordu.</p>

  <p class="block"></p>

  <p class="block9" id="calibre_pb_23">&nbsp;</p>
</body>
</html>
