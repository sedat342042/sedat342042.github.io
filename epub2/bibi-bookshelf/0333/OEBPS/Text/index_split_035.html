<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117996">20<br class="calibre5" />
  Biz Niye Böyleyiz?</p>

  <p class="block12">&nbsp;</p>

  <p class="block">“Babanız!” dedi Sait Nedim Bey. “Babanız!.. Babanız... Eğer bunu söylememi küstahlık saymazsanız.”</p>

  <p class="block">“Rica ederim!”</p>

  <p class="block">“Evet, bunu söylememi küstahlık saymazsanız ve biraz da şu içtiğim içkinin etkisini gözönünde tutarsanız ‘izin verin lütfen’ babanızı çok takdir ederim. Bunu söylemek istiyordum. İstiyordum ki rahmetli babanızdan biraz sözedelim, geçmişi hatırlayalım, kendimizi düşünelim. Bunları yapalım.”</p>

  <p class="block">Bunları yapıyorlardı. Hem bunları yapıyorlar, hem de Sait Nedim Bey’in paşa babasından kalan Nişantaşı’ndaki konakta, sofrada, ağır akşam yemeğinin üstüne, meyvelerini yiyorlardı. Cevdet Bey ile Nigân Hanım’ın düğününün yapıldığı konaktı bu.</p>

  <p class="block">Sait Bey son bir gayretle: “Bunu söylemek istiyordum,” dedi. “Bizim memleketin babanız gibi insanlara ihtiyacı var!”</p>

  <p class="block">Refik: “Yani nasıl insanlara?” diye sordu.</p>

  <p class="block">Sofrada bir durgunluk oldu. Osman: “Bu da hiç sorulur mu? Babamızın nasıl bir insan olduğu ortada! Üstelik Sait Bey saatlerdir bunu anlatıyor!” diye düşünüyormuş gibi hayretle Refik’e baktı. Sait Nedim Bey açıklamasını yapmadan önce ağzına birkaç tane üzüm attı. Güler ağbisinin cevabını beklerken kaşlarını çattı, çatal bıçakla yediği şeftaliyi dikkatle kesmeye koyuldu.</p>

  <p class="block">Sait Nedim Bey gülümsedi: “Babanız gibi, paranın ve ailenin ne demek olduğunu bilen insanlara...” Sözlerinden hoşlanarak önce karısına, sonra kızkardeşine ve sofrada oturan öteki iki kadına, Perihan ile Nermin’e baktı. Onların yüzünde istediği şeyi göremeyince, galiba, biraz daha açıklama yapması gerektiğini anladı: “Anlatamadım, anlatamadım!” dedi. “Anlatmaya çalışacağım, ama kahvelerimizi ve sigaralarımızı içerken. Çünkü, galiba, gevezeliğim hanımları yordu.”</p>

  <p class="block">Beklenildiği gibi, hanımlar bu sözlere karşı çıktılar. Sait Bey hem çok ilginç şeylerden sözediyordu, hem de anlattığını çok hoş anlatıyordu. Nermin ayrıca sözü edilen şeylerin herkesi yakından ilgilendirdiğini de söyledi. Sait Bey de yapmacıklığını gizlemese bile bir alçakgönüllülük takınmak zorunda kaldı. Evet, belki sözleri ilgi çekiyordu, ama kendisi de şu çenesini bir türlü tutamıyordu. Az önce hanımlardan birinin, haklı olarak, esnediğini görmüştü. Gene ona karşı koymaya başladılar. Ama bu sefer hafif bir tedirginlik oldu. Refik, Perihan’ın kızardığını farketti. Birkaç dakika önce esneyen Perihan’dı. Ama ilgisizlikten değil, galiba iş olsun diye esnemişti. Perihan arada bir masanın kenarında yatan seter köpeğe de bakıyordu.</p>

  <p class="block">Yemek masasından kalkıp, ortasında pirinç kakmalı bir mangal duran geniş bir odaya geçtiler. Yüksek pencereleri ve geniş cumbasıyla bu oda, bahçeye uzanıyor, tavanda asılı avizenin ışığı yakındaki ıhlamur ağacına vuruyordu. Nişantaşı’nın çoğu bahçeleri gibi bu konağın bahçesinde de ıhlamur ve kestane ağaçları vardı. Sait Bey’in rahmetli Cevdet Bey’i anmak ve geçmişe tatlı bir yolculuk yaparak sohbet etmek için verdiği yemekten önce, hava kararırken ve can sıkıcı yağmur bulutları tepede toplanırken ev sahibi, ağaçların tarihi hakkında birkaç söz söylemişti. Şimdi de konağın tarihinden sözediyor, rahmetli babasından kalan bu yapıyı yeniye nasıl çevirdiklerini anlatıyordu. Selamlığın bu geniş sofasını salona çevirmek için çok masraf yapmışlar, döşemeyi baştan aşağı yenilemişler, bazı duvarları yıkmak zorunda kalmışlar, ama eskiyi de kurtarmışlardı. Birçoklarının sandığı gibi eski yeniye dönüştürülemeyecek bir şey değildi: İnsan gelip geçici heyecanlara kapılmayacak kadar sakin ruhlu ve becerikli olursa, eskiyi biraz kıvırıp bükerek yeniye çevirebilir, birçoklarının yeni baştan yapmaya kalkıştığı şeyi, küçük ama, zeki uzlaşmalarla zamana uydurulan eskinin içinden çıkarabilirdi. Sait Bey bunları söyledikten sonra gene kendi gevezeliğinden yakındı ve bu konuya, belki gene, bu konakta evlenen rahmetli Cevdet Bey’den sözetmeye cesaret edebilirse döneceğini söyleyerek sözü artık konuklarına bıraktığını ilân etti.</p>

  <p class="block">Bir suskunluk oldu. Seter köpek içeri girdi. Herkes, “Acaba şimdi ne konuşsak?” diye birbirine bakıyordu. Yemekten önce biraz yağmur serpiştirmiş, ağustos sonunun sıcak havalarından sözedilmişti; Nigân Hanım’ın ne kadar üzgün olduğundan sözedilmişti; Cevdet Beyin ölümünden sonra şirkette yapılan son düzenlemelerden de sözedilmişti; Refik ile Perihan’<span class="calibre3">ın iki aylık kızı da tabii hatırlanmış, gazetelere yansıyan dünya ve memleket haberleri de gözden geçirilmişti; kimsenin sağlığından da bir şikâyeti olmadığına göre başka neden sözedilecekti? Köpek odadaki suskunluğu yadırgayarak çevresine bakındı. Sonra mangalın yanına uzandı.</span></p>

  <p class="block">Refik, “Niye geldik biz buraya?” diye düşündü. Son günlerde artan sıkıntısını ve Perihan ile karşılıklı tekrarladıkları hayatın amacına ilişkin can yakan sözleri unutabileceğini, güzel bir yemeğin ve hoşsohbet bir tüccarın gevezeliklerine kendini bırakabileceğini ummuştu, ama şimdi gene kendisini, hayatını, Perihan’ı, üstelik bir de şu dul kadını, Güleri düşünüyor, Gülerin nasıl biri olduğunu düşününce de endişeleniyordu. Sinsi ve soğuk bir endişeydi bu: Korku gibi düşünülmemesi, sağlıklı ve dengeli bir bilince yaklaştırılmaması gereken şeyleri yaklaştıracağını sezdiriyor, dikkatli ve titiz adımlarla sokuluyordu. Refik birden, “Bütün yaz hiçbir şey yapmadım!” diye düşündü. “Yeni hiçbir adım atamadım. Gene yazıhaneye gittim. Gene Perihan’la sıcaktan şikâyet edip karar veremeyerek oturdum. Belki biraz okudum, ama ne için? Şimdi de, şu dul kadına aklım takılıp duruyor!”</p>

  <p class="block">Kahveler gelince Sait Bey: “Bakın!” dedi birdenbire. “Bakın, bu köpek aklıma neler getiriyor! Kimse bir şey söylemiyor, gene konuşmak bana düşüyor, bunun için söylüyorum!”</p>

  <p class="block">“Rica ederim!” dedi Osman. Kibarlığı ve düşünceli olmasıyla gururlanıyormuş gibiydi.</p>

  <p class="block">“Bakın, bu köpek bu evde rahat, yaşıyor, geziniyor, kaşınıyor... Bu köpek babamın, rahmetli babamın zamanında bahçeye zor girerdi. Müslüman evinde köpek, olacak şey mi?” Köpeğe seslendi: “Gel buraya bakayım Kont!”</p>

  <p class="block">Köpek saygıyla ayağa kalktı, gerindi, kuyruğunu sallayarak efendisine gitti.</p>

  <p class="block">Sait Bey düşüncelerini bir şakayla sunabilmenin keyfiyle: “Sen Müslüman evine yakışacak şey değilsin!” dedi. Sonra kahve içen konuklara dönüp güldü: “Ama görüyorsunuz ya, oldu işte. Biz ona alıştık, o bize. Zamana uyduk. Annem görseydi bütün evi şartlatırdı.” Köpeğe döndü: “Hadi, tamam, tamam, git sen yerine otur!”</p>

  <p class="block">Neden çağrıldığını anlayamayan hayvan biraz kararsız kaldı. Sonra çevreyi kolaçan etti, konukları kokladı, ıslak burnunu Refik’in eline değdirdi, her şeyin her zamanki gibi sakin ve düzenli olduğuna karar verince güvenle yattı.</p>

  <p class="block">Sait Bey: “İşte bunu söylemek istiyorum!” dedi. “Her şeyi zamana uyduruyoruz da farkında değiliz. Söylediğim gibi eski neden yeniye uydurulmasın? Bakın şu odaya. Bir salon değil mi burası? Dün bir selamlığın sofasıydı. Bakın bana. Basit ve geveze bir tüccar değil miyim? Yok, yok, izin verin artık anlatayım. Dün bir paşa oğluydum... Anlatabiliyor muyum? Rahmetli babam der ki, bizde büyük değişmeler fazla göz almaz, çünkü hep küçük ve sonsuz uzlaşmaların sonucudur... Ne dersiniz bu düşünceye? Evet, uzlaşmalar... Küçük ve zeki uzlaşmalar ki, bütün tarihin bu sessiz akışını sağlamış! İşte böyle derdi rahmetli babam. Benim bir tüccar olacağımı, her şeyi toprakları, arsaları satıp satıp ticarete yatıracağımı, Güler’in küçük ve Cumhuriyetçi basit bir askerle evleneceğini bilirmiş gibi... Avrupa, ah Avrupa! Hep onu düşünüyorum, oraya her gidişimde onu düşünüyorum. Onlar neden öyle de biz böyleyiz? Evet, soruyorum. Onlar neden öyle de biz böyleyiz? Durun! Likör içer misiniz? Kahveyle güzel olur.” Kimseden karşılık beklemeden fırlayıp büfeye yürüdü. Birkaç şişe aldı. Sonra karısına: “O albümü de getirsene!” dedi. “Avrupa albümünü!” Biraz utanmış gibiydi, ama heyecanını yatıştırmak istemiyordu. Daha çok konuşmak, içini dökmek istiyor, Refik’e ve Osman’a bakarak cesaret arıyordu.</p>

  <p class="block">Kısa ve sinirli bir sessizlik oldu. Nermin’le Güler kahveyle likör içmeye karar verdiler.</p>

  <p class="block">Osman düşünceli bir tavır takınarak: “Haklısınız. Çok haklısınız!” dedi. Ağırbaşlılık ve hoşgörüyle tatsızlığı yumuşatmak istiyordu galiba.</p>

  <p class="block">Atiye Hanım elinde bir albümle geldi. “Çocuğun resimlerini de getirdim!” dedi. “Avrupa albümü”nü Refik’e verdi.</p>

  <p class="block">Sait Bey, albümü karıştıran Refik’e: “Ben geçmişe yolculuk kadar Avrupa’ya yolculuktan da hoşlanırım!” dedi. “Fotoğraf çekeriz sık sık, sonra yapıştırırız. Şimdi nereye bakıyorsunuz?” Kalkıp Refik’in yanına geldi. Resimlerden ve kartpostallardan da olsa, Avrupa’yı seyretme zevkini genç konuğuyla paylaşmak istiyordu. Refik’in omuzunun üstünden albüme baktı: “Ah, bakın bu Paris, dört yıl önce 1933’ün Paris’i nasıl? Gençmişim o zamanlar, değil mi? Bu da aynı yıl... Bunlar Berlin’de çekilen resimler. Paris ve Berlin! Avrupa’ya çıkan hangi insan, dünyanın biraz farkına varan hangi Türk bunlardan vazgeçebilir?.. Viyana var belki bir de, ama ben müzikten anlamam... Ah, bakın bu geçen yılın gezisi. Paris! Çok çabuk çeviriyorsunuz. Durun. Tanıdınız, değil mi?”</p>

  <p class="block">Refik tanımıştı tabii: Ömer’in resmiydi bu. Elinde bavulla bir tren kompartımanında surat asıyordu.</p>

  <p class="block">“Tabii bizim Rastignac bu!” diye bağırdı Sait Bey. “Dönüş yolunda trende görmüştük. Ne yapıyor şimdi?” Refik’in cevabını beklemeden devam etti: “Bakın bu da aynı yıl çekilmiş... Berlin’de tanıdığımız bir Fransız ailesi... Evet, evet. Fransız ailesi, gerçek, kültürlü, şakacı bir Fransız ailesi... Şarap, peynir, Eyfel Kulesi... Sonra kadından anlayan erkekler! Çok mu çenem düştü?.. Ama, bakın işte bir aile! Bakın bu resme. Berlin’de aynı otelde kalıyorduk. Odalarımız yanyanaydı. Sabah kahvaltısını birlikte yapıyorduk. Şakacı insanlar... Sayfayı çevirin. Bakın tam bir aile... İşte Cevdet Bey’i bunun için anıyorum. Bunun için. Evet, Cevdet Bey kusursuz bir aile kurdu. Belki gülünç bulacaksınız, ama sizin ailenize, Işıkçı ailesine hayranım: Başarılı bir baba, çalışkan çocuklar, güzel ve iyi anneler, sağlıklı torunlar... Nasıl olması gerekiyorsa öyle. Saat gibi, ama renkli canlı, tam onlar gibi!” Birden bir kahkaha kopardı. Ama pek içlen bir kahkahaya benzemiyordu bu. Daha çok söylediklerini yumuşatmak, uygunsuz bir şey söylemişse bunun farkında olduğunu hissettirmek için gülmüştü galiba. Sonra Refik’in yanından ayrıldı. Likör dolu küçük kadehi havaya kaldırdı. “Biz de işte birşeyler yapmaya başladık!” dedi. “Likör yapıyoruz. Likör sanayii! Mecidiyeköy’de likör fabrikası... Büyük kuruluş! Hah! Güleyim bari... Söyleyin şimdi, söyleyin, niye biz böyleyiz de onlar öyle? Niye? Bunun sırrını kim biliyor? Söyleyin! Niye biz böyleyiz? Niye biz biziz ve böyleyiz? Söyleyin!”</p>

  <p class="block">Güler: “Çok heyecanlandın ağbi!” dedi. “Otursana!”</p>

  <p class="block">Sait Bey elindeki likör bardağını herkese göstererek sallıyor, kızkardeşinin söylediklerini duymamış gibi orada dikiliyordu. Çevresinde utanç ya da telâş gibi bir şey oluşmuştu. Kimse onun ne kadar ciddi, ne kadar içten olduğunu kestiremiyordu. Herkes kendini heyecana kaptırmış gibiydi. Ağır yemeğin üzerine gevşeyen yüzlere birdenbire beklenmedik bir gerginlik bulaşmıştı. Herkes Sait Bey’in durup durup tekrarladığı soruya cevap arıyor ve bulamıyormuş gibi üzgün gözüküyordu. Belki biraz da Sait Bey’in alaylarına gülüyor, gerçekten bizim niye böyle olduğumuza şaşıyormuş gibiydiler.</p>

  <p class="block">“Neden böyleyiz biz?.. Böyleyiz, böyleyiz! Lütfen karışmayın bana bu akşam! İçtim ve coştum! Eh, arada bir insan böyle şeyler yapmalı. Yüreğin gerçek coşkusuna kendini bırakmalı. Çünkü bıktım, yemin ederim ki, bıktım, bıktım kendimi denetlemekten, kasılmaktan.” Refik’in kucağındaki Avrupa albümünü işaret etti. “Onlar gibi olmak için, onlar gibi olmak için kasılmaktan ve içimden geleni yapmamaktan bıktım. Bu akşam kendimi bırakıyorum. Uzlaşmıyorum ve bağırıyorum!”</p>

  <p class="block">Sonunda likör kadehini dikti ve bir kahkaha daha attı. Bu seferki kahkaha sinir bozucu bir şeydi.</p>

  <p class="block">Refik ilk defa Güler’in endişelenir gibi olduğunu gördü. Bu gür ve sinirli ses konakta alışılmadık bir şey olmalıydı. Köpek de yattığı yerden başını kaldırmış şüpheyle tuhaf şeyler yapan efendisine bakıyordu.</p>

  <p class="block">Sait Bey köpeğin başını kaldırdığını görünce: “Aaa, çok ileri gittim galiba!” dedi. “Baksanıza, Kont bile huysuzlandı.” Köpeğe bakarak bir süre kıpırdamadan durdu, sonra: “Kont!” dedi. “Kont, otur, otur çağırmıyorum seni!” Dönüp kendini seyredenlere baktı. “Paris’te kibar bir kadın görmüştüm!” dedi. “Elektrik direğinin dibine işeyen köpeğini çekiştiriyor, ‘Hadi Paşa, hadi Paşa gel’ diyordu. Doğrusu bir paşa oğlu olarak alınmadım değil. Ben de buna Kont andını verdim.. Her neyse! Bıktınız, değil mi bir tüccarın gevezeliklerinden? Hepimiz tüccarız artık. Şeker, demir, araba, tütün ya da incir. Susuyorum artık. Susuyorum, susuyorum. Hem verin bana artık o albümü de bu konu kapansın. Hala oraya mı bakıyorsunuz? Bu bizim Rastignac ha? Fatih gibi bir şey. Nasıl? Ne yapıyor şimdi o? İnanın, sizin benim gibi biri değildi. Ama sonunda mutsuz olacak... Çünkü uzlaşmak gerek. Babam haklı: “Uzlaşmak gerek. Bizim fatih gururlu birine benziyordu. Ama kapayalım bu konuyu. Peki ne yapıyor Ömer Bey şimdi? Mutsuzdur mutlaka. Ah, uzlaşmak gerek, uzlaşmak gerek, yüreği susturmak, bir tüccar olmak, sakin ve ihtiyatlı, dengeli ve kurnaz olmak gerek. Alınmıyorsunuz değil mi? Tüccarız hepimiz. Önemli mi bu? Alıp satıyoruz, alıp satıyoruz… Ama gene konaklarımızda yaşıyoruz işte. Bu önemli. Gördünüz ya! Yerime oturdum. Köpek de başını gömdü. Şimdi susuyorum. Susuyorum. Utancı, yüzyıllar sürecek utancı bekleyerek susuyorum!” Oturduğu koltuğun arkalığına başını bir hasta gibi yasladı ve sustu.</p>

  <p class="block">Bir sessizlik başladı. Refik, ev sahibinin bu coşkusundan sonra çok utanacağını baştan beri düşünüyordu. Az önce birisi ölmüş ya da yıllar önce işlenmiş bir cinayet itiraf edilmişmiş gibi bir utanç ve şaşkınlık vardı. Refik, “Bari birisi bir şey söylese,” diye düşündü. Güler’e baktı. “O ne düşünüyor? Küçük ve Cumhuriyetçi bir asker… Acaba ayrıldığı o askerden o da mı öyle sözediyor? Birisi bir şey söylese ya…”</p>

  <p class="block">“Ah, Cevdet Bey, nerelere getirdiniz bizi, nerelere!” Gene Sait Bey’di. Başını kaldırmış, can çekişen bir komutan tavrı takınmış, hoşgörüyle gülümsüyordu.</p>

  <p class="block">Ev sahibinin takındığı bu hoşgörü gerginliği gevşetti. Refik, Ömer’den sözedip etmemeyi düşündü. Sonra Perihan’a baktı. Perihan da gösteriden fazla etkilenmemiş gözüküyordu. Refik onun bu rahatlığını görünce ferahladı.</p>

  <p class="block">Sonra birden Atiye Hanım: “Ah, ne güzel anlattın Saitciğim!” dedi. “Ne güzel heyecanla anlattın; şeyi de anlatsana. Onu da hep heyecanla anlatırsın. Rahmetli baban anlatırmış onu da. Hani Abdülhamit, Kâmil Paşa’yı azarlarken içeri haremağası girmiş de... Onu da anlatsana lütfen!”</p>

  <p class="block">Sait Bey: “Susacağımı söylemiştim!” dedi. “Artık susacağım.” Sonra esnedi ve kendi dalgalı bilincine gömüldü.</p>

  <p class="block24" id="calibre_pb_36">&nbsp;</p>
</body>
</html>
