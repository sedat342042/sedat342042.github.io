<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117969">6<br class="calibre5" />
  Öğle Yemeği</p>

  <p class="block12">&nbsp;</p>

  <p class="block">Cevdet Bey sokağa çıkar çıkmaz arabacının yanına gitti. O pis kokulu sigaralardan içen adama, yedi buçukta gelip kendisini Serkldoryan Kulübü’nün kapısından almasını söyledi. Alaturka saat altıyı çeyrek geçiyordu.</p>

  <p class="block">Fuat Bey ile altı buçukta buluşacaklardı. Cevdet Bey üye olmadığı bu kulübe elini kolunu sallayarak girmekten çekindiği için biraz oyalanmaya karar verdi. Ana cadde üzerinde gezindi. Halep Çarşısı’na gitti. Varyete Tiyatrosu’nun ilânlarına baktı. Burada bir kere, Avrupa’dan gelen bir operet trupunun temsilini seyretmiş, ölesiye sıkılmıştı. İnsanların vakit geçirmek için başvurdukları çarelere şaşarak, vitrinlere, yürüyenlere, arabalara baktı. Bir sigara içti. Öğle yemeğinden sonra, saat sekizde Teşvikiye’ye Şükrü Paşa’nın konağına gideceğini düşündü. Az sonra da Fuat Bey’i gördü.</p>

  <p class="block">Cevdet Bey ile Fuat Bey yaşıttılar. İkisi de tüccardı ve onları birbirlerine yaklaştıran şey bu özellikleriydi: İkisi de hem Müslüman, hem büyük tüccar olmanın ortaklık duygusuyla tanışır tanışmaz birbirlerine karşılıklı ilgi duymuşlardı. Sonra ikisi de bekârdı, ikisi de nalburiye ile uğraşıyordu, ikisi de ince ve uzundu. Ama Cevdet Bey’e göre, benzerlik ve ortaklık duygusu burada sona eriyordu. Çünkü Fuat Bey tüccarlık gelenekleri olan bir aileden geliyordu: Müslümanlığa dönen Selanikli bir Yahudi ailesindendi; ayrıca masondu ve Selanik’te geniş bir çevresi vardı, İstanbul’a bir dükkân açmak için geldiğinde Cevdet Bey’le tanışmıştı. İki yıldır, ailesinin ve ticarethanesinin olduğu Selanik’ten İstanbul’a her gelişinde Cevdet Bey’i arar, birlikte bu kulübe öğle yemeğine giderlerdi. Yemeklerde, görüşmedikleri sürede yaptıkları işlerden, hayatlarından sözederler, birlikte iş yapmak, bir ortaklık kurmak, evlenmek gibi tasarılarını gözden geçirirler, sonra, şundan bundan neşeyle konuşarak dedikodu ederlerdi. Fuat Bey ile dostluk, Cevdet Bey’e, içine bir türlü giremediği, İstanbul’un zengin ve ayrıcalıklı kişilerinin toplumsal hayatını, kenarında köşesinde dolaşıp durduğu seçkinler çevresini tanımak ve bu çevreye sokulmak fırsatını verdiği için faydalı ve öğreticiydi. Yalnızca şu kulübe bir gelişinde bile, Cevdet Bey aylarca gazete okuyarak, dedikodulara kulak vererek öğrendiği şeylerin birkaç katını öğrendiğini düşünürdü. Burada, kadifeler, yaldızlı koltuklar, halılar, kristal avizeler içinde Cevdet Bey, günlük hayatını geçirdiği çevrenin, durmadan değişen ve hiç anlaşılmayan fiyatlar ve eşya dünyasının sırlarını bir anda ele geçireceğine inanacak gibi olurdu.</p>

  <p class="block">Kulübe girip merdivenleri çıktılar ve gene aynı koltuklar, halılar, bir kenara bırakılıp unutulmuş paşalar, sefirler, yaldızlı aynalar, kristaller. Yahudi tüccarlar, levantenler, avizeler ve ipek perdeler ve her zaman hazır ve terbiyeli garsonlar arasından geçerek, her zaman oturdukları yere, köşedeki masaya oturdular. Cevdet Bey her seferinde olduğu gibi, kulübün kapısından köşedeki masaya uzanan bu yolculuk sırasında heyecanlanmış, umutlanmış, ezilmemek için başını dik tutmuş, karmakarışık şeyler düşünmüş, kızarmıştı. Fuat Bey de her seferinde yaptığı gibi arkadaşının yüzündeki bu kızarıklığı gülümseyerek karşıladı. Sonra ondan nişan törenini anlatmasını istedi.</p>

  <p class="block">“İşte sana anlattığım gibiydi,” dedi Cevdet Bey. “Sağolsun Nedim Paşa, yardım etti, elini uzattı. Her şey onun sayesinde oldu. O olmasa bu iş hiç olmazdı! Düğün de onun konağında olacak!”</p>

  <p class="block">“Sen Nedim Paşa’yı nereden tanıyorsun?”</p>

  <p class="block">“Hiçbir yerden!” dedi Cevdet Bey. “Bir gün dükkânıma gelmişti. Benim tanıdığım tek paşadır. Benim ailemde öyle insanlar yok, biliyorsun. Nedim Paşa sağolsun, beni sevdi. O olmasaydı o kızı da bulamazdım! Beni tanırsın. Ben Şükrü Paşa’nın bana uygun bir kızı olduğunu nereden bilebilirdim ki?.. Öyle şeyleri tanıyan yakınlarım da yok!” Cevdet Bey küçük, ezik, şefkat isteyen bir kardeş tavrıyla boynunu bükmüştü.</p>

  <p class="block">Bu sırada garson yaklaşıp elindeki listeleri onlara uzattı. Fuat Bey de garsona karşı Cevdet’i koruyan, kanat geren bir ağabey tavrı takınıp sordu: “Ne yiyeceksin?”</p>

  <p class="block">Cevdet Bey kendi zevklerini ve küçük keyiflerini keşfetmenin mutluluğunu buraya her gelişinde tadıyordu. Listedeki yemeklerin çoğunu bir kere denemiş, kendisinin de, buradaki bütün öteki insanlar gibi, beğendiği, çok beğendiği, hoşlanmadığı ya da kayıtsız kaldığı yiyecekler olduğunu öğrenmişti. Alışkanlıklarını oluşturmanın heyecanıyla, önce, çok sevdiği o salçalı et yemeğinden ve zeytinyağlı patlıcan silkmesinden istedi, ihtiyatlı bir deneyi göze alıp tatlı olarak supanglez denilen şeyden istemeye karar verdi.</p>

  <p class="block">Garson gittikten sonra Fuat Bey ilerde, pencerenin yanındaki bir masada oturanları gösterdi. Şişman adam Galip Paşa, ortadaki zayıf ve gözlüklü olanı çevirmen, beyaz yüzlü olanı da Anadolu Demiryolları Müdürü Huguenin’di. Cevdet Bey gördüklerini aklına sıkıca yerleştirmeye çalışarak baktı. Sonra, bir süre şundan bundan konuştular. Fuat Bey işlerini anlattı. Ortak tasarılarını hoş bir anı gibi gözden geçirdiler. Garson yemekleri getirdi. Fuat Bey neşelendi. Yediği şeylerin özelliklerinden sözetti. Annesinin yaptığı bir mantı vardı ki çok seviyordu. Bu mantının nasıl yapıldığını hatırlıyordu. Bütün bunları Cevdet Bey’e takındığı öğretmen tavrıyla, ama alçakgönüllülük ve sevgiyle anlattı. Sonra kaşlarını kaldırdı:</p>

  <p class="block">“Senin bugün neşen yok!”</p>

  <p class="block">“Ağbim çok hasta!”</p>

  <p class="block">“Yaa! Nesi var?”</p>

  <p class="block">“Verem. Çok kötü. Bugün yarın ölebilir.”</p>

  <p class="block">“Çok üzgünüm. Ağbin de onlardandı, değil mi? Paris’ten döndüğünü söylememiştin. Her neyse... Hastaysa kötü, ama gene de onlardan biri olduğu için ağbinle iftihar etmelisin!”</p>

  <p class="block">Cevdet Bey ağbisinin onlardan biri olduğunu Fuat Bey’e söylememişti. Şüpheyle arkadaşına bakıyordu.</p>

  <p class="block">“Canım korkma. Benden mi korkuyorsun? Bunu kafası işleyen herkes bilebilir. Paris’e gitmiş, orada on yıl kalmış, Askeri Tıbbiye mezunu değil mi ağbin? Üstelik hırçın, kavgacı da... Bir Jöntürk olmayacak da ne olacak? Asıl sen onunla iftihar etmeyi öğrenmelisin!”</p>

  <p class="block">Cevdet Bey: “Çok hasta. Korkuyorum!” diye yeniden söylendi. Arkadaşının sözlerine şaşmıştı.</p>

  <p class="block">“Onun için üzüleceğine onu anla!” dedi Fuat Bey.</p>

  <p class="block">Cevdet Bey şüpheyle: “Onu anlıyorum. Bugün düşündüm: Onu anlıyorum, ama bunu ona gösteremiyorum!” dedi.</p>

  <p class="block">“Evet, çünkü yaşadığın hayat bunu ona göstermeni engelleyecek kadar hırçın. Hâlbuki ikiniz de biraz daha geniş, biraz daha hoşgörülü olsaydınız pek güzel anlaşırdınız. Çünkü birbirinizi tamamlıyorsunuz. Bakıyorum, anlamadın! Anlatayım: Ağbin ve onun gibiler ne istiyor? İşte, Kanun-i Esasi yürürlüğe konsun, meclis açılsın, istibdat sona ersin, hürriyet gelsin, gerekiyorsa bunlar için Abdülhamit alaşağı edilsin. Sen bu düşüncelerden çekmiyorsun! Niye? Çünkü bunlar anlaşılmaz, korkunç şeyler! Çünkü bunların faydasını göremiyorsun! Çünkü jurnalcilerden, başının derde girmesinden endişeleniyorsun!”</p>

  <p class="block">Cevdet Bey: “Ben siyasetle hiç ilgilenmedim. Ben bir tüccar olarak siyasetin bana ne gibi bir yararı olacağını anlayamıyorum!” diye söylendi.</p>

  <p class="block">“Tamam, tamam bunları biliyorum! Beni dinle: Onların istediği hürriyet gelirse senin ne zararın olur?” Heyecanla, ama biraz da endişeyle, ekledi: “Hiç! Hiçbir zararın olmaz!”</p>

  <p class="block">“Ben siyasetin yararını göremiyorum!” diye tekrarladı Cevdet Bey.</p>

  <p class="block">“Böyle düşünürsen her şeyi halledersin tabii. Ama böyle değil. Hayat böyle mi? Böyle değil. Ağbini anladığını söylüyorsun, ama anlamıyorsun. O ne istiyor? Hürriyet, serbestlik, filan... Sen de bunu düşünsene: Bir şey yap demiyorum! Düşün! Düşünürsen anlarsın! Hiç de korkunç değil. Sonra biz niye yaşıyoruz ki? Yalnızca ticaret için, para kazanmak için değil mi? Değil! Bir aile, bir ev, çocuklar... Bunlar için! Ama hürriyetin olmadığı yerde bunlar da sınırlı. Her şey oradaki, Avrupa’daki gibi serbest olursa fena mı olur? Kadınlarımız köle gibi, ramazanda oruç tutmayan mahkemeye çıkarılır... Hayır en kötüsü, en kötüsü şu: Bütün bu köhne kurallar ve gelenekler yüzünden ticaretle meşgul olanlar senin, benim gibi Müslümanlar değil de, hep Ermeniler, Yahudiler, Rumlar. Bak ben bile tam Müslüman sayılmam! Sen tek başınasın!”</p>

  <p class="block">Cevdet Bey: “Evet bu doğru,” dedi. “Ama benim böyle şeylerle ilgilenmemi gerektirmez! Ben padişaha karşı gelemem!”</p>

  <p class="block">“Canım sana kim karşı gel diyor! Sen memleketin iyiliğini istemiyor musun? Peki biraz olsun ıslahat, ona da razı değil misin?”</p>

  <p class="block">“Bunun faydasını göremiyorum... Hoş! Görsem ne olacak ki?”</p>

  <p class="block">“Nasıl faydasını göremiyorsun? Yani sence burada, bu devlette, bu toprakta her şey iyi ve kusursuz mu? Her şey olduğu gibi kalmalı mı? Bunu mu söylüyorsun, Cevdet?”</p>

  <p class="block">“Bunu söylemiyorum!”</p>

  <p class="block">“Peki, ne diyorsun? Bak, burada işler kötü. Burada hürriyet yok, devletin hali fena, her şey çürümüş, bunları biliyorsun değil mi? Haa bunları bildiğine göre... Hey oğlum, şu tabakları alıver artık. Bunları bildiğine göre sen de ilerlemeden, bizim biraz onlara, o Avrupa’dakilere benzememizden yana olmalısın! Ama bu, burada oturup şu züppelerle yemek yemek değil. Dansetmek, Fransızca konuşmak, şapka giymek hiç değil... Hürriyetten, serbestlikten yana olmak demektir... Ee, ne diyorsun?”</p>

  <p class="block">Cevdet Bey gülümsedi: “Ben bunlara bir tüccar olarak karışmamak gerektiğini söylüyorum!”</p>

  <p class="block">“Ah! Ah, seni hesapçı tüccar seni! Ne katısın! Anlıyorsun, ama anlamamazlıktan geliyorsun. Peki Cevdet, senin için bütün bir hayat, kazanmak ve bir aile kurmak mı?”</p>

  <p class="block">Cevdet Bey kuracağı aileyi hatırlayarak bir daha gülümsedi: “Bu az şey değil ki!” dedi.</p>

  <p class="block">Fuat Bey de kendini tutamadı, gülümsedi: “Ve ne de kararlısın! Sana şaşıyorum! Ama bir yanlış yapıyorsun, söyleyeyim de sonra uyarmadı deme!”</p>

  <p class="block">Cevdet Bey kaşlarını çattı: “Neymiş o?”</p>

  <p class="block">Fuat Bey, Cevdet Bey’i heyecanla bekletmenin keyfiyle ağır ağır bir sigara yaktı: “Erken evleniyorsun!”</p>

  <p class="block">“Haa! Bu mu yanlış! Yok yahu geç kaldım ben!”</p>

  <p class="block">“Geç kaldığını sanıyorsun, yanılıyorsun... Biraz daha beklemeliydin. Biraz daha beklersen daha iyi bir evlilik yapabilirsin. Biraz daha bekle, şu Jöntürkler’i anla, sonra her şey çok daha iyi olur senin için!”</p>

  <p class="block">Cevdet Bey gülerek: “Ben senden korktum,” dedi. “Sen de Jöntürk olmuşsun. Her sözünün altından onlar çıkıyor!”</p>

  <p class="block">“Sen gül daha. Ama acele ediyorsun. Bak, beni iyi dinle. Abdülhamit birazdan ya gidecek, ya ölecek. Ondan sonra...”</p>

  <p class="block">Tatlı tabaklarını getiren garsonu bekleyerek sustu. “Ondan sonra bu Jöntürkler’in önemi artacak. Onlar devletin başına geçecek. Şüpheyle bakma öyle. Sahi diyorum. Bunları herkes biliyor...”</p>

  <p class="block">“Senin böyle hesapların olduğunu ilk defa öğreniyorum!”</p>

  <p class="block">“Aman Cevdetciğim, sen bu konuda her zaman benden ilerisindir, ama bilmiyorsun! Bir bilsen! Bilsen ucuza gittiğini anlarsın! Şükrü Paşa’nın durumu nasıl? Ben biliyorum, senin için araştırdım. Şükrü Paşa’nın mali vaziyeti berbatmış. Topraklarını satmış, Çamlıca’daki konağa müşteri arıyormuş. Arabalardan birini de satmış... Eh, mevkii de parlak değil. Sen iyi bir aile buldum diye seviniyorsun, ama asıl işi onlar yaptı.”</p>

  <p class="block">“Ben bu işi hiçbir zaman bir iş olarak düşünmedim!” dedi Cevdet Bey.</p>

  <p class="block">“Peki, peki, kızma... Ama olup biteni hiç olmazsa anla. Kardeşini anladığını söylüyorsun, ama anlamıyorsun!”</p>

  <p class="block">“Beni siyasete çekmeye çalışıyorsun. Seni bilmem ama, ben siyasetle ilgilenmem!” dedi Cevdet Bey. “Siyaset ayrı iş, ticaret ayrı. Benim hayatla siyasî isteklerim olmadı. Ben o işleri doğru bulmuyorum!”</p>

  <p class="block">“İşle gene senin o ‘ya hep ya hiç’ anlayışın. Sana biraz geniş ve esnek olmayı öğretemeyeceğim. Sana göre hayatta iki türlü anlayış vardır. Ya bir şeye karşı çıkarsın, ya da benimsersin. Arası yok! Ağbin de öyle. O karşı çıkıyor. Anladığım kadarıyla, karşı çıkmayı o kadar ileri götürmüş ki, en sonunda yaşamaya bile karşı çıkar olmuş. Şaka sanıyorsun, ama öyle. Bu sizin huyunuz. Sen de bir ticaret bitiyorsun, bir de aile düşünmüşsün, gerisine boş veriyorsun, karşı çıkıyorsun. Ama öyle değil ki. Her zaman bir üçüncü yol vardır.” Çatalını ve bıçağını tabağın kenarına bıraktı. “O da uzlaşmaktır. Sen de ağbin de bunu öğrenmelisiniz... Birbirinize ne kadar yakınsınız, farkında değilsiniz!”</p>

  <p class="block">Cevdet Bey az önceki sözlerini düzeltme gereğini bir daha duydu: “Bu dediklerini anlayamıyorum. Ama sana şunu tekrarlayayım. Ben Şükrü Paşa’nın kızını parası var, ya da yok diye almıyorum!”</p>

  <p class="block">“Ama bir paşa kızını da tercih ediyorsun! Bakma öyle. Bu ayıp bir şey değil. Asıl doğru olan budur. Sen iyi bir aile, iyi yetişmiş bir kız istiyorsun. Bu da şimdi paşalarda, saray çevresinde bulunuyor. Onlar da biraz parası olan birini istiyorlar, seni de uygun gördüler.”</p>

  <p class="block">“Ben böyle düşünmüyorum! Ben düşünüyorum ki...” dedi Cevdet Bey ve arkadaşının söylediği şeyi yüzlerce defa aklından geçirdiğini, ama bunları hiçbir zaman açık seçik söylemediğini anladı: “Ben düşünüyorum ki... İyi bir ailem olsun. İşlerim de iyi olsun. İyi bir hanım, çocuklar... İşle benim hedefim bu!”</p>

  <p class="block">“Gene aynı şeyi söylüyorsun. Bu siyasete engel değil ki, hem siyaset dediğin nedir? Biraz düşünsene...”</p>

  <p class="block">Cevdet Bey artık usanmış gibi yaparak: “Ben senden korkuyorum,” dedi. “Beni bir komploya mı karıştırmak istiyorsun? O işleri biraderlerinle yap! Ben öyle işleri bilmem!”</p>

  <p class="block">“Ne kurnazsındır sen Cevdetciğim!” dedi Fuat Bey. Sinirli sinirli güldü. “Ben sana şundan sözediyorum: Biraz daha esnek ol! Ya hep, ya hiç görüşünü değiştir. Hayatın hep küçük uzlaşmalar demek olduğunu anla. Aile ve dükkân? Başka bir şey yok mu? Başka bir şey yoksa, hayat çok dar, sıkıcı ve zevksiz demektir. Bu görüşünü değiştir. Biraz daha açıl! Bunları söylüyorum sana. Aynı şeyleri ağbine de söylemek isterdim. Onu tanımıyorum, ama o da her şeyi aşırılığa götürüyor olmalı.”</p>

  <p class="block">“Ah, işte ağbimde anladığım şey budur. Senin aşırılık dediğin şey. Yani hayatta bir şeye karar vermek ve o yolda yürümek. O kararını vermiş. Birşeyler yapmaya çalışıyor. Ben bunu anlıyorum! Bunu saygıyla karşılıyorum. Ne yazık ki, bunu ona anlatamıyorum.” Öfkelenerek ekledi: “Anlatamıyorum, çünkü vaktim yok!”</p>

  <p class="block">Fuat Bey: “Görüyor musun işte!” diye söylendi. “Siz yaşamıyorsunuz. İkiniz de aynısınız. Sen de, ağbin de, kızma ama böylesiniz!” Ellerini gözlerinin yanına bir atın gözlükleri gibi koydu. “Bu aralıktan başka bir yeri görmüyorsunuz. Hayat böyle mi? Hayat nedir? Yaşamak, görmek, geçirmek... Hayat renkli bir şeydir! Evet, nedir sence?”</p>

  <p class="block">Cevdet Bey kesin bir tavırla, “Bu soru abes!” dedi. “Ben hayatımdan memnunum!”</p>

  <p class="block">“Ah, düşünmekten bile korkuyorsun!”</p>

  <p class="block">“Hayır. Söyleyeyim,” dedi Cevdet Bey. Düşündü: “Hayat iyi yaşamaktır!” dedi ve bunu söyler söylemez Fuat Bey’e hak verir gibi olduğunu anladı. “Yok, yok, öyle değil!” dedi. Sonra öfkeyle ekledi. “Bilmiyorum. Hiç de düşünmedim. Bu soruyu saçma buluyorum. Hem lütfen, bir daha böyle şeylerden sözetme. Selanik’teki askerleri de işitmek istemiyorum. Çok rica ederim, beni böyle şeylere bulaştırma. Söylediklerini de şimdiden sonra unutuyorum!”</p>

  <p class="block">Fuat Bey: “Çok katı ve alaturkasın Cevdetciğim!” dedi ve güldü. Garsona dönerek: “Oğlum, hesabı getir bakalım!” dedi. Aynı gülümseyişle Cevdet Bey’e döndü: “Çok katı ve alaturkasın, ama seninle ahbaplık etmekten çok memnunum Cevdetciğim!”</p>

  <p class="block">Cevdet Bey de gülümsedi. Korkunç ve cansıkıcı olan düşüncelere ve sorulara bir daha dönülmeyeceği için rahatlamıştı. Birlikte yenilen bu yemeklerin hesabını sırayla veriyorlardı. Bu sefer sıra Fuat Bey’indi. Hesabı ödedikten sonra kalktılar. Merdivenlerin eşiğindelerken birisi seslendi:</p>

  <p class="block">“Vay, Işıkçı Cevdet Bey, merhaba! Sizin böyle yerlerde ne işiniz var bakalım?”</p>

  <p class="block">Cevdet Bey’in Sirkeci’den tanıdığı tütün tüccarı Moşe’ydi. Cevdet Bey gülümsemeye çalıştı.</p>

  <p class="block">“Yoksa bombayı siz mi attınız, Cevdet Bey?” Moşe şakadan hoşlanırdı. “Yoksa siz mi?” Bir kahkaha attı: “Burada ne işiniz var sahi?”</p>

  <p class="block">Cevdet Bey de, bu çok hoş ve ince bir şakaymış gibi bir kahkaha attı. “Burada ne işim var?” diye düşündü. Merdivenlerden indi. Kendini zayıf, güçsüz ve gülünç buldu. Fuat Bey ile vedalaştı. Arabacı kapının önünde bekliyordu. Yukarda, tam tepede tabak gibi geniş ve boş bir güneş vardı. “Ben neredeyim. Uf, ne sıcak!” diye inledi. Arabacıya Teşvikiye’ye gideceğini söyledi. Arabaya bindi. Sıcak üstüne bir daha abandı. Arabayla birlikte sallanmaya başladı.</p>

  <p class="block9" id="calibre_pb_9">&nbsp;</p>
</body>
</html>
