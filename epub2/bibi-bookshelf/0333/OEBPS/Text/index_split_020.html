<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117981">5<br class="calibre5" />
  Bir Ev Daha</p>

  <p class="block12">&nbsp;</p>

  <p class="block">Ayazpaşa’daki apartman katının kapısını açan hizmetçi, Ömer’e yemeğe oturmak için beklenildiğini söyledi. Paltosunu aldıktan sonra, onu iyi aydınlatılmış bir salona soktu. Ömer daha önceden bir kere gördüğü milletvekili Muhtar Bey’le çocukluğunu hatırladığı kızı Nazlı ve milletvekilinin kızkardeşi Cemile Hanım ile bayramlaştı. Sonra Muhtar Bey’in tanıttığı öteki konukla, başka bir milletvekiliyle selâmlaşarak hazır olan sofraya oturdu. Sofraya oturulur oturulmaz, asık suratlı hizmetçi yemeği getirdi ve şundan bundan konuşulmaya başlandı.</p>

  <p class="block">Ömer buraya, Cemile Hanım’a, karışık bir miras sorunu yüzünden ortaklaşa sahip oldukları Üsküdar’daki bir evin biriken kirasını almaya gelmişti. Sabah bu amaçla eve telefon etmiş, telefonu açan milletvekili de onu akşam yemeğine beklediklerini söylemişti. Ama yemeğe onu çağırmasına rağmen, milletvekili onunla fazla ilgilenmiyor, arkadaşıyla son siyasi dedikoduları gözden geçiriyordu. Ömer de delikanlının kendisine kalmasından hoşnut olan Cemile Hanım’la sohbet ediyordu. Cemile Hanım ellisini geçmiş, hiç evlenmemiş, neşeli bir kadındı. Ortak tanıdıkları, akrabaları anmaktan hoşlanıyordu.</p>

  <p class="block">“Alebru Teyzen’ler Çamlıca’ya taşındılar. Sabri Enişten emekli oldu. Ne yapıyor, biliyor musun? Eski para koleksiyonu! İlk zamanlar eğlence diye başlamış, sonra kendini kaptırmış. Şimdi her gün Kapalıçarşı’ya iniyormuş. Erenköy’deki arsasını satmış. Çünkü gümüş para alıyor durmadan. Alebru Teyzen çok üzülüyor, ama ne yapsın? Alebru Teyzen’i sen hatırlıyorsun, değil mi?”</p>

  <p class="block">Ömer bir yandan Cemile Teyze’yi dinliyor, bir yandan milletvekillerinin konuşmasına kulak kabartıyor, arada bir de gözünün ucuyla Nazlı’ya bakıyordu: “Hatırlıyorum tabii!”</p>

  <p class="block">“Tabii hatırlayacaksın.” Nazlıya döndü Cemile Hanım: “Hatırlamazsın ama, sen de bizimleydin, bir yıl baharda Ihlamur’a gitmiştik. Kıra eğlenceye, şimdi piknik denen şey... Alebru Teyzen Ömer’i çok severdi... Şimdi de sever ya... Tabii sen onu aramazsın. Niye aramıyorsun bakayım? Büyükleri ihmal ediyorsunuz. Bilseniz onlar sizi gördükleri zaman nasıl sevinirler.”</p>

  <p class="block">“Vakit olmuyor ki teyzeciğim!”</p>

  <p class="block">“Vakit olmuyormuş! Ne diyordum?”</p>

  <p class="block">Cemile Hanım zeytinyağlı yemek gelene kadar akrabaları andı, milletvekilleri de siyasetten sözettiler. Zeytinyağlı yemek ortaya konunca Muhtar Bey Ömer’e döndü: “Siz İngiltere’deydiniz, değil mi?” dedi. Sonra dönüp milletvekili arkadaşına baktı. Bakışları, “Gel şu ilginç delikanlıyı birlikte inceleyelim!” diyordu.</p>

  <p class="block">“İngiltere’deydiniz! Nasıl oraları?”</p>

  <p class="block">“İyi, efendim!”</p>

  <p class="block">“Çok güzel! Yani siyasi durum? Bu İtalyan-Habeş harbi için ne diyorlar?”</p>

  <p class="block">“Ben siyaseti yakından izleyemedim, efendim!”</p>

  <p class="block">“Ah, işte genç kuşak böyle! Benim kız da böyle!”</p>

  <p class="block">“Ben siyaseti yakından izleyebildiğim kadar izliyorum baba!” dedi Nazlı.</p>

  <p class="block">“Evet, seni beğeniyorum!” dedi milletvekili. Sonra sözlerini unutmak istiyormuş gibi başını salladı. Ömer’e döndü: “Peki bizi nasıl görüyorlar orada?”</p>

  <p class="block">“Kimi?”</p>

  <p class="block">“Aaa, daha siz Türkiye’yi benimseyememişsiniz! Bizi, Türkiye’yi, bizleri diyorum.”</p>

  <p class="block">“Bizi hâlâ fesli, haremli, çarşaflı bir memleket olarak görüyorlar...”</p>

  <p class="block">“Yaa... Yazık, yazık! Oysa ne kadar çok şey yapıldı!” diye söylendi milletvekili. Bir haksızlığa uğramış gibiydi.</p>

  <p class="block13">“Önem vermiyoruz, ama çok önemli bu. Biz iyileştik. Şimdi iyileştiğimizi bütün dünyaya duyurmamız gerekiyor!”</p>

  <p class="block">“Ama bütün dünya da hasta azizim!” dedi Muhtar Bey. “Bir savaş çıkacak mı?” Bunu Ömer’e bakarak sormuştu, ama galiba ondan cevap beklemiyor, ya da cevabına değer vermeyeceğini biliyordu.</p>

  <p class="block">İki milletvekili bir savaş olasılığından, İspanya’daki durumdan, Habeşistan’daki savaştan sözetmeye koyuldular. Cemile Hanım, “Ah, bunların bu bitmeyen siyaseti!” diyen bir ifade takındı. Ömer ile Nazlı da ilk defa birbirleriyle konuşmaya başladılar.</p>

  <p class="block">Ömer, Nazlı’ya üniversitede ne okuduğunu sordu. Edebiyat bölümünde okuduğunu öğrendikten sonra da, orada okuyan bir akrabayı hatırlattı. Ama bu Ömer’in baba tarafından bir akrabası olduğu için Nazlı tanımıyordu. Bu kısa konuşmadan sonra ikisi de utanç verici bir şey yapmışlarmış gibi kızardılar. Nazlı, Ömer kızardığı için bir kere daha kızardı, ya da Ömer’e öyle geldi.</p>

  <p class="block">Yemeğin sonuna doğru odaya kül renginde bir kedi girdi. Nazlı hayvanı çağırdı, kucağına aldı, okşadı, Cemile Teyze öfkelendi. “Kızım,” diye sözünü ettiği yeğenine hiçbir şey öğretemediğini, kedi tüyünün ne kadar zararlı bir şey olduğunu söyledi. Kedi tüyü ciğerine kaçtığı için hayatı tepetaklak olan bir zenginin başına gelenleri mutsuz zengin için üzüle üzüle anlattı. Ömer de bu sırada Nazlıyı dikkatle inceleyebildi.</p>

  <p class="block">Yüzü güzel değildi, ama çirkin de değildi. Alnı genişti, gözleri büyüktü, burnu babasının burnu gibi küçüktü, ağzı da gülünçtü. Yüzünden hep birşeyler hatırlıyormuş gibi bir ifade okunuyordu. Yemekten kalktıktan sonra ellerini göğsünün üstünde kavuşturunca Ömer ona dikkat ettiğini, divanın köşesinde oturan bu kızın varlığından tedirgin olduğunu farketti. Nazlı ellerini kavuşturup otururken, Ömer’e hayran olduğu bir ilkokul öğretmenini, bir de çocukluğunda annesini ziyarete gelen çok güzel bir Alman kadınını hatırlatıyordu. Bu öğretmen de, kocası general olan o soylu Alman kadın da çok akıllıydılar ve ikisi de sık sık ellerini şimdi Nazlı’nın yaptığı gibi göğüslerinin üzerinde kavuştururlardı.</p>

  <p class="block">Kahveler gelmeden önce Cemile Hanım içerden getirdiği bir zarfı ve bir sözleşme örneğini elinde sallayarak, Ömer’e, kiralanan ev ve kiracı hakkında bilgi verdi. Ömer’in dinlememesine ve başka şeylerle meşgul oluyormuş gibi yapmasına aldırış etmeden, bu konuda anlatılması gereken her şeyi içi rahatlayana kadar anlatarak, zarfları ona verdi. Ömer bütün bunları dinlerken koltukta oturan, kedisini okşayan Nazlı’ya bakmamak, Cemile Hanım’ı da dikkatle dinler gözükmemek için milletvekillerine kulak vermeye çalıştı. Muhtar Bey arkadaşına İsmet Paşa ile ilgili bir anısını önemsiz bir şeyden bahseder gibi anlatıyordu.</p>

  <p class="block">Muhtar Bey şu anda görevde bulunan İsmet Paşa hükümetini övmeye başladı. Övgüsünün şiddetli yerlerinde dönüp Ömer’e bakıyor, bakışları da sanki, “Lütfen İngiltere’deki dostlarınıza bu hükümeti açıklayın, bu hükümetin nasıl bir hükümet olduğunu anlasınlar!” diyordu. Gene bir haksızlığa uğramışmış gibiydi yüzü. Bir ara heyecanlanarak sordu:</p>

  <p class="block">“Peki, siz ne düşünüyorsunuz?”</p>

  <p class="block">“Ne hakkında, efendim?”</p>

  <p class="block">“İnkılâplar hakkında, Türkiye hakkında, bizim için?..”</p>

  <p class="block">“Evet, ben de onlara katılıyorum efendim!” dedi Ömer. Sonra gülümseyerek Nazlı’ya baktı. Bu hareketini aptalca buldu. Muhtar Bey’in bir öfke hareketiyle ceketinin koltuklarını çekiştirdiğini gördü.</p>

  <p class="block">“Yani kimlere katılıyorsunuz?” dedi Muhtar Bey. Sonra dudak büktü: “Her neyse! Siz şimdi ne yapacaksınız?”</p>

  <p class="block">“Para kazanacağım! Sivas-Erzurum hattında çalışacağım.”</p>

  <p class="block">“Demek ki önce inkılâba hizmet edeceksiniz. Bu demiryolu çok önemli. Doğu kaynıyor. Bu yapılan demiryolu Türkiye’yi bir bütün yapacak, inkılâbı da doğuya götürecek. Siz önce, demek ki, inkılâba hizmet ediyorsunuz. Böyle söyleyin... Para sonra gelir!” Nazlı’ya bakarak, bakışlarıyla kendisine hak vermesini isteyerek sözlerini bitirdi. “Öyle değil mi?”</p>

  <p class="block">Öteki milletvekili: “Bugün günündesin Muhtarcığım!” dedi.</p>

  <p class="block">Muhtar Bey ona dönerek: “Ama haklı değil miyim?” dedi ve bir ara heyecanla kalktığı koltuğuna geri oturup, az önceki sohbeti bıraktığı yerden yakaladı.</p>

  <p class="block">Ömer biraz şaşırmıştı. Nazlı’ya ve kucağındaki kediye bakıyor, söylediklerini düşünüyor, anlayış bekliyordu. Az sonra boş boş kıza baktığını farkederek utandı. Bu sırada Cemile Teyze her şeyi yumuşatan bir hatıraya döndü:</p>

  <p class="block">“Avrupa’da harbin ilân edildiği seneydi. Rahmetli annen, baban, rahmetli Tevfik Amcan, ben, hep birlikte nasıl olduysa Beyoğlu’na, yok yok, Tünel’e yeni açılan bir lokantaya gittik. Lokanta hoş bir yerdi. Zaten bizim gibi kadınların o zamanlar gidebileceği o çeşit yerler pek azdı. Sen biraz yaramazlık ettin, rahmetli anneni sıktın, ben de, biraz ben kucak yapayım dedim. Aldım seni kucağıma, sallıyorum. Üzerimde de yeni ipek bir elbise var. Sen, hınzır, o yeni elbisenin üzerine, efendime söyleyeyim, edivermez misin? Bir yandan rahmetli annen görüp de sıkılmasın diye seni kucağıma, lekelerin üzerine bastırıyorum, bir yandan da...” kıkırdayarak gülmeye başladı.</p>

  <p class="block">Ömer de gülmeye başladı. Gözünün ucuyla Nazlı’ya baktı. Yüzünün çirkin bir hikâye dinlemişmiş gibi buruştuğunu görünce bu hatırayı anlattığı için Cemile Hanım’a kızdı. Sonra birden bir şey hatırlamışmış gibi suratını astı ve ayağa kalktı.</p>

  <p class="block">“Ben kalkayım artık!” dedi.</p>

  <p class="block">Önce beklediği gibi ona karşı koydular. Sonra arkasından geldiler. Salonun kapısından geri dönen milletvekili seslendi:</p>

  <p class="block">“İnkılâpları unutmayın. İnkılâpları hiçbir zaman unutmayın. Önce devlet, sonra kendi isteklerimiz! Öyle değil mi? Teyzenize ve eniştenize de selâmlarımı söyleyin!”</p>

  <p class="block">Cemile Hanım da Bakırköy’de oturan teyze ile enişteye selâm söyledi. “Bir daha gel. Bak, bir daha gelmezsen darılırım. Bugün de zaten bunun için geldin!” Ömer’in elindeki zarfları gösteriyordu. Sonra pişman oldu: “Yok, yok, şaka söyledim!”</p>

  <p class="block">Ömer, teyzeye birşeyler söylüyordu, ama dikkatini kapının önünde kıpırdanan, kucağındaki kedisini okşayan Nazlı’ya verdiğini de biliyordu. Birden, “Ben bir fatih olacaktım!” diye mırıldandı. Nazlı’nın da elini sıktı. Kedinin alnını okşadı. Merdivenleri inerken, “Evet, bir fatih olacağım!” diye yeniden mırıldandı. Cemile Hanım arkasından paltosunu giymesi, üşütmemesi için sesleniyordu. Dışarda soğuk bir rüzgâr vardı. Gümüşsuyu Hastanesi’nin önünde askeri bir araç durmuştu. İki erin omuzuna girmiş olan bir üçüncü er topallaya topallaya merdivenleri çıkıyordu. Ömer bir taksiye binip Bakırköy’e gideceğini söyledi.</p>

  <p class="block">Yolda şu uzun günü düşündü. Sabah eniştesiyle teyzesiyle olurmuş, kurban kesimini seyretmiş, öğle yemeğini bir akrabasında yemiş, öğleden sonra Refik’i görmüştü. Bayramı kutlayan İstanbul’da, büyük hareketli ailelerde, sıcak geniş salonlarda sakınılması, uzak durulması gereken bir şey vardı. Günü hatırladıkça içinde bir şey kırmak, ne olduğunu çıkaramadığı bir düzeni altüst etmek isteği uyanıyordu. “Bu uyuşuk, rahat, hımbıl yumuşaklığa, bu tutkusuz aile hayatına kendimi bırakmayacağım. Bunların yerine ne yapacağım?” Gerinerek esnedi.</p>

  <p class="block"></p>

  <p class="block9" id="calibre_pb_21">&nbsp;</p>
</body>
</html>
