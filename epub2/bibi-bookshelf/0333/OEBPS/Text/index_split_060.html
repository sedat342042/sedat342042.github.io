<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block18" id="id_Toc388118021">45<br class="calibre5" />
  İnkılapçı Yazarla</p>

  <p class="block12">&nbsp;</p>

  <p class="block">Refik kapının önünde duruyor, zile basmıyor, düşünüyordu: “Ona diyeceğim ki... Ona benim tasarılarımın özünü oluşturan biz bize benzeriz ilkesini önce söyleyeceğim. Sonra bu ilkeden yola çıkarak, köyleri birleştirme, yolları ve merkez köylere...” Birden zile bastı, “...diyeceğim. Sonra en önemlisi ondan ne istediğimi söyleyeceğim: Süleyman Ayçelik, sizden istediğim, üzerinde anlaşmaya vardığımız bu noktalar çerçevesinde inkılâpları ve genç devleti etkileyecek bir hareketin oluşturulması için bana yardım etmeniz. Bunu istiyorum sizden... diyeceğim.”</p>

  <p class="block">Apartman kalının kapısı açıldı. Etli, sağlıklı, yuvarlak bir yüz Refik’e gülümsedi: “Demek, sizsiniz. Hoş geldiniz. Kolay buldunuz mu burasını?”</p>

  <p class="block">“Evet, evet, kolay buldum efendim!” diye Refik mırıldandı ve bundan sonra Teşkilâtçı yazara hep “efendim!” demek zorunda kalacağını düşündü.</p>

  <p class="block">“Paltonuzu verin bakayım!” dedi Süleyman Ayçelik. “Oo üşümüşsünüz. Çay var, yeni demledim. Koridorun ucundaki odaya geçin, ben geliyorum. Yüzünüzün böyle olacağını hiç düşünmemiştim. Hay Allah, bir tane askı bırakmamışlar burada!”</p>

  <p class="block">Birlikte kitaplarla dolu geniş, ama alçak tavanlı bir odaya girdiler. Refik heyecanlandığını düşündü. Masanın üzerindeki kitapları inceledi. Gösterilen yere, bir yazı masasının kenarındaki koltuğa oturdu.</p>

  <p class="block">“Masaya oturuyorum, kusura bakmazsınız değil mi?” dedi Süleyman Ayçelik. “Çalışma masama oturunca daha iyi düşünürüm. Resmiyetten değil, insan o koltuklarda gevşiyor...”</p>

  <p class="block">Refik: “Tabii, tabii rica ederim!” diye mırıldanıyor, gene kitaplara, duvardaki resimlere, kâğıtlara, kalemlere düşünen ve düşündüklerini açıklayan bir insanın araçlarına heyecanla bakıyor, anlatmaya karar verdiği şeyleri heyecandan yazara anlatamamaktan korkuyordu. Süleyman Bey çay getirmek için odadan çıkınca kendini toparlamaya karar verdi. Düşüncelerini son bir kere daha aklından geçirdi. Sonra duvardaki resimlerden birinde Atatürk ile İsmet Paşa’yı yanyana görünce duygulandı.</p>

  <p class="block">Bu sırada odaya giren Süleyman Bey, Refik’in nereye baktığını görerek: “Ölüm ne kadar kötü değil mi?” dedi. Refik’in yüzüne bakmadan ekledi: “Ama burada iyi bir şey de var. Cumhuriyet, büyük kaybı ağırbaşlılıkla karşıladı. Telâşa, ne olacak korkusuna kapılmadık. Bu büyük bir başarı... Kaç şeker istersiniz?”</p>

  <p class="block">Bir süre hayattan, ölümden, gençlik ve yaşlılıktan sözettiler. Biri orta yaşlı, öteki gençliğin sonunda iki aklı başında erkeğin birbirlerini daha yakından tanımak için yaptıkları bir sohbete başlamışlardı. Süleyman Ayçelik İstanbul’da lisenin son sınıfında okuyan oğlundan sözetti.</p>

  <p class="block">“Mühendis olmak istiyor. Şimdi gençler tekniğe, mühendisliğe değer veriyorlar... Bizim zamanımızda herkes asker olmak isterdi...”</p>

  <p class="block">“Ama siz asker olmak istemiyordunuz herhalde!” dedi Refik. “Siz üniversiteyi yanılmıyorsam Moskova’da...”</p>

  <p class="block">“Evet, fakat şimdi bundan sözetmiyordum...” dedi Süleyman Ayçelik. “Bizim oğlan mühendis olmak istiyor! Olsun, bir sözüm yok! Hele sizden aldığım mektuplardan sonra, bir mühendiste ne kadar ayrıntılı düşünme yeteneği olabileceğini de gördüm. Ama asıl bizim oğlanda heyecan yok! Bu beni biraz üzüyor! Acaba diyorum, inkılâplar gençliğe gereken heyecanı vermedi mi?”</p>

  <p class="block">Refik: “Evet heyecan önemli bir şeydir değil mi?” dedi.</p>

  <p class="block">“Önemli ama gençlikte...”</p>

  <p class="block">Refik: “Siz gençliğinizde heyecanlıydınız değil mi?” dedi.</p>

  <p class="block">“Evet, evet gençliğimde!” dedi Süleyman Bey. Sinirli bir hareket yaptı. Ayaklarının yerini değiştirerek. “Şimdiki gençlik, ama, çok heyecansız! Heyecansızlıktan toplumdan uzaklaşıyorlar!” dedi. “Benim oğlanın, yaşadığı toplumda ne oluyor, hiç merakı, ilgisi yok. Elektrik âletlerine, makinelere meraklı. Radyo nasıl işler, onu düşünüyor... Hoş! Ben tekniğin ve sanayinin bize asıl gereken şey olduğunu savunuyorum, ama gene de oğlumun böyle birisi olması canımı sıkıyor.”</p>

  <p class="block">“Evet, ortaçağın karanlığından kurtulmak için sanayi de gerekli,” dedi Refik. Sonra yalnızca bir şey söylemek için konuştuğunu aklından geçirdi.</p>

  <p class="block">“Pedagojiyle hiç ilgilendiniz mi?” diye birden sordu Süleyman Bey.</p>

  <p class="block">Refik: “Henüz pek ilgilenemedim!” dedi ve sözlerini bayağı buldu.</p>

  <p class="block">Süleyman Bey: “Bizim gibi bir ülkede pedagoji şart!” dedi.</p>

  <p class="block">“Siz o köylülerinizi nasıl eğiteceksiniz? Yalnız tasarılarınız için değil! Bu köylüler neyin, kimlerin kendilerinin iyiliğini istediğini bilmiyorlar.”</p>

  <p class="block">Refik konunun hiç beklemediği bir şekilde kendi tasarılarına geldiğini anlayarak: “Ben önce bazı iktisadi önlemlerin alınmasından yanayım!” dedi.</p>

  <p class="block">“İyi ama, ya köylüler bu önlemlere karşı çıkarlarsa?”</p>

  <p class="block">“Bu yazdığım önlemlerin köylülerin karşı çıkacağı şeyler olduğunu sanmıyorum,” dedi Refik heyecanla. “Ben tasarılarımda...”</p>

  <p class="block">“Evet, evet, tasarılarınızı okudum efendim!” dedi Süleyman Bey. Masanın bir gözünü açtı. Refik’in kendisine on gün önce bir aracıyla bıraktığı dosyayı aldı, bir kenara bıraktı. “Ama bunlar nasıl uygulanacak?”</p>

  <p class="block">“İşte sizinle bunu konuşmak istiyorum efendim!” dedi Refik.</p>

  <p class="block">Sonra kızararak, “Efendim dedim!” diye düşündü.</p>

  <p class="block">“Ben bunları doğru bulmuyorum ki...”</p>

  <p class="block">“Nasıl?”</p>

  <p class="block">“Ben bunları doğru bulmuyorum. Siz Türkiye’yi köylü cenneti yapmak istiyorsunuz!”</p>

  <p class="block">Refik, “Köylü cenneti” sözünün bir aşağılama olduğunu Teşkilâtçı yazarın sesinin perdesinden anlayarak: “Ben Türkiye herkes için cennet olsun istiyorum!” dedi.</p>

  <p class="block">“Evet, mektuplarınızdan böyle bir isteğiniz olduğunu anlıyordum. Bunu herkes istiyor, söylüyor. Siz buna “Aydınlık” diyorsunuz. Ama bu aydınlık kimin yararına gelecek? Köylülerin, halkın, fakir fukaranın mı? Güzel! Ama bu güzel şeyleri hangi yağ ile pişireceğiz? Kendi yağımızla?.. O da güzel. Bizde sanayi yok. Demek ki, bu yağ tarımdan alınacak, tarıma geri verilecek! Öyle mi?”</p>

  <p class="block">“Bir bakıma. Ama burada inkılâbın görevi bu düzenlemeyi yapmaktır. Köylüleri yeni ilkeler ışığında birleştirmek...”</p>

  <p class="block">“Demek tarıma geri vereceğiz yağı...” diye Süleyman Bey Refik’in sözünü kesti. “Eskiden yapılanlardan bir farkı yok ki bunun... Oysa amacımız bu yağ ile sanayi kurmak olmalıydı. Benim ileri teknikli, çelişkisiz bir millet görüşümü düşünmemişsiniz. Oysa bunu mektuplarınızda düşündüğünüzü söylüyordunuz.”</p>

  <p class="block">“Düşünüyordum!” dedi Refik heyecanla.</p>

  <p class="block">“Düşünüyorsanız, oradaki amacın sermayedarlarımızın bulamadığı sermayeyi devletin bulup bir sanayi yaratması olduğunu görmeniz gerekirdi. Devletçilik ilkesini siz yoksa başka türlü mü anlıyorsunuz!”</p>

  <p class="block">“Ben de öyle anlıyorum!” dedi Refik. Sonra neyi nasıl anladığının önemli olmadığını, önemli olanın memlekete aydınlık getirecek şu tasarılarının uygulanması olduğunu düşündü. “Ben ona şu tasarılarımın uygulanması gerektiğini anlatmalıyım!” diye mırıldandı.</p>

  <p class="block">Süleyman Bey: “Devletçilik ilkesini siz de benim gibi anlıyorsanız nasıl olur da böyle düşünürsünüz?” dedi. Eliyle masanın üzerindeki dosyayı göstermişti. “Nasıl olur da bu anlayışla taban tabana çelişen bu köy cenneti anlayışına gelirsiniz?”</p>

  <p class="block">Refik, Teşkilâtçı yazarın sözlerinden, kendi tasarılarının bazı ayrıntılarıyla yazarın bazı düşüncelerinin çeliştiğine karar verdi. Yazarın önemsediği bu çelişki Refik’e göre önemli bir şey olamazdı. Çünkü eninde sonunda ikisi de aynı inkılâba inanıyorlardı ve ikisi de iyiniyetliydiler. İyiniyet ve inkılâp aşkı bütün bu küçük ayrıntıların üstündeki dayanak olduğu için Refik, Süleyman Ayçelik’in sözlerini karşı çıkmadan dinliyor, ayrıntılara değil, onun heyecanına dikkat ediyordu.</p>

  <p class="block">Süleyman Ayçelik aralarındaki anlaşmazlığı su yüzüne çıkarmak için kitabında ve teşkilat dergisinde savunduğu görüşleri açıklıyordu. Düşüncelerini açıklarken kaşlarını çatarak sert sert Refik’e bakıyor, “Hadi, anlaşamadığımız noktayı göster bakalım!” diye düşünüyormuş gibi arada bir susarak bekliyordu. Görüşlerini uzun uzun özetledikten sonra mutfağa çay getirmeye gitti.</p>

  <p class="block">Refik onun görüşlerini düşünmedi bile. Çünkü bunlar birkaç kere duyduğu, doğru bulduğu şeylerdi. Süleyman Ayçelik anlatırken Refik yalnızca onun hareketlerine, heyecanına dikkat etmiş. “Evet, aydınlık gelecek!” diye mırıldanmış, Süleyman Ayçelik’in neden arada bir hırçınlaştığını merak etmişti.</p>

  <p class="block13">Teşkilâtçı yazar elinde çay fincanlarıyla odaya dönünce gene aynı hırçın tavrı takındı: “Bütün bu anlattıklarımı doğru bulduğunuzu söylüyorsunuz. Sonra ama, bunlarla çelişen tasarılar yapıyorsunuz.”</p>

  <p class="block">Refik elinden geldiği kadar nazik olmaya çalışarak: “Ama ben hâlâ çelişkinin nerede olduğunu görmüş değilim!” dedi ve gülümsedi. Sonra Teşkilâtçı yazarla aralarındaki ortak görüşleri, birbirlerine yazdıkları mektupları da hatırlatarak saymaya başladı.</p>

  <p class="block">Süleyman Ayçelik, Refik’in sözünü kesti: “Ortak görüş dediğiniz şeyler yalnızca bir heyecan ortaklığıdır. Size aramızdaki çelişkinin nerede olduğunu söyleyeyim efendim: Siz inkılâbın biricik gücünün devlet ve kadrolar olduğunu anlamamışsınız. Siz yalnızca köylülere bazı kolaylıklar sağlamayı, onları daha iyi şartlar içinde yaşatmayı, onlara modern dünyanın teknik olanaklarını götürmeyi tasarlıyorsunuz. Bunları en sonunda hepimiz istiyoruz. Ama siz önce ve yalnız bunları istiyorsunuz. Şunu anlamıyorsunuz: Bunlar hemen ilk adımda, kendiliğinden olmaz. Önce devletin daha güçlenmesi, eski gücünü koruması ve bu güçle ilerlemenin önündeki engelleri yıkması gerekir. Önce devlet! Bizde devletin çok kendine özgü bir yeri olduğunu anlamamışsınız!”</p>

  <p class="block">“Bizim kendimize özgü olduğumuzu ben hep düşünmüşümdür,” dedi Refik. Sesinin umutsuz olduğunu düşünerek korktu. “Şaşkınlaşıyorum işte!” diye mırıldandı.</p>

  <p class="block">“Biz bize benzeriz!” dedi Teşkilâtçı yazar.</p>

  <p class="block">Refik: “Evet ben de aynı şeyi savunuyorum!” dedi heyecanla.</p>

  <p class="block">“Öyle diyorsunuz, ama köylülerin hayat biçimin değiştirmekten başka bir şey öneremiyorsunuz!”</p>

  <p class="block">“Köylülerin hayatı çok kötü!” dedi Refik. “Ben demiryolunda her şeyi gördüm!”</p>

  <p class="block">Birden Süleyman Bey ayağa kalktı. Soğukkanlı olmaya çalışarak gülümsedi: “Oraya gittiniz ve onlara acıdınız. Onlara ben de acıyorum. Eskiden ben bir Marksist olmaya çalışıyordum. Ama sonra duygularıma yenilmemeyi öğrendim. Siz de öğrenin. O zaman yazacağınız şeylerin bir değeri olur!” Bunları artık gizlemeye çalışmadığı bir kabalıkla söyledikten sonra yerine oturdu. “İnkılâp ve devlet o köylülere dayanarak yükselecek. Eğer duygularımıza yenilir, elde avuçta ne varsa onlara geri verirsek sanayii nasıl kuracağız? Sanayii kuramazsak çünkü emperyalizm bizi yutacak!”</p>

  <p class="block">Refik: “Evet, çok kötü olur sanayi olmazsa!” dedi ve kendini iyice budala buldu.</p>

  <p class="block">“Hem bunu söylüyorsunuz, hem de ötekini. İkisi birlikte olmaz. İlk önce yapılacak şey bir devlet sanayii kurmak. Bu hareket başlamıştı, durduruldu. Şimdi İsmet Paşa ne yapacak bilmiyorum, ama bir devlet sanayii şart. Bunu da tarımdan, yani sizin acıdığınız köylülerden sağlayacağız!”</p>

  <p class="block">“Bari köylülerin üzerindeki ağa baskısı kaldırılsaydı...” diye söylendi Refik. Kendini bir daha budala buldu.</p>

  <p class="block">Süleyman Ayçelik gülümsedi: “Bunu inkılâbın yapamayacağını biliyorsunuz. Bunu Bolşevikler yapmak ister. Ama onlara Türkiye’de hiç söz düşmüyor. Arkalarında kimse yok. O zaman onlar da en derin eleştiriyi yapıyorlar!” Eski yoldaşlarına acıyormuş gibi gülümsedi. Sonra gene birden bir şeye sinirlenerek: “İdealizm iyi şeydir, ama bana kalırsa hayatta elle tutulur bir şey yapmak daha iyi bir şeydir!” dedi. Öfkeli bir tavırla: “Nereden geldik buraya?” diye sordu. “Evet, inkılâp ağalara dokunamaz!”</p>

  <p class="block">“İnkılâp bunu yapamaz ha!..” diye mırıldandı Refik.</p>

  <p class="block">“Ama inkılâp gene de birşeyler yaptı,” dedi Süleyman Bey.</p>

  <p class="block">“Tarımın vergilenmesinden vazgeçildi. Askerlikte eşitlik getirildi. Bir yol parası vardı: Onu da iki yıl önce kaldırdık...”</p>

  <p class="block">“O yol parası korkunç bir angaryaymış. Şunu biliyorsunuz herhalde: Yol parasını veremiyorlar, sonra...”</p>

  <p class="block">“Biliyorum efendim, her şeyi biliyorum, isterseniz Dersim’i de anlatın. Onu da biliyorum,” diye öfkeyle araya girdi Teşkilâtçı yazar. “Bütün günahları biliyorum, bütün günahları benimsiyorum. Çünkü başka bir yol olmadığına inanıyorum! Siz de eğer bir şey yapmak istiyorsanız, eğer devlete bir yararınız olsun istiyorsanız, günahları benimseyecek kadar cesur olmalısınız... Doğrusu günah da diyemem onlara... Devlet için yapılan hiçbir şey günah sayılamaz. Ama siz, bu tuhaf, alışılmadık bakışınızla bu yapılanların bazısının günah olduğunu düşünüyorsunuz, sonra işte bu yanlış tasarıları yapıyorsunuz! İnkılâp nedir düşünün. İnkılâp halkın hayrına olanları, halka rağmen, fakat halk için, halka getirmek işidir...”</p>

  <p class="block">Refik birden: “Evet, aptalın tekiyim ben!” diye düşündü. Korktu. “Bütün bu tasarıları hayatıma bir yön vermek için yaptım. Hayatıma bir yön ve amaç vermek için köylülere acıdım. Sonra işte bütün bunların saçma ve boş olduğu ortaya çıktı.” Bir suçlu, toplum dışı bir yaratık, bir sapık gibi hissederek oturuyor, öne doğru büktüğü başını hafif hafif sallıyor, ayaklarının ucuna bakıyordu. “Yanlış şeyler düşündüğüm, bir hayalci olduğum ortaya çıktı. Rousseau okudum... İstanbul’dan kaçtım. Köylülerin sefaletini gördüm... Ama yanıldım...” İlk defa toplum dışı biri gibi hissetmeyi korkunç bulmuyordu. “Birşeyler yapmak istemiştim!” diye düşündü. “Hâlâ da istiyorum.”</p>

  <p class="block">“Ee, peki ne yapabilirim yani?” diyerek Süleyman Bey’e baktı. Sonra bu resmiyet dışı tavrından utanır gibi oldu.</p>

  <p class="block">“Benim gibi yapabilirsiniz,” dedi Süleyman Ayçelik.</p>

  <p class="block">Refik düşündü: “O ne yapıyor? Ankara İktisat Müdürü. Devletin memuru... Ben bu devletin memuru olursam yapılan her şeyi benimsemiş olurum. Buna karşı çıkarsam da hiçbir şey yapamam...”</p>

  <p class="block">“Size iyi bir görev bulabiliriz,” dedi Süleyman Bey. “Tarım Bakanlığı bu kitabınızı yayımlıyormuş. Bence yanlış, ama önemli değil! Bir hizmettir sonunda, iyiniyetinizi gösterir. İktisat Bakanlığı sanayi tetkik heyetinde bir yer bulabilirsiniz... Belki ben de oraya geçeceğim. Çünkü biliyorsunuz, ilk hedef devletin güçlü bir sanayi...”</p>

  <p class="block">“Ah, ben ne devlette olabiliyorum, ne de ona karşı çıkabiliyorum!” diye inledi Refik.</p>

  <p class="block">“İşte bu doğru!” dedi Teşkilâtçı yazar. O da ilk defa hüzünlenir gibi olmuştu: “Ama seçmeniz gerekiyor. Ya bizimle, ya da bize karşı... Bize karşı olanları biliyorsunuz.” Elinin bir hareketiyle sol göğsünü gösterdi: “Bir yanda komünistler. Onların hiçbir etkisi yok. Kimi de ne yazık ki hapiste.” Aynı elle sağ göğsünü gösterdi: “Öte yanda da serbestlik taraftarları, İş Bankası takımı, sahte liberaller... Ağaoğlu Ahmet’in Devlet ve Fert’ini okudunuz değil mi?.. Ama bizim Teşkilât hareketini engelleyen ne onlar oldu, ne de ötekiler... Bizi irtica ve inkılâp düşmanları engelledi. Bir gecede dağıttılar bizi. O çok sevdiğiniz Ankara romanının yazarının nasıl Tiran’a yollandığını biliyor musunuz? Şimdi belki İsmet Paşa ile birlikte kaldığımız yerden işi sürdüreceğiz. Bize katılabilirsiniz...”</p>

  <p class="block">Refik şaşkınlaştı. Teşkilâtçı yazar, “Şu koltuğa oturabilirsiniz,” der gibi söylemişti bunu. “Onlara katılabilir miyim?” diye düşündü. “Bütün bu heyecandan sonra bir devlet memuru olacağım.” Bunun düşüncesini bile korkunç buldu:</p>

  <p class="block13">“Hayır, yapamam bunu!” dedi. Sonra ağzından kelimelerin nasıl döküldüğünü düşündü.</p>

  <p class="block">Bir sessizlik oldu.</p>

  <p class="block">Süleyman Ayçelik: “Üzüldüm,” diye mırıldandı. Bir süre sustu. “Oysa gençlikte bulamadığımız heyecan sizde var! Peki ne yapmayı düşünüyorsunuz?”</p>

  <p class="block">“İstanbul’a gideceğim!”</p>

  <p class="block">“Aa evet, siz uzun zamandır şu demiryolundaydınız değil mi?”</p>

  <p class="block">Refik, “İstanbul’a gideceğim!” diye düşündü. “Yufka yürekli miyim? Devletle birlikte olmak ha? Yufka yürekli değilim. Kötülüğe katılamıyorum! Yani şu Süleyman Bey’den daha iyi bir insan mıyım? Değilim: Üstelik biraz da budalayım... Ben eve dönmek istiyorum. Orada ne yapacağım? Her şey eskisi gibi mi olacak? O zaman ben de devlete karşı çıkarım... Buna cesaret etsem ne olur?”</p>

  <p class="block">“İstanbul’dan gene bana yazarsınız!” dedi Süleyman Ayçelik.</p>

  <p class="block">“Belki bir gün anlaşırız!”</p>

  <p class="block">“Ben devletin değil, memleketin iyiliğini istiyorum!” dedi Refik.</p>

  <p class="block">“Biliyorum, biliyorum! Ama siz bunların birbirinden ayrılmadığını, üstelik devletin önde geldiğini bilmiyorsunuz!”</p>

  <p class="block">“Biliyorum, belki bu doğru olabilir, ama ben buna göre davranamıyorum!”</p>

  <p class="block">Bir durgunluk oldu. Sonra birbirlerini sonuna kadar anlayan insanların rahatlığıyla karşılıklı gülüştüler. Bu gülüşmeyle birlikte su yüzüne her şey çıkmış, bütün anlaşmazlıklar ortaya dökülmüş oldu.</p>

  <p class="block">Süleyman Bey sandalyesinden kalktı, odanın içinde aşağı yukarı gezindi. Refik’in ondan hiç beklemediği utangaç bir tavır takınarak bir çocuk gibi gülümsedi ve birden: “Delikanlı sizi çok sevdim,” dedi. “Mektuplarınız beni hem sevindiriyor, hem düşündürüyordu... Yolladığınız tasarıları okuyunca size kızdım... Ama şimdi söylüyorum işte: Sizi çok sevdim!..” Refik’in omuzuna birkaç kere vurdu. “Yüzünüzün böyle olacağını hiç düşünmemiştim... Şimdi anlıyorum. Böyle yuvarlak, saf ve sakin...” Utançtan sözlerini bitiremedi. Başka yere bakarak: “Hadi bana demiryolunda gördüklerinizi anlatın,” dedi. “Size kabalık ettiysem özür dilerim... Evet, evet çay getireyim değil mi?” Küçük, çabuk adımlarla odadan çıktı.</p>

  <p class="block">“Yüzüm yuvarlak ve sakin!” diye düşündü Refik. Budala gibi hissediyordu, “İyiniyetli bir budala! Yüzüme niye dikkat etti? Çünkü yüzümden aptallığım okunuyor olmalı!” Kütüphanenin sürgülü camlarında kendini görmeye çalıştı. Ayağa kalktı. Yüzünü seçer gibi oldu: “Sakin ve yuvarlak bir yüz!” Perihan’ı düşündü. Eski yaşantısını hatırladı. “Bu sakin ve yuvarlak yüzü kurban bayramlarında öğle yemeğini oturtur, yılbaşı gecelerinde tombala oynarken gülümsetirdim.” Dokuz ay önce ayrıldığı İstanbul’daki son gününü hatırladı. Beyoğlu’nda dolaşmış, günlük hayattan tiksindiğini düşünmüş, kendini bir Hıristiyan’a benzetmiş, kimsenin ilgilenmeyeceği tuhaf bir yaratık olduğuna karar vermişti. “Bütün bunlar neden oldu?” diye mırıldandı. “Nasıl oldu? Ben neyim? Neden yoldan çıktım? Ben iyi bir insanım!” diye düşündü. “Beni böyle görüyorlar... iyi, saf, dürüst...” insanın başka bir özelliği olmayınca başkaları ondan öyle sözeder: İyi insan. Mutfaktan fincan tıngırtısı geliyordu. “Mesela şu adam benim hakkımda bir başkasına şöyle diyecek: ‘Refik Işıkçı mı? A evet, iyi bir insan! İyiniyetli...’ Karşısındaki de: ‘Demek biraz aptal!’ diye düşünecekti. Süleyman Ayçelik ‘Devletle birlikte hareket etmekten korkuyor bu delikanlı’ diyecekti... Sonra kaşlarını kaldırarak başlarını sallayacaklardı: “Ne insanlar var, yarabbim şu göğün altında!’“ Bir fırtına gibi gelip geçen konuşmayı hatırladı: İlk önce bir şey anlayamamış, aptal aptal gülümsemişti. Oysa daha önce anlayabilirdi. Birden, “Anlamıştım zaten!” diye düşündü. Bu Ziya’yı görünce, tarım bakanını görünce, yok, yok. Kerim Bey’i görünce anlamıştım! Herr Rudolph’u hatırladı. “Şeytan girmiş bir kere içime! Ben de bu memlekette yabancıyım!” Ama bu sefer bu toplum dışı suçlu bilinçten keyif alıyor, sigara gibi hafif içine çekerek damarlarında onu dolaştırıyordu. “Demek hiçbir şey benim iyiniyetime, istemime ve seçmeme bağlı değil. Dışarda kalmaya mahkûmdum. Çünkü ruhuma aklın ve aydınlığın ışığı bir kere düşmüştü! Her şey şu devlet, inkılâp, cumhuriyet dedikleri şeyle çevrili. Bana yol yok!” Hölderlin’in sözlerini hatırladı. Birden: “Ee, peki, aydınlık nasıl gelecek?” diye mırıldandı. Devletin zorundan keyifle bahseden Muhtar Bey’in neşesini hatırlayarak öfkelendi: “Nasıl gelecek aydınlık? Ben buna inanmıştım. Aydınlık mı karanlık mı? Karanlıksa hep mahkûmum ben demektir. Karanlıksa boyun eğiyorum ve özgürlükten vazgeçiyorum demektir? Ama neden, kimin için, hangi özgürlük? Muhtar Bey’in dediğine bakılırsa, özgürlükten, ya da aydınlıktan vazgeçmek bizi ilerletecek... Öyle mi? Peki özgürlüğü kim istiyor? Devlet istemiyor! Tüccarlar buna fazla meraklı değiller. Toprak ağaları nefret ediyor! Köylüler duymamış. Başka kim var? İşçiler?.. Bir de ben! Hah, hah... Özgürlüğü ben istiyorum!” Odanın içinde aşağı yukarı yürüyor, duvarlardaki devlet büyüklerinin resimlerine bakıyordu. O resimlerdeki sert, ama şefkatli insanlar şaşıyor gibiydiler: “Delikanlı sen kim oluyorsun?” diyorlardı ona. “Biz her şeyi düzenleriz. İyi neyse, hangisiyse, senin için uygun olan her şey neyse biz onu yaparız! Senin gibi bir ölümlüye düşmez böyle şeyler! Karanlıkmış, aydınlıkmış, özgürlükmüş, nereden çıkartıyorsun bunları? Bir kul olduğunu hatırla ve boyun eğ!” Gülümseyerek düşündü! Boyun eğmenin de keyfi vardı. İnsan boyun eğer, suçu tarihe ve çevresindeki varlığa bırakır, yaşar... Arada bir rahatsız olursa da bunu gururla açıklar: “Bütün günahları biliyorum, bütün günahları benimsiyorum!..” Neşelenerek ekledi: “Bir kul olduğumu biliyorum!” Sonra ama öfkeyle gene Hölderlin’i hatırladı. Birden: “Hayır, yanlış!” diye söylendi ve gene her zamanki alışkanlığıyla bir düşünce çemberi kurduğunu farketti. Bu çemberde ve odanın içinde daha fazla dönmek istemediği için yerine oturdu. Teşkilâtçı yazarın masasının üzerine baktı: Bu odaya ilk girdiğinde kendisinde heyecan uyandıran bütün o kalemler, kâğıtlar, sigaralar ve küllükler, dosyalar ve kitaplar gülünç gözüktü. Kendi tasarılar dosyası da gülünçtü. Sonra bunun yayımlanacağını hatırladı ve birden az önceki bütün düşüncelerini unutarak: “Yayımlanınca belki bir benimseyen çıkar!” diye mırıldandı ve birden kendisinin de suçu tarihe ve çevresindeki varlığa atmaya hazır olduğunu hissetti.</p>

  <p class="block24" id="calibre_pb_61">&nbsp;</p>
</body>
</html>
