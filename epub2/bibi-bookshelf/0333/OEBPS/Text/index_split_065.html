<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118026">50<br class="calibre5" />
  Gene İstanbul’da</p>

  <p class="block12">&nbsp;</p>

  <p class="block">Refik kalabalığa kalmamak için maçın bitmesinden bir-iki dakika önce yerinden kalktı, stadyum olarak kullanılan eski topçu kışlasının uzun duvarı boyunca yürüdü, avludan Taksim Meydanı’na açılan geçitten çıkarken birisinin kendisine seslendiğini duydu:</p>

  <p class="block">“Vay, Refik! Refik!”</p>

  <p class="block">Dönüp baktı ve gülümsedi: Mühendis Mektebi’nden sınıf arkadaşı Nurettin’di. O da Refik’e gülümsüyordu. Öpüştüler.</p>

  <p class="block">“Rezalet, değil mi?” dedi Nurettin. “Tam bir kördövüşü!”</p>

  <p class="block">“Çamurda bu kadar olur!” dedi Refik.</p>

  <p class="block">Nurettin: “Vallahi bunun tadını kaçırdılar artık,” dedi. “Birbirlerine vurmaktan topa vuramıyorlar. Artık ben gelmeyeceğim.” Kendi kendine güldü. “Ben öyle derim, ama gelirim. Haftaya gene Fener’in maçı var. Ama sen gözükmüyorsun ortalarda...”</p>

  <p class="block">“Evet...”</p>

  <p class="block">Nurettin, “Sahi, tabii, tabii,” dedi. “Muhittin’i görmüştüm söyledi: Sen Erzincan’a gitmiştin. Ne zaman döndün?”</p>

  <p class="block">“Çok oluyor. Kasımda geldim. Dört ay oluyor...”</p>

  <p class="block">“Eee, ne yaptın orada? Demiryolunda mıydın?”</p>

  <p class="block">“Demiryolundaydım! Memleketi gördüm!”</p>

  <p class="block">“Yaa, ne güzel!” diyerek iç çekti Nurettin. “Ben de bir fırsat bulabilsem. Şu demiryolu işi de iyi fırsattı. Herkes gitti, gördü, kazandı. Ben burada bir çarka kaptırmışım paçamı, bir türlü kurtulamıyorum.”</p>

  <p class="block">Kapıdan çıkanlar çoğalıyordu. Biri Refik’e çarptı. Kışlanın avlusundan bir gürültü geldi.</p>

  <p class="block">“Bitti galiba!” dedi Nurettin. Refik’in kolundan tuttu. “Ben eve gitmeden önce şöyle bir...” Yumruğunu sıkıp başparmağını ağzına emzik gibi yaklaştırıp çekti. “Gelsene!”</p>

  <p class="block">“Ben tenis kulübüne gideceğim!”</p>

  <p class="block">Nurettin, az önce şişeye benzettiği yumruğunu, okul takımında futbol oynadığı yılları hatırlatan bir güçle Refik’in omuzuna vurdu: “O züppeler kulübüne gidiyorsun ha?” Bunu, Refik’in alınmayacağını bildiği için neşeyle söylemişti.</p>

  <p class="block">Refik utanarak, yüzünü, “Ne yapalım be kardeşim!” diyormuş gibi ekşitti.</p>

  <p class="block">Nurettin: “Demek gelmiyorsun. İçince ısınır, keyiflenirdik halbuki!” dedi. Refik’in yüzünde aynı anlatımın durduğunu görünce: “Peki, peki...” dedi. “Git bakalım o züppelerin yanına... Haa, sahi Ömer nasıl?”</p>

  <p class="block">“Evlenecek herhalde...”</p>

  <p class="block">“Sahi mi? Bir ben kaldım desene...” Dağılan kalabalıktan birkaç kişi aralarına girmişti. “Hadi, güle güle. Haftaya Fener-Güneş var. Ben mezarlık tarafındayım, kale arkasındayım!”</p>

  <p class="block">Refik gülümsedi. Nurettin’in kalabalığa karıştığını gördükten sonra döndü, tramvay yolu boyunca biraz yürüdü, gişeden bilet alıp Taksim Bahçesi’ne girdi. Pazar öğleden sonra olduğu için, bahçe her zamanki gibi tenha ve sessiz değildi; ama her zamanki gibi hela kokuyordu. Uzaktan dağılan kalabalığın uğultusu geliyordu. Refik, “Kötü bir maç oldu,” diye düşündü. “Top sonunda bir kaleye bir kere girdi. Ben seyrettim. İstediğim gibi temiz hava aldım ve üşüdüm!” Gazino ve tenis kulübü olarak kullanılan ahşap binayı görünce, “Evet, biraz hava aldım. Şimdi hep birlikte eve döneriz. Evde sıcak sıcak otururuz!” diye mırıldandı. Öğle yemeğinden az sonra Osman, Nermin ve Perihan ile buraya gelmişler, onlar kulüpte kalmışlar, Refik maça gitmişti. Birlikte dönmeye karar verdikleri için şimdi bir zamanlar çok sık gittiği bu kulübe uğraması gerekiyordu. Nurettin’in kulüp hakkındaki sözlerini hatırlayarak ahşap yapıdan içeri girdi, acele acele merdivenleri çıktı, kulübün yenilenmeyen kırık kapı tokmağını, bir garsonun hiç değişmeyen gülümseyişini, yıllardır aynı yerde, aynı çerçevenin çatlak camı altında duran kulüp tüzüğünü görünce hüzünlenir gibi oldu, ama bu duyguya kapılmadı. Kâğıt oynanan, sigara içilen odaların açık kapılarının önünden hiç durmadan geçerek, umduğu yerde Nermin ile Osman’ı gördü. Odadakilerle selâmlaştıktan sonra çay içen Perihan’ın yanına oturdu. Yorgun garsondan sessizce çay istedi ve sohbeti bozmadığı için sevinerek konuşulanlara kulak verdi.</p>

  <p class="block">Osman’ın karşısında kulüp başkanı Mükrimin Bey oturuyordu. Tenisten çok, hükümet ve sosyete ile yakın ilişkilerinden dolayı kulüp başkanı seçilen bir tıp profesörüydü. Sporla ilgisi, arada bir gazetelerde çıkan sporcu sağlığına ilişkin makalelerden öteye gitmiyordu. Kulüp başkanı çaylarını ve içkilerini içerek kendisini dinleyenlere kulübün karşılaştığı tehlikeyi anlatıyordu: Yeni vali kulüp binasını yıktırmak istiyor, onlara karşıdaki Surp Agop mezarlığında küçük bir arsa vereceğini söylüyordu. Bunu vereceği de galiba şüpheliydi. Kulüp başkanı ayrıca, kulübün spor merkezinden çok, oyun ve kumar merkezi olduğunu söyleyen valinin, bütün üyelere de hakaret etmiş olduğunu ima ediyordu. Bazıları ona karşı çıkıp ılımlı olunması gerektiğini, bazıları da başbakana mektup yazılması ve Türk tenisinin savunulması gerektiğini ileri sürüyorlardı. Bir ara tartışma kızışır gibi oldu, ama sonra birisi şaka yaptı, gülüşüldü. Hanımlardan biri eski mezarlığın toprağında tenis oynamanın uygunsuz olacağını söyleyince de hava yumuşadı ve birdenbire sessizlik oldu. Bu sırada Refik, köşede oturan ve arada bir kendisine bakan, Osman’ın Galatasaray’dan sınıf arkadaşı, demir tüccarı Hamdi’nin kendisine seslendiğini duydu.</p>

  <p class="block">“Yahu, Refik ne yapmışsın sen? Taa Kemah’a gitmişsin?”</p>

  <p class="block">Refik bir sessizliğe rastlayan sözlerin herkes tarafından işitildiğini farkederek: “Evet!” dedi.</p>

  <p class="block">“Eee ne yaptın oralarda?”</p>

  <p class="block">“Hiç!”</p>

  <p class="block">“Kitap da yazmışsın?.. Bakanlık yayımlamış!”</p>

  <p class="block">Refik oturanların konuşulanları dinlediklerini düşünerek, rahat ve kayıtsız bir tavır takınmak istedi, ama nedense Osman’ın karşısında takındığı küçük kardeş tavrını takınmış olduğunu farketti: “Evet! Yayımlandı.”</p>

  <p class="block">Hamdi “yazar,” kelimesinin üstünde durarak: “Demek şimdi bir yazar oldun sen!” dedi. “Yazıyorsun...” ilgi çekici bir şey bulduğu için sağına soluna baktı. “Ne yazıyorsun? Memleket sorunları hakkında tabii değil mi?”</p>

  <p class="block">Refik “yazar,” kelimesini bir daha işitmemek ve biraz da konuşmuş olmak için: “Köyümüzün sorunları hakkında...” dedi.</p>

  <p class="block">“Köyümüzün sorunları...” diye tekrarladı Hamdi. Çevresine, bir daha, herkesi Refik ile ilgilenmeye çağırıyormuş gibi baktı. Sonra: “Rica etsem, kitabından bana da bir tane verebilir misin?” dedi. “Tabii imzalayarak. Çünkü ben de...”</p>

  <p class="block">Bu sırada odanın kapısından uzanan bir baş: “Maçın sonucunu bilen var mı?” diye sordu.</p>

  <p class="block">Refik fırsatı kaçırmayarak: “Fener bir sıfır galip!” dedi.</p>

  <p class="block">“Öyle mi? Golü kim attı?”</p>

  <p class="block">“Yaşar!”</p>

  <p class="block">Hamdi: “Ooo, Vasıfcığım nerelerden, görünmüyorsun, dün niye uğramadın?” diyerek ayağa kalktı.</p>

  <p class="block">Kulübün geleceği hakkında tartışma da kaldığı yerden ama bu sefer herkesin şakalarla katıldığı daha yumuşak ve eğlenceli bir sohbet biçiminde yeniden başladı. Eski mezarlığın üstünde tenis oynanmayacağını söyleyen hanım o köşedeki arsanın mezarlarla değil eski bir kilisenin yıkıntısıyla kaplı olduğu söylenerek yatıştırıldı. Bu arada, kulübe her gelenin önce bir uğradığı bu büyük odaya girip çıkanlar oldu. İçerdeki odalardan gelen iriyarı biri karısından “bir seansçık” daha oynamak için izin istedi. Karısı öfkeli bir tavırla saatini gösterince Osman ayağa kalktı. Bu Nermin ve Refik ile Perihan için işaret oldu. Kulüp başkanı ile birkaç cümle konuşan Osman’ı bekledikten sonra dışarı çıktılar, merdivenlerden bahçeye indiler. Dışarıda gene aynı soğuk, kapalı hava vardı. Perihan Refik’in koluna girdi.</p>

  <p class="block">Mezarlığın duvarı dibinde duran arabaya doğru yürürlerken Osman Refik’e yaklaştı: “Mükrimin Bey söyledi: Sen üyelik ödeneğini aylardır vermiyormuşsun. Benden istedi, ama ben senin yerine vermek istemedim.”</p>

  <p class="block">“Evet.”</p>

  <p class="block">“Kulüp, sen de biliyorsun, zor durumda. Versen iyi olur.”</p>

  <p class="block">“Evet.”</p>

  <p class="block">“Senin yerine keşke ben verse miydim?”</p>

  <p class="block">“Bilmem.”</p>

  <p class="block">Osman: “Ne demek bilmem?” dedi. Arabanın kapısı önünde durdu ve her zaman cebinden hemen çıkarıverdiği anahtarı bulamadı. Refik’e öfkeyle bakarak: “Eee nerede bu anahtar?” diye söylendi. Oysa her zaman, günlük hayatı gibi cepleri de düzenliydi ve nereye ne koyduğunu hatırlamakla, hiçbir şey kaybetmemekle övünürdü. “Nerede bu?” Refik’e bakarak ceplerini karıştırıyordu. Bakışları: “Sen nesin Refik? Sen kendini ne sanıyorsun? Neredesin? Ne zaman kendine geleceksin? Ne zaman hepimiz gibi olacaksın? Bak senin yüzünden bir anahtarı bile bulamıyorum...” diyordu. Sonunda anahtarı buldu.</p>

  <p class="block">Refik gözlerini Osman’ın yüzünden kaçırdı. Gene artık alıştığı beceriksiz, saf, akılsız küçük kardeş tavrını takınarak gökyüzüne baktı. Bir büyük bulut takımı ilerdeki başka küçük bir lakıma yaklaşıyordu. “Üyelik ödeneği...” diye mırıldandı. “Evet, bir karar vermek lâzım... Sanki şu bulutlar ötekilerini bekliyorlar... Üyelik ödeneği... Ben öleceğim. Hepimiz öleceğiz. Üyelik ödeneğini ödememi istiyorlar... Haklılar... Ama sonra düşünebilirim bunu. Osman yapsın işte, ne yapacaksa... Bulutlar birbirine yaklaşıyor. Böyle küçük bir iş için niye öfkeleniyorum?.. Bugün futbol maçına gittim. Fener: 1-Vefa: 0. Şimdi eve dönüyoruz. Osman istediği olamadığım için bana kızıyor... Haklı... Ama hepimiz öleceğiz!”</p>

  <p class="block">Osman kolay kolay neşelenmeyeceğini gösteren öfkeli bir yüzle kapıları açtı. Ötekilerin oturmalarını beklemeden motoru çalıştırdı. Nermin’in onu yatıştırmak için yaptığı şakalara yüz vermedi. Isınmasını fazla beklemeden vişne çürüğü rengindeki arabayı parke yoldan Nişantaşı’na doğru sürdü.</p>

  <p class="block">Motorun homurtusundan başka bir şey duyulmuyordu. Refik arkada pencereye iyice sokulmuş, başını cama bükmüş, oturuyordu. Pencerelerden akıp giden görüntülere, Mühendis Mektebi yıllarında her gün geçtiği tramvay yolunun çevresindeki hiç değişmeyen yapılara, duvarlara, ağaçlara, duraklara bakıyordu. “Maça gittim. Şimdi eve dönüyoruz. Pazar öğleden sonra. Martın on dokuzu 1939. Yarın her zamanki gibi yazıhaneye gideceğim. Tramvayların arkasına asılan çocuklar... Annem evde grip... Hava soğuk... Evde bir çay içerim, aşağıda biraz otururum, sonra yukarı çıkarım. Konuşuruz... Perihan ile?.. Ne?.. Şimdi niye konuşmuyoruz?.. Osman’ın bir metresi var, Nermin bilmiyor... Biliyor mu? Nermin’in bir adamla ilişkisi var... Bunu Osman’a söylemedim!.. Hepimiz öleceğiz... Şu adam orada ne bekliyor?.. Mezarlıklar, mezar taşları, Hıristiyanlar... Herr Rudolph... Ona ne yazayım? Hölderlin. Saat kaç? Beş buçuk. Annem merak etmiştir. Melek ne yapıyor? Hepsi düzelecek... Bütün hayatım bir düzene girecek. Yapılması gereken şeyi bulacağım... Üyelik ödeneği? Nasıl yaşamalı bunu bulacağım... Sonra, ama sonra... Evet, şu büyük tasarıyı, hayatımı düzene sokacak şu büyük programı bitirdikten sonra bütün hayatım düzene girecek. Şimdi ne yapıyorum? Bekliyorum, pencereden dışarı bakıyorum. Arabanın içinde hiç konuşmuyorum. Ama biz Perihan ile odamızda konuşuyoruz. Ankara’dan döneli bir ay oldu... Perihan bana kızmıyor... Kitaplar... Yaşıyorum...”</p>

  <p class="block9" id="calibre_pb_66">&nbsp;</p>
</body>
</html>
