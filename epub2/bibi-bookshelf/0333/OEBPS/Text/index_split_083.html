<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118044">5<br class="calibre5" />
  Telefon</p>

  <p class="block12">&nbsp;</p>

  <p class="block">Ahmet odanın içinde aşağı yukarı yürüdü. Resimlere baktı. “Bunlarla devrim yapılmazmış!” diye mırıldandı. Hasan’a öfkelendi: “Nasıl cevap vermedim ona! Bunlarla.” Resimlerine bakıyordu. Resimlerden ihtiyar tüccarlar, ev kadınları, kibar kızlar, delikanlılar, efendiler, hizmetçiler, hep aynı eşyaların ve aynı çürüyen loş ışığın içinde, soluk bahçelerde, merdivenlerde, salonlarda duruyorlar, birbirleriyle konuşuyorlar, sanki bir şey bekliyormuş ama, gelecek olan gelmeden de işlerini görmek istiyormuş gibi, kararsız, yarı telaşlı, yarı uyuşuk, biraz da sabırsızlanarak ve hep aynı şeyi tekrarlayarak duruyorlardı. Ahmet: “Hiçbirinde iş yok!” diye düşündü. “Eğer yaptıklarım Hasana da bir şey söylemiyorsa niye o kadar çalışıyorum ki?” Avunmak için ‘futbol maçı’ dizisine baktı. Maça gitmek için kuyrukta bekleyenler, köfteciler, ateşli taraftarlar, bağıranlar, donuk suratlı futbolcuları çizmişti. Birden bir umutsuzluğa kapılarak: “Bunların da bir anlamı yok!” diye düşündü. “Nedir yani şimdi bunlar? Bunlar ne işe yarar? Bunları kimin için yapıyorum? Hepsi kötü! Hepsi çiğ, yüzeysel, sahte, içtenliksiz, bayağı! Goya’nın, Bonnard’ın sonra bütün empresyonistlerin defalarca yaptığı şeylerin bayat bir tekrarı.” Korktu. Böyle umutsuzluk anlarında yaptığı gibi çalışmaya başlamadan önce verdiği yargıyı hatırlamaya çalıştı. “Evet, o zaman beğenmiştim! Hepsini toptan kötülememiş, kusurları ve başarıları görmüştüm!” diye düşündü. “Şimdi de aynı şekilde görmeye çalışmalıyım!” Öğle vakti verdiği yargıyı gene içtenlikle verebilme umuduyla resimlere bir kere daha baktı, ama hepsini bayağı buldu, Hasan’ın ilgisizliğine hak verdi. Bütün bu resimlere vaktini ve hayatını verdiğine pişman olmaktan korktu. Bu pişmanlığa çok az kapılırdı, ama gene de çekinerek başka şeyler düşünmeye karar verdi ve birden, “İlknur nerede kaldı?” diye mırıldandı. Saatine baktı: Yediyi geçiyordu. “Gelmeyecek!” diye düşündü. “Niye gelmiyor? Oysa bugün onu görmek istiyorum!” Öfkelenerek aşağı inip ona telefon etmeye karar verdi.</p>

  <p class="block">Kapıyı gene anahtarıyla açtı ve salona geçti. Nigân Hanım’ın başında hemşireyle Osman vardı. Osman gazete okuyor, hemşire neşeli bir sesle Nigân Hanım’a birşeyler anlatıyor, arada bir hastanın battaniyeyi çekiştiren elini oradan alıp bir kenara koyuyordu.</p>

  <p class="block">Osman, Ahmet’i görünce: “Gazetede de yazıyor!” dedi.</p>

  <p class="block">“Efendim?”</p>

  <p class="block">“Askerleri diyorum. Demek, Ziya orada okudu!”</p>

  <p class="block">“Ama Ziya onu dün söylemişti!” dedi Ahmet. Telefonun durduğu köşeye doğru yürüyordu.</p>

  <p class="block">Osman koltuğundan kıpırdanarak: “Bir şey olacağı yok canım!” diye homurdandı.</p>

  <p class="block">Hemşire: “Ne oluyormuş?” diye sordu. “Askerler mi başa geçiyorlarmış?”</p>

  <p class="block">Ahmet telefonun yanına oturdu. Birden Osman’ın ve hemşirenin konuşmayı dinleyeceğini düşünerek rahatsız oldu. Alıcıya boş boş baktı. Asıl canını sıkan şey İlknur’un evindekilerdi. O eve bir kere gitmiş, kendisinden hiç hoşlanılmadığını görmüş, İlknur’a da elinden geldiği kadar az telefon etmişti. Telefon edecekse daha önceden İlknur’a edeceğini söyler, telefonu o saatte onun açmasını sağlardı. Alıcıya boş boş bakarken kapı açıldı ve birisi içeri girdi. Ahmet öteki kapıdan salona giren ayak seslerini tanıdı: Nermin’di. “Artık şimdi hiç edemem!” diye düşündü. Nermin, Ahmet’in günlük hayatının ayrıntılarına çok meraklıydı. “Ne yapayım? Çıkıp yukarı çalışayım!” diye mırıldandı. “Saçma öfke ve anlaşılamama buhranlarına kapılmaya gerek yok! Buna hakkım da yok!” Sonra Nermin’in sesini duydu.</p>

  <p class="block">“Yemeğe bizde değiliz. Aşağıya Cemil’lere iniyormuşuz!”</p>

  <p class="block">“Öyle mi?” dedi Osman.</p>

  <p class="block">“Ahmet’i de çağırayım dedim! Sonra alınıyor, gelmiyor, aç kalıyor çocuk! Baktım yoktu yukarıda. Osman eliyle bir işaret yapmış olacak ki: “A burada mı?” diye bağırdı Nermin ve dönüp köşede oturan Ahmet’e gülümsedi.</p>

  <p class="block">Ahmet kayıtsız bir tavır takınmaya çalıştı, ama duymamış gibi yapmanın daha kötü olacağını sezerek, “Ben burada da yerim!” dedi. “Yılmaz bana birşeyler yapıverir!”</p>

  <p class="block">“Yılmaz bu akşam izinli. Canım, hem seni görmek istiyorlar.”</p>

  <p class="block">Emine Hanım: “Ben sana iki yumurta kırıveririm istiyorsan!” dedi.</p>

  <p class="block">Ahmet odaya giren hizmetçiye sevgiyle baktı: “Ben burada yerim o zaman!”</p>

  <p class="block">Nermin alıngan bir tavırla: “Çok rica ediyorum. Herkes aşağıda olacak!” dedi. “Mine de senin gelmeni söyledi. Onlara da uğramıyormuşsun! Ne oluyor sana, kuzum?”</p>

  <p class="block">“Peki, peki!” dedi Ahmet. “Kaçta?”</p>

  <p class="block">“Yarım saat sonra gel aşağı!” dedi Nermin. Alıcıya baktı: “Telefon mu edecektin?”</p>

  <p class="block">“Vazgeçtim!” dedi Ahmet, ayağa kalktı. Nermin’in gidebileceğini düşünerek biraz beklemeye karar verdi, esnedi.</p>

  <p class="block">Nermin, Osman’ın önünden geçerek dışarı çıkıyordu.</p>

  <p class="block">Osman seslendi: “Belki bu sefer tanır annem seni. Soruver hadi!” Bir kahkaha attı.</p>

  <p class="block">“Kaç yaşına geldin, ama hâlâ çocuksun!” dedi Nermin. Dışarı çıktı.</p>

  <p class="block">Ahmet telefonun başına oturdu, aceleyle çevirmeye başladı. “Ee, ne diyeceğim ona?” diye düşündü. Yüreğinin hızlandığını farketti.</p>

  <p class="block">Telefonu bir kadın açtı. İlknur’un annesi olmalıydı.</p>

  <p class="block">Ahmet: “İlknur’la görüşmek istiyorum, efendim!” dedi. Kibarlığına kızdı. Gözünün ucuyla Osman’a baktı: Gazete okuyordu.</p>

  <p class="block">“Kimsiniz siz?”</p>

  <p class="block">“Bir arkadaşıyım!”</p>

  <p class="block">Çok kısa bir sessizlik oldu. Kadın birşeyler söyleyecekti, ama galiba caydı. “Bir dakika bekleyin!” dedi.</p>

  <p class="block">Ahmet alıcıyı kulağına iyice yaslayarak beklemeye başladı. Evin içindeki sesleri dikkatle dinledi. Neşeli kahkahalar, bağrışmalar, bir de alaturka müzik duydu. Birisi: “Aşkolsun size, Nimet Hanım!” diye bağırdı. Ahmet duvarda Cevdet Bey’in resmini gördü. Cevdet Bey gülümsüyormuş gibiydi, ama öğüt verir bir hali de vardı. “Evet, böyle dikkatli, titiz, kararlı olmak lâzım!” der gibiydi. Birisi gene bir kahkaha attı. Sonra yaklaşan ayak sesleri duyuldu. Ahmet yüreğinin daha da hızlandığını farketti.</p>

  <p class="block">“Alo?”</p>

  <p class="block">“Benim! Niye gelmedin?”</p>

  <p class="block">“Ha! Sen misin? Gelemedim... Kusura bakma, misafirler var...”</p>

  <p class="block">“Geleceğim demiştin!”</p>

  <p class="block">“Hayır, gelebilirim demiştim!”</p>

  <p class="block">“Sana ne yahu, o misafirlerden!”</p>

  <p class="block">“Çocukluğumdan beri görmediğim bir arkadaşım var!”</p>

  <p class="block">“Kim o? Peki seni göremeyecek miyim bugün?”</p>

  <p class="block">“Akşam çıkabilirim belki!”</p>

  <p class="block">Ahmet: “Akşam oldu bile!” dedi alaycı bir sesle. Sonra aceleyle ekledi: “Ne zaman gelip alayım seni?”</p>

  <p class="block">“Kaç saat? Yedi buçuk! Peki, dokuzda aşağı gel!”</p>

  <p class="block">“Sekizde?”</p>

  <p class="block">“Dokuzda!” dedi İlknur. “Ne oldu sana bugün?”</p>

  <p class="block">“Hiç! Kafam bozuk. Sen ne yapıyorsun?”</p>

  <p class="block">“Misafirler var işte! Dokuzda, tamam mı? Yahut dur! Sen gelme, ben gelirim!”</p>

  <p class="block">“Canım, o saatte olur mu?” dedi Ahmet. “Üstelik taa oradan.” İlknur Teşvikiye’de, on dakikalık bir uzaklıkta oturuyordu. Ahmet başka bir bahane aradı ve aklına gülünç bir şey geldi: “O saatte olur mu? Darbe yapılacakmış!” Sonra kendini zorlayarak bir kahkaha altı. Osman’a baktı: Gazete okuyordu.</p>

  <p class="block">“Darbe mi yapılacakmış? Yok canım!”</p>

  <p class="block">“Şaka! Konuşuruz, konuşuruz! Dokuzda geliyorum, aşağı!” Ahmet duygulandı. İçinden birşeyler de söylemek geldi, ama gazetesini okuyan Osman’ı bir daha görünce söylemedi. Son anda aklına bir şey geldi: “Haa! Defteri de yanına al!”</p>

  <p class="block">“Hangi defteri?”</p>

  <p class="block">“Okumadın mı? Babamın o eski yazı...”</p>

  <p class="block">“Okudum, okudum!” dedi İlknur neşeli bir sesle. “Çok eğlenceli... Çok ilginç bir insanmış baban!”</p>

  <p class="block">“İyi işte. Defteri de gelir.”</p>

  <p class="block">“Çok eğlenceli!” diye tekrarladı İlknur.</p>

  <p class="block">“Zaten sen orada iyi eğleniyorsun!..”</p>

  <p class="block">“Tamam, tamam!”</p>

  <p class="block">Ahmet telefonu kapadı. Parmaklarıyla masanın üzerine sinirli sinirli vurarak önce Cevdet Bey’in resmine, sonra Osman’a baktı. “Evet, Cevdet Bey’in resmini yapmalı!” diye düşündü. “Nasıl bir şey yapılabilir? Depodaki mallar, işçiler, ev eşyaları ve ailesiyle birlikte...” Gülümseyerek ayağa kalktı. “Evci, eşyalar!” diye düşündü. Odanın içindeki eşyalara baktı, Her yer tıkış tıkış eşya ile doluydu. Nigân Hanım’ın eski evin yerine apartman yapıldığı yıl, evin bütün eşyasını kendi katına taşıdığı hâlâ hazan anlatılırdı. Duvarlarda da kavukluklar, teşbihler, bazı biblolar ve Cevdet Bey’in resimleri asılıydı. Sedef takımlar, sandalyeler, yaldızlı koltuklar, sehpalar, masalar arasında yürümek için insana az bir yer kalıyordu. Hiç kullanılmayan piyano, üzerine biblolar ve eşyalar konan bir masa görevini görüyordu. Üstünde Nigân Hanımın kıymetli porselenleri, çini vazolar, çay fincanları, tabaklar vardı. Nigân Hanım, kırılır diye, bunlara kimseyi dokundurtmadığı için, kendisi de aylardır onları okşayıp toz alacak durumda olmadığı için hepsinin üstü yarım parmak tozla kaplıydı. Ahmet birden: “Kaç para eder bunlar?” diye düşündü ve irkildi. “Şunlardan birkaç tane yürütsem Hasan’lar altı ay dergi çıkarır!” Büfenin vitrininde duranlar herhalde en pahalılarıydı. “Nasıl yürütülür bunlar?” Çocukluğundan beri babaannesinin elinde gördüğü şıkırtılı anahtar destesini hatırladı. Büfeye yaklaştı. “Anahtar!” diye mırıldandı. Büfenin camekânlarında duran porselenlerin ilk defa erişilebilecek bir uzaklıkta olduğunu düşündü. Ama anahtar destesini son haftalarda ne görmüş, ne de şıkırtıyı duymuştu. Sonra birden: “Farkederler! Suçu da hizmetçiye ya da başka birine atarlar!” diye düşünerek caydı.</p>

  <p class="block">Nigân Hanım: “Ne yapıyor o orada, büfenin önünde?” dedi.</p>

  <p class="block">Ahmet döndü: “Hiç babaanneciğim bakıyordum!” dedi. Sonra, “Suçlu bir halim olsa gerek!” diye düşündü. Osman’a baktı.</p>

  <p class="block">“Senin baban, senin baban çok büyük bir insandı!” dedi Nigân Hanım.</p>

  <p class="block">Ahmet şüpheyle: “Kim?” dedi.</p>

  <p class="block">“Senin baban!” dedi Nigân Hanım. “Baban, Cevdet Bey! Her şeyi o kurdu!” Gözlerini kırpıştırıyordu.</p>

  <p class="block">Osman gülümsüyordu. Hemşire, Ahmet’in oğul değil, torun olduğunu açıklamaya başladı. Nigân Hanım birşeyler mırıldandı.</p>

  <p class="block">Ahmet sabah iyi bakamadığı kitaplara ve dolaba bir kere daha bakmaya karar vererek koridora yürüdü. Tıkırtılı saatin yanındaki odaya girdi. Babasının bu odada on yıl yaşadığını, burada öldüğünü düşünerek kitaplara bakmaya başladı, ama gene bir şey bulamadı. Dolabın gözünde de bir şey yoktu. Babasının Tarım Bakanlığı’nca bastırılan kitabıyla Muhittin Nişancı’nın bir şiir kitabını alıp odadan çıktı. Yemeğe inerken yanına almak istemediği için kitapları yukarı bıraktı.</p>

  <p class="block"></p>

  <p class="block9" id="calibre_pb_84">&nbsp;</p>
</body>
</html>
