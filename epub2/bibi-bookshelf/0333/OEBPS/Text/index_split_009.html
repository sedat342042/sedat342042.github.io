<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117970">7<br class="calibre5" />
  Bir Paşa Konağında</p>

  <p class="block12">&nbsp;</p>

  <p class="block">Arabayla birlikte sallanıyor, öğle yemeğinden sonra kestiremeyeceği için kederleniyor, kendini düşünüyordu. “Kendi hayatımı düşünüyorum. Benim için hayat nedir? Fuat bunu sordu. Ben de ona bu sorunun abes olduğunu söyledim. Evet, bu soru abes ve bunu düşünmek istemiyorum! Hayat neymiş? Nereden öğreniyor böyle şeyleri? Kitaplardan, Avrupa’dan, kimbilir hangi komplonun peşindeki hangi insanlardan! Hayat nedir? Bu soru abestir! Ben böyle düşüneceğim ve güleceğim. Hah hah hah. Moşe nasıl güldü? Şakası da çok bayağı! Cevdet bombayı yoksa sen mi attın? Yok, ben kiremitleri kırdım. Kiremitler kırılınca dam aktı, herkes bana düşmanca baktı, sınıf da dizboyu sel oldu. Terledim! O da korkunç bir rüyaydı. Zaten bugünün böyle olacağını o korkunç rüyadan anlamalıydım. Bugün! Saat kaç oldu? Sekize yaklaşıyor. Şükrü Paşa beni beklemeye başlamıştır bile.”</p>

  <p class="block">Şükrü Paşa, bugün konağına Cevdet Bey’i, geleceğe ait tasarılarını öğrenmek için çağırmıştı. Cevdet Bey bu amaçla çağrıldığını dükkânına gelen uşaktan öğrenmişti, ama Paşa’nın kendisini gevezelik etmek için, düpedüz iç sıkıntısından çağırdığını seziyordu. Şükrü Paşa’yı hatırlayınca, ister istemez, Fuat Bey’in sözleri aklına geldi. “Topraklarını sattığını, konağını satacağını biliyordum, ama arabayı bilmiyordum!” diye düşündü. “Arabayı da satıyorsa durumu gerçekten kötü demektir. Acaba Fuat haklı mı? Ben yanlış bir şey mi yapıyorum? Hayır! Bu düşünceler çirkin. Ben yalnızca Nigân’ı istiyorum, başka bir şey de düşünmüyorum.”</p>

  <p class="block">Nigân’ı hatırlayınca neşelendi. “Evet, onu iki kere gördüm!” diye düşündü. Gene o korkunç sahneyi hatırladı. “İki kere gördüm ve iyi bir insan olduğunu anladım. Bunda ne var? İnsan anlayamaz mı? Konuştuk da...” Nigân’ı ilk Şükrü Paşa’nın konağının selamlığından dışarı bakarken görmüştü. Sonra gene aynı konakta yapılan ve nişan töreni denilen o soytarılık sırasında birbirleriyle konuşmuşlardı. Cevdet Bey, “Nasılsınız efendim?” demişti. Nigân da “İyiyim efendim, siz nasılsınız?” demiş, olgun bir ihtiyar kadın gibi soğukkanlı ve ağırbaşlı gözükmeye çalışmış, kızarmayı da gururuna yediremediği için hemen kaçmıştı. Kibirli bir hali vardı, ama iyi bir insana benziyordu. Cevdet Bey, sonraları, o gün gördüğü kızı, tasarladığı evin ve aile hayatının içine yerleştirmişti. Nigân çok güzel değildi, ama tasarılarındaki yerini dolduruyordu ve Cevdet Bey her şeyden önemli olanın bu olduğunu biliyordu.</p>

  <p class="block">Bastıran öğle sıcağının ve öğle yemeğinin etkisiyle, arabada uyuklamaya başlayınca kulüpte bir kahve içmediği için üzüldü. Bir sigara yaktı ve paşayla konuşabileceği şeyleri gözden geçirdi. Araba Harbiye Kışlası’nın önünden Nişantaşı’na sapmıştı. “Evet, Paşa’ya buralarda bir ev alacağımı söyleyeceğim!” diye düşündü ve hemen aklına yüzüştü bırakacağı yaşlı Zeliha Hanım geldi, sonra Haseki’yi, Zeynep Teyze’yi ve Ziya’yı hatırladı. Çocuğun bakışlarını, aşağıdan yukarıya doğru kendisini süzüşünü hatırlayınca tedirgin oldu. “Tuhaf bir şey var o çocukta. Sanki şimdiden sinsi, hesapçı biri!” diye düşündü. “Öyle, tuhaf bakarak insanda yargılandığı duygusunu uyandırıyor!” Araba Nişantaşı Meydanı’na dönüyordu. Cevdet Bey pencereden dikkatle karşı köşedeki taş eve baktı. Bu evi bir kere gezmiş, beğenmiş, tasarılarına uygun olduğuna karar vermişti. Şükrü Paşa’dan dönerken bir daha gezmeyi düşünüyordu. Evin önündeki, bahçesindeki ıhlamur ve kestane ağaçlarına bakarak, “Hoş bir yer!” diye düşündü ve gene gelecekteki mutlu aile hayatını aklına getirerek neşelendi. Teşvikiye Camii’nin önünden geçerken heyecanlandı. Kıyafetinin iyi olduğunu düşündü. Arabadan inmeden önce yüreğinin hızlandığını farketti.</p>

  <p class="block">Arabadan inerken, buraya her gelişinde kapıldığı suçluluk duygusuna bir daha kapıldı. Konağın ön bahçesi ıssızdı. Cevdet Bey selamlık kapısına varıncaya kadar, geniş bahçede küçük mermer bir havuzun kenarından su içen bir serçeden başka hiçbir şey hareket etmedi. Pirinç halkasına uzanırken kapı kendiliğinden açıldı ve dikilen ayvaz, Paşa’nın konuğunu yukarıda beklediğini söyledi. Cevdet Bey gıcırdatmaktan korkarak merdivenleri çıktı. Merdivenlerin açıldığı sahanlıkta bir uşak gene aynı şeyi, Paşa’nın beklediğini söyledi. Cevdet Bey, “Bir aile!” diye mırıldandı. Sahanlığın bir köşesinde, kocaman sarkaçlı bir duvar saati fıkırdıyor, başka bir şey duyulmuyordu. “Saat gibi bir aile!” Geniş odaya girdi, ama burada eşyadan başka bir şey göremedi.</p>

  <p class="block">Sağına soluna baktı: İskemleler, divanlar, koltuklar, avizeler gördü. Oda serinceydi. Eşya arasında yürüdü. Duvara asılı bir tabloya baktı ve başkalarında böyle şeylere bakarken bir heyecan uyandığını düşündü. Ayakları kedi ayağına benzeyen yaldızlı koltukları seyretti. Bir köşede üzeri sedef kakmalı bir küçük sandık duruyordu. Bunun neye yaradığını düşünürken, bir sandalyenin üstünde de aynı cins sedef görerek döndü: Bir koltukta, bir divanda da sedefler vardı. Sonra, birden ödü patlar gibi oldu: Divanda biri yatıyordu. Tanıdı: Şükrü Paşa’ydı. Hiçbir şey düşünemeden öylece kalakaldı. Sonra dışarı çıkmayı akıl etti. Kapının önünde biraz bekledi. Saat fıkırdıyordu. Cesaretini toplayıp tekrar içeri girdi ve Paşa’ya yan dönüp bütün gücüyle öksürdü.</p>

  <p class="block">Paşa: “Haa. Evet. Bizim damat!” diye mırıldanarak kalktı. Cevdet Bey’i görünce: “Gel, oğlum, gel, uyumuyordum, şöyle bir kestireyim demiştim!” dedi.</p>

  <p class="block">Cevdet Bey: “Uyuyor muydunuz, Paşam?” diyerek ihtiyar adama yaklaştı.</p>

  <p class="block">Paşa: “Doğrusu buna uyumak değil, sızmak derler!” dedi. “Öğle yemeğinde biraz fazla kaçırmışım.” Cevdet Bey’in eline uzandığını görünce: “Yok, olmaz olmaz,” dedi, ama direnmedi. “Senin de el öpenin çok olsun evlâdım. Hem sen niye öğle yemeğine gelmedin bakayım?”</p>

  <p class="block">“Davetli olduğumu bilmiyordum Paşam.”</p>

  <p class="block">“Nasıl? Bekir bunu sana söylemedi mi?” dedi Şükrü Paşa ve öfkesinin yapmacıklığından Cevdet Bey’i yemeğe davet etmediğini hatırladığı anlaşıldı. “Ben ona hesabını sorarım bunun. Yemeği kaçırdın! Ama ne olacak! Gönül sohbet ister değil mi? Kahve bahane!” Her şey boş diyen bir el hareketiyle söylemişti bunu.</p>

  <p class="block">“Ha, kahve mi yoksa konyak mı? Dur kahveyle likör içelim, değil mi? Sen niye oturmuyorsun?” Gerinerek esnedi. “Hay Allah, yemekte fazla kaçırdım galiba!” Uşağa seslendi. Kahve ve likör istedi. Sonra Cevdet Bey’e dönerek: “Ne sıcak değil mi?” dedi.</p>

  <p class="block">“Evet, sıcak!” dedi Cevdet Bey.</p>

  <p class="block">“Bu sıcakta dışarı çıkılmaz!” dedi Paşa. Sonra: “Ben çıkmam!” diye düzeltti. “Peki sen ne yaptın bakalım bugün?”</p>

  <p class="block">Cevdet Bey ağbisini ve hastalığını fazla önemsemeden, kulüpte yediği yemeği büyüterek, Haseki’ye yolculuğa hiç değinmeden bütün sabahını anlattı.</p>

  <p class="block">Paşa: “Aferin. Seni beğeniyorum!” dedi. Sonra, “Ama gençsin. Elbette hareketli olacaksın!” diyerek övgüyü geri aldı. Çocuksu bir tavır takındı: “Sen kaç yaşındasın?”</p>

  <p class="block">“Otuz yedi!”</p>

  <p class="block">“Ben, sen kadarken, senden dört beş yaş büyükken vezirlik mertebesine, hamdolsun, erişmiştim. Ama o zaman başka zamandı. Şimdi insanların daha çok boğuşması, daha çok çalışması gerekiyor... Hem ben talihliydim de... E sana ben bunları neden anlatıyorum?” Aynı çocuksulukla gülümsedi. Sakalının ucunu kaşıdı. “Gel bakayım yanıma, gel şuraya. Orada oturdun, yüzünü göremiyorum.”</p>

  <p class="block">Cevdet Bey terleyerek, Paşa’nın yanına, az önce uyuklamakta olduğu divanın köşesine geçti. Kahveler ve küçük kristal bardaklar içinde likör geldi.</p>

  <p class="block">Paşa: “Sen çilek likörü sever miydin?” dedi. Odadan çıkan uşağın arkasından seslendi: “Bize daha likör getir. Yahut şişeyi getir!” Likörünü bir dikişte bitirdi. Sonra birşeyler anlatmasını, kendisini eğlendirmesini dileyen bir bakışla Cevdet Bey’e baktı: “Daha ne yaptın bakalım?”</p>

  <p class="block">Cevdet Bey suçluluk duygusuyla: “Dükkân çok vaktimi alıyor, Paşam,” dedi.</p>

  <p class="block">“Haa, dükkân... Dükkân ya!” dedi Paşa. “Sen kimlerle görüşürsün, ahbapların kimlerdir?”</p>

  <p class="block">“Tüccarlar... Sözünü ettiğim Fuat Bey!”</p>

  <p class="block">“Bu Fuat Bey Selanikli mi?”</p>

  <p class="block">“Evet Paşam...”</p>

  <p class="block">“Hımmm. Ne diyor o? Şu bomba işi için ne diyor?”</p>

  <p class="block">“Hiçbir şey bilmiyor, Paşam. Konuşmadık!”</p>

  <p class="block">“Konuşmadınız mı, bilmiyor mu?”</p>

  <p class="block">“Konuşmadık, Paşam!”</p>

  <p class="block">“Konuşmadınızsa bilmediğini nereden anladın?” Paşa Cevdet Bey’in şaşkınlaştığını görerek bir kahkaha attı. Bu kahkaha, besbelli, kendi zekâsından gururlandığı için patlamıştı. Likör bardağını bir dikişte boşaltarak bir de kendini kutladı. Gelecekteki damadının şaşkınlığını gülünç bularak bir kahkaha daha alıp Cevdet Bey’in sırtına bir şaplak vurdu, “Aferin, aferin, seni beğeniyorum. Her şeyin hesaplı, ihtiyatlı. Öyle olmak lâzım!” dedi.</p>

  <p class="block">Cevdet Bey kızardı.</p>

  <p class="block">“Öyle olmak lâzım. Senin ihtiyatlı halini çok beğeniyorum.</p>

  <p class="block">Bir tüccar böyle olmalı! Sen bir Müslüman tüccarsın. Senin işin herkesinkinden zor! Aferin, başarmışsın da! Eskiden parayı ya kefereler kazanırdı, ya da namussuz, hırsız memurlar. Şimdi senin gibilerin zamanı. Sen de çalışkansın, dikkatlisin, aşırılık etmiyorsun.” Bir daha boşalttığı likör kadehine gülümseyerek baktı: “Bunlar da ne kadar küçük. İnsan içtiğini farketmiyor! Evet, sen aşırılık etmiyorsun. Bu çok önemli! Bizde herkes çünkü işi hemen aşırılığa vardırır. Sonra insan çenesini de tutmayı bilmeli. Bu iş ticaret kadar siyasette de önemlidir.” Kadehini bir kere daha doldurdu ve bir dikişte boşalttı. “Evet, çeneyi tutmak. Madem bu kadar içtim, sana anlatayım. Benim bütün hayatım çenemi tutamadığım için boşa gitmiştir. Anlatayım.” Paşa birden heyecanlandı. Oturuşunu değiştirdi. Kadehini yeniden doldurup anlatmaya başladı: “Rahmetli Rüştü Paşa’nın himayesiyle nazır olmuştum... Şeye, evkaf nazırlığına. Üstünden altı ay geçmiyor, bu Ali Suavi vakası oluyor. Olayı öğrendik, nasıl oldu bilmem, biz Sadrazamla Babıâli’den süratle saraya koştuk. Beni de huzura aldılar. Sadrazamla Padişah konuşuyor, ben fikir beyan etmiyor, dinliyorum. Bir ara Efendimiz: Bu heriflerin maksadı galiba bizi tahttan indirmekmiş, vekillerin de bunda parmağı olsa gerektir, dedi. Yanlış düşünce! Yanlışsa yanlış, sana ne Şükrü! Hayır! Ben çenemi tutamadım, gençlik heyecanıyla atıldım: Aman Efendimiz, işin içinde vekiller bulunsa böyle mi olurdu? Yani diyorum ki, böyle üç buçuk kişi ile bir büyük işe girişilir mi? Efendimiz benden ürküyorlar: Bu çocuk Padişah nasıl devrilir, bu iş nasıl yapılır, bunu düşünmüş, bunu biliyor, bu tehlikeli diye düşünüyorlar. Hemen Sadrazam görevden alındı. Yeni hükümet kuruldu. Bize görev yok! Üstünden yirmiyedi yıl geçti. Bize hâlâ görev yok! Yirmiyedi yıl Erzurum’da, Konya’da valilik yaptım. Paris’te sefirlik ettim, hep bekledim, ama görev vermediler. Neden? Çünkü çenemi tutamadım.” Birden bir kahkaha daha attı, sonra hüzünlendi. “Üstelik Efendimiz’e yaranmak için de o kadar hizmette bulundum!” Bir süre sustu. Sonra, sordu: “Demek bu bomba olayı hakkında ne diyorlar, bilmiyorsun?”</p>

  <p class="block">Cevdet Bey: “Bilmiyorum!” dedi.</p>

  <p class="block">“Aman iyi! Bilsen de kimseye söyleme. Damadım olacaksın, seni seviyorum, gözüm tuttu. Bir nasihat edeyim: Kimseye güvenme! Hele uluorta konuşanlara hiç güvenme. Çünkü ortalık bir tuhaf. Çoluk çocuk ihtilâlci oldu. Biliyorum, sen ihtiyatlı bir insansın, kendini kaptırmazsın, ama gene de dikkatli ol! Bir yerde bir şey görürsen, duyarsan bil ki, er geç seni de bulaştırmak isteyeceklerdir. Bulaştırmalarına izin verme! Baktın niyetleri kötü, seni de günaha batırmak istiyorlar, koş git, bir büyüğüne durumu anlat. Şimdi benim oğlana yaptıkları budur! Benim küçük oğlan bu işlere heves etti galiba. Askeri Tıbbiye’de okuyor. Perşembe, cuma günleri mektep arkadaşlarını konağa dolduruyor. Odaya kapanıyorlar, sigara içiyorlar, fısır fısır saatlerce konuşuyorlar. Odaya birden pat girerim, tısss susarlar. Hele bir iki tanesi, bana düşman düşman bakarlar. Genç çocuklar, ateşliler, heyecanlılar, anlayışla karşılamak lâzım. Ama herkes öyle karşılar mı? Bizim oğlan saftır. Öyle kötülük, fesat bilmez. Ama bunu kimler takdir edecek? Ben de başına bir şey gelmesin, yanlış anlaşılmasın diye saraya yazar durumu, bildiririm. Çünkü çocuk saftır, düşünemez, bakarsın başı derde girer! Öyle değil mi?”</p>

  <p class="block">“Evet, Paşam!”</p>

  <p class="block">“Ama, sen daha o kadehi bile bitirmedin! Onu bitir de sana da doldurayım. Evet, bizim küçük oğlan biraz böyle saftır. Ne saklayayım, oğullarımın annesi güzel olmasına güzeldi, ama biraz kalın kafalıydı. Kızların annesi zekidir. Bu konağı da o çekip çevirir. Küçük oğlum işte böyle saftır. Zaten benim gönlüm -bunu yalnızca sana söylüyorum- büyükte. O hayat adamı olacak. Babasına çekmiş! Tercüme Odası’nda bir küçük memur, ama yaşamasını biliyor! İşte onu seviyorum! Çapkın bir şey! Çamlıca’ya çıkar, Kâğıthane’ye eğlenceye iner... Beyoğlu’na gider... Tanıdıkları çoktur. Herkesi tanır, herkes onu tanır, sever, ama bak, kimseyle laubali de değildir; ölçülüdür. Şunu bil ki, devlette yükselmek için çalışkanlık ve zekâ kadar, hatta daha çok, çevre ve ilişkiler önemlidir. Onu gördükçe kendi gençliğimi hatırlıyorum! Acaba bizim oğlan hangi paşanın himayesine girecek? Çünkü bu da şart. Ticarette insanın bağımsız bir kişiliği biraz olabilir, ama siyasette, bu devlette buna imkân yok! Benim işim bitmiş. Otuz yıl hatırlanmadık, bundan sonra artık hiç hatırlanmayız. Bari, diyorum, himayesine gireceği paşa iyi bir paşa olsa!” Kahkaha atarak kadehini bir kere daha doldurdu. “Çünkü kötü bir paşanın himayesinde insan harcanır, yazık olur! Hâlbuki, bizimki hayatı ne kadar sever!” Bir şey hatırlayarak ciddileşti. “Bir araba vardı, kendi zevki için döşemişti. İkiz at değil, bir kır at ile bir yağız at bağlamıştı. Yazık ki sattım. Çünkü fazla masraf oluyordu. Sonra onu da söyleyeyim: Bu evin masrafı çoktur. Nigân da bu havada yetişti. Dikkatli olman gerekecek. Bu arabayı sattık. Çamlıca’daki köşkü satıyoruz... Bilmem anlatabiliyor muyum?”</p>

  <p class="block">“Anlıyorum Paşam!”</p>

  <p class="block">“Aferin! Ben de anlıyorum!” dedi Şükrü Paşa. Güldü: “Bizim zamanımız geçiyor. Koca Abdülhamit’e bomba atıldı. Çoluk çocuk ihtilâlci. Kimse durumdan memnun değil. Abdülhamit’e bomba atılacağı kimin aklına gelirdi? O da tepetaklak olacak, devrilip gidecek. Beni yirmiyedi yıl hatırlamadı. Ama söyleyeyim, vefasız değilim, ne gördüysem onun devrinde gördüm. Nazırlığı da, paşalığı da, belki önemsiz ama, valiliği de, sefirliği de. Kızlarım, oğullarım için fazla endişelenmiyorum. Valiliğim sırasında Erzurum’da ucuz toprak buldum. Alayım dedim. Başında bir kâhya var. Kendi yiyor, bize de birşeyler yolluyor! Bakarsın o da gider. Bu konağın masrafına ne dayanır? Haa, onu diyordum, senden memnunum. Nigân’ın geleceğinden hiç kuşkum yok.”</p>

  <p class="block">Cevdet Bey kızararak: “Sağolun, Paşam!” dedi.</p>

  <p class="block">“Kibarlığına da diyecek yok! Ama bir şu kadehi bitiremedin! Sen çok ihtiyatlısın çok, çok!” Paşa başını sağa sola sallıyordu.</p>

  <p class="block">Cevdet Bey utanarak kadehi dikti. Likör, şekerli, yapış yapış bir şeydi.</p>

  <p class="block">“Aferin! Şu kadarcık içsen ölür müsün? Getir bir daha doldurayım! Kendini biraz bırak canım! Anladım bana saygılısın, yanımda içmiyorsun. Gördüm, beğendim! Ama bu faslı bitirdik, şimdi ahbaplığa başladık! Söyle bakalım, sen nasıl eğlenirsin, hiç çapkınlık yapar mısın, keyiflerin nelerdir?”</p>

  <p class="block">Cevdet Bey: “Vakit mi kalıyor Paşam!” dedi.</p>

  <p class="block">“Hadi, hadi!” dedi Paşa. “Utanma işte!”</p>

  <p class="block">“Sahi diyorum, Paşam. Eskiden Şehzadebaşı’na giderdim, şimdi onu da yapamıyorum.”</p>

  <p class="block">Paşa gene başını sağa sola sallayarak: “Ama bak gülüyorsun!” dedi. “Çapkın bir gülüş bu, ben bilirim.”</p>

  <p class="block">Cevdet Bey ilk defa Paşa’yı küçümsediğini, ona daha az saygı duyabileceğini sezerek korktu.</p>

  <p class="block">“Susuyorsun! Niye? Bu da aşırılık bak!” dedi Paşa. “Olmaz canım! Ben, hamdolsun, yaşadım. Dünya nimetlerinden bolca tattım. Ama sen? Yok, yok, sen de birşeyler yapıyor olmalısın ama...” Cevdet Bey’in suratındaki donukluğu görünce, “Peki, peki bu konuyu kapıyorum!” dedi. Kaşlarını çattı: “Ama seninle de iki lakırdı edilmiyor ki! Zaten hep ben konuştum, sen dinledin. Madem konuşmayacaksın, gel o zaman tavla oynayalım! Bileğin kuvvetli midir?”</p>

  <p class="block">Cevdet Bey aynı donuk bakışlı suratını asarak: “Bilmem!” dedi.</p>

  <p class="block">Tavlaya oturdular.</p>

  <p class="block9" id="calibre_pb_10">&nbsp;</p>
</body>
</html>
