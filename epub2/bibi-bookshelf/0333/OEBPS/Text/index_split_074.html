<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118035">59<br class="calibre5" />
  Yıkılış?</p>

  <p class="block12">&nbsp;</p>

  <p class="block">“Bir mühendis olmanız tabii çok ilginç!” dedi Gıyasettin Kağan.</p>

  <p class="block">“Neden efendim?”</p>

  <p class="block">“Milletiyle ilgilenen, her şeyden önce milletini düşünen bir mühendis!” diye tekrarladı yaşlı profesör. Galiba kendini düşünüyordu.</p>

  <p class="block">“Mühendislerin kesinliği olmayan sorunlarla ilgilenmediğini mi söylemek istiyorsunuz?” dedi Muhittin.</p>

  <p class="block">“Evet, kesinlik, kesinlik!” diye mırıldandı Gıyasettin Kağan. Birden utanır gibi oldu: “Benim urukçuluk teorimde de kesinlik ve bilimsellik saplantısı buluyorlarmış galiba?”</p>

  <p class="block">“Kim?”</p>

  <p class="block">“Canım, onlar işte... Eski dostlarınız... Mahir Altaylı ve çevresi. Rassen-Psychologie lakırdısıyla urukçuluğu sulandıranlar.”</p>

  <p class="block">“A, evet!” diyerek Muhittin başını salladı. Sanki bu yeni öğrendiği şaşılacak bir şeymiş gibi kaşlarını kaldırdı. Az önce Gıyasettin Kağan’ın Üsküdar’daki bu evine gelmiş, ona daha önce telefonda üstü kapalı söylediği şeyi tekrarlamıştı: Mahir Altaylı ve çevresiyle birlikte olamayacağını artık anlamıştı; imtiyaz sahibi olduğu Altınışık dergisinin yayımını tecrübeli profesörün yardımıyla sürdürmek istiyordu...</p>

  <p class="block">“Eski dostlarınızı çok çabuk unutmuşsunuz!” dedi Gıyasettin Bey.</p>

  <p class="block">“Hayır, efendim, onları unutmadım!” dedi Muhittin ve ayağa kalktı. Kitaplarla kaplı odanın penceresine doğru yürüdü.</p>

  <p class="block13">“Onlar da sizi kolay unutmazlar... Size çok öfke duyacaklarını, tabii, tahmin ediyorsunuz!” Birşeyler biliyormuş gibi bir hali vardı.</p>

  <p class="block">“Bana vız gelir!” dedi Muhittin. Pencereden bahçeye bakıyordu. Eski konağın arka bahçesi bakımlıydı. Meyve ağaçlarının yaprakları arasından uzaktaki bir kümes gözüküyordu.</p>

  <p class="block">“Çok heyecanlısınız! Hah Rassen-Psychologie!.. Aralarında acaba bunu doğru telâffuz edebilen kim var?”</p>

  <p class="block">Muhittin: “Mahir Almanca bilir!” dedi.</p>

  <p class="block">“Almanca... Her şeyi Almanlar’dan alıyor. Bize de, bu yüzden faşist diyorlar. Faşist değiliz biz, Türk milliyetçisiyiz!” Bağırarak ekledi: “Ona bunları söyledim, anlamadı. Ona numara yaptığımı sandı. Gerçek düşüncelerimi sakladığımı sandı. Gerçek düşünceyle, söylenen ve uygulanan düşünce arasında ne fark olabilir ki? Yaptığım gerçektir! Beni dinliyor musunuz?”</p>

  <p class="block">Muhittin pencerenin önünden çekildi: “Dinliyorum!”</p>

  <p class="block">“Dinleyin. Nedir aradaki fark? Biz faşist değiliz, çünkü biz Türküz, diyorum. Bana yeterince açık olmadığım için darılıyor. Darılma nedeni bu değil ya! Takip ediyor, anlıyor musunuz sözlerimi? Anlamıyorsunuz!..”</p>

  <p class="block">Muhittin öfkelenerek: “Ne sanıyor bu kendini?” diye düşündü.</p>

  <p class="block">“Ama Mahir akıllıdır. Evet, zekidir. Düşmanım da olsa zeki ve becerikli bir insanı her zaman takdir ederim. Hoş, tam düşman sayılmaz ya. Ona gidin söyleyin bunları!”</p>

  <p class="block">“Onu bir daha göreceğimi sanmam!” dedi Muhittin.</p>

  <p class="block">“Görürsünüz, görürsünüz. Dargınlar barışır! Hepimiz şurada kaç kişiyiz. Bu dargınlıklar geçicidir!”</p>

  <p class="block">“Ben geçici olduğunu sanmıyorum! Bunu düşünseydim size gelmezdim!”</p>

  <p class="block">Gıyasettin Kağan yaşlı, küçük gözlerini kırpıştırdı. Neredeyse sevimli bir hali vardı. Bir ihtiyar gibi değil, çocuk gibi hızla ayağa kalktı. Ağır ağır yürüyerek: “Evet, evet!” diye mırıldandı. “Söylediklerine inanıyormuş gibi yapıyorum!” diyen bir surat takındı.</p>

  <p class="block">“Size onlarla ilişki kurmaya niyetim olmadığını bir daha söyleyeyim!” dedi Muhittin.</p>

  <p class="block">Gıyasettin Bey: “Peki, peki!” diyerek gülümsedi. “Bir daha onları görmeyeceksiniz! İnandım.” Odanın ortasında durdu. “Görmeyecek misin?” diye mırıldandı. “Mahir’i görmeyecek!” Biraz hareketsiz durdu sonra birden sordu: “Peki, benim hakkımda ne diyorlar?”</p>

  <p class="block">Muhittin ihtiyar Türkçünün neyi merak ettiğini anladı ama: “Kimler ne diyor?” dedi. Böyle bir soruyla karşılaştığı için sevinmiş, dikkatle Gıyasettin Bey’in yüzüne bakıyordu.</p>

  <p class="block">“Onlar, onlar işte, canım. Mahir ve çevresi!”</p>

  <p class="block">“İyi şeyler söylemiyorlar, efendim!”</p>

  <p class="block">“Söyleyin işte, ne diyorlar, söyleyin!”</p>

  <p class="block">Muhittin yakışıksız şeyler söylemekten hoşlanmıyormuş gibi bir tavır lakındı. “Bunu da gözümde fazla büyütmüşüm!” diye düşündü.</p>

  <p class="block">“Hadi, oğlum, söylesenize, ne diyorlar benim için!”</p>

  <p class="block">“Kafatasçı olduğunuzu söylüyorlar!”</p>

  <p class="block">“Hah! Bunu biliyoruz. Bunu saklamıyorum ki! Başka?”</p>

  <p class="block">“Düşüncelerinizi doğru bulmuyorlar...”</p>

  <p class="block">“Geç, geç! Bunları istemiyorum! Kişiliğim hakkında ne diyorlar, kişiliğim?”</p>

  <p class="block">“Efendim, dergide birlikte çalışacağımız için artık böyle şeylerin, dedikoduların bir değeri yok. Onlarla ilişkimizi kopardık!”</p>

  <p class="block">Gıyasettin Kağan: “Ah, kurnaz!” diyen bir bakışla sert sert baktı. Başını sağa sola salladı. Sırtını Muhittin’e döndü. Masanın üzerinden bir sigara alıp yaktı. Birden fısıldar gibi: “Gençler, gençler, bana saygı duyuyor mu?” dedi.</p>

  <p class="block">“Bahçenizde tavuk yetiştirdiğinizi söylüyorlar efendim,” dedi Muhittin.</p>

  <p class="block">Gıyasettin Kağan’ın yüzü karıştı. Yanakları sanki gizli bir el çekiyormuş gibi alnına doğru geriledi. Çenesi de sarktı.</p>

  <p class="block">Muhittin: “Evet, biliyorum, gene zevkten dört köşeyim, ama bu sefer kötü oldu!” diye düşündü. “Ne gerek vardı bunu söylemeye. Kendi mezarımı kazıyorum!”</p>

  <p class="block">“Yani ne diyorlar? Tavuklar? Yaşlandım! Heyecanım kalmamış! Öyle mi?” Dedikodu yapanlara değil, Muhittin’e öfkelenmiş gibiydi.</p>

  <p class="block">“Bakmayın, efendim, onlara siz!” dedi Muhittin. “Çabuk sindirdi lafı!” diye düşündü.</p>

  <p class="block">“Kim söylüyor bunu? Mahir mi? Onu yetiştiren benim be!”</p>

  <p class="block">“Hepimizi yetiştiren sizsiniz efendim!” diyerek Muhittin az önce oturduğu yere oturdu. Ama ihtiyar oturmadığı için rahatsız oldu. “Bunu sizin hakkınızda yazdığım yazıda da belirtmiştim!”</p>

  <p class="block">“Söyleyin, eğer Türkçülük için tarihi esas alırlarsa bunun Halkevleri ve Halk Partisi’nin Türkçülüğü’nden ne farkı kalır?”</p>

  <p class="block">“Ben de öyle düşünüyorum!”</p>

  <p class="block">“Üstelik savaş başladı! Eğer bu savaş yeni bir dünya çıkaracaksa ortaya, bizim de yeni şeyler söylememiz lâzım. Halkevleri Türkçülüğü’nü tekrarlamanın ne anlamı olabilir? Bunu onlara anlatınız!”</p>

  <p class="block">“Efendim, ben onları...”</p>

  <p class="block">“Sahi! Söylemiştiniz!” diyerek Gıyasettin Bey masasına oturdu.</p>

  <p class="block">Muhittin’in anlayamadığı bir gülümseyiş vardı yüzünde. Masanın üzerindeki kâğıtlara, kitaplara, sonra da saatine baktı. “Evet efendim. Ziyaret sebebinizi, demek böyle özetliyorsunuz?” diye mırıldandı. “Nasıl özetliyordunuz?”</p>

  <p class="block">Muhittin bu beklenmedik resmi tavıra şaşırarak dikkatli bir doktora derdini tekrarlıyormuş gibi: “Mahir Altaylı ve arkadaşlarıyla, artık Altınışık dergisinde çalışmak istemiyorum!” dedi. “Dergiyi birlikte kuracağımız...”</p>

  <p class="block">“Kaç yaşındaydınız siz?”</p>

  <p class="block">“Yirmi dokuz!”</p>

  <p class="block">“Ne kadar gençsiniz! Mühendissiniz değil mi? Başka ne yapıyorsunuz?”</p>

  <p class="block">“Başka? Dergiyle uğraşıyorum efendim!”</p>

  <p class="block">“Eskiden ne yapıyordunuz?”</p>

  <p class="block">“Mühendislik...” dedi Muhittin. “Aklında ne var?” diye düşündü.</p>

  <p class="block">“Hayır! Başka... Şiir yazıyormuşsunuz, biliyorum!”</p>

  <p class="block">“Evet, kötü bir şiir kitabım var!” dedi Muhittin ve ipin ucunu kaçırdığını, ihtiyar Türkçü’nün aklından neler geçirdiğini hiç sezemediğini düşündü.</p>

  <p class="block">“Niye kötü?”</p>

  <p class="block">“Bir inancım yoklu çünkü, efendim!”</p>

  <p class="block">“Bir inanç ha?” diye mırıldandı Gıyasettin Kağan. “Bütün inançlar içinde bir inanç?”</p>

  <p class="block">Muhittin: “Hayır! Doğru bir görüş!” dedi. “O benden zeki mi?” diye düşündü.</p>

  <p class="block">Gıyasettin Bey önündeki gazeteyi işaret ederek: “Freud ölmüş!” dedi. “Ne düşünüyorsunuz?”</p>

  <p class="block">“Nasıl?”</p>

  <p class="block">“Hiç okudunuz mu? Nasıl buluyorsunuz onu?”</p>

  <p class="block">Muhittin zeki bulunmak ile inançlı bulunmak arasında bir karara varamadı: “Okudum!”</p>

  <p class="block">Gıyasettin Bey düşünceli bir tavır takındı, gülümsedi: “Kendisini bir tesadüf eseri Viyana’da tanımıştım. Şarkiyat seminerine yakın olsun diye Bergasse, 9’da bir oda tutmuştum. Aşağıda bir enstitü olduğunu biliyordum, ama nedir bilmiyordum! Bir akşam ev sahibi kadın, profesörün beni istediğini söyledi. Adam Freud’muş. Enstitüde hassas âletler olduğunu, mümkünse evde terlikle gezmemi söyledi. Ben de bir kitabını okumuş, beğenmemiştim. Ona altı-yedi yaşındaki bir kızın babasına şehvetle bakmasının, erkek çocuğun annesine şehvetle bakmasının Türkler için geçerli olmadığını söyledim. Bana güldü.” Yaşlı Türkçü birden Muhittin’i suçüstü yakalamak istiyormuş gibi soruverdi: “Siz onun felsefesini nasıl buluyorsunuz?”</p>

  <p class="block">“Bazı bakımlardan doğru buluyorum...” dedi Muhittin.</p>

  <p class="block">“İşte, işle!” dedi Gıyasettin Kağan. “Sizin bir Türkçü olabileceğinizi sanmıyorum! Zaten biliyordum!” Ayağa kalktı.</p>

  <p class="block">“Anlamadım?”</p>

  <p class="block">“Siz Türklüğe inanmıyorsunuz!”</p>

  <p class="block">Muhittin de ayağa kalkarak: “Ne diyorsunuz?” diye inledi.</p>

  <p class="block">“Bir şeye inanacağınızı sanmıyorum. Kendinizi çok beğeniyorsunuz, küstahsınız. Zekânızı kanıtlamaya çalışıyorsunuz.” Yaşlı Türkçü, Muhittin’e doğru birkaç adım attı. Bir süre sustu. Sonra ağır ağır bir makina gibi düzenle ekledi: “Yalnızca bunun, benim gibi bir insana, saygısızlık olduğunu anlamanız gerekir. Ama kendinizden geçmişsiniz bir kere. Kişiliğine ve gururuna düşkün olan biri böyle bir harekete girişmemeli...” Yüzünü buruşturdu: “Orada Mahir senin gururunu kırdı, bana geldin, öyle değil mi? Yarın da bir başkasına gidersin. Hadi, hadi, çık git şuradan... Ben Mahir’i de biliyorum. Onunla görüşürüz de... Kızına nasıl bakıyormuşsun onun?” Kapıya doğru yürümeye başladı.</p>

  <p class="block">Muhittin de kapıya doğru bir adım atarak: “Bir yanlışlık olduğunu söylemeyeceğim!” dedi.</p>

  <p class="block">“Hâlâ kendinle meşgul!” dedi Gıyasettin Bey. Kapının kulpunu tuttu. “Freud’u bazı bakımlardan doğru buluyormuş! Ne kadar anlayışlı olduğunu mu göstereceksin? Sen elinde kılıçla yaşayan bir milletin çocuğu olamazsın!” Bir an yüzü ışır gibi oldu: “Ağzından her lafı aldım. Her şeyi biliyorum ben. Demek tavuklar ha? Niye söyledin onu? Kendini beğeniyorsun, ama seni avucuma alıverdim!” Kapıyı açtı. “Şaşkın!”</p>

  <p class="block">Muhittin eşikten geçerken: “İyi, iyi!” diye mırıldandı.</p>

  <p class="block">“Babanın adı ne senin?”</p>

  <p class="block">Muhittin, “Ne yapacaksın babamı. Babam asker!” diye düşündü. Dış kapıya doğru yürüyordu.</p>

  <p class="block">“Adı ne? Haydar! Alevi!” Gıyasettin Kağan, Muhittin’in bir adım arkasından geliyordu. “Mahir biliyor bunu, söyledi. Babanı ordudan tanıyormuş. Pek şerefli bir insan sayılmaz, diyor!.. Şaşırdın değil mi? Mahir, seni nasıl tavladığını da anlattı bana. Babanın büyük adam olduğunu söyleyince coşmuşsun. Yaa! Çocuksun sen!”</p>

  <p class="block">Muhittin: “Arkamdan geliyor, ensemi seyrediyor, söylüyor!” diye düşündü.</p>

  <p class="block">Bir kapı açıldı. İçerden elinde çay tepsisiyle bir delikanlı çıktı.</p>

  <p class="block">“Çay istemez! Misafir gidiyor!” dedi ev sahibi.</p>

  <p class="block">Muhittin birden döndü: “Yanıldınız! Yanılıyorsunuz!” diye mırıldandı. “Babam örnek bir insandır!”</p>

  <p class="block">Yaşlı Türkçü Muhittin’e kapıyı açtı. Kibar bir tavırla: “Belki baban hakkında yanıldım, ama senin hakkında, değil!” dedi. “Senin gibileri bilirim. Zekâları ve gururları için her şeyi yaparlar!”</p>

  <p class="block">Muhittin alaycı bir tavır takınmaya çalışarak: “Ne kadar da çok biliyorsunuz!” dedi.</p>

  <p class="block">“Biliyorum ya! Hiç olmazsa senin gibilerle çalışılmayacağını biliyorum!” Ellerini cebine sokmuştu.</p>

  <p class="block">Muhittin: “İyi, iyi, yeter!” dedi. Sırtını döndü. Üç dört adımlık ön bahçeyi geçti. “Arkamdan bakıyor!” diye düşündü. “Dönüp bakayım mı? Niye!” Dönmedi. Sokağa çıktı. Yürümeye başladı.</p>

  <p class="block">Hava kararıyordu. Üsküdar’ın parke kaplı sokakları kalabalıktı. Temiz, açık bir gök vardı. Muhittin birkaç martı gördü. “Ne oldu?” diye düşündü. “Az önce cennetteydim, şimdi cehennemde!” Böyle atıldım cennetten! “Kâğıtlarım eksikmiş! Ne gülünç!” İçinden gülmek geliyordu: “Zeki olmadığıma dair belediyeden kâğıt almam gerekir!” Bir martı alçalarak yaklaştı, öttü, uzaklaştı. “Yağmur geliyor!” diye mırıldandı Muhittin.</p>

  <p class="block">“Yağmur... Dünya... Evet, cennetten atıldım... Niye?” Artık neşelenemeyeceğini seziyordu, ama kendini zorladı. “Amma da öfkelendi be moruk! Ne matrak! Neden? Ne oldu?” İskeleye doğru yürüyordu. “Ne oldu, ne oldu, ne oldu?” diye söylendi. “Öfkelendi! Niye? Tavuk yetiştirme hikâyesine kızmıştır! Gençlerin kendisine saygı duymamasına meraklı. Buna mı kızdı? Hayır! Aylar önce yazdığım o övgüye kızmıştır. Alay ettiğimizi anladı belki de. O yazının sözünü niye etmedi?” Birden durdu. “Her şeyi biliyor!” diye mırıldandı. “Mahir benim hakkımda ona her şeyi söylemiş! Ama onunla kavgalı!” Korkuya kapılarak: “Acaba o kavga düzmece bir kavga mı?” diye mırıldandı. Ama Mahir’in bütün o sözleri numara olamaz! Öyleyse niye onu övdük? Övdük değil, övdüm! Övdürttüler! Beni bir piyon gibi kullandılar!” Şaşırıyordu. “Ne oluyor? Neden?” Birden: “Hepsi şu Freud yüzünden!” diye mırıldandı. “Evet, Freud yüzünden! Ama ben de çenemi tutamadım! Hayır, hepsi oyun! Ne oluyor? Birbirleriyle bunlar görüşüyor. Peki arada ben!” Birden bir umutsuzluğa kapılarak: “Arada beni yuttular!” diye düşündü. “Belki de Mahir beni deniyordu. Denemeyi geçemedim, çaktım. Ah!” Daha fazla düşünmek istemeyerek gişeden bilet aldı, ama düşünceler peşini bırakmadı. “Açıkça kovdu, beni kapı dışarı etti moruk! Öfkelenmekte haklı da. Çünkü ona küstahlık ettim, alay etmeye kalkıştım onunla. Tavuk yetiştirmek! Ama yüzü çarpıldıydı. İşte şimdi dışardayım. Neden? Küstahlığımdan, zekâma fazla düşkün olduğum için!” Yazın Refik’lerin evinde geçirdiği o günü, tartışmaları hatırladı. “Ömer’e söylediklerimin hiçbirini yapamadım. Kovdular beni. Mahir’e de söyleyecek! Ne yapayım şimdi, Allahım?” diye mırıldandı ve sinirlenerek birden ayağa kalktı. “Hayat? Ne yapabilirim bundan sonra? Her şeyi herkese anlatırlar. Mahir’in kızına nasıl bakmışım!” Bunu Mahir Altaylı’nın evinde ezilmediğini göstermek için yapmıştı. “Babam Alevi’ymiş. Yalan! Bütün Haydar’lar... Ben de onun örnek insan olduğunu söyledim! Eskiden onun gibi olmamak için kendi kendime yeminler ederdim! Ne oldun sen Muhittin?” Bir sigara yaktı. Bir delikanlı gelip sigarasıyla kendi sigarasını yaktı. “Kaç yaşında bu? On sekiz! Özeniyor! Ben de gidip başkalarının sigarasıyla kendi sigaramı yakmaktan hoşlanırdım. Yaşlandım şimdi, yaşlandım artık. Yirmi dokuz! Bana kaç yaşındasın diye sordu. Her şeyi biliyor. Otuz yaşıma dört ay var.” Vapur yanaşmış, yolcularını boşaltıyordu. Muhittin birden: “Tamam kendimi öldüreceğim!” diye düşündü ve rahatlar gibi oldu. “Zaten hep buna güvenirdim. Ölümden ötesi de yok ya!” Kapılar açıldı. Ağır ağır vapura yürüdü. Serin bir rüzgâr saçlarını karıştırdı. Vapurun içi sıcaktı. “Ama daha yapılacak şeyler var!” diye mırıldanarak oturdu. “Ne yapabilirim?” Şu işin içinden nasıl çıkarım? Gelecek sayıda Altınışık’ta şöyle bir yazı: Mahir Altaylı ile Gıyasettin Kağan’ın gizli entrikaları! Çok bayağı! Peki şöyle: Türkçülüğe kafatasçılık bulaştırmak isteyenlerle tarihçilik bulaştırmak isteyenler elele. Sonra ne yaparım ben o kadar düşmanı?” Pencereden dışarı baktı. “Bir daha düşünmeli: Mahirin Gıyasettin ile arası iyi değildi, ama gene de görüşüyorlardı. Mahir tarihe önem veriyor, kafatasçılığı eleştiriyordu. Niye? Sakın onda bir Gürcülük, Çerkezlik filan olmasın? Ama gidip Haydar’ı da söyleyen o? Peki dergi imtiyazını niye bana aldırsın? Ne yapılabilir? Eskisi gibi şiirler yazarım. Gerçek şiirler. Nefret ederler benden!” Kalkıp açık havaya çıktı. Çay içmeye karar verdi, para ödemek için beklerken avundu. Yavaş yavaş çayını içti. Uzaktan Beşiktaş iskelesi gözüktü. “Kendimi vapurla iskele arasına atıvereyim!” diye düşündü. Yanaşan vapurla iskele arasına düşmekten küçüklüğünden beri korkardı. “Gazeteler yazar. Kitabıma da eleştirmenler ilgi gösterir! Zaten şiirlerimde bir ölüm havası olduğunu yazarlar. Sözümü de tutmuş olurum! Evet, en iyisi bu!” Birden heyecanlandı. “Bir dakika var!” diye düşündü. Çevresine baktı. Uzun boylu, ince bir adam sigara içiyordu. “Tamam! Şu herifin yüzünü de hiç unutmam artık! Ama keşke bir mektup yazsaydım. Uzun, dehşetli bir intihar mektubu! Sanki bir yerde böyle bir şey okumuştum!” diye düşündü. “Kime yazmalı? Refik’e. Yok, yok. Ne yapılabilir? Zekâ!” Yeniden işin içinden nasıl çıkılabileceğini düşündü. “Her şey fazla zeki olmamdan. Benim suçum değil! Mektuba da gerek yok. Sözünü tutan şair!” Vapur yanaşıyordu. “Atlayıvereceğim, şu gevezelik bitecek! On, dokuz. İkide atlarım.” Sayıları şaşırdı. Kıyıya bir halat atıldı. “Şimdi. Şimdi!” Tabanları gemiyi itti... “Hooop, aman!” Karaya ayak bastı, korktu...</p>

  <p class="block">“Aman evlâdım, düşeceksin, bu ne acele?”</p>

  <p class="block">Muhittin ihtiyar memura sert sert baktı. “Mektup yazmadan olmaz!” diye düşündü.</p>

  <p class="block"></p>

  <p class="block9" id="calibre_pb_75">&nbsp;</p>
</body>
</html>
