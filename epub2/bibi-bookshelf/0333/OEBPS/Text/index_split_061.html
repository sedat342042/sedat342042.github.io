<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block27" id="id_Toc388118022"><span class="text">46<br class="calibre5" /></span> <b class="calibre7">Türkçüler Arasında</b></p>

  <p class="block12">&nbsp;</p>

  <p class="block">“Şaşırmış o, şaşırmış! Ona kalırsa, Türk olduğunu anlamak için altmış milyon insanın teker teker kafatasını ölçmemiz lâzım!” dedi Mahir Altaylı.</p>

  <p class="block">Muhittin: “Elli dokuz milyon, iki yüz elli bin!” diye düşündü. Aklına son yapılan, “Mufassal Türklük Haritası”ndaki sayılar gelmişti. Sonra aklı gene küçük, saçma gevezeliklerle uğraştığı için kendine kızdı.</p>

  <p class="block">“Şaşırmış, bunamış! Bana neler söyledi! Mustafa Kemal belki sarışınmış, mavi gözlüymüş, ama iyi bir cimcimeye de sahipmiş. Ama İsmet’in cimcimesi, -bu cimcimeyi de kafatası yerine kullanıyor- İsmet’in cimcimesi felâketmiş. Böyle şeylerle meşgul oluyor!..”</p>

  <p class="block">Muhittin böyle bir şeye daha önceden hiç dikkat etmediğini düşünerek şaşırdı.</p>

  <p class="block">“İsmet’in kafatası önceden belki iyiymiş, ama yandan sanki yumrukla içeri çökertilmiş gibiymiş. Bana bunları ayrıntılarıyla anlatmaya kalktı. Biraz, yaşına ve tecrübesine duyduğum saygı gereği dinledim, ama sonra ona karşı çıktım. Düşüncelerimi; ırkçılığın, milliyetçiliğin kafatasçılık esasına dayandırılamayacağını söyledim. Ona, “Rassen Psychologie” kavramından gözettim, bunu benimsediğimizi “Irki ruhiyat’i buna karşılık olarak aldığımızı anlattım. Beni dinlemedi bile... Beni ve benim gibi düşünenleri tecrübesizlikle, toylukla suçladı.”</p>

  <p class="block">“Açıkça suçladı mı bizi?” diye sordu Serhat Güloğlu.</p>

  <p class="block">“Dergiyi beğenmediğini söyledi... Türk urukçuluğunu yanlış düşüncelerle bulandırdığımızı söyledi. Ben de ona bu durumda artık birlikte olamayacağımızı söyledim.”</p>

  <p class="block">Serhat: “Evet, artık birlikte olmak, taviz vermek demektir!” diye atıldı, ama kimse fazla heyecanlanmadı.</p>

  <p class="block">“Ben, birlikte olamayacağımızı söyleyince tecrübeli, çok görmüş, kendini beğenen ihtiyarların takındığı o küçümseyici tavırla, zaten hiçbir zaman birlikte olmadığımızı söyledi. Doğrusu onun tecrübesine, Türkçülük davasına yaptığı hizmetlere her zaman saygımız var. Bunu kabul ediyoruz! Yaptıklarını hiç inkâr etmedik, ama bu, evet küstahlıktır! Türkçü hareketi bütün dünyada temsil eden şu anda biricik dergi Ötüken’dir. Hiçbir zaman birlikte olmadığımızı söylemekle ne demek istiyor?”</p>

  <p class="block">Gençlerden biri: “Hiçbir zaman Türkçü hareketle birlikte olmadığını mı?” diye mırıldandı.</p>

  <p class="block">Mahir Altaylı gene bir eşyaya bakar gibi baktı. Kendi kendine konuşuyormuş gibi biraz kafasını salladı. Sonra peygamberimsi bir sesle açıkladı. “Artık onunla yollarımız ayrılmıştır. O ve onunla birlikte olanlarla biz birlikte değiliz, yollar ayrıldı. Ama bu demek değildir ki, Türkçü hareket bölündü. Tam tersine, Türkçü hareketi gene doğru olan bir görüş, bir bütün olarak sürükleyecektir. Yalnızca Türkçü hareketten, hareketi yanlış yere çeken bu aşırı unsurlar ayrılmış bulunuyor...”</p>

  <p class="block">Bir sessizlik başladı. Herkes, sanki tarihi ânın keyfini çıkarmak için susuyordu. Mahir Altaylı’nın Vezneciler’deki evinde oturuyorlardı. Her pazar sabahı Ötüken dergisini çıkaran, dergide çalışan dört-beş kişi burada buluşuyor, dergi, Türkçü hareket, yapılacak işler hakkında konuşuyorlardı. Az önce öğle yemeği bitmiş, Mahir Altaylı’nın karısı sofrayı toplamış, Muhittin’in dikkatini çeken kızı kahveleri getirmiş, ama masadan kalkılamamıştı. Mahir Altaylı yemeğin başından beri Mustafa Kemal’in ölümünden sonra Türkiye’ye dönen Türkçü profesörle yaptığı görüşmeyi anlatıyordu. Herkes neşeli ve kararlı gözüküyordu, ama görüşme istenilen sonucu vermediği için de bir şüphe ve endişe vardı ortada. Milliyetçi ve ırkçı çevrelerde çok saygınlığı ve etkisi olan profesörün yeni bir dergi çıkarmasından korkuyorlardı.</p>

  <p class="block">“Hatay davası hakkında ne düşünüyormuş?” diye sordu Serhat.</p>

  <p class="block">“Evet, bence bu dava artık kapanmıştır, ama gene de düşüncesini sordum!” dedi Mahir Altaylı. “Yanlış şeyler düşünüyor. O da pasifizmden, “ilhak” sonucu verecek bir barışçılıktan yana... Belki haklı çıktı, ama yanlış... Hatay’ı bize Fransızların, Almanlara yanaşmamız için verdiklerini anlayamıyor. Eğer Hatay’da zora başvurmuş olsaydık, Fransızlarla, İngilizlerle çatışmış olacak, kendiliğinden bugün Almanların yanında yerimizi alacaktık. Hatay iyi bir fırsattı, bizde kaldı, ama başka şeyleri kaçırdık... Bunları anlattım, anlamadı, ya da anlamamazlıktan geldi. Üstelik üstü kapalı bir dille Almanlara çatar gibi de yaptı. Türk milliyetçiliği nasyonal sosyalizmden çok çekiyormuş, onlara benzeterek bize faşist diyorlarmış, bu yüzden Almanlara karşı dikkatli olmalıymışız, falan... Saf bir öğrenciyle konuşur gibi konuştu benimle... Bunlara inanıyor mu, bilemem. Ama bir çelişkisine dikkatini çekmek istedim. ‘Bir yandan kafatasçılık, öte yandan Almanlara dikkat eden ılımlı siyaset, nasıl oluyor bu?’ dedim. Bozuldu, sinirlendi, kendi tecrübelerinden, yaşından, benim gençliğimden, okuduğu yeni kitaplardan, Blumchen ile Gobineau’dan sözetti. Hâlâ Gobineau!”</p>

  <p class="block">“Evet, evet ona karşı bir şey yapmamız gerekiyor!” dedi Serhat. Dergi için çalışanların en ateşlisiydi.</p>

  <p class="block">“Bilmem, yapmaya değer mi?” dedi Mahir Altaylı. Alçakgönüllülük vardı sanki üzerinde.</p>

  <p class="block">Serhat: “Evet, değmez!” diye atıldı. “Yaşlı bir profesör. Yalnız adı var: Gıyasettin Kağan! Demek Üsküdar’daki evinin bahçesinde tavuk yetiştiriyor.”</p>

  <p class="block">“İşte belki bu addan yararlanabilirdik!” diye mırıldandı Mahir Altaylı. “Adın sahibini değil, kendisini kullanarak. Olmadı işte... Ama ben umut kesmiş değilim. Ona karşı dikkatli bir siyaset izlememiz gerekecek.”</p>

  <p class="block">Gençlerden biri: “Dikkatli bir siyaset!” diye mırıldandı.</p>

  <p class="block">Mahir Altaylı su yüzüne çıkan bu hayranlık belirtisine aldırış etmeden kahvesini içti. “Şimdi dosyalara bakalım!” dedi. Derginin ocakta çıkacak olan sayısına konacak yazılar, şiirler gözden geçirilecekti.</p>

  <p class="block">Mahir Altaylı sandalyeden kalkıyordu, ama gençlerden biri ondan önce davrandı, odanın bir köşesinde, kütüphanenin üstünde duran iki dosyayı aldı. Muhittin gence dönerek sabah gösterdiği kendi dosyasının da radyonun yanında olduğunu söyledi, ama genç duymamış gibi yaptı, ya da duymaya hazır olmadığı için Muhittin’in dosyasını almadan gelip oturdu.</p>

  <p class="block">Muhittin öfkeyle ayağa kalktı. Masada yokluğu önemsizmiş gibi Mahir Altaylı konuşmaya başladı. “Onlar onun çömezleri!” diye düşündü Muhittin. İçi şiir dolu dosyayı radyonun yanından aldı. Dergide yayınlanacak şiirleri seçmek Muhittin’e düşüyordu. Masaya doğru yürürken Mahir Altaylı’nın konuştuğunu, gençlerin dikkatle onu dinlediklerini gördü. “Belki de unuttular beni... Hayranlar ona... Onun için her şeyi yapabilirler... Benim ne işim var onların arasında?.. Hayır, gene başlamayayım. Ben inanıyor ve heyecanlanıyorum!” Masaya oturdu.</p>

  <p class="block">Dosyalardan, dergide yayımlanacak yazılardan değil, gene Gıyasettin Kağan’dan sözediliyordu. Bu konuda bir rahatsızlık olduğundan Muhittin’in hiç şüphesi yoktu. “Onun bize ne zararı dokunabilir?” diye düşündü, “imtiyaz almışsa dergi çıkarır, biz de, kimbilir siliniriz!” Bu silinmek düşüncesi içinde bir felâket duygusundan çok, bir eğlence ve bayram coşkusu uyandırdı. “Dergi hiç satmaz, saygıdeğer Türkçüler Mahir Altaylı’yı afaroz eder!” Bunları düşündükçe neşeleniyordu. Birden korktu. “Hayır, hayır, kendimi vermem gerekir!” diye söylendi. “Kendimi vermeliyim! Evet, şimdi bana düşen görev nedir?” Elinin altındaki dosyanın kapağını açtı, ama sonra Mahir Altaylı’yı dinlemesinin doğru olacağını düşünerek kapadı. Mahir Altaylı hâlâ profesörden sözediyordu.</p>

  <p class="block">Serhat: “Ondan niye çekiniyoruz?” dedi. “Anlaşılan o ihtiyarcık Üsküdar’daki köşesine çekilmiş, tavukları ve kitaplarıyla uğraşıyor. Biz ona ilişmesek...”</p>

  <p class="block">“Biz ondan yararlanmalıyız!” diyerek Mahir Altaylı ayağa kalktı. “Onun hakkında bir övgü yazsak iyi olur! Hayranlarının ilgisini çekeriz. Onun etkisinde olanlar dergiye güvenir. Ama böyle bir yazıyı ben yazamam... Onu öven, ama yaşlandığını, işinin bittiğini gösteren bir yazı yazmalı biri. Ona karşı tavrımız bir cenazeye duyulan saygıdan...” Bütün gözlerin kendisini izlediğinden emin, susuyormuş gibi yürüyordu.</p>

  <p class="block">Muhittin ona bakmak istemedi. Önündeki dosyayı açtı. Dergiye gelen bütün şiirleri okuyor, iğreniyordu. Hepsinde aynı kahramanlık, mertlik, cesaret kelimeleri, aynı savaşma isteği, destanlardan alınmış aynı adlar vardı. Şiirlerdeki kelimelerin onda biri birbirinin aynısıydı. Mahir Altaylı gençleri coşturmak, teşvik etmek, dergiye bağlamak için bol bol şiir yayımlanmasını istiyordu. Muhittin bunlar arasından bazılarını seçmişti. Beşiktaş’ta meyhanede buluştuğu askerlerden birinin bir şiirini de koymuştu dosyaya... Üç ayda onları Türkçülüğe bağlamıştı. “Onlar da benim çömezlerim!” diye düşündü. Mahir Altaylı’nın sesine dikkat etmemek için bu şiirlerden birini okumak istedi, dosyanın en üstünde duran kendi şiirini gördü... Birden her zaman kapıldığı ve Türkçülüğe kendini vermesine engel olan meraka kapılarak: “Nasıl öyle oluyorlar? Nasıl o şiirleri yazıyorlar? İçlerinde ne var? Neler hissediyorlar?” diye düşünmeye başladı. Sonra Mahir Altaylı’nın kendisine seslendiğini farketti.</p>

  <p class="block">“Sen yazabilirsin belki böyle bir yazıyı, Muhittin!”</p>

  <p class="block">“Ama ben onu fazla tanımıyorum ki...”</p>

  <p class="block">“Böyle birisinin övgü yazması daha iyi olur. Üstadın eserlerini hiç mi okumadın?”</p>

  <p class="block">“Türk Tarihine Başlangıcı ve Türkistan Folkloru’nu okumuştum...” dedi Muhittin.</p>

  <p class="block">“Yeter o kadarı... Zaten kendini tanıtmaya meraklıdır üstad. O kitaplarında hayat hikâyesini vermiştir... Onlardan yararlan, istersen bana sor! İki sayfalık bir şey olsun...”</p>

  <p class="block">Muhittin bu işi yapmak istemediğini belirtecek sözler aradı, ama birden herkesin kendisine baktığını, kendisi hakkında bir şey düşündüğünü sezerek ve bir zamanlar yalnızlık ve ölüm şiirleri yazdığını hatırlayarak: “İki sayfalık, çabuk yazıveririm!” dedi.</p>

  <p class="block">“Ama dikkatli yaz!” dedi Mahir Altaylı. Sanki denetiminden kaçan bir şey varmış gibi titizleşmişti.</p>

  <p class="block">“Dikkatli yazarım!” diye homurdandı Muhittin, ama sözlerinin onlara, öfkeden çok, boyun eğme taşıdığını hissederek sinirlendi. “Ben de bir çömezim... Beni de avucunun içine aldığını düşünüyordur. Arada bir, bir zamanlar Baudelaire etkisinde kalarak şiirler yazdığımı da hatırlatır! Hayır, bunlar çirkin düşünceler. Ben yapılması gereken şeyleri yapıyorum. Burada bir hareketi canlandırmaya çalışıyoruz...” Kendini zorlayarak dikkatle düşündü: “Türkçü hareket dört yıldır uykudaydı... Ötüken dergisiyle canlanmaya, toparlanmaya başladı... Gıyasettin Kağan bir tehlike olarak belirdi... Bölünmemek için...”</p>

  <p class="block">“Evet, şöyle ölçülü bir övgü... En çok da üstadın kendisi şaşacaktır buna. Hah, ha! Anlayamaz! Zaten hasta... Grip geçiriyormuş... Başına da bir acil şifalar dileği koyarız... ‘Ben ölüyor muyum?’ diye düşünür. Evet, dosyalara bakalım...” Mahir Altaylı masaya oturdu, Muhittin’in önünde duran dosyaya uzandı.</p>

  <p class="block13">Muhittin dosyayı tutan bir tombul parmağı görünce, “Beni kandırdı!” diye düşündü. Sonra irkildi: “Hayır, kimse kandıramaz beni!” Mahir Altaylı’yı meyhanede gördüğü günü hatırladı: “O zaman halim selim bir ihtiyarcığa benziyordu... Şimdiyse şeytan!” Annesini, okul arkadaşlarını hatırladı. “Hiçbir zaman yoldan çıkarılan kurban rolüne girmeyeceğim. Her zaman yoldan çıkaran ben olacağım... Şeytanım ben! Kurbanlarımın şiirleri de elimin altındaki dosyada... Ama dosya orada...”</p>

  <p class="block">Mahir Altaylı şiir dosyasını açmış, en üstteki şiiri görmüştü. Muhittin onun yüzüne dikkatli baktı, ama karşısındaki ne de olsa bir öğretmendi; yüzü kendini ele vermiyor, öteki şiirlere bakıyordu. Muhittin yayımlanabilecek olanları işaretlemişti. Mahir Altaylı gene, Muhittin onu meyhanede gördüğü zaman baktığı gibi, sanki, “Ben senin içinden geçenleri okuyorum!” diye düşünerek bakıyordu şiirlere. Birden sordu:</p>

  <p class="block">“Bu Barbaros imzası nereden çıktı?”</p>

  <p class="block">“Bir asker!” dedi Muhittin. “Milliyetçi duyguları gittikçe güçleniyor! Soyadını yazmamasını söyledim!”</p>

  <p class="block">“Oo, demek tanıyorsun!” dedi Mahir Altaylı. “Milliyetçi bir asker... Dergimizi izliyor mu? Tanışmak isterdik onunla!”</p>

  <p class="block">Muhittin elinden bir şey kaptırmak istemiyormuş gibi aceleyle:</p>

  <p class="block">“Daha çok genç!” diye söylendi.</p>

  <p class="block">“Hepimiz genciz!” diye gülümsedi Mahir Altaylı, ama Muhittin’in yüzünden de, istediği şeyi hemen anlamayacağını anladı. “Acele etmiyoruz canım biz... Türkçü hareket bütün baskılar, sinsi komplolar karşısında yıllarca sabretmeyi başardı. Beklemesini bilir... Bu imzayı tanıyorum. Bunu da...” Öteki şiirlere acele acele gözattı. Sonra, dosyayı kaparken kenara koyduğu Muhittin’in şiirine, bir kere daha baktı: “Sen ne yazdın, bakalım, Baudelaire?..”</p>

  <p class="block">Serhat güldü. Gençlerden de biri güldü, ama öteki Muhittin’e saygılıydı. Sinirli bir sessizlik oldu. Muhittin neşeye katılmadığı için rahatsız olmuşlardı galiba.</p>

  <p class="block">“Evet, bu kadar şaka yeter!” dedi Mahir Altaylı. “Kahvelerimizi de içtik. Şimdi derginin...”</p>

  <p class="block">Kapı açıldı, Mahir Altaylı’nın kızı içeri girdi. Babası kızı fincanları toplarken sustu. Kimse kıza bakmıyordu, ama herhalde herkes onu düşünüyordu. Güzel bir kız değildi. Muhittin birden içinde bir meydan okuma isteğinin alevlendiğini hissederek döndü, açık açık, baktığını göstererek, hiçbir şey saklamadan kıza baktı. Kızı rahatsız edecek kadar dikkatlice gözlerini üzerine dikmişti. Sonra meydan okuyabildiği için gururlandığını hissetti. “Şimdi benim hakkımda ne düşünüyorlar acaba!” diye düşündü. “Beni iğrenç buluyorlardır! Beni fazla kültürlü buluyorlardır. Ya da fazla küstah... Onlar için ikisi de aynı kapıya çıkar... Onlar? Onlar kim?.. Hayır, ben de onlardanım... Kendimi şüpheye, iğrenç şüpheye, aklın gevezeliğine bırakmamam gerekir! Bırakmayacağım, inanacağım... inanacağım, Allahım inanacağım, aklımın küçük gevezeliğini susturacağım! Onlar ne konuşuyorlar? Bugün ramazan! Refik ne yapıyordur... Mahir Altaylı kırk kere açıkladığı “Rassen Psychologie” kavramını açıklıyor. Fizyolojik özelliklerin uruk tesbiti için yeterli olmadığını, tarihi özelliklerin de gözönüne alınması gerektiğini söylüyor. Onlar da dinliyorlar. Bu meseleyi kavradığıma göre benim dinlememe gerek yok. Düşüneyim: Bugün ramazan, Refik... Hayır dinleyeyim... Peki, ben o şiirleri nasıl yazıyorum... O şiirler?.. Yok! Yaptıklarım doğru... Barbaros’un şiiri ocak sayısında yayımlanır... Hayır, dinleyeceğim ve onlara katılacağım. Ne diyor? Mesela İspanyollar hislerinde aşırı, şehvetperest ve aristokrat ruhluysalar, bu onların ırki psikolojisinin... Peki, biz Türkler’inki? Bunu mertlik, cesaret ve savaşçılık olarak açıklarız... Yabancılar bunu misafirseverlik ve şişkebabı ve... Yeter!”</p>

  <p class="block24" id="calibre_pb_62">&nbsp;</p>
</body>
</html>
