<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117989">13<br class="calibre5" />
  Söz Kesme</p>

  <p class="block12">&nbsp;</p>

  <p class="block">Eniştenin pipo, teyzenin de parfüm kokusuyla dolan taksi Yenişehir’in bir ara sokağına saptı, birörnek evlerin arasından ilerleyip Ömer’in işaret ettiği birinin önünde durdu. Ömer ağaçların arasında oturma odasında yanan lambayı görünce heyecanlandı. Dün de buraya gelmiş, Nazlı’yı görmüştü. Bugün, önceden kararlaştırıldığı gibi şu “söz kesme” denen şey yapılacaktı.</p>

  <p class="block">Kapı çalınır çalınmaz açıldı.</p>

  <p class="block">Enişte: “Ben Cüneyt, karım Macide!” diyerek bir hamle yaptı, ama kapıyı açan Muhtar Bey değil, ince uzun bir adamdı.</p>

  <p class="block">“Ben Refet Bey efendim! Evet, sizin geleceğinizi biliyorlar. Yukardalar. Bir rastlantı oldu. Ben aşağı inmiştim. Siz de Ömer Beysiniz galiba. Memnun oldum. Ben Nazlı’nın amcası sayılırım, buyurun, buyurun...”</p>

  <p class="block">Teyze: “Münasebetsiz ve geveze biri!” diye düşünüyormuş gibi yüzünü buruşturdu. Merdivenlere doğru yürüyorlardı.</p>

  <p class="block">Birden Muhtar Bey merdivenlerin ucunda gözüktü. Birkaç basamak aşağı indi. Sonra, yolu kapayacağını düşünmüş olacak ki geri geri yukarı çıktı. Aranarak kendi çevresinde bir döndü. Nazlıyı görünce rahatladı. Bunları yaparken: “Buyurun, buyurun, rica ederim!” diyordu.</p>

  <p class="block">Ömer: “Enişte işte Nazlı bu!” dedi. Onlar zaten el sıkışıyorlardı.</p>

  <p class="block">“Bu, Macide Teyzem!”</p>

  <p class="block">“Beni hatırladın mı?” dedi Macide Teyze.</p>

  <p class="block">“Hatırlar gibi oluyorum, efendim!” dedi Nazlı.</p>

  <p class="block">Muhtar Bey ile enişte de el sıkışıyorlardı. Onlar da kendi olağan varlıklarının dışına taşmışlardı. Sanki kimse kendisi gibi olamıyordu.</p>

  <p class="block">“Buyurun, efendim, buyurun, siz önce rica ederim...” dedi Muhtar Bey. Paltoları alan hizmetçiye emirler yağdırıyordu.</p>

  <p class="block">Nazlı da Macide Hanım’ın paltosuna uzanmıştı. Ama o karşı koyuyor, askının önünde çekişiyorlardı.</p>

  <p class="block">Oturma odasına girerlerken Macide Hanım: “Geç kalmadık değil mi?” dedi.</p>

  <p class="block">Muhtar Bey: “Yoo, hayır, hayır!” dedi. “Siz pek köşede kaldınız, buraya zahmet etseniz.”</p>

  <p class="block">Teyze: “Yok, rica ederim!” diye mırıldandı, oturduğu koltuk köşede kalıyordu, ama Nazlı’yı yakından inceleyebileceği en iyi yer burasıydı. Ömer bunu sezdikten sonra, Muhtar Bey’in kendisine yakın oturduğunu endişeyle farketti.</p>

  <p class="block">Bir sessizlik oldu.</p>

  <p class="block">Sonra Refet Bey yarım kalan cümlesini tamamladı: “Bugün bir de başka bir rastlantı oldu. Geçerken Muhtar Bey’e bir uğrayayım dedim. Geleceğinizi bilmiyordum.” Özür dilermiş gibi bir hali vardı.</p>

  <p class="block">Enişte: “Rica ederim!” dedi. “Biz sizi bekletmedik değil mi?”</p>

  <p class="block">Muhtar Bey: “Hayır, hayır!” dedi. “Hanımefendi de bunu söylediler. Hatta Nazlı’ya diyordum ki...”</p>

  <p class="block">Teyze kendisinden sözedildiğini farkedince gözlerini dikkatle incelediği Nazlı’dan telâşla kaçırdı. “Yaa! Biz de geç kaldık diye telâşlanıyorduk!” dedi. Sonra gene Nazlı’yı incelemeye başladı.</p>

  <p class="block">Nazlı hafif kızarmıştı. Ömer ona bakmaktan çekindi. Nazlı’ya hiç çekinmeden baktığı için teyzesine öfkelenir gibi oldu. Sonra, “Acaba şimdi ne düşünüyor?” diye geçirdi içinden. Teyzesinin gelini hakkındaki yargısını merak ettiğini farketti.</p>

  <p class="block">Hizmetçi içeri girince Muhtar Bey: “Kahvelerinizi nasıl istersiniz?” diye sordu. Kahvelerini söylediler: Gene bir sessizlik başladı.</p>

  <p class="block">Cumbayı andıran küçük bir çıkıntısı olan, alçak tavanlı bir odada oturuyorlardı. Karşıki duvarda kalın çerçeveli, yağlıboya bir Venedik manzarası asılıydı. Ömer oturduğu yerden yemek masasının arkasındaki tezhib levhasını da görüyordu. İki odayı birbirinden ayıran duvarın köşesinde de sedef kakmalı bir kavukluk vardı. Eşya, her şey, herkes yerli yerinde, sanki bir şey bekliyormuş gibiydi. Bir duvar saatinin kalın ve kesin tıkırtısı duyuluyor. Teyze dikkatle Nazlı’yı inceliyordu. Ömer, “Sonunda buraya koyun gibi oturdum!” diye düşündü, ama koltukta iğreti oturduğunu farketti.</p>

  <p class="block">Muhtar Bey: “Ankara’yı nasıl buldunuz, efendim?” diye sordu.</p>

  <p class="block">Teyze odayı ısıtmak için: “Pek farkına varamadık ki Ankara’nın!” dedi. Bu, çok şaşırtıcı ve hoş bir şeymiş gibi gülümsüyordu. “Dün öğle üstü geldik zaten. Ama gerçekten de soğuk.”</p>

  <p class="block">Muhtar Bey: “Evet, soğuktur Ankara’mız!” dedi. “Hele bugünlerde... İnanın, mecliste arkadaşlarla üşüdük bugün!”</p>

  <p class="block">Teyze: “Afedersiniz, efendim, kimlerin meclisinde?” diye sordu. Bunu sorar sormaz yaptığı yanlışlığı farkederek: “Aaaa, tabii, tabii!” diye bağırdı.</p>

  <p class="block">Muhtar Bey: “Millet Meclisi’nde, Kamutay’da efendim!” dedi. Teyzenin yanlışlığını farkettiğini görmüş, ama gene de söylemişti. Bu uzak akrabanın bir anlık unutkanlığına pek şaşırmamıştı galiba.</p>

  <p class="block">Teyze kıpkırmızı kesilmişti: “Biliyorduk, tabii canım, biliyorduk!” dedi. Sonra galiba bilinmesi gereken şeyi bu sefer de gereğinden fazla büyüttüğünü anlayınca daha da kızardı, gülmeye çalıştı.</p>

  <p class="block">Ömer gelecekteki kayınpederinin de güldüğünü gördü. Teyze milletvekilinin güldüğünü görünce rahatlayarak daha da çok güldü. Sonra enişte de güldü. Hep birlikte gülmeye başladılar. Hizmetçi kahve getiriyordu. Ömer, insanları olduklarından başka türlü yapan o belirsiz telâşın yumuşayarak dağıldığını hissetti. Milletvekili kahveyle birlikte konuklarına sigara ikram etti, ama Ömer’den yana bakmadı. Ömer eniştesinin sigarayı geri çevirmediğini görünce sevindi. Piposunu yakacağından, bunun da odada bir soğukluk yaratacağından korkmuştu.</p>

  <p class="block">Her şey gevşiyordu işte. Konuşulması gereken şeyler de birazdan konuşulacaktı, ama biraz daha sıcaklık, sohbet ve yakınlık gerekiyordu. Uzak akrabalıkların hatırlanması bu sıcaklık için elverişliydi.</p>

  <p class="block">Bu konuyu Teyze açtı. Nazlı’nın annesiyle kendisinin kardeş çocukları olduğunu hatırlattı. Ama aynı anneden kardeş olmadıklarını, eski ve uzak bir miras yüzünden yıllar süren dargınlığı hatırlatmadı. Muhtar Bey’i de tanıması bu yüzden gecikmişti. Teyze ölçülü konuşmasıyla burada sözü edilebilecek ortak akrabalıkları bir bir saydı. Ömer uzak akrabalıkların yakın akrabalıklardan daha zengin bir sohbet konusu olduğunu düşündü. İsimler, hastalıklar, ölüm ve doğum tarihleri, felâketler, mutluluklar hatırlanıyor, kahveler içiliyordu. Ömer: “Bir gün ben de bunlar gibi olacağım!” diye mırıldandı. “Bir gün ben de kahvemi içerek akrabalardan sözedeceğim. Bütün bu tutkulardan sonra üstelik... Evlilik beni gemleyecek. Zaten şu demiryolunda burnum biraz sürtülmüştü. Demek hazırmışım ben de öyle şeylere.” Gene kendini didikliyordu, ama harekete geçmek için fazla bir güç de göremiyordu. “Bir gün, hem de çok uzak bir tarihte değil, ben de ayağımda terliklerle odada yün ören karımla... Karım?” Şaşkınlıkla Nazlı’ya baktı. Orada, karşısında, gelecekteki kocasının, teyzesinin bakışları altında rahat olmaya çalışan, kızarıp bozarmamak için zorlanan bu kız! Birden kendini toplayarak: “Ee, ne var, işte karım!” diye mırıldandı.</p>

  <p class="block">Enişte Bey kendi hayatını, ticari geçmişini anlatıyordu. Sonra biraz kaba ve suçlayıcı bir tavırla ticaret hayatının sıkışıklığa uğradığını, her şeyin eskisi kadar serbest olmadığını söyledi. Bunun üzerine Muhtar Bey de kendi hayatını özetlemek gereğini duydu: Memurluklarda, kaymakamlıklarda, valiliklerde bulunmuştu. Sekiz yıldır siyasetin içindeydi. Ticaretin, daha doğrusu ihracat ve ithalatın sıkıntıya girmesini de olağan karşılıyordu; memleketin kalkınması için daha da galiba çok sıkıntıya girilecekti. Hem durum, altı-yedi yıl öncesine göre şimdi çok daha iyiydi. Milletvekili bunları öyle gönül alıcı ve tatlı bir sesle söylemişti ki, şikâyeti de zaten biraz zorlama olan enişte onu onaylamaya başladı. Böylece çinili sobanın ısıttığı odada mutluluk havası daha da yoğunlaştı. Teyze de Nazlı’yla konuşmaya başlamıştı. Onu dikkatle inceliyor, sorular soruyor, gülümsüyordu: Liseyi nerede okumuş, hangi yabancı dilleri öğrenmiş, üzerindeki bu hoş elbiseyi kendisine nasıl yakıştırmıştı?</p>

  <p class="block">Ama bir süre sonra gergin bir sessizlik başladı. Herkesin bekler gibi olduğu bütün hareketlerin ve sözlerin altındaki sessizlikti bu. Simdi yalnızca ortaya çıkmıştı. Saat tıkırtısından başka bir şey duyulmuyor, sanki herkes, “İşte şimdi asıl konuşulması gereken şey konuşulacak, enişte söze başlayacak!” diye düşünüyordu.</p>

  <p class="block">Enişte: “Efendim buraya ne için geldiğimizi biliyorsunuz herhalde,” dedi. Küstah bir tavrı yoktu, alçakgönüllü gözüküyordu. “Kızınızla yeğenim görüşmüşler, anlaşmışlar.”</p>

  <p class="block">Ömer, “Eniştem gene gerçekçiliğe başlayacak!” diye düşündü. Enişte, yumuşak ve ölçülü sözlerin daha elverişli olacağı böyle gergin durumlarda, beklenenin tersine sert bir tavır takınır, düşünülmesi, ama söylenmemesi gereken şeyleri söylemekten hoşlanırdı. Bir keresinde, bu tutumunu Ömer’e gerçekçiliği ve ikiyüzlülükten hoşlanmamasıyla açıklamıştı, ama Ömer, eniştenin her gerçekçilik buhranında, daha ikiyüzlü olduğunu düşünüyordu.</p>

  <p class="block">“Kendi kendilerine görüşmüşler, anlaşmışlar. İkisinin de aklı başında. Bana kalırsa bizlere söz bile düşmez. Doğrusu da bu galiba. Bize söz düşmemeli, öyle değil mi? Madem ki onlar aklı başında ve... ve iyi okumuş iki insan, bize kararlarını doğru bulmak düşer.” Bunları kendi kendine tartışıyormuş gibi düşünceli bir tavırla söyledikten sonra, galiba gerçekçilikte fazla ileri gittiğine karar vererek ekledi: “Böyle olmalı, böyle olmalı, değil mi efendim?”</p>

  <p class="block">“Nasıl? Tabii, tabii!” dedi Muhtar Bey.</p>

  <p class="block">“İşte onun için size şunu soruyorum: Yeğenim kızınızla evlenmek istiyor. Siz razı mısınız?”</p>

  <p class="block">Muhtar Bey şaşkınlaştı. Sanki hiç beklemediği bir şey işitmişti. Koltuğunda kıpırdanıyor, yardım bekliyormuş gibi Nazlı’ya bakarak kıvranıyordu. Ömer de suçluluk duyuyordu. Telaşlı hareketlerle kıvranan şu adamdan, böyle tatsız durumlara yolacağı için özür dilemek geliyordu içinden.</p>

  <p class="block">Sonunda, Muhtar Bey: “Ah, annesinden sonra o da mı yanımdan ayrılacak?” diye mırıldandı. Hüzünlü ve yalnız gözüküyordu.</p>

  <p class="block">Enişte: “Daha ama, evliliğe çok zaman var!” dedi. Sonra Muhtar Bey’i avutmanın değil, tasarlanan şeyleri yürütmenin zamanı olduğunu düşünüyormuş gibi aceleyle ekledi: “O zaman mutlu olsunlar, efendim, mutlu olsunlar.”</p>

  <p class="block">Kısa süren bir durgunluk oldu. Teyze iç çekti.</p>

  <p class="block">Enişte söylenmesi gereken öteki şeyleri de söyledi: “Ömer oğlumuz, biliyorsunuz demiryolunda çalışıyor. Bahar başında, inşaat mevsimi gelmeden nişanın yapılmasına karar vermişler. Siz de nişanın İstanbul’da yapılmasını istiyormuşsunuz.”</p>

  <p class="block">“Ben değil, ben değil!” diye bitkin bir tavırla milletvekili mırıldandı. “Rahmetli annesi... Ankara’dan hiç hoşlanmazlardı. Vasiyet etmişti...”</p>

  <p class="block">“Nasıl isterseniz, efendim!” Enişte bunu bir sıkıntıya katlanıyormuş gibi homurdandı. Sonra nişanın tarihi ve ayrıntıları hakkında birkaç cümle daha söyleyerek sustu.</p>

  <p class="block">Odaya bir durgunluk yayıldı. Herkes kendi düşüncesine çekilmişti. Ömer, “Kendi hayatlarını, kendi tasarılarını düşünüyorlar,” diye içinden geçirdi. “Ender bulunan şu zamanın tadını çıkarıyor, kendilerini düşünmek için de bizden yararlanıyorlar!” Herkesin kendi hayatına ilişkin bir hatırayı, ya da bir küçük tasarıyı gözden geçirdiğini, bunu yaparken de, Nazlı ile kendisini gözünün önüne getirdiğini hissediyor, bunu dayanılmaz buluyordu. Öfkeyle, “Kendilerinden o kadar geçtiler ki, bu tuhaf sessizliği bozmak bile akıllarına gelmiyor!” diye düşündü.</p>

  <p class="block">“Efendim, çok duygulandınız; neredeyse üzüldünüz diyeceğim.” Teyzeydi bunu söyleyen. Merakla milletvekiline bakıyor, biraz da gücenmiş gibi duruyordu.</p>

  <p class="block">Galiba Muhtar Bey bu ilgiden hoşlandı: “Ne diyeyim, ne diyeyim?” diye inledi. “Bekliyordum ama, gene de tuhaf geldi bu bana. Ne diyeyim? Belki de böylesini beklemiyordum.” Ömer’e baktı. “Delikanlıya kanım kaynamıştı. Ama gene de şaşkınım!”</p>

  <p class="block">Enişte: “Bu zamanda artık böyle oluyor!” dedi. Bilgisiyle gururlanıyormuş gibiydi. “Memleket de değişiyor, böyle oluyor işte. Kendileri görüşüp anlaşıyorlar. Böylesi daha uygun değil mi?”</p>

  <p class="block">Muhtar Bey Ömer’e bakıyordu. Ömer, “Tamam işte, şimdi beni ölçüp biçmeye başladılar!” diye düşündü. Orada rastlantıyla bulunan ince gövdeli Refet Bey de kendisine bakıyordu. “Ne düşünüyorlar acaba? Beni nasıl buluyorlar?..” İçinden kalkıp odadan çıkmak geliyordu.</p>

  <p class="block">Milletvekili, Ömer’den gözlerini kaçırarak: “Evet, evet, zamana uymak gerek!” diye mırıldandı. Sonra hoş bir şeyi hatırlamış gibi birdenbire neşeleniverdi: “Biz görücü usulüyle evlenmiştik rahmetliyle.” Ama hemen arkasından yüzüne bir gölge düştü: “Ama benim şaşkınlığım bundan değil ki... Ben çünkü her zaman ilerdik taraftarı olmuşumdur.” Heyecanla Refet Bey’e dönerek ekledi: “Refet Bey ile mecliste bu yüzden çok şimşek çekmişizdir. Biz bu mücadelenin içindeyiz!” Sonra hüznünü unutarak, kıyafet kanununu uygulamak için Manisa Valiliği sırasında softalarla nasıl savaştığını anlatmaya koyuldu.</p>

  <p class="block">Muhtar Bey’den beklenmeyen bu hüzün ve neşe galiba enişteyle teyzeyi şaşırtmıştı. Bir süre milletvekilinin neşeyle anlattığı şeyleri dinlediler. Muhtar Bey’in söylediklerinden çok, tavırlarına, neşeli el kol hareketlerine, kelimelerine dikkat ediyorlardı.</p>

  <p class="block">Ömer, “Galiba onu biraz deli dolu buluyorlar!” diye düşündü, ama sonra kendisinin de gelecekteki kayınpederini böyle gördüğünü farkederek şaşırdı. “Babacan bir adam!” diye mırıldandı. Sonra Nazlı’ya baktı. Babasını ilgiyle dinliyordu. Refet Bey’in de ağzı açılmıştı. Ömer, “Kendimi düşünmemeliyim, biraz olsun onlar gibi olmalı, bu neşeye ben de katılmalıyım!” diye düşündü. İçinden hırslarını, tutkularını unutmak, çinili sobanın ısıttığı bu mutlu havaya karışıp bilincini ve gururunu silmek geldi. Böyle yapabileceğine bir ara inanarak gözlerini keyifle odanın içinde gezdirdi, ama hizmetçinin kapı aralığından kendisini seyrettiğini görünce bir damat adayı olduğunu hatırlayıverdi. Manisa Valiliğini anlatan Muhtar Bey’i süklüm püklüm dinledi. “Olacağı buydu!” diye düşündü, ama kendisini daha fazla da didikleyemeyeceğini anladı.</p>

  <p class="block">Enişte içten bir tavırla: “Hiç Avrupa’ya çıktınız mı?” diye sordu.</p>

  <p class="block">Muhtar Bey, “Ah, hayır, fırsat olmadı,” diye hayıflandı. “Ama gidip bir görmek şart... Nazlıcığım gitsin, çok istiyorum.” Sonra, herhalde sözlerinin yanlış anlaşılmasından korkarak, elinde bir tepsiyle içeri giren hizmetçiyi işaret etti: “Galiba yavaş yavaş masaya geçmemiz gerekiyor,” dedi.</p>

  <p class="block">Yavaş yavaş masaya geçtiler...</p>

  <p class="block9" id="calibre_pb_29">&nbsp;</p>
</body>
</html>
