<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118049">10<br class="calibre5" />
  Zamanın Akışına Övgü</p>

  <p class="block12">&nbsp;</p>

  <p class="block">“Ne söyledim yahu?” diye düşündü Ahmet. Camiye doğru yürüyordu. Utancını artırmak, sonra da kendini cezalandırmak için: “Evlilik!” diye mırıldandı, ama beklediği kadar utanmadı. “Amaan! Ne olmuş biraz saçmalamışsam? İlknur anlar!” Birkaç adım yürüdü. “Anlar mı?” Bu akşam ona anlattıklarını düşündü. “Hayat! Ne yapayım? Sanat? Evet, fazla heyecanlıyım bugün!” diye söylendi. “Anlattıklarım hakkında ne düşünüyordur?” Birkaç adım daha attı. “Anlıyordur beni! Anlattıklarıma hak veriyordur. Hem yalnızca benim dertlerim değil ki onlar!” Yanından gürültüyle bir spor araba geçti. “Yok, canım! Hiç de öyle düşünmüyordur. Düşündüğünü söyledi: Beni fazla bireyci buluyor!” Caminin önünden geçiyordu. “Haklı da. Çok fazla dertlerimi düşünüyorum ben. Benim dertlerim!” Kendisiyle alay etmek isteyerek güldü: “Resimlerim anlaşılmıyor. Kimse onlara bakarak devrim yapmıyor. Canım sıkılıyor. Başka?” Ama ne istediği alaycı bir tavrı takınabildi, ne de dertlerine gereken önemi verdiğini düşündü. “İşte, iki yol arasında kararsız, bir o yana bir bu yana yalpalayarak gidiyorum. Bir yanda hayat, bir yanda sanat! Yok! Bir yanda devrim, bir yanda?” Bu sınıflamaları beğenmedi. Biraz düşündükten sonra da onları canını yakacağı için beğenmediğine karar verdi. “Peki, benim düşüncem nedir?” diye söylendi. “Kendim hakkımda hangi yargıya varıyorum?” Karakolun önünden geçiyordu. “Kötü bir yargıya varmaktan korktuğum için işi gevezeliğe boğuyorum. O kadar boğmuşum ki, artık yargıya varamıyorum!” Birkaç adım attıktan sonra da bunun da bir gevezelik olduğuna karar verdi. “Benim ne olduğumu başkaları bilir!” diye söylendi. Hasan'ı düşündü. “İyi çocuk! Evet, biraz çocuk! O dergiye nasıl hemen inanıyor? Ama belki de olur bir şey!” Derginin çevresindeki hareketin güçleneceğine, ta yeni bir partiye kadar genişleyerek büyüyeceğine inanmaya çalıştı. Heyecanlandı. Kendini de bu hareketin içinde bir yerde görür gibi oldu. Sonra birden, “Darbe geliyor darbe!” diye mırıldandı. “Darbe gelecek, her şey değişecek!” Islak kaldırımlara baktı. Bir sokak köpeği endişeyle onu süzdü. “Bir şey olacağı yok! Hasan ne düşünüyordur benim için?” Bir keresinde Hasan’ın kendisine, “Sen yoz değilsindir!” dediğini hatırladı ve onu çocuksu buldu. Parkasını, postallarını, ablasıyla el sıkışışını hatırlayarak güldü. Çam ağacını süsleyen adam hâlâ vitrindeydi. “Yılbaşı geliyor! Piyango biletleri satan Noel Baba da gelir buraya...” Okul çocuklarının alay ettiği Noel Baba’dan koca koca adamları bilet alırken görmüştü. “Yeni yıl! Bir yıl daha geçiyor... Ben de hâlâ bayağı gazete başlıkları gibi düşünüyorum... 1970... Gazetelerde resimler... Bir ak sakallı dede gidiyor, üzerinde 1971 yazılı bir kuşakla gelen gürbüz çocuk neşeyle karşılanıyor. Pazar ekinde bir karikatür: Aman, gelen gideni aratmasın?.. Küçük burjuvazi gelecekten korkuyor! Zaman aksın! 1970! 16-17 Haziran! Devalüasyon! Benim resimlerim! Ve bir darbe. Yetmiş eksi kırk, eşittir otuz yaşındayım. Hâlâ her şeyin merkezindeyim ve bir baltaya sap olamadım!” Askerdeyken kendisine öğüt veren bir yaşlı albayı hatırladı. İşini sormuş, ne yaptığını öğrenince evlenmesini, bir baltaya sap olmasını, toprağa kök salmasını öğütlemişti... “Şimdi o askerler... Eniştem...” Nişantaşı’nın köşesinde durdu. Eve değil karşıdaki gazeteciye doğru yürüdü. Cinsel yayınlar, çocuklar için kovboy, büyükler için renkli sinema ve aile dergileri, yarının gazeteleriyle yanyana bir masanın üzerine ve yerlere serilmişti. Ahmet başını bükerek bir gazetenin başlıklarını okudu: “Komutanlar dün de toplantı yaptılar... Muhtırada Atatürkçü Kurucu Meclis öngörülüyor...” Ahmet, “Tamam işte!” diye düşündü. “AP’den istifa ettiler. Boğaz Köprüsü için tahvil çıkartılması teklif edildi... Doktorlar eylem kararı aldı...” Gazeteyi alacaktı, ama caydı. Eve doğru yürümeye başladı. “Tamam işte. Hapı yuttuk! Darbe! Torrez! Nasıl bir darbe olur bu? Bari çabuk olsa da fazla meraklanmadan görsek. Çabuk, çabuk, ne olacaksa olsun, bitsin! Şu bekleyişten kurtulalım!” Güldü, esnedi, anahtarı çıkarıp kapıyı açtı. “Ak zaman, ak!” Birden aklına kuramlar, sözler üşüştü. Kendiliğindencilik, cuntacılık eleştirileri mırıldandı. Cemil’lerin katından hâlâ gürültü geliyordu. Osman’larda ses yoktu. Babaannede hâlâ ışık yanıyordu. Hemşire birisine seslendi galiba. Kendi kapısını açarken homurdandı. “Çalışacağım!” diye mırıldandı. İçeri girdi, kokuyu içine çekti, resimlerden ve kendinden hoşlandı. İçinden durmadan yıllarca çalışmak geliyordu. Heyecanlanarak bu öğleden sonra üzerinde çalıştığı resme baktı. Bir yere hemen bir fırça vurmak istedi, ama ilk heyecana kapılmamak için biraz beklemeye başladı. İlknur’un doldurduğu küllüğü, çay fincanlarını içeri götürdü. Babasının kitaplarını, defterleri de bir kenara kaldırıyordu ki, bunları bir daha görmemek ve düşünmemek için aşağı inmeye karar verdi. Merdivenleri inerken, defterlerde umduğunu bulamadığını düşündü.</p>

  <p class="block">Kapıyı anahtarla açtı. İçeri girmeden önce hemşireye ve babaannesine bir kere görünmeyi düşünerek salona girdi. Birden ortada tuhaf bir şey olduğunu sezdi. Emine Hanım bir koltuğa olurmuş dehşetle Nigân Hanım’a bakıyordu.</p>

  <p class="block">Hemşire, Ahmet’in ayak seslerini duyarak döndü: “Çok kötü!” diye mırıldandı. “Nabzını bulamıyorum bir türlü!” Terlemişti.</p>

  <p class="block">“Nabzı zayıflamış mı?” dedi Ahmet.</p>

  <p class="block">Hemşire birden bir telâşa kapılarak Nigân Hanım’ın elini yakaladı. Parmaklarını nabza bastırdı. Ahmet, hemşirenin yüzüne dikkatle baktı. Bir şey okuyamadı. Babaannesine baktı. Uyuyormuş gibiydi. Gene hemşireye baktı. Vakit geçti, ama hemşirenin yüzünde hiçbir şey değişmedi. Ahmet, “Bulması lâzım artık!” diye düşündü. Hemşire bileğin bir başka yerini, sonra aceleyle öteki noktalarını da tuttu.</p>

  <p class="block">“Nabız çok mu zayıflamış?” dedi Ahmet.</p>

  <p class="block">Hemşire, Nigân Hanım’ın yüzüne bakarak öteki elini tuttu.</p>

  <p class="block">“Bilmem, atıyor mu?” dedi.</p>

  <p class="block">“Nasıl?”</p>

  <p class="block">Hemşire cevap vermedi. Nabzı tutarken yüzünü Nigân Hanım’ın yüzüne yaklaştırdı.</p>

  <p class="block">“Doktor! Doktora telefon edeyim!” dedi Ahmet.</p>

  <p class="block">“Doktor yetişemez!” dedi hemşire. Birden kaba bir hareketle Nigân Hanım’ın üstüne çullandı. Göğsünü ovmaya başladı. Bir süre bütün gücüyle göğsü ovdu. Sonra yaptığı şeye artık inanamadığını gösteren bir tavırla dönüp Ahmet’e baktı. Bir şey söyleyecekti galiba, ama caydı ve telâşla yeniden bileklerden birisini tuttu, nabzı aradı, bu sefer bulamayacağına galiba kesinlikle inandığı için bileği uzun uzun elinde tuttu. İç çekti. Nigân Hanım’ın gözbebeklerini inceledi. Ahmet’e döndü: “Ben ne yapabilirim ki?” diyen bir bakışla baktı. Yeniden iç çekti. “Atmıyor... Atmıyor!” diye mırıldandı. Sonra avucunun içinde duran bileği, bozuk bir saati masanın üzerine koyar gibi, dikkatle kenara bıraktı. Serumdan delik delik ve mosmor olan el hiç kıpırdamadı.</p>

  <p class="block">Ahmet, “öldü!” diye düşündü. İçinden hemşirenin gönlünü alacak birşeyler söylemek geçti.</p>

  <p class="block">Hemşire ayağa kalktı, terini sildi. “Emine Hanım aşağı haber veriver!” dedi.</p>

  <p class="block">Emine Hanım telâşla: “Ne diyeyim?” dedi.</p>

  <p class="block">“Öldü, de!”</p>

  <p class="block">“Vaah! Ah, Büyük Hanım!” diye inledi Emine Hanım. Eşyaların arasından her zamanki dikkatiyle yürüyerek dışarı çıktı.</p>

  <p class="block">Hemşire, Ahmet’e baktı. Ahmet onun mesleği konusunda birşeyler söylemesinden endişelenerek babaannesine döndü. Yalnızca babaannesini düşünmek isteyerek Nigân Hanım’ın yüzüne bütün dikkatiyle baktı. Küçükken Cihangir’den babasıyla buraya geldiklerini, kısa pantolon giydiği için gözüken bacaklarının kirini babaannesinin herkese gösterdiğini, terliklerinin sesini, anahtar destesinin sesini, bayramlardaki yarım yamalak neşesini ve hep korkuyla baktığı Cevdet Bey’in resmini gösterişini hatırlayabildi. Daha da baktı, ama babasını, kendi çocukluğunu, ölümü, kendi hayatını düşünmeye başladığı için utandı. Sonra baktığı şeyin bir ölü olduğunu aklından geçirerek babaannesine sırtını döndü, pencereye yürüdü. Küçükken yaptığı gibi, alnını cama dayayarak Nişantaşı Meydanı’na bakmaya başladı.</p>

  <p class="block">Az sonra Osman ile Nermin geldiler. Osman aceleyle bir sandalye çekip annesinin yanına oturdu. Nermin birşeyler mırıldandı. Osman bir süre sonra, neden daha önceden kendisine haber verilmediğini hemşireye sordu. Hemşire her şeyin çok çabuk olduğunu, hastanın bir an bile başından ayrılmamasına rağmen, nabzının zayıfladığını önce farkedemediğini açıkladı. Sonra elinden gelen her şeyi yaptığını, masajın da fayda etmediğini söyledi. Eliyle Ahmet’i işaret etti.</p>

  <p class="block">Osman: “Gene de bana haber verebilirdiniz!” diye homurdandı. “Yılmaz nerede?”</p>

  <p class="block">“Bu akşam izinliydi ya!” dedi Nermin.</p>

  <p class="block">İçeri Ayşe girdi. Annesine yaklaştı. Çevresine bir bakındı, ağlamaya başladı.</p>

  <p class="block">Ahmet birden neden buraya indiğini hatırladı. Bir kenara bıraktığı defterleri ve kitapları alıp koridora doğru yürüdü. Babasının odasına girdi. Kapıyı kapadı. Belli belirsiz bir suçluluk duyarak kitapları ve defterleri yerine koydu. Sonra ne yapması gerektiğine karar veremediği için bir sandalyeye oturup kitaplara bakmaya başladı. Kitaplara da pencereden dışarı bakar gibi bakıyordu.</p>

  <p class="block">Kapı açıldı, içeri giren hemşire onu görünce şaşırdı. “Siz burada mıydınız?” dedi.</p>

  <p class="block">“Evet, çıkıyordum!” dedi Ahmet. Kalkıp kapıya doğru yürüdü.</p>

  <p class="block">Hemşire: “Ben de, bu akşam bari evime döneyim, diyorum,” dedi.</p>

  <p class="block">“Evet!”</p>

  <p class="block">Hemşire sesinin perdesine dikkat ederek ekledi: “Acaba birisi beni Lâleli’ye bırakabilir mi?”</p>

  <p class="block">“Cemil Bey bırakır!” dedi Ahmet. “Söyleyeyim!”</p>

  <p class="block">“Zahmet olmazsa!”</p>

  <p class="block">Ahmet odadan çıktı. Koridorda birkaç adım atmıştı ki, bir eksiklik duygusuna kapıldı ve farketti: Sarkaçlı saat tıkırdamıyordu. Dönüp saate baktı: Dokuzu gösteriyordu. “Zaman aksın!” diye mırıldanarak saati kurmayı aklından geçirdi, ama üşendi. Salona yürürken yukarı çıkmaya, çalışmaya karar verdi. Salonda kalabalık vardı. Cemil’lerin katında olan herkes yukarı çıkmıştı. Odayı koyu bir sigara dumanı kaplamıştı. Herkes birbiriyle fısıldaşıyordu. Ahmet, Mine’nin ağladığını görerek şaşırdı. Remzi, Ayşe’yi avutmaya çalışıyordu. Lâle dikkatle babaannesine bakıyordu. Necdet, Cemil’e birşeyler söylüyordu. Ahmet’i görünce birden ayağa kalktı, yaklaştı, sırtına iki hafif şaplak vurdu. Sonra bunu yaptığını görüp görmediğini anlamak için karısına döndü, gördüğünü anlayınca başını ileri geri sallamaya başladı. “Ben böyle olacağını biliyordum!” der gibiydi.</p>

  <p class="block">Ahmet, babasıyla konuşan Cemil’e yaklaşarak: “Hemşire gitmek istiyor!” dedi.</p>

  <p class="block">“Biraz beklesin!” dedi Cemil. Osman’a döndü: “Evet, baba!”</p>

  <p class="block">“Bu sefer bütün işi sen yükleneceksin!” dedi Osman.</p>

  <p class="block">“Evet!”</p>

  <p class="block">“Her şey iyi olsun. Ailemize yaraştığı gibi olsun. Aman, dikkat et!”</p>

  <p class="block">Cemil, Ahmet’e dönerek: “Arabayı çocuklar aldı! Bilmem o kadını kim götürür?” dedi. “Beklesin!” Sonra babasına döndü.</p>

  <p class="block">Osman: “İlanlara da dikkat et!” diye fısıldadı. “Geçen sefer, yani babamınkinde bütün adları yanlış yazmışlardı.”</p>

  <p class="block">“Tabii, tabii!” dedi Cemil. Sigarasını babasına doğru üflememek için başını yana çevirdi.</p>

  <p class="block">Ahmet birden yukarı çıkmasının yakışıksız olduğunu düşünerek oturmaya karar verdi. Tam otururken Ayşe ondan bir bardak su rica etti. Mutfağa gitti, ağlayan Emine Hanım’ı avutmak için birşeyler mırıldandı, bir bardağa su doldurup Ayşe’ye götürdü. Sonra Nigân Hanım’a değil, başka yere bakmak istediği için eşyalara, Cevdet Bey’in resimlerine, porselen fincanlara, büfeye bakmaya başladı. Büfenin camekânındaki pahalı porselenleri görünce Hasan’ı ve dergiyi hatırladı. Yukarı çıkıp çalışmaya karar vererek oturduğu yerden kalktı.</p>

  <p class="block">Merdivenleri sessizce çıktı, odasına girince hemen çalışamayacağını anladı, balkona çıktı. Korkuluğa yaslanarak Nişantaşı’na bakmaya başladı.</p>

  <p class="block">Alan tenhaydı. Bir köpek caddenin ortasında yürüyordu. Gazeteciye bir araba yanaşmış, kapısı açık, bekliyordu. Caddenin ucuna doğru bir yerde bir reklam ışığı titriyordu. Gürültüyle bir taksi geçti. Müzikli kornası apartman pencerelerinde çınladı. Sonra gazetecinin önündeki arabanın kapısı kapandı, araç hareket etti. Bir sessizlik başladı. Ahmet, taa çatı katından köşedeki bir ışıklı reklamın cızırtısını duyuyordu. Birden bir gürültü olunca uzanıp baktı: Bir çöp tenekesinin kapağı kaldırıma yuvarlandı. Tenekeden kediler fırlayıp köşelere sindiler. Hemen sonra da, her şeyin her zamanki gibi yolunda olduğunu anlayarak, tenekeye sokulmaya başladılar. Ahmet neşelenir gibi oldu, başını kaldırdı: Yukarıda özelliksiz bir gök vardı. Çalışmak için içeri girdi.</p>

  <p class="block22"><i class="calibre6">1974-78</i></p>

  <p class="block"></p>

  <p class="block9" id="calibre_pb_89">&nbsp;</p>
</body>
</html>
