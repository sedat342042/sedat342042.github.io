<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118024">48<br class="calibre5" />
  Milletvekili Mutsuz</p>

  <p class="block12">&nbsp;</p>

  <p class="block">Muhtar Bey saatine bir kere daha baktı: Altı buçuğa geliyordu: “Tam vakti,” diye düşündü. Bulgar Başbakanı Köse lvanof onuruna verilecek yemek ve “suare” için Ankara Palas’a gidecekti. Aynaya da son bir kere baktı: “Tam vaktinde hazırım! Ama beni niye çağırdılar oraya? Avutmak için!” Öfkelenmemek için çabuk çabuk odadan çıktı ve sinirlerini yatıştıracak şeyi odalarda arayarak seslendi:</p>

  <p class="block">“Nazlı, kızım, neredesin? Ben gidiyorum!”</p>

  <p class="block">“Buradayım. Telefonla konuşuyordum!” Nazlı telefonun ve Muhtar Bey’in çalışma masasının durduğu küçük odadan çıktı.</p>

  <p class="block">“Ben gidiyorum... Kim?”</p>

  <p class="block">“Ömer! Kravatınız uymamış baba...”</p>

  <p class="block">“Ömer mi? Ne istiyor?”</p>

  <p class="block">“Bir saate kadar geliyor!”</p>

  <p class="block">“E, hani yarın gelecekti?”</p>

  <p class="block">“İşte şimdi telefon etti. Gelmek istediğini söyledi.” Nazlı utangaç ve suçlu bir tavır takındı.</p>

  <p class="block">“Gelsin bakalım, gelsin bakalım!” diye homurdandı Muhtar Bey. Sonra olup bitenlerden hoşlanmadığını göstermeye hakkı olduğunu düşünerek: “Ne oluyor doğrusu anlamıyor, anlamıyorum,” dedi.</p>

  <p class="block">“Bilmiyorum! Ben de korkuyorum.”</p>

  <p class="block">“Korkuyorsun ha? Korkma! Ben varken kimse seni mutsuz edemez, anladın mı?..” Nazlı’nın bu konuda daha konuşulmasından hoşlanmayacağını düşündü: “Demek kravatımı beğenmedin Yakışmamış mı? Yakışmamışsa yakışmamış, onlar için daha iyisini mi giyeceğim! E, hadi allahaısmarladık bakalım!”</p>

  <p class="block">“Güle güle baba!”</p>

  <p class="block">Muhtar Bey kapıya doğru yürüdü. Sonra birden döndü, arkasından gelen kızına duygulu bir tavırla sarıldı.</p>

  <p class="block">“Senin için meraklanıyorum...” Askıdan paltosunu aldı. Nazlı’nın cevap vermediğini görünce daha da meraklandı. Paltosunun içinden bir kolunu geçirirken: “Off, ne olacak bakalım?” dedi. Bunu yalnızca kendisiyle ilgili bir şeyden dertleniyormuş gibi söylediği için, öteki kolu geçirirken: “Evlilik tarihi kesinleşti, ama ben bu işten pirelenmeye başladım,” dedi. “Alınmıyorsun ya?” Kızının yüzüne bakmamak için iliklediği düğmelere gözlerini dikmişti.</p>

  <p class="block">“Yok, alınmıyorum.”</p>

  <p class="block">Muhtar Bey bütün bir gündür içinde taşıdığı merakı doyurmanın tam zamanı olduğunu hissetti: “Ne oluyor kuzum? Dün ne oldu? Senin de bir tuhaf halin var!”</p>

  <p class="block">Nazlı gözlerini bir türlü iliklenemeyen düğmelerden birine dikerek: “Dün kavga ettik,” dedi.</p>

  <p class="block">“Yaa! Niye?”</p>

  <p class="block">“Lütfen artık sormayın...”</p>

  <p class="block">“Peki, sormam! Ama ben olup bilenlerden hoşlanmıyorum. Bu kavgayı da sormuyorum. Ama her seferinde böyle olmuyor mu? Onunla konuşayım ister misin? Peki, peki suratını asma... Şunu unutma ki, baban her zaman senin yanındadır.”</p>

  <p class="block">“Biliyorum!”</p>

  <p class="block">Muhtar Bey aşırı duygulu olan yüzünü kızından saklamak için kapıyı açtı. Bir şey söylemek istedi, ama sesinin boğuk çıkmasından korktuğu için hiçbir şey söylemedi. Merdivenlerden <span class="tab">&nbsp;&nbsp;&nbsp;&nbsp;&nbsp;&nbsp;</span>inerken, “O herifin nesini seviyor?” diye mırıldandı. Açık havaya çıkınca derin derin nefes aldı. Elindeki şapkayı başına geçirdi. “Ben mutsuz bir insanım!” Yürümeye başladı.</p>

  <p class="block">Atatürk’ün ölümünden sonra Muhtar Bey’in beklediği şeylerden hiçbiri olmamış, ne İsmet Paşa bir adım atıp Muhtar Bey’e görev vermiş, ne de eski kadrolar görevlerinden alınmıştı. Muhtar Bey bu yüzden kendini rüyaları ve tasarıları gerçekleşmemiş mutsuz bir insan olarak görüyordu. Bütün hayatına derinlik ve anlam katacak göreve kavuşamadığı için, bir ayı aşkın zamandır, her şeye öfkeleniyor, her şeyden nefret ediyordu. Ana caddeye doğru ağır ağır yürürken, “Bütün bu bayağılıkların üstüne bir de kızımın dertleri çıktı!” diye düşündü. Hafifçe kamburunu çıkardı. Çirkinliklerden kendini korumak istiyormuş gibi başını omuzlarının arasına çekti. “Evet, her şey bayağı, çirkin, ikiyüzlü, adi!” diye mırıldandı. “Bir de şimdi şu herif. Üstelik tam ruhumun bir denge ve sağlık aradığı şu günlerde.” Ana caddeye yaklaşmıştı, ama hâlâ bir arabaya rastlayamamıştı. Bir süre daha yürüdükten sonra bir taksi buldu ve şoföre Ulus’a çıkacağını söyledi. “Sanki ne diye çağırdılar ki beni oraya?” diye düşündü ve gene aynı karşılığı verdi: “Avutmak için...” Başını ileri geri sallıyordu. “Beni artık kolay avutamazlar ama... Beni artık kimse avutamaz...” Sonra birden, “Beni yalnız kızım avutabilir...” diye mırıldandı ve Nazlı’nın dertlerini düşünmeye başladı. “Onun bütün talihsizliği kötü, kendini beğenmiş, sevilmeyecek bir herifi sevmiş olmasıdır!” diye söylendi. Bu konuda her zaman aklına gelen en kesin düşüncesi buydu. “Kendini beğenmiş bir herif!” diye bir süre mırıldandı. Sonra Ömer’le kendi gençliğini kıyasladığını anlayınca utandı ve şöyle düşündü: “Kızımın mutsuz olmaması için her şeyi yapacağım. Kızım mutsuz olmasın diye o herifle kavga etmeye hazırım!” Araba ağır ağır yokuşu çıkıyordu. Arkaya yaslanan başını birden kaldırdı. “Ne yapıyorlar onlar şimdi evde? Hatice Hanım da izinli!” Saatine baktı. Daha Ömer’in eve gelmemiş olduğunu anlayarak bir daha utandı, ama az sonra gene: “Ne yapıyorlar şimdi?..” diye mırıldandı. “Onlar orada... Kızım yardım istiyor. Ben ise beni avutmak için çağırdıkları şu saçma toplantıda...” Alaycı ve küçümseyici tavırla: “Köse lvanof, Köse İvanof Bulgar Başbakanı ha?” diye söylendi.</p>

  <p class="block13">Otelin önünde duran taksiden indikten sonra da aynı şeyleri mırıldandı. Yüzüne alaycı bir anlatım vererek çevresine baktı. Etrafta uşaklardan, görevlilerden başka kimse yoktu. Tam vaktinde geldiğinden hiç şüphesi olmadığı için kendinden emin hareketlerle daha önce de birkaç kere geçtiği koridorlardan, merdivenlerden geçerek uğuldayan salona girdi. Bir anda gözünü alan parlak ışıklardan, gürültüden sakınmak istiyormuş gibi biraz köşede durdu. Sonra bir kenarda, ayakta sohbet eden iki milletvekiline gülümseyerek yaklaştı. Salona girmeden çok önce takındığı alaycı gülümseyişin iyice yerine oturduğunu hissedince keyiflendi:</p>

  <p class="block">“Beyler sohbetinize katılabilir miyim?”</p>

  <p class="block">“Vay, Muhtar Bey! Buyurun, rica ederim!”</p>

  <p class="block">İki milletvekili aralarında Balkan Antantı’ndan sözediyorlardı. Muhtar Bey’in onlara katılmasından sonra konu nasıl olduysa bir anda gazetelere, derken milletvekillerinin birinin gazetede okuduğu habere geldi. Bu habere göre çiğ et, pişmiş ete göre insan sağlığı için çok daha yararlıydı. Muhtar Bey yüzünde aynı alaycı gülümseyişle iki milletvekilini dinliyor, arada bir gözünün ucuyla salonu seyrediyor, çevresine fazla bakmamaya dikkat ediyordu. Çevresine çok az bakmasına rağmen, birkaç dakika içinde, kimin nerede oturduğunu, kimin kiminle birlikte olduğunu görmüştü. Çağrılıların fazla olmadığını, şuradaki sekseni aşkın kişinin her birinin bir görevi olduğunu görünce buraya avutulmak için çağrıldığına bir daha inandı. Çiğ ve pişmiş et konusundaki sohbet uzayınca Köse İvanof’un karısını ve Bulgar Başbakanı’nın üvey kızı, ya da başka bir şeyi olduğu şakayla söylenen öteki kadını ve onlarla birlikte oturan Başbakan Refik Saydam’ın kabak kafasını gördü ve birden, “Refik Saydam’ın Allah için, benden üstün neyi var?” diye düşündü ve yüzündeki alaycı gülümseyişin kaybolduğunu anladı. “Refik Saydam başbakan oldu. Ben hiçbir şey! Refik Saydam! Askeri Tıbbiye mezunu! Harpte Ordu Sağlık Başkanı Süleyman Numan Paşa’nın sağ kolu. Bir de Bandırma gemisine Atatürk’le binme talihi var! Başka da bir meziyeti yoktur! İsmet Paşa’nın kölesi olmaktan başka hiçbir meziyeti yoktur... O aşbakanlıktan çekilince, bu da bakanlıktan çekildiydi. İşte şimdi o başbakan... Ben ise bir hiç! Ah, niye geldim sanki? Eve döneyim! Nazlı ne yapıyordur?”</p>

  <p class="block">“Ooo. Muhtar Bey, nasılsınız?”</p>

  <p class="block">Muhtar Bey başını kaldırıp baktı: İçişleri Bakanı Faik Öztrak! “Bana niye öyle gülüyor?” diye düşündü. Sonra: “Hamdolsun, Faik Bey,” dedi. “Çok aptalca bir karşılık verdim!” diye düşündü. Sonra bakanın neşeyle koluna girdiğini gördü ve şaşırdı.</p>

  <p class="block">Bakan öteki iki milletvekiline Muhtar Bey’i aldığı için gülümseyerek özür diledi. Birlikte tenha bir köşeye doğru yürümeye başladılar.</p>

  <p class="block">“Senin nen var kuzum? Bir derdin mi var?”</p>

  <p class="block">Muhtar Bey bakanın Mülkiye yıllarındaki ve İçişleri Bakanlığı’ndaki dostluklarını hatırlatan bu resmiyet dışı dili kullanmasına şaşarak: “Yok!” dedi.</p>

  <p class="block">“Ama suratın asık! Her yerde söyleniyormuşsun?”</p>

  <p class="block">“Ben mi? Kim ne dedi?”</p>

  <p class="block">“Kimse bir şey söylemedi canım. Yalnızca Paşa, ‘Muhtar Bey bize kırgın mı?’ diye sordular.”</p>

  <p class="block">“Kırgın olmamı gerektirecek bir şey mi var?” Muhtar Bey cevabını beğenerek gururlandı.</p>

  <p class="block">“Bilmem! Bunu sen daha iyi bilirsin!” dedi bakan ve şişman bir kadına gülümsedi.</p>

  <p class="block">“Neyi daha iyi bilecekmişim?”</p>

  <p class="block">İçişleri Bakanı, Muhtar Bey’in kolundan çıktı: “Çok güzel! Sevindim. Bir şeye dargın olduğunu sanıyorlardı. Kimse kimseye kırgın olmasın istiyoruz. Çok güzel!”</p>

  <p class="block">“Evet, Paşa’nın bu kırık kalpleri tamir siyasetini çok iyi biliyorum!” Muhtar Bey bunları alaycı gözükmeye çalışarak söylemişti, ama istediği tavrı da takınamamıştı.</p>

  <p class="block">İçişleri Bakanı bir kahkaha attı. “Kırık kalpleri tamir ha?” Sanki herkesin bugünlerde kullandığı bu sözü ilk defa işitiyormuş gibi bir kahkaha daha attı. Sonra yeri gelince neşelenen bir insan olduğunun anlaşılıp anlaşılmadığını görmek için çevresine bakındı.</p>

  <p class="block">Muhtar Bey öfkeyle: “Çok neşelisin!” dedi.</p>

  <p class="block">Bakan eski meslektaşının yüzündeki nefretten galiba korktu. “Sen de her zamanki gibi katısın! Gül biraz, canım!” Bu sözlerin de gerçeğe uymadığını hatırladı. “Listeye girdin. Seçileceksin. Gene bizimle çalışacaksın. Herhalde seni unuttuğumuzu düşünmüyorsun,” dedi azarlayıcı bir sesle.</p>

  <p class="block">Muhtar Bey: “Rica ederim!” diye mırıldandı. Bu sözünü saçma buldu.</p>

  <p class="block">Sonra birden arkasında bir kahkaha patladı. İkisi de dönüp baktılar. İçişleri Bakanı bu fırsatı kaçırmadı, gökte arayıp da bulamadığı birini kahkaha patlatılan o köşede buluvermişmiş gibi telaşlı ve heyecanlı bir tavırla Muhtar Bey’in yanından uzaklaştı.</p>

  <p class="block">Muhtar Bey onun gövdesine arkadan bakarken, “Demek İsmet Paşa beni sormuş!” diye düşündü. “Bu da ağzımı arıyor. Bakanlık koltuğuna bunun ilk oturuşu. Belki de işgüzarlık ediyordur. Paşa beni niye sorsun?” Döndü, Köse lvanof ile oturan Refik Saydam’a baktı. “Gülüyor!” diye düşündü. “Paşa şuna demiştir ki ‘Muhtar Bey’e söyleyin, onu gene seçtirdik, surat asmasın!’ Bu da geldi söyledi! Seçileceğimden şüphem yoktu. Ama niye bunu söylediler?.. Çünkü herkes birbiriyle barışsın istiyorlar. Benim gidip Celaliler’le öpüşmemi istiyorlar. Meclis koridorlarında ileri geri konuştuğumu kim yetiştirmiştir? On gün önceki o öfke buhranıma Hulusi, Sermet ve Ekrem tanık oldular. Sermet söylemez. Ekrem...” Birden düşüncelerinden ürperdi. “Hepsinden nefret ediyorum, hepsinden iğreniyorum!” diye mırıldandı. Salonun bir kenarında, kalabalığın içinde tek başınaydı. “Hepinizden iğreniyorum. Hepinizin ne mal olduğunu biliyorum! Hepiniz kölesiniz! Ben de öyleydim, ama şimdi uyandım. Uyanmama yardımcı olduğu için İsmet Paşa’ya da teşekkür borçluyum.” Hâlâ aynı yerde tek başına durmasına rağmen, yanına kimse yaklaşmıyordu. “Hepinizin, her şeyin ne olduğunu biliyorum.” Tiksintiyle mırıldandı: “Kırık kalpleri tamir!.. Recep Zühtü’nün kendisini vurmasından korktuğu için Atatürk’ün hastalığında İstanbul’a gidemeyen İsmet Paşa, şimdi onlarla barışıyor.” Bir dedikoduyu hatırladı: Recep Zühtü, Atatürk’e İsmet Paşa’yı vurduğunu söylemiş. Atatürk son aylarda hep İsmet’i öldü sanır, üzülürmüş. İsmet’in çocuklarının eğitimi için para ayrılmasını da onun için vasiyetnamesine yazdırmış. Bu dedikoduyu hatırlayınca keyiflendi. Maraş milletvekili Burhanettin Okay’ı görünce daha da neşelendi. “Geçen devre bu birisinin ölümü üzerine milletvekili tayin olunmuştu. Yemin için kürsüye çıktı. ‘Beni seçtiğiniz için teşekkür ederim,’ dedi. ‘Seni biz değil, millet seçti’ dedik. O da, ‘Beni seçtirdiğiniz için teşekkür ederim!’ diye bağırdı. Hay Allah hepinizin!..” Gözleri kendiliğinden gidip Refik Saydam’ı buldu. Gene gülüyordu. “Gülüyor, gülüyor!” diye düşündü Muhtar Bey. “Her şey bu kadar sefil, zavallı, çirkin, bayağı iken gülüyor. Gülünecek ne var? Memleketi düşünsene güleceğine! Her şey kötü! Memleket sefil, perişan, sen hâlâ gülüyorsun! Memleketin hali...” Birden gelecekteki damadının arkadaşı delikanlıyı, Refik’i hatırladı. “O ne yapıyordu? Kitabı yayımlanmış. O tarım bakanını da almadılar hükümete... Başka birkaç değişiklik de yapıldı tabii. Ama yeter mi? Ah yeter mi? Bu kadarla yetinilir mi? Uzlaştılar, işi tatlıya bağladılar. Yeni kadrolara görev vermediler. Aman kimse kimseye kızmasın; aman her şey eskiden olduğu gibi yürüsün; aman kimse alınmasın! Ama ben alındım! Ben Muhtar Laçin, bu gülünç soyadını utançla taşıyan, Mülkiye mezunu, eski Manisa valisi hepinizden nefret ediyorum! Ben mutsuzum! Benim bir tek kızım var. Ben hepinizden, bu sefil dünyanızdan, her şeyden nefret...”</p>

  <p class="block">“Muhtar Beyciğim siz perhiz mi yapıyorsunuz?”</p>

  <p class="block">“Efendim?”</p>

  <p class="block">“Büfeye hiç iltifat etmiyorsunuz! Hadi gidelim ve tabaklarımızı dolduralım!”</p>

  <p class="block">Muhtar Bey badem bıyıklı parti müfettişi İhsan Bey’i tanıyamamış gibi bakıyordu: “Tabaklarımızı mı dolduralım? Ama ben aç değilim ki!”</p>

  <p class="block">“Gelin, gelin, görünce acıkırsınız. Sonra bir şey kalmayacak... Siz bu Bulgarlar hakkında ne düşünüyorsunuz?”</p>

  <p class="block">Muhtar Bey: “Ben düşünüyorum ki...” dedi ve daha önce bu konuda düşünüp hiç hazırlık yapmadığı için utanarak müfettiş ile birlikte büfeye doğru yürüdü.</p>

  <p class="block">“Bence bunların tarafsızlıkları bir siyaset değil, bir mecburiyettir. Düşünsenize, kralları İngilizci, hükümeti Almancı, kraliçe İtalyancı, Bulgar milleti de Rus dostudur. Tavuk sever misiniz? Sonra Dobrice ve Makedonya’da bunların gözü...”</p>

  <p class="block">Muhtar Bey, “Ben bunlarla ilgilenmiyorum,” diye düşündü. Bir an İhsan Bey’in bilgisine imrenir gibi oldu, ama sonra, “Bu da onlardan!” diye mırıldandı. “Bana bunları niye söylüyor? Oo, Şükrü Saraçoğlu bana selâm...” Muhtar Bey Dışişleri Bakanı’na eğilerek selâm verdi. “Selâmım nasıldı? Ölçülüydü evet... Hayır, çok eğildim. Ah burada ne işim var? Burada bir soytarıdan farkım yok! Şu yemekler... Memleket aç, bunlar burada tıkınıyor. Şu çıplak kollu, tombul, iğrenç kadınlar... Nasıl da atıştırıyorlar... Kölelerin karıları, kızları... Hayır, benim kızım böyle olmayacak! Eve döneyim. Nazlı ne yapıyordur? Hizmetçi de evde değil! Saat kaç? Ne diyor bu?”</p>

  <p class="block">“Eğer biz Dobrice’deki Türkler’i yurda çağırmakta...”</p>

  <p class="block">Muhtar Bey bu sefer bir başkasına eğilerek ve nedense belli belirsiz bir korkuya kapılarak selâm verdi. “Ben onların yanında bir hiçim!” diye düşündü. Selâm verdiği adamın gözlerini yarı yarıya örten gözkapakları kıpırdanır gibi oldu. Kerim Naci Bey’di.</p>

  <p class="block">“Kızınızı evlendirdiniz mi, Muhtar Bey?”</p>

  <p class="block">“Nişanladım...”</p>

  <p class="block">“Bunu biliyordum.”</p>

  <p class="block">“Biliyorsanız ne soruyorsunuz?” dedi Muhtar Bey. Sonra şaşırdı. “Aa, ben ne söyledim? Ben ne söyledim!” diye mırıldandı. “Kerim Bey’e ne dedim? Ben ne dedim!”</p>

  <p class="block">“Siz biraz rahatsızsınız galiba?” dedi Kerim Bey.</p>

  <p class="block">Muhtar Bey birşeyler söylemek istedi, bir an söylediğini sandı, ama yalnızca dudaklarının kıpırdandığını farketti.</p>

  <p class="block">“Muhtar Bey, evet, biraz rahatsız galiba...” dedi İhsan Bey, Kerim Bey’in öfkesini yatıştırmak istiyordu. Muhtar Bey’in yanından ayrılmış, onun koluna girmişti.</p>

  <p class="block">Muhtar Bey elindeki tabağa boş boş baktı. “Tavuk budu!” diye düşündü. “Bunu yiyecektim!” İçinden tabağı fırlatmak geldi, ama bir köşeye usulca bırakmaktan başka bir şey yapamadı. “Bütün bu çirkinliklere rağmen, burada tavuk yiyecektim. Ben zavallı bir insanım. Tavuk budu...” Masanın kenarından çekilmiş yürüyordu. Ayakta duran, birbirlerine gülen, dolu ağızlarıyla konuşmamak için başlarını sallayan, kendisini tanıyan, tanıdıklarını ve yakınlık duyduklarını göstermek için gülümseyen insanların arasından sallanarak ağır ağır yürüyordu. “Tavuk budu yiyecektim. Ben neyim? Bir zavallı. Kerim Bey’e sert cevap verdim. Şimdi benimle alay ediyorlardır. Zavallı Muhtar Bey biraz kaçırmış galiba... Kızı da bir türlü evlenemiyor!.. Kızım! Evde ne yapıyorlar? Ben eve gidiyorum. Kızımı ne diye evde tek başına o herifle bıraktım. Bende ahlâk kalmadı. Buna nasıl dikkat etmedim? Evet ben rahatsızım. Ben rahatsızım. Kerim Bey haklı. Ona ne dedim! Refik Saydam gülüyor! Gazetede gördüm. İsmet de gülüyordu. Neye gülüyorsunuz? Gülünç olan nedir? Ekrem söylemiştir. Eve gidiyorum. Avunmadım! Beni kimse avutamaz. Bir tek kızım var! Ah, hayat! Refet gibi yapmalıydım ben de... Refet gibi yapmalı, bütün bu ikiyüzlülüğü bir kenara bırakıp, para kazanmalı, keyfime bakmalıydım. O zaman Keçiören’de bir bağevim olurdu. Eve şömine yaptırır, yanan odunların çıtırdayışını dinleyerek sigara içerdim...”</p>

  <p class="block9" id="calibre_pb_64">&nbsp;</p>
</body>
</html>
