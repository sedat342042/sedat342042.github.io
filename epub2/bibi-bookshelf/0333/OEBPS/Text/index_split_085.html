<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118046">7<br class="calibre5" />
  Birlikte</p>

  <p class="block12">&nbsp;</p>

  <p class="block">Az sonra apartmanın anakapısının ardında bir lamba yandı ve hemen İlknur gözüktü. Ahmet karşıya geçti.</p>

  <p class="block">“Merhaba! Beklettim mi?”</p>

  <p class="block">“Yok, şimdi geldim!” dedi Ahmet. Bir şaka yapmak istedi. “Heybesiz de dolaşamazsın! Parka gibi sen de heybe...”</p>

  <p class="block">İlknur sert sert: “Defteri getir demedin mi sen?” dedi.</p>

  <p class="block">Ahmet şaşırdı: “Sahi, özür dilerim!” diye mırıldandı.</p>

  <p class="block">Yürümeye başladılar. Ahmet, “Öfkeli!” diye düşündü. Bir şey konuşmuyorlardı. “Hani her şeyi anlatacaktım!” Bir umutsuzluğa kapılır gibi oldu: “Çalışmaktan, resim yapmaktan başka bir şey yok benim için!” diye düşündü. “Küçük buluşmalar, gevezelikler avuntu bile değil. Çalışma gücü bulmak için bunları bekleyip kendimi aldatıyorum!” Birden düşündü ve korktu: “Her seferinde zaten gitmesini ve çalışmaya başlamayı isterim!” Endişelenerek: “Yok, yok!” diye mırıldandı. “Ne kadar özlüyorum ben onu!” Gözünün ucuyla İlknur’a baktı. “Güzel değil, ama sevimli!” diye düşündü. “O olmasa artık hiç yaşayamam! Ee, hâlâ niye susuyor peki? Caminin önünden geçiyorlardı. Ahmet söyleyecek birşeyler aradı, ama neşesi kaçmıştı. Bir kedi gördüler, yanından geçerken baktılar, ama tek kelime söylemediler.</p>

  <p class="block">Karakolun önündeyken birden İlknur: “Evdekilerle atıştık!” dedi. Sessizliği açıklıyormuş gibi bir tavır takınmıştı. Polis cipinin ışığı hâlâ yanıp sönüyordu.</p>

  <p class="block">“Bundanmış demek!” diye düşündü Ahmet. Rahatlayarak sordu: “Ne oldu?”</p>

  <p class="block">“Bu saatte nereye gittiğimi sordular. Ben de sana gittiğimi söyledim. Aynı şeyler!”</p>

  <p class="block">“Evet, hiç hoşlanmıyorlar değil mi benden?”</p>

  <p class="block">“Biliyorsun!” dedi İlknur.</p>

  <p class="block">“Ne yapayım hoşlanılacak gibi değilim!” dedi Ahmet. Gülümsemeye çalıştı.</p>

  <p class="block">Gene bir sessizlik oldu, ama Ahmet rahatlamıştı artık, tedirgin olmuyordu. “Birazdan her şey gevşer, ikimiz de açılırız!” diye düşündü! Okulun yanındaki kitapçının önünde ikisi de kendiliklerinden durdular, vitrine bakmaya başladılar. Bayağı polis romanları, ucuz aşk romanları, takvimler, yılbaşı hediyeleri, lüks kitaplar sergilenmişti. İki gün önce Ahmet, pahalı kitaplar arasında, Modigliani hakkında bir kitap görmüş, almak için değil, bakmak için içeri girmiş, ama kitapçı, hediyelik olduğunu müşterilere hatırlatmak için, selefon kâğıdı ve kurdelalarla sardığı kitabın paketini açmamış, “Alacaksanız açayım!” demişti. Ahmet’in içinden vitrinde duran kitaba baktıkça İlknur’a bunu anlatmak gerekiyordu, ama caydı. Tam kitapçının önünden ayrılırlarken İlknur, Saatli Maarif Takvimiyle ilgili bir hikâye anlatmaya başladı: Annesi günün yemeğini okur, babası beğenmezse bir yaprak daha koparır, gene beğenmezse bir yaprak daha koparırmış. Böylece her yıl alınan takvim şubat sonu gelmeden bitermiş, ama annesi yaprakları sakladığı için günün yemeğinden gene de yararlanırlarmış. Ahmet bu hikâyeyi eğlenceli bularak güldü, sonra İlknur’un annesiyle babasına sevgi duyduğunu düşündü, onlar kendisini sevmediği için hüzünlenir gibi oldu. Nişantaşı’nın köşesine gelirken de kendi hikâyesini anlattı. Bu hikâyeyi iyi anlattığı, vurgulara, küçük inceliklere, sesinin perdesine dikkat ettiği için İlknur’u uzun uzun güldürebildi ve neşelendi. “Evet, her şey yolunda!” diye düşündü. Köşeden döndükten sonra da apartmanı, dördüncü katın yanan ışıklarını gördü.</p>

  <p class="block">“Bugün herkes Cemil’lerde! Babaannem gene çünkü, kötüleşti. Daha da kötü.”</p>

  <p class="block">Hiçbir şey konuşmadan, ağır ağır, sessizce merdivenleri çıktılar. Asansör iki haftadır bozuktu. Dördüncü katın önünden geçerlerken, içerden gelen uğultuyu duydular. Nigân Hanım’ın yattığı kat sessizdi. Ahmet kendi kapısının önündeyken nefes nefese kalan İlknur’u çok sigara içtiği için paylar gibi yaptı. Kapıyı açtı, ışığı yaktı.</p>

  <p class="block">İlknur içeri girdi: “Oooh!” dedi. “Ne güzel! Bu kokuyu özlemiştim.”</p>

  <p class="block">“Kokuyu mu, beni mi?” dedi Ahmet. Çayın suyunu koymaya içeri girdi. Ocağı yakarken İlknur’un resimlere baktığını düşündü, sabırsızlandı. Ocağa suyu koydu, aceleyle altını yakıp dışarı çıktı.</p>

  <p class="block">“Ee, nasıl buldun bakalım?”</p>

  <p class="block">“Son yaptığın galiba bu. İyi olmuş! Ama bu ihtiyar tüccarı bozmuşsun!”</p>

  <p class="block">“Bozmuş muyum? Neresini?” dedi Ahmet heyecanla.</p>

  <p class="block">“Baksana şunlara. Elbisenin ayrıntıları, kareler, mendilin kıvrımları. Niye bu saçma ayrıntılar üzerinde duruyorsun?”</p>

  <p class="block">Ahmet bozulur gibi oldu. En iyi eleştirmenin İlknur olduğuna inanmak isterdi.</p>

  <p class="block">“Bir şeye başlıyorsun. Düşünce, ya da anlatmak istediğin şey iyi. Onu yerli yerine de oturtuyorsun. Ama sonra, bilmiyorum neden, başlıyorsun ayrıntılarla oynamaya. Mendilin kıvrımları... Gölge yapmayı yeni öğrenen genç ressam gibi hüner göstermeye çalışıyorsun. Al mesela, ihtiyarın elinin üzerindeki şu lekeler, benler! Belki eskiden bunlar belirsizdi, düşünmüyorduk onları, ama ne bileyim, orada ben varmış gibi bir duygu uyanıyordu içimde. Ama şimdi onları gözüme sokuyorsun, bunu düşündüğünü göstermek istiyorsun. Neden?”</p>

  <p class="block">Ahmet çekinerek: “Belki kendime güvensizliğimden!” dedi.</p>

  <p class="block">“Belki de seyirciye güvensizliğinden. Ya da anlaşılamama korkusundan! Çok ukalâ mıyım?”</p>

  <p class="block">“Hasan geldi bugün!” dedi Ahmet. “Resimlerimin ona hiçbir şey anlatmadığını söyledi.”</p>

  <p class="block">“Sen de alındın, tabii...”</p>

  <p class="block">“Biraz! Ama şöyle bir şey de dedi: Ciddi mi olduğum, alay mı ettiğim anlaşılmıyormuş!”</p>

  <p class="block">“Bayıldın tabii bu lafa! Kendini Goya sandın. Bence o da yanlış bir saplantı.”</p>

  <p class="block">Ahmet gülümseyerek: “Evet, ukalâsın!” dedi.</p>

  <p class="block">İlknur da güldü. Heybesinden bir paket sigara çıkardı. Her zaman oturduğu, hem resimleri, hem de Ahmet’i görebileceği sandalyeye oturdu, sigarasını yaktı. Eğlenceye kendini hazırlamak istiyormuş gibi bir süre çevresine bakındı. Sonra sordu:</p>

  <p class="block">“Evet, ne yaptın bakalım görüşmeyeli? Beş gün oluyor, değil mi? Hasan ne yapıyor?”</p>

  <p class="block">“Sen Hasan’ı tanıyor muydun?”</p>

  <p class="block">“Canım onu da, işte herkes gibi, sen anlattığın için biliyorum.”</p>

  <p class="block">“Baştan başlayalım o zaman,” dedi Ahmet. “Pazartesi öğleden sonra seni gördüm. Akşam çalıştım. Salı öğleden sonra iki Fransızca dersine gittim. Anlatmaya değer alay edilebilecek bir olay yok. Çarşamba o harika çocuğa resim dersim vardı. Olay şu: Çocuğa ders verirken annesi ve birkaç misafir geldi. Bizi seyretmek istiyorlarmış. Onların bakışları ve benim emirlerim altındaki harika çocuk bir ağacın yapraklarını boyadı. Boyayı hiç kenarlarından kaçırmadı.”</p>

  <p class="block">İlknur gülerek: “Ben okulda hep kaçırırdım!” dedi. “Küçükken bir de boyama kitabım vardı, onda da kaçırırdım.”</p>

  <p class="block">“Sende disiplin olmadığını hep söylemişimdir!” dedi Ahmet.</p>

  <p class="block">Oturup devam etti: “Sözümü kesme: Haberleri vermeye devam ediyoruz... Perşembe günü o kokanaya Fransızca konuşma dersine gittim. Kestane şekeri ikram etti, yedim. Sonra akşam yemeğine Özer’e gittim. Karısıyla beni yemeğe çağırmışlardı. Karısı yemekleri pişirirken sofrayı kurup toplarken Özer’le sanat tartışması yaptık. Ama önce Özer, -biliyorsun, bir reklam şirketinde grafikçilik yapıyor- işinden yakındı ve bana gıpta ettiğini söyledi. Bu küçük girişten sonra beni klasik sanatın geç kalmış bir taklitçisi olmakla suçladı. Sonra bana baklavalarını gösterdi. Özer’in resimlerini görmedin mi? Bir kübizm etkisi var: Bütün şekilleri paralelkenarlara ve eşkenar dörtgenlere indirgiyor. Çocukluğunda doya doya baklava yiyememiş herhalde! Biliyor musun, fakir bir ailenin çocuğudur. Bazan düşünürüm, niye köylü resimleri değil de o baklavaları yapıyor diye...”</p>

  <p class="block">“Sen de bir zamanlar köylü resimleri yapmışsın ya.”</p>

  <p class="block">Ahmet: “Haberlere devam ediyoruz!” dedi. “Özer ile asıl yaptığımız tartışmayı anlatayım mı? Peki... Kısa kesiyorum. Öteki geceler gibi o gece de saat beşe kadar çalıştım. Dün öğleden sonra gene derse gittim. Akşamüstü hastalığı ağırlaşan babaannemi bir göreyim dedim. Babamın kuzeni Ziya’ya rastladım. Seksenine yaklaşan bir emekli albay... Çok ilginç biri. Babası da galiba devrimciymiş...”</p>

  <p class="block">“Burjuva devrimcisi yani,” dedi İlknur.</p>

  <p class="block">“Tebrik ederim, tarih ve Marksizm bilgin çok kuvvetli!” dedi Ahmet. İlknur’u öfkelendirmemek için: “Şaka, canım!” diye ekledi. “Dinle, asıl habere geliyoruz. Telefonda da söyledim ya Ziya Bey, ‘Askerler darbe yapacak!’ dedi.”</p>

  <p class="block">“Canım, bunu herkes söylüyor!” dedi İlknur.</p>

  <p class="block">“Ama o, haber basına sızdırılmadan önce söyledi.”</p>

  <p class="block">“Aman Ahmeeet!” dedi İlknur. “Burası Türkiye. İki ayda bir böyle bir dedikodu çıkar.”</p>

  <p class="block">“Yani sen üzerinde durmaya değmez mi diyorsun?” dedi Ahmet, içinde hakkı yenmiş gibi bir duygu uyandı. Sonra Ziya’nın sözlerini, tavırlarını hatırlayarak heyecanla ayağa kalktı: “‘Muhafız Alayı avucumuzun içinde’ dedi bana. Böyle avucunu açtı. Sanki avucunun içinde bütün Türkiye varmış gibi... Niye boş yere söylesin bunu? Niye?” Endişelenerek düşündü. Osman’ın tedirgin halini, babaannesinin öfkesini hatırladı. “Anlamıyorum, anlamıyorum!” dedi. “Bizim ailenin içinde neler olmuş bitmiş, merak ediyoruz zaten. Defteri okudun, değil mi? Dedemin bir resmini yapmayı düşünüyorum.”</p>

  <p class="block">“Bak, zaten çürüyen, yıkılan eskilere merakın var. Bir de kendi aileni merak etme!” dedi İlknur.</p>

  <p class="block">“Haklısın. Hasan da galiba bunu söylemek istedi. Ama ben zamanın ve hayatın...”</p>

  <p class="block">“Hasan başka ne diyor?”</p>

  <p class="block">“Başka?” Ahmet bir an kararsız kaldı. Sonra kararsızlığına kızarak ekledi: “Bir dergi çıkaracakmış, yardım etmemi istedi.”</p>

  <p class="block">“Nasıl bir dergi?”</p>

  <p class="block">Ahmet utançla: “Kimseye açma, olur mu?” diye mırıldandı.</p>

  <p class="block">“İyi! Ne dergisi?”</p>

  <p class="block">“MDD ile TİP arasında bir yol arayan gençleri toplayacaklar herhalde. Ama daha işin başındalar. Olur mu, olmaz mı, bilmiyorum.” Aklına gene darbe geldi, ama aceleyle ekledi: “Ona elimden geleni yapacağımı söyledim. Simdi o çorbada bir tuzum olacak diye seviniyorum.”</p>

  <p class="block">“Çorba mı gerçekten?”</p>

  <p class="block">“Hayır, senin kelime oyunların için elverişli değil.”</p>

  <p class="block">İlknur yeni bir sigara yakarak: “Başka?” dedi.</p>

  <p class="block">“Başka, bir de ablamı gördüm. Buraya geldi.”</p>

  <p class="block">“Ne yapıyor ablan? Ne diyor?”</p>

  <p class="block">“Her zamanki gibi. Gene ‘eniştem diyor ki’ buhranına kapıldı. Ama gene de severim ablamı...”</p>

  <p class="block">“Zaten sen hep ‘gene de severim’ diyerek uzlaşırsın!” dedi İlknur.</p>

  <p class="block">Ahmet: “Samimi mi söylüyorsun bunu?” dedi.</p>

  <p class="block">“Peki, şaka!”</p>

  <p class="block">“Ha, eniştem bizi görmüş Nişantaşı’nda! Hiç hoşlanmadım. Dikkatle de incelemiş seni.”</p>

  <p class="block">İlknur da galiba rahatsız oldu, ama sordu: “Neden hoşlanmadın?”</p>

  <p class="block">“Ne bileyim, sanki her şey kirlendi. Hemen bizim ikimizi kendi kategorileri ve kavramlarıyla anlamaya çalışmıştır. Anlıyorsun değil mi?”</p>

  <p class="block">“Biraz!” dedi İlknur.</p>

  <p class="block">Ahmet sinirlenerek: “Canım, anlaşana şunu!” dedi. Sıkıntıyla mırıldandı: “Eniştem gibi bir herifin merakları: Cinsel yakınlık derecesi, evlilik, iktisadi durum, aile...” Utanıyordu sözlerinden. “Böyle bakan birine görünmek bile tüylerimi ürpertiyor.”</p>

  <p class="block">“E, o zaman hiç sokağa da çıkmayalım!” dedi İlknur.</p>

  <p class="block">Ahmet inat olsun diye. “Evet, çıkmamak lâzım!” dedi. “Ne diye çıkıyorum zaten, bilmiyorum. Hasan da Nazım’dan bir mısra okudu. Aradıkların odanda değil dışardadır’.”</p>

  <p class="block">“Aferin Hasan’a!” dedi İlknur. “Sevdim onu.”</p>

  <p class="block">“Hasan’ın değil Nazım’ın hakkını ver! Ee, peki sen ne yaptın?”</p>

  <p class="block">“Hiç, okula gittim geldim.”</p>

  <p class="block">“Ne vardı okulda?”</p>

  <p class="block">“Ne olacak? Gevezelik, kulis faaliyetleri, kürsü dedikoduları.”</p>

  <p class="block">“Seni asistan alacaklar mı?”</p>

  <p class="block">“Biliyorsun, kadro.”</p>

  <p class="block">“Hâlâ aynı şey!” dedi Ahmet. “Bir çıkış şunlara yahu!”</p>

  <p class="block">“Çıkışacağım! Doktora için Avusturya’ya gideceğimi söyledim!”</p>

  <p class="block">“Ne?”</p>

  <p class="block">“Belki Avusturya’ya gidecektim ya. Müracaat etmiştim. Kabul etmişler.”</p>

  <p class="block">Ahmet telâşla: “Gidiyor musun yani?” dedi. Sesinin perdesinden korktu.</p>

  <p class="block">“Bunlarla bir şey olacağı yok!” dedi İlknur. “Belki giderim.”</p>

  <p class="block">“Kadro çıkar mutlaka,” diye mırıldandı Ahmet. Birden yüzünü gizlemek isteyerek: “Çay!” diye mırıldandı. Ocağın başına gitti. Demliği aldı. Çay kutusunu bulamadı. “O da gidiyor!” diye düşündü. “O da gidiyor. Ben ne yapacağım?” Birden kendine kızdı. “Çalışacağım, daha çok resim yapacağım. Sonra, Hasan’larla birlikte de çalışırım. Zaten burada böyle tıkanmak, ressamlık bahanesiyle sıkışmak doğru değil!” Birden Hasan ve arkadaşlarıyla çalışırken kendini görür gibi oldu, heyecanlandı. “Çok şey yapılabilir, çok şey!” diye mırıldandı. Ama çayı demledikten sonra odaya girerken gene İlknur’u gördü ve tedirgin oldu.</p>

  <p class="block">“Peki, burada başladığın doktora ne olacak?”</p>

  <p class="block">“Ha, o mu? Zaten sen de onu beğenmiyordun!” İlknur’un doktora konusu: Osmanlı Mimarisinde Bütünlük Kaygısı’ydı.</p>

  <p class="block">Ahmet bir ara, “Böyle bir kaygı yoktur. Endişe de yoktur!” diye İlknur’a takıldığını hatırladı. “Şaka yapıyordum!” diye mırıldandı. “O endişe konusunda...”</p>

  <p class="block">“Biliyorum. Zaten gideceğim de çok kesin değil!”</p>

  <p class="block">“Ama işin kesinlik aranılacak kadar bir kesinliği de var!” dedi Ahmet.</p>

  <p class="block">İlknur, “Ne olur, şimdi bunun üzerinde durma!” diyen bir bakışla baktı.</p>

  <p class="block">“Başka ne yaptın?” dedi Ahmet.</p>

  <p class="block">“Hiç! O kadar!”</p>

  <p class="block">“Peki, nasıl oluyor da, buraya kapanan benim her zaman daha çok anlatacak şeyim oluyor? Söyle bakalım,” dedi Ahmet. Sonra gururla ekledi: “Çünkü benim buraya kapanmam sizde, sende bir yanılsamaya yolaçıyor. Ben zengin ve derin yaşıyorum. İnsan günde yüz kişiyle ilişki kurabilir, çatışabilir, ama yüzeyi aşamaz. Ben derine iniyorum,” heyecanlandı: “Evet, ben bütün toplum için derine iniyorum. Benim dolu ve zengin yaşamamdan doğal ne olabilir ki?” İlknur’a bakıp gülümsedi ama, “Çirkinleştim, kendimden geçtim!” diye de düşündü.</p>

  <p class="block">“Bu zengin yaşama sözü, ya da böyle şeyler babanın deflerinde de var!” dedi İlknur.</p>

  <p class="block">“Sahi onlara bakacaktık!” dedi Ahmet, “Bakalım ne yapmışlar? Okuyabildin mi? Ben yeni bir defter de buldum.” Defteri bıraktığı yere yürüdü. “Evet, haberler bitti!” dedi. “Şimdi günün yorumunu dinliyoruz!” Heyecanla defteri İlknur’a uzattı. Birden eski bir şakayı hatırlayarak: “Hayatta ne yapmalı Katya Mihaylovna?” diye bağırdı. “Hayatın anlamı nedir?”</p>

  <p class="block">“Azizim Stepan Stepanoviç!” dedi İlknur. Gülüyordu. “Gene yanıldınız. Artık kimse hayatta ne yapmalı diye sormuyor. Siz geç kalmışsınız. Artık insanlar hayatın anlamını değil, vatanın kurtuluşunu soruyorlar!”</p>

  <p class="block">Arada bir birbirlerine tekrarladıkları bir şakaydı bu. Ahmet bir keresinde bütün Rus edebiyatının bu basit şaka çerçevesinde döndüğünü söylemişti.</p>

  <p class="block">İlknur: “Bari bir semaver, ya da üzerinde yatılacak bir soba olsaydı!” dedi.</p>

  <p class="block">Ahmet keyifle: “Canım burası Türkiye!” dedi. “Gerçeğin kendisiyle değil, kötü bir taklidiyle karşı karşıyayız!”</p>

  <p class="block">“Bu senin için öyle!” dedi İlknur.</p>

  <p class="block">“Peki, peki! Hadi, bakalım şu defterlere. Bakalım ne yapmışlar.”</p>

  <p class="block"></p>

  <p class="block9" id="calibre_pb_86">&nbsp;</p>
</body>
</html>
