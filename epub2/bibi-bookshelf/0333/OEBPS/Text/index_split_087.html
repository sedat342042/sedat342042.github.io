<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118048">9<br class="calibre5" />
  Hayat - Sanat</p>

  <p class="block12">&nbsp;</p>

  <p class="block">Ahmet çayı temiz fincanlara, fincanları da bir küçük tepsiye koydu. Odaya girdi.</p>

  <p class="block">“Aaa, saat on bire geliyor!” dedi İlknur. “Ben birazdan gideyim!”</p>

  <p class="block">“Nereye? Hiçbir şey konuşmadık ki!”</p>

  <p class="block">“Konuşmadık mı?” dedi İlknur. Düşünceli gözüküyordu.</p>

  <p class="block">“Daha yeni geldin. Sana anlatacaktım...”</p>

  <p class="block">“Neyi?”</p>

  <p class="block">“Her şeyi!” diye mırıldandı Ahmet.</p>

  <p class="block">“Sanat diyordun!”</p>

  <p class="block">“Evet! Bazan sanata inanmamaktan korkuyorum.” Ahmet tepkisini anlamak için dikkatle İlknur’a bakıyordu. “Ya sanata inanamazsam?”</p>

  <p class="block">İlknur’un rahat ve gevşek bir hali vardı. Sanki, “Birazdan çayımı içip bitireceğim, on dakikalık bir yürüyüş yapacağım ve geceliğimi giyip uyuyacağım!” diye düşünüyordu.</p>

  <p class="block">Ahmet: “Sanata inanamazsam diyordum!” diye tekrarladı.</p>

  <p class="block">“Evet, dinliyorum seni!”</p>

  <p class="block">“Dinliyorsun, ama masal dinler gibi!”</p>

  <p class="block">“O zaman bir sigara yakalım!” dedi İlknur. “Sigara içerken masal dinlenmez, değil mi?”</p>

  <p class="block">“Sanata inanamazsam korkunç olur!” dedi Ahmet.</p>

  <p class="block">“Evet, bir sanatçı için kötü bir şey olmalı bu!”</p>

  <p class="block">“Anlamıyorsun! Kötü ne kelime! Felâket olur bu. Ve şimdi bundan korkuyorum. Korkuyorum çünkü Hasan bunlarla, bu resimlerle devrim yapılamaz, derken galiba haklıydı.” Ahmet, İlknur’un cevabını bekleyerek bir süre sustu. Sonra sinirlenerek ayağa kalktı. “Söylesene ne düşünüyorsun? Haklı mı Hasan, değil mi? Bana onun haksız olduğunu söyle.”</p>

  <p class="block">“Söyleyeyim istiyorsan!” dedi İlknur. “Hasan haksız!”</p>

  <p class="block">Ahmet odanın içinde aşağı yukarı yürümeye başladı. Sonra durup resimlerine baktı: “Ne anlamı var şimdi bunların?” diye söylendi.</p>

  <p class="block">“Peki, ne oldu senin sanat kuramlarına?” dedi İlknur.</p>

  <p class="block">“Ben o kuramların benim olduğu kadar, senin olduğunu da sanıyordum. Sanat tarihinden doktora yapıyorsun!”</p>

  <p class="block">“Sanat tarihi, ama mimariden. Mimari yapılar kendilerine gereklilik bulmakta sıkıntı çekmezler. Hele Osmanlı yapıları. Bir caminin gerekliliğinden herhalde hiçbir mimar şüpheye düşmez. Düşse düşse biçiminden şüpheye düşer. Ama senin derdin o değil ki! Sen resimlerinin gerekli olduğuna inanamıyorsun!”</p>

  <p class="block">Ahmet umutsuzlukla: “Evet!” dedi. “Ne yapayım?”</p>

  <p class="block">“Yaa! Eskilerin bir bütün olduğu eski bir yanılgı mıymış bakalım?” dedi İlknur. “Osmanlı mimarisinde bütünlük kaygısıyla alay edilebilir miymiş?”</p>

  <p class="block">“İntikam mı alacaksın, arkadaşlık mı edeceksin?” dedi Ahmet.</p>

  <p class="block">“Düşüncelerimi söyleyeceğim.”</p>

  <p class="block">“Söyle bakalım.”</p>

  <p class="block">“Böyle bir rahatsızlık hissettiğin zaman ya bu konuda düşünme, ya da düşün ve sonuna kadar git.”</p>

  <p class="block">“Ne olur sonuna kadar gidersem?”</p>

  <p class="block">“Resim yapmayı bırakırsın. Ya da böyle resimler yapmazsın. Bir zamanlar denediğin gibi köylü resimleri çizmeye kalkışırsın belki de.”</p>

  <p class="block">“Onu yapacağıma siyasetle uğraşırım daha iyi. Daha kestirme.”</p>

  <p class="block">“Yok, bu ikilem bence doğru konulmamış. Sorun gerçekçi olabilme sorunu.” İlknur güldü. “Ama anladım neden rahatsızsın. Hasana yardım etmeye, ya da o dergi için çalışmaya karar verdiğin için rahatsızsın!”</p>

  <p class="block">Ahmet düşüncelerden korkarak: “Böyle bir şeyi nasıl söyleyebilirsin!” dedi.</p>

  <p class="block">“Dinle. Niye dergi için çalışmaya karar verdin? Görüşlerini kendine yakın buldun, Hasan geldi, istedi, onu geri çevirmek erkekliğe sığmaz falan filan. Bence bunlar önemli değil. Sen, ‘Eylem, Eylem!’ diyenlere hak verdiğini gösterdiğin için sıkılıyorsun Eylem yapmaya, ya da neyse, yararlılığı, gerekliliği çok daha kolay kavranabilir, açıklanabilir bir şey yapmaya karar verdin. Niye böyle bir ihtiyaç duyuyorsun?” İlknur eliyle resimleri gösterdi. “Çünkü bunlar o görevi yapamıyor. Sana öyle geliyor. Çünkü bu resimler her şey olamıyor. Öyle değil mi?”</p>

  <p class="block">“Diyelim ki öyle!” dedi Ahmet.</p>

  <p class="block">“Diyelim ki mi, öyle mi?”</p>

  <p class="block">Ahmet sinirlenerek: “Öyle, peki, öyle, ne olmuş,” dedi.</p>

  <p class="block">“Ne kızıyorsun? İşte bu yüzden de rahatsızsın. Resimlerin her şey olmadığı, resimlerin bütün olmadığı için rahatsızsın. Hasan’ların dergisinde çalışmaya karar vermekle de bunu farkında olmadan kabul ettiğini anladın!”</p>

  <p class="block">“Peki, ne yapayım?”</p>

  <p class="block">“Kendi kuramını hatırla!” dedi İlknur. Çayını bitirdi, fincanı dikkatle tabağa koydu.</p>

  <p class="block">“Kuramımı. Benim kuramım mı? Ben bulmadım ki onu. Ben ona inanmaya çalıştım. Sanat bir bilgi türüdür. E, ne olmuş öyleyse?.. Bu resimlerde bir bilgi veriyor, ama acaba gerekli mi bu bilgi? Bu bilginin de öğrenmesi gerekene ulaşıp ulaşmadığını da bir kenara bırakıyorum tabii. İnsanın bu resimleri yapması için, işte benim gibi biraz tuhaf olması lâzım! Bütün o eylem diyenler, beni iğneleyenler, herkes haklı. Aklı başında bir insanın sanatla uğraştığı nerede görülmüş? Sanatı küçümserler. Haklılar da. Ama biz küçümseyenlere karşı öyle bir propagandaya girişiriz ki, ‘Aman, aman şu mızmızları üzmeyelim!’ derler. Büyük laflardan biriyle hemen avuturlar bizi, ‘Tabii dostum sanatın gücü inkâr edilemez! Biz sanatı ihmal ettik!” Hasan da bunu söyledi bana... Bir çay daha iç lütfen.”</p>

  <p class="block">“Hemen verirsen ve açık yaparsan içerim!” dedi İlknur.</p>

  <p class="block">Ahmet mutfağa koştu. “Evet, o gidecek!” diye düşündü. “Onun için fazla bir önemim de yok herhalde. En derin sorunlarımı ortaya döküyorum, evini, uykusunu düşünüyor. Avusturya’ya gidecek zaten. Ben de Hasan’larla birlikte. Bir işe girerim. Özer’e söyleyeyim... Beni o reklam şirketine. Hemen de işe alırlar. Bir işe girerim, devrimci harekete katılırım.”</p>

  <p class="block">“Neler konuşuyorsun kendi kendine?”</p>

  <p class="block">Ahmet birden İlknur’u ocağın yanında görünce şaşırdı. Ayak seslerini duymamıştı. “Ben. Ben ne yapayım!” diye mırıldandı ve bir an boş bulunup İlknur’a sarıldı. Sarsak, beceriksiz bir hareketle İlknur’u öpüp hemen ocağın başına döndü.</p>

  <p class="block13">Bir sessizlik oldu. Ahmet, tepsiyi alıp odaya girdi. “Ne düşünüyorsun söylediklerim hakkında?” diye sordu.</p>

  <p class="block">“Ne diyeyim! Çok fazla düşünme!”</p>

  <p class="block">“Yani bana hak veriyorsun. Söylediklerim doğru değil mi? Bu resimlerle hiçbir şey yapılamaz.” Gazeteyi işaret etti: “İnsanlar öldürülürken hele bu resimlerin artık hiçbir anlamı kalmaz... Bunlarla uğraşmak aptallıktır. Aptallık ne kelime: Küstahlık, kendini beğenmişliktir.”</p>

  <p class="block">“O zaman genel olarak sanatla uğraşmak, sanat tarihiyle, hayır, bilimle uğraşmak da öyledir. Hatta, doğrudan doğruya siyaset olmayan her şeyle uğraşmak saçmadır!”</p>

  <p class="block">“Saçmadır!” diye bağırdı Ahmet. “Saçma mıdır? Ne düşünüyorsun?”</p>

  <p class="block">“Bunun yanlış olması gerektiğini.”</p>

  <p class="block">“Evet, bunu ben de aklımla kavrıyorum elbette. Ama duygularım bana Hüseyin Aslantaş öldürülürken ihtiyar tüccar resimleri yapmanın da pek doğru bir şey olmadığını söylüyor. Anlatabiliyor muyum? Ne yapayım?” Bu soruyu sorduğu zamanlarda yaptığı gibi gene heyecanla: “Goya... Goya ölümlere karşı, kayıtsız değilim işte... Kurşuna Dizilenler’i düşün!”</p>

  <p class="block">“Evet! Ama sen de kayıtsız sayılmazsın!”</p>

  <p class="block">Ahmet: “Ne yapayım... Ne yapayım?” diye mırıldandı. “Acaba Marat’nın askerleri insanları kurşuna dizerken, bunu öğrenince Goya neler düşünüyordu?”</p>

  <p class="block">“Bence bu geçici bir şüphe!” diye İlknur mırıldandı. “Türkiye’deki sanat hiçbir zaman senin şimdi yaptığın gibi gerekliliğinden şüpheye düşmemiştir!”</p>

  <p class="block">“O eskidendi!” dedi Ahmet. “Eskiden, yani sanat halkın içinde üretilirken. Ya da sarayda veya başka bir yerde, kendiliğinden üretilirken! Şimdi? Şimdi öyle miyiz? Hem halkın içinde değilim ben, hem benden böyle bir şey bekleyen yok, hem de artık, on yıl önce, yirmi yıl önce üstü kapalı olarak sanatla anlatılanlar şimdi açık açık anlatılıyor.”</p>

  <p class="block">“Biliyorsun herhalde. Bu sözlerin sanatın bir bilgi türü olduğuna ilişkin kuramla çelişir. O açık açık anlatılanlar başka çeşit bilgi, sanatla anlatılanlar başka.”</p>

  <p class="block">“Evet, evet, her şeyi biliyorum. Biliyorum bunları. Ama görüyorsun ki, rahatsız oluyorum. Bana bir şey söyle ki, eskiden olduğu gibi inanarak çalışabileyim!”</p>

  <p class="block">“Sanki bundan sonra çalışamayacaksın gibi konuşuyorsun!” dedi İlknur.</p>

  <p class="block">“Belki bu rahatsızlık çabuk geçer. Geçmese de gene çalışacağım tabii. Ama ya şüphe? Ben sanatın her şey olmasını istiyorum!”</p>

  <p class="block">“Eh, ne yapalım olamıyor. Ama durum sandığın kadar da kötü değil...” İlknur gene güldü. “Canım, bana ne oluyor peki? Coştum, aklıma her geleni söylüyorum.” Gerindi. “Uykum var! Duruma uygun bir atasözü filan yok mu? Var tabii. Sen söylersin. Kimindi? Ars longa vite breve. Aklımda iyi kalmış değil mi? Ooohh!” Esnedi. “Eve gidip uyumak. Uff, şimdi evdekiler de.”</p>

  <p class="block">Ahmet heyecanlanarak: “Sanat uzun, hayat kısadır,” diye mırıldandı. “Hipokrat’ın sözüdür o, Goethe durmadan tekrarlar.”</p>

  <p class="block">“Sen de bugünlerde biraz tekrarlasan iyi edersin!” dedi İlknur.</p>

  <p class="block">“Ne kadar tekrarlarsam tekrarlayayım gene de içimin rahat etmeyeceğini biliyorum!” dedi Ahmet. “İyi ki geldi Hasan. Çünkü Türkiye’de resim yapmak, insanın bağıra bağıra konuşması gereken bir ülkede dilsizliği seçmek gibi bir şey.”</p>

  <p class="block">“Amaan!” dedi İlknur. “Az önce de her şeyin, bütün dış dünyanın senin resimlerin için olduğunu söylüyordun!”</p>

  <p class="block">Ahmet şaşırarak: “Öyle diyordum, değil mi?” dedi. içinden gülmek geldi. “Kusura bakma artık. Ben sanatçıyım. Biliyorsun sanatçıların bir dediği bir dediğini tutmaz.”</p>

  <p class="block">“Tamam! Zaten anlamıştım. İşi şakaya vuracağını anlamıştım!”</p>

  <p class="block">Ahmet öfkeli gözükmeye çalışarak: “Peki ne yapayım yani?” dedi.</p>

  <p class="block">“Kendini bu kadar düşünme!” dedi İlknur. “Kendini bu kadar düşünmek, bana artık, kızma ama, biraz kötü geliyor. Ne diye düşünüyorsun bunları?”</p>

  <p class="block">“Evet, çok pis bir bireyciyim ben!” dedi Ahmet.</p>

  <p class="block">“Bunu da açık açık söyleyerek, ya da şakaya boğarak yumuşatmaya çalışacaksın galiba. Ama pis bir bireyci olmaktan kork biraz. Canın biraz sıkılınca hemen inandıklarını değiştirme.”</p>

  <p class="block">“Başka?”</p>

  <p class="block">“Başka? Bana da öyle kötü kötü bakma.”</p>

  <p class="block">“Avusturya’ya sahi gidiyor musun?”</p>

  <p class="block">“Eve gidiyorum şimdi!” dedi İlknur. Saatine baktı. “Geç kaldım. Off! Şimdi evde de!” Ayağa kalktı.</p>

  <p class="block">“Biraz daha otursaydın!”</p>

  <p class="block">“Hadi, gidiyorum!”</p>

  <p class="block">“Bir sigara daha iç, açılırsın!” dedi Ahmet. Ama İlknur’un kapıya doğru yürüdüğünü görünce anahtarı aldı, İlknur’u biraz daha burada tutacak eğlenceli bir hikâye aradı, ama aklına hiçbir şey gelmedi. Kapıyı açarken laf olsun diye homurdandı:</p>

  <p class="block">“Peki, hayatın anlamı nedir?”</p>

  <p class="block">“Vatanın kurtuluşu! Hasan’ın seni araması iyi olmuş!”</p>

  <p class="block">“Bu mu her şey? Bunun için mi yaşıyoruz?”</p>

  <p class="block">“Evet!” dedi İlknur. “Üstelik ben şu ‘hayatın anlamı, vatanın kurtuluşu’ şakasını sen ciddi yapıyorsun sanıyordum!”</p>

  <p class="block">“Şaka olduğunu sen de söylüyorsun!” dedi Ahmet. İlknur’un asılan yüzünü görünce çekinerek ekledi: “Tabii ciddiyim. Beni biliyorsun canım. Ama her şeyin vatanın kurtuluşuna bağlanması tuhaf geliyor bana.”</p>

  <p class="block">“Her şey ona bağlı!” dedi İlknur. Bakışları da, “Aç artık şu kapıyı!” diyordu.</p>

  <p class="block">Ahmet kapıyı açtı: “O zaman bizim hiçbir değerimiz yok. Biz birer... birer aracız sadece! Bize hiçbir şey kalmıyor!”</p>

  <p class="block">“Merak etme, sana çok şey kalmış!” dedi İlknur. “Bunu biliyorsun... Fazla bile sana bunlar. Bu düşüncelerin, kendini düşünme, anlama, tedirgin olma zevkin! Bunlar çok şey değil mi?”</p>

  <p class="block">Ahmet başını sallayarak: “Evet, çok!” diye mırıldandı.</p>

  <p class="block">Merdivenleri inmeye başladılar. Nigân Hanım’ın katı sessizdi. Osman’ların kapısının önünden geçerken Ahmet, Nermin’in şikâyetçi sesini duyar gibi oldu. Cemil’lerde ise neşe hâlâ sürüyordu. Belirsiz bir ses: “...meyi gördünüz mü, yeni gelmiş...” diyordu. Öteki katlar da sessizdi. Kapıcının ışığı sönmüştü. Ahmet ayaklarının ucuna bastığını farketti. Dış kapıyı açarken İlknur döndü:</p>

  <p class="block">“Bu kazakla üşümez misin?”</p>

  <p class="block">Ahmet, “Boşver!” diyormuş gibi bir hareket yaptı. Sonra bu hiçbir şeye aldırmayan, sert, güçlü erkek tavrına takılarak: “Üşümüyorum!” diye mırıldandı.</p>

  <p class="block">Dışarı çıktılar. Yürümeye başladılar. Nişantaşı Meydanı tenhalaşmıştı. Arada bir hızla bir araba geçiyor, dörtyol kavşağında kimse kimseyi beklemiyordu. Kaldırımlara, yıkanan dükkânların sabunlu suları yayılmış, kaldırım taşlarının kenarında, ağaçların dibinde birikmiş, büyük yoz, plastik panoların, neon lambalarının ışığını yansıtıyordu. Caddede yürüyen kimse yoktu. Sırtı çuvallı bir adam kaldırımlara dizilmiş çöp tenekelerini karıştırıyor, bir elbise dükkânının vitrininde çıplak ayaklı bir adam çam ağacını süslüyordu. Polis cipi de karakolun önünden çekilip gitmişti. Caminin önünden geçerlerken şemsiyeli şık bir beye rastladılar. Teşvikiye’nin köşesinde Ahmet gene gözünün ucuyla İlknur’a baktı. “Ne düşünüyor?” diye mırıldandı. “Birazdan uyuyacak. Ama önce benim yüzümden evdekilerle atışacak!” Düşünmek istemedi. Esnedi. Küçüklüğünde yaptığı gibi hep birbirini tekrarlayan apartmanların adlarını okudu. Başka şeyleri de dalgın dalgın okudu: Lokanta isimlerini, direklere yapıştırılıp kalmış sünnetçi ilânlarını, bir berberin camındaki harfleri, bir çiçekçinin tabelasını, bir gıda pazarının camına çizilmiş süslü reklamları, emlakçı vitrinindeki telefon numaralarını.</p>

  <p class="block">Kapının önüne gelince İlknur döndü: “Hadi bakalım!” Heybesini karıştırıp anahtarını çıkardı.</p>

  <p class="block">Ahmet: “Bundan sonra ne zaman?” diye mırıldandı.</p>

  <p class="block">“Bilmem.”</p>

  <p class="block">“Çarşamba öğleden sonra?”</p>

  <p class="block">“Senin çarşamba öğleden sonraları harika çocuğa dersin yok mu?”</p>

  <p class="block">“Bu hafta yok!” dedi Ahmet. “Harika çocuğun matematik imtihanı varmış!”</p>

  <p class="block">Gülüştüler.</p>

  <p class="block">“İyi o zaman. Çarşamba dörtte, beşte uğrarım harika ressama!”</p>

  <p class="block">Ahmet neşeli görünmeye çalışarak: “Bekliyorum!” diye homurdandı.</p>

  <p class="block">İlknur kapıyı açmıştı. “Ne somurtuyorsun?” dedi. Güldü. “Hâlâ aynı şeyleri mi düşünüyorsun? İnsaf et! Bak, ikimiz de daha çook yaşayacağız. Kimbilir başımızdan neler geçecek!”</p>

  <p class="block">“Avusturya’ya gidiyor musun?”</p>

  <p class="block">“Bilmiyorum!”</p>

  <p class="block">Ahmet bir hareket yapmak istedi, yapamadı. Ellerini cebine soktu. Ağzından tuhaf, boğuk bir ses çıktı: “Biz evlenelim mi?” Sonra yüzünün çarpıldığını düşündü.</p>

  <p class="block">“Tuhafsın bu akşam!” dedi İlknur, ama o da her zamanki gibi olamıyordu. “Bak şimdi: Eve git, fazla düşünme, bol bol çalış...”</p>

  <p class="block">Apartmanın içine girdi: “Çarşambaya kadar seni özleyeceğim!”</p>

  <p class="block">Ahmet rahat rahat: “Allah rahatlık versin!” dedi. Rahatlığına şaştı.</p>

  <p class="block">İlknur kapıyı kapadı. Elini salladı. Merdivenlerin ışığını yaktı.</p>

  <p class="block">Gözden kayboldu.</p>

  <p class="block"></p>

  <p class="block9" id="calibre_pb_88">&nbsp;</p>
</body>
</html>
