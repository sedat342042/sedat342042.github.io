<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block29">&nbsp;</p>

  <p class="block17"><b class="calibre7" id="id_Toc388118040">1<br class="calibre5" />
  Bir Gün Başlıyor</b></p>

  <p class="block12">&nbsp;</p>

  <p class="block">Ahmet uyanır uyanmaz saatine baktı: Yarım. “Gece beşte yatmıştım. Yedi buçuk saat eder!” diye düşündü. “Fazla bile bu kadar uyku!” Aceleyle yalaktan kalktı, pijamalarını çıkardı, esnedi. Elbiselerini giyerken: “Gene kapıyı açık unutmuşum!” diye düşündü. Oda gene beziryağı ve gaz kokuyordu. Bir yerde beziryağının kanser yaptığını okumuştu. Beş yıl önce babası kanserden öleli beri böyle şeylere dikkat ediyordu. Elbiselerini giyerken, “Bir yere yazayım da yatarken kapıyı kapamayı unutmayayım!” diye düşündü. Sonra kendisini fazla ihtiyatlı buldu. “İhtiyatlı insanlardan hoşlanmıyorum, ama kolera salgını çıkınca herkesten önce hastaneye koşuyorum!” diye mırıldandı. “Ama çok yaşamak da istiyorum. İstediğim resimleri ancak ellisinden sonra yapabilirim. Goya seksen iki yıl yaşamıştı. Picasso hâlâ resim yapıyor. Russell de daha bu yıl öldü. Shaw da galiba çok yaşamayı öğütlermiş.” Bir sanatçının ne kadar yaşaması gerektiğine, uzun ömrün yararlarına ilişkin düşündüğü, okuduğu, duyduğu başka şeyler de vardı aklında, ama tekrarlamadı. Odadan çıktı. Helaya doğru yürürken durdu, büyük odanın duvarına dayalı bir resme yaklaştı. Bunun üzerine önceki gün çalışmıştı, bugün de çalışmak istiyordu. Tuvale parmağıyla bir dokundu, boyanın istediği kadar kurumuş olduğunu anlayınca sevinerek helaya girdi.</p>

  <p class="block">İçeri girince, her sabah yaptığı gibi önce çıplak ayakla helâya girdiği için kendine kızdı, sonra günün programını gözden geçirmeye başladı. Cumartesileri kimse Fransızca ve resim dersi almak istemediği için vaktin çoğu kendisinindi. Akşamüstü belki İlknur gelecekti. “Babaannem nasıl acaba?” Babaannesinin sağlığı kötüydü, doktorlar ölümden bile sözetmişlerdi. Bütün gün yatakta yatıyor, tuhaf şeyler mırıldanıyor, başında da bir hemşire bekliyordu. “Sahi, dedemin resmini yapacaktım!” diye düşündü. Sakallı, hırpani, bohem sanatçılara benzememek için her sabahki gibi tıraş oluyordu. “Yüzün Goya’nın yüzüne benziyor mu?” diye mırıldandı. “Goya tutkusunu da yeni çıkardım!” Kendine kızar gibi yaptı, suratını yıkadı, banyodan çıktı ve kapının altından atılmış gazeteyi aldı. Gazetenin yanında bir de zarf gördü: Bir sergi davetiyesiydi. Açıp baktı! “Gencay sergisi için davetiye bastırmış! Bunu benle konuştuğu, kaç kere söylediği halde bir de yolluyor! Ne herif!” Davetiyeye bir daha baktı. Düğün davetiyesine benziyordu. Tam, “Küçük burjuva herif,” diyecekti ki caydı, Gencay’a sevgi beslediğini içinden geçirdi ve gazeteyi alarak bir köşeye oturdu.</p>

  <p class="block">Gazete hiç de içaçıcı değildi: “Cenaze büyük bir törenle kaldırıldı. Beş bin genç bağımsızlık andı içti... 12 Aralık 1970.” Bir tabuta sarılarak ağlayan çarşaflı bir kadın resmi vardı. “Hüseyin Aslantaş’ın annesi!” Resmin altına baktı. “Talihsiz ana oğlunun tabutuna kapandı ve hıçkırıklara boğuldu!” Birden ürperdi: “En ciddi şeyleri bile bu yerli film ağzıyla...” Gözü başka bir şeye ilişti: “Batur, Sunaya muhtıra verdi!” Heyecanlanarak okudu: “Hava Kuvvetleri Komutanı Orgeneral Muhsin Batur, 24 Kasım 1970 tarihinde cumhurbaşkanını ziyaret ederek Türk Silahlı Kuvvetleri’nin çeşitli kademelerinde son derece belirgin hale gelen bir rahatsızlıktan bahsederek...” Başını gazeteden kaldırdı. “Ziya Bey haklıymış!” diye düşündü. Dün babasının kuzeni emekli albay Ziya, Nigân Hanım’ı ziyarete gelmiş, Ahmet’i görünce yukarı çıkmış, askerlerin artık birşeyler yapacağından sözetmişti. Her zaman takındığı çok şey bilen, ama bildiklerini saklamak zorunda olan esrarlı tavrıyla bugün yarın bir şey olacağını söylemişti. Sonra ağzından Muhafız Alayı, Harp Okulu gibi kelimeler kaçıvermiş, ya da kaçırıvermiş gibi yapmıştı. “Yaa, ordu görevini yapar, hakkını alır!” diyen bir bakış vardı yüzünde. Ahmet, haberin geri kalan kısmını okudu: “Batur mektubun bir kopyasını da Tağmaç’a vermiştir. Ancak Genelkurmay Başkanı Tağmaç’ın... fakat görüşme uzadıkça Tağmaç’ın, Batur’un görüşlerini benimsediği öğrenilmiştir!” “Tamam Batur onu kafakola aldı! Darbe yapacaklar!” Birden bu konuda okuduklarını hatırlayarak: “Olur mu, canım, böyle bir şey?” diye mırıldandı. Sonra şaşırdı: “Ya olursa!” Heyecanlanarak ayağa kalktı. Odanın içinde aşağı yukarı yürüdü. Sonra gene oturup haberi dikkatle, kelimelerin üzerinde teker teker durarak okudu. Haber çok dikkatli bir dille yazılmıştı. “Bu haberi basına kim sızdırdı acaba? ‘Son derece belirgin hale gelen bir rahatsızlık’ ne demek? Niye rahatsız oluyorlar? Rahatlarını kim kaçırdı? Vatan için endişeleniyorlar tabii. Yurt sorunları, toplumsal sorunlarımız!” Haberi bir daha okudu: “Sunay mektuptan Demirel’i bu hafta içinde haberdar etmiştir!” Oturduğu yerden kalktı: “Acaba o ne yapmıştır?” İçinde bir heyecan yükseldiği, birşeyler yapmak istediği için terasa çıktı. Ta korkuluğa kadar yürüdü, yaslandı, Nişantaşı’nı seyretti.</p>

  <p class="block">Cumartesi saat bire doğru Nişantaşı Meydanı cıvıl cıvıldı. Trafik tıkanmıştı. Caddenin ortasında bir polis elini kolunu sallıyor, düdük çalıyordu. Bir troleybüsün boynuzu telden kurtulmuş, asfalta doğru eğilmişti. Açılan kapıdan şoför çıkıyor, üniformalı iki lise öğrencisi ona bakıyordu. Karşı kaldırımda çingeneler sepetleriyle dizilmiş çiçek salıyorlardı. Dolmuş durağının ince sesli değnekçisi birisine sesleniyordu. Ayakkabı boyacılarının üçü de müşteri bulmuştu. Galiba, fazladan, bir de bekleyen müşteri vardı. Şık bir kadın cumartesi alışverişinden dönüyordu. Mini etekli bir genç kız bir “butik”in vitrinine bakıyordu. Nişantaşlılar için belediye tüzüğünde gösterilenden daha beyaz ekmekler satan bir “kaçak ekmekçi” sepetinin üzerine örtüsünü sermiş, troleybüsün boynuzuna bakıyordu. Yanında tombalacı vardı. Köpekli bir kadın önlerinden geçiyordu. İş Bankası’nın önünde iki ilkokul öğrencisi itişiyordu. Işıkçı Apartmanı’nın kapıcısı Nevzat karşı bakkala giriyordu. Trafik açıldı, öteki köşedeki Milli Piyangocu’ya başörtülü bir kadın yanaştı. Kuru kahveciye kadife ceketli bir bey girdi. Ahmet, “Darbe!” diye düşündü. “Bütün bunları kökünden altüst eden. Hepsini bir vuruşta darmadağın eden, bütün Nişantaşı ve bütün burjuvaziyi sarsan bir darbe!” Birden gerine gerine esnedi. “Bir şey olacağı yok!” diye düşündü. “Şu aşağıdaki kargaşa daha yıllar yılı süreceğe benzer. Ama gene de, “Ya olursa!” diye mırıldandı ve güldü. “Darbe olursa bir gün kimse sokağa çıkamaz!” Ziya Bey’i düşündü. “İkimiz de Nişantaşı’ndan nefret ediyoruz!” diye mırıldandı. Başını kaldırıp yukarı baktı. Soluk, hiçbir şeyde karar kılamayan belirsiz bir gök vardı. Babaannesinin üzerine titrediği ıhlamur ağacının çıplak dalları göğe uzanır gibiydi, ama dalların arkasında, daha üstünde apartmanlar vardı. Ahmet Nişantaşı’na sırtını döndü, çatı katının pencerelerine baktı. “Ben neyim?” diye düşündü.</p>

  <p class="block">Dört yıldır burada, Nişantaşı’nda bir apartmanın çekme katında yaşıyordu. Dört yıl önce “resim öğrenimi” için gittiği Paris’ten dönmüş, yapılan uzun hesaplardan sonra babası Refik’ten, Ahmet’le Melek’e ancak bu çekme kat değerinde, hatta daha değersiz bir şey kaldığı açıklanmış, ablasının ihtiyacı olmadığı için bu iki odalı daireye yerleşmişti. Kira vermediği, apartmanın ısıtma masrafına katılmadığı, yemekleri de aşağıda babaannesinde yediği için fazla bir paraya ihtiyacı yoktu. Arada bir, bir resim satıyor, ayrıca gazetelere verdiği ilânlarla bulduğu üç kişiye Fransızca ve bir çocuğa da resim dersi veriyordu. “Ben neyim?” diye bir kere daha mırıldandı, ama hüzne kapılmadı. “Ne yaptığımı biliyorum! Sanat ağacından bir meyve koparmak için hayatımı sunuyorum!” Bir yerde böyle bir şey okumuştu galiba, ama kendisine kızmadı, alaycı bir tavır da takınmadı. Babaannesini görmek, karnını doyurmak için aşağı kata inmeye karar verdi. Anahtarını alıp çıktı.</p>

  <p class="block">Doktorlar Nigân Hanım’ın hastalığını “genel olarak yaşlılık”la açıklıyorlardı. Özel olarak ise damar sertliği, ya da buna benzer bir şey vardı galiba. Ahmet bu konuyla yeterince ilgilenmediğini merdivenleri inerken farketti. Yalnız kesinlikle anladığı bir şey vardı: Damarlarındaki bir aksaklık yüzünden Nigân Hanım’ın beynine gerektiği kadar kan gitmiyordu. Babaannesi bu yüzden sık sık zamanı, mekânı ve kişileri birbirine karıştırıyor, bu, bazan hüzün, bazan da neşe yaratıyordu. Alt katlarda oturan Nigân Hanım’ın torunlarının çocuklarına, büyük babaannelerinin hastalığında eğlenceli birşeyler buldukları için, son haftalarda yukarı çıkmaları yasaklanmıştı. Ahmet babaannesinin sağlığını merak ederek, dairenin kapısını anahtarıyla açtı ve içeri girdi.</p>

  <p class="block">İçeri girer girmez koridorun öteki ucundaki sarkaçlı büyük saatin tıkırtısını duydu. Ahçı Yılmaz’a geldiğini, birşeyler yemek istediğini söylemek için hemen mutfağa girdi, ama mutfak boştu. Mutfağın salona açılan kapısına doğru yürürken içerden gelen bir kahkahayı duyarak durdu. Arkasından ahçı Yılmaz’ın da kahkahasını işitince kapısının aralığından baktı ve neredeyse korktu: Babaannesinin saçlarının üstünde tuhaf bir şey vardı. Dikkatle bakınca bunun sigara sehpalarının üzerinde duran elişi örtülerden biri olduğunu anladı.</p>

  <p class="block">Hemşire kadın: “Nigân Hanım, ne kadar yakıştı size bir bilseniz!” diye bağırdı. Bir kahkaha attı. “Gelin gibi oldunuz vallahi!”</p>

  <p class="block">Emine Hanım: “Ah, yapmayın lütfen! Yazık, yazık!” diye mırıldandı.</p>

  <p class="block">Ahçı Yılmaz: “Nigân Hanım, Nigân Hanım, benim hakkımda ne düşünüyorsunuz?” dedi. “Babam otuz yıl yemeğinizi pişirdi. Ben de otuz yıldır pişiriyorum, benden memnun musunuz?”</p>

  <p class="block">Nigân Hanım orada değilmiş, çok uzaktaki bazı belirsiz kişilerle konuşuyormuş gibi: “Evet, senden memnunum!” dedi.</p>

  <p class="block">Emine Hanım: “Yeter artık, yapmayın. Bakın, görüyor musunuz!” dedi.</p>

  <p class="block">Hemşire: “Sigara içer misiniz?” dedi. Nigân Hanım başını sallayınca bir tane yakıp verdi.</p>

  <p class="block">Nigân Hanım dumanı içine çekmeye çalıştı, ama sigara söndü. Birkaç kere üfledi. Şikâyetçi bir sesle birşeyler söyledi. Ahçı Yılmaz bir kahkaha atlı. Hemşire yeniden yakıp sigarayı uzattı. Emine Hanım söylenerek ayağa kalktı ve hasta kadının başından örtüyü, elinden sigarayı almak için davrandı, ama Nigân Hanım sigarayı vermek istemedi.</p>

  <p class="block">Ahmet birden mutfağın öteki kapısını bütün gücüyle çekti, gürültüyle öksürdü, onlara toparlanmaları için vakit tanıdı ve içeri girdi. Hafif bir öfke duyuyor, bunu da duymaması gerektiğini düşünüyordu.</p>

  <p class="block">Hemşire sigarayı işaret ederek: “Sinirlerine iyi gelir!” dedi.</p>

  <p class="block">Ahmet: “Dokunmaz mı?” dedi. “Nasıl babaannem?”</p>

  <p class="block">“Dünden iyi!” dedi hemşire.</p>

  <p class="block">“Ahmet Bey, size bir şey yapayım mı?” dedi Yılmaz. Sonra Nigân Hanım’ın hâlâ sigarayı mıncıkladığını görerek güldü. “Ah, ne kötü, ne kötü, yazık, yazık!” dedi. “Ahmet Bey şimdi gülüyorum, ama bakmayın! Üzüntüden ne yaptığımızı biliyor muyum? İçim nasıl bir bilseniz! Size ne yapayım? Yumurta haşlayayım mı? Kuru köfte var...”</p>

  <p class="block">Ahmet: “Evet, yumurta yap. Yoğurt koy tepsiye. Ne varsa işte getiriver!” dedi ve babaannesinin karşısına oturdu.</p>

  <p class="block">“Allah’a şükür bugün daha iyi!” dedi Emine Hanım. Elişi örtüyü dikkatle sehpanın üzerine yerleştiriyordu.</p>

  <p class="block">Ahmet birden: “Babaanneciğim, günaydın!” dedi.</p>

  <p class="block">“Sen misin? Neredeydin?” diye mırıldandı Nigân Hanım.</p>

  <p class="block">Ahmet aptal bir çocukla konuşur gibi heceleyerek: “Yukarıdaydım, aşağı indim,” dedi.</p>

  <p class="block">“Baban nerede?” dedi Nigân Hanım.</p>

  <p class="block">“Babam yok ya!..”</p>

  <p class="block">Bir sessizlik oldu. Nigân Hanım düşünceye başladı. Kalın camlı gözlüklerinin arkasından Ahmet’e şüpheyle bakıyordu. Kendisinden bir şey sakladığına inanıyor, galiba bunun ne olduğunu araştırıyordu. “Hadi, çağır da babanı, gelsin!” dedi.</p>

  <p class="block">Hemşire kabaca: “Babası ölmüş ya!’’ dedi ve sigarayı kapıp aldı.</p>

  <p class="block">“Evet, öldü!” dedi Nigân Hanım. “Ne yapayım, benim kabahatim mi? O kadınla evlenmeyeydi!”</p>

  <p class="block">Ahmet babaannesinin aklının iyi çalıştığını anlayarak sevindi: “Nasıl hissediyorsunuz bugün?”</p>

  <p class="block">“Kulaklarımda hep şarkılar çalıyor!” dedi Nigân Hanım. Bir derdi de kulağının dibinde durmadan tekrarlandığını söylediği bazı çocukluk ve gençlik şarkılarıydı.</p>

  <p class="block">“Aynı şarkılar mı?”</p>

  <p class="block">“Aynı şarkılar!”</p>

  <p class="block">Hemşire: “Bir tanesini söyleyin de dinleyeyim!” dedi. Ahmet’in kendisine sert sert baktığını görünce ayağa kalkıp mutfağa gitti.</p>

  <p class="block">Nigân Hanım hemşireyi işaret ederek: “Kim o?” dedi.</p>

  <p class="block">Emine Hanım: “Zuhal Hanım! Doktor hanım ya!” dedi ve uzanarak Nigân Hanım’ın battaniyenin bir köşesini çekiştiren elini alıp kenara koydu. Serum iğneleri sokulup çıkarılmaktan delik delik ve mosmor olan el kenarda kıpırdanmaya başladı.</p>

  <p class="block">Ahmet babaannesinin işitmeyeceğini bildiği için rahat rahat: “Hâlâ yemiyor mu? Serumu ne zaman bırakacaksınız?” dedi.</p>

  <p class="block">“Hemşire hanım bilir!” dedi Emine Hanım.</p>

  <p class="block">Ahçı Yılmaz, bir tepsi içinde Ahmet’in yiyeceğini getirdi. Tepsiyi sehpanın üzerine koydu. “Komposto da vereyim. İster misin?” dedi.</p>

  <p class="block">Ahmet: “Yok, yok!” dedi. Tepside yoğurt, yumurta, kuru köfte vardı.</p>

  <p class="block">Nigân Hanım: “Ne konuşuyorsunuz?” dedi.</p>

  <p class="block">“Ben yemek yiyorum!” dedi Ahmet.</p>

  <p class="block">“Neredeydin sen?”</p>

  <p class="block">“Yukarıdaydım, babaanneciğim. Resim yapıyordum ya yukarıda!”</p>

  <p class="block">Nigân Hanım birden heyecanlanır gibi oldu: “Ah, sendeki o istidat! Sendeki o istidat! O Allah vergisi... Onun kıymetini bil!” dedi.</p>

  <p class="block">Ahmet neşelenerek: “Biliyorum... Resim yapıyorum!”</p>

  <p class="block">“Hep resim mi yapıyorsun?” dedi Nigân Hanım şüpheyle.</p>

  <p class="block">“Evet!”</p>

  <p class="block">“Para? Sen evlenmeyecek misin? Hep evde mi oturacaksın?”</p>

  <p class="block">Ahmet gülümseyerek: “Arada bir sokağa çıkıyorum!” dedi.</p>

  <p class="block">“Ben de bankaya gideyim, bir kasama bakayım diyorum!”</p>

  <p class="block">Ahmet başını salladı. Hemşire içerden gelmişti. Yılmaz da elini büfeye dayamış, Nigân Hanım’a bakıyordu. Galiba herkes bir eğlence çıkmasını, sonradan konuşulacak iyi kötü bir şey olmasını isteyerek bekliyordu. Yılmaz arada bir Ahmet’e köftelerin nasıl piştiğini, ya da komposto isteyip istemediğini soruyordu. Birden dış kapı açılıp ayak sesleri duyulunca Nigân Hanım’ın başındaki kalabalık dağıldı. Ahmet ayak seslerinden gelenlerin Nermin ile Osman olduğunu anladı.</p>

  <p class="block30" id="calibre_pb_80">&nbsp;</p>
</body>
</html>
