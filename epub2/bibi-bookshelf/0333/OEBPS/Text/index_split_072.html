<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118033">57<br class="calibre5" />
  Denizanaları</p>

  <p class="block12">&nbsp;</p>

  <p class="block">“...zamanlarda belli olur!”</p>

  <p class="block">Muhittin, “Neden içeceğimi söyledim!” diye düşündü. İçkiyi kendine yasaklamıştı, ama şimdi bir zararı olacağını da düşünemiyor, yasaklamaya yolaçan inancı saçma bulmaktan korkuyordu.</p>

  <p class="block">“Hadi, hadi artık kararını verdin... Al şu bardağı...”</p>

  <p class="block">Muhittin Ömer’in uzattığı bardağı aldı. “Ama sanma ki sana kandığım için içiyorum!” dedi.</p>

  <p class="block">“Biliyorum sen kanmazsın, kandırırsın. Sen şeytansın! Biliyoruz bunları... Ama şunu bilmiyoruz: Hangi şeytan seni Turancı yaptı?” Ömer kahkaha atarak bardağı dikti.</p>

  <p class="block">“Zehirlenmişsin sen. Kültürle zehirlenmiş bir... bir... bir... denizanasısın anladın mı?” diye bağırdı Muhittin.</p>

  <p class="block">“Niye denizanası?” dedi Ömer. “Şairliğin mi tuttu?”</p>

  <p class="block">Refik: “Aaa, ben de hiç hoşlanmam denizanasından!” dedi.</p>

  <p class="block">Muhittin birden güldü: “Ne bileyim, dilimin ucuna geliverdi işte!” dedi.</p>

  <p class="block">“Yaşaa!” diye Ömer bağırarak ayağa kalktı. “Bak, şimdi ne yapacağım... Seni öpeceğim... Daha sarhoş olmadığıma göre kimse, sarhoş oldu da öptü diyemez.” Kararlı hareketlerle geldi. Muhittin’e yaklaştı ve eğilip yanaklarından öptü onu.</p>

  <p class="block">“Tamam, şimdi artık soğukluk yok, değil mi?” dedi Refik.</p>

  <p class="block">Muhittin kapana kısılmış gibi hissediyordu, ama fazla da aldırmıyordu. “Biraz değişik şeyler geçsin canım başımdan!” diye düşünerek kendini yatıştırdı. Ömer’in doldurduğu bardaktan bir yudum aldı. Sonra bir yudum daha aldı ve “Artık içtikten sonra bir yudum da bir fıçı da bir!” diye düşünerek bütün bardağı içti.</p>

  <p class="block">“İşte, asıl şimdi başlıyoruz!” dedi Ömer keyifle. “Sen de iç Refik... Ama zaten senin içmene gerek yok...”</p>

  <p class="block">Muhittin: “Evet, o zaten her zaman iyidir... Ya da her şeyi olduğu gibi görebilir...” dedi. “Mutludur, demek istiyorum!..”</p>

  <p class="block">“Arkadaşlar beni çok mutlu sanmayın...” dedi Refik.</p>

  <p class="block">Ömer: “Anlat o zaman derdini, dinleyelim!” dedi.</p>

  <p class="block">“Anlattım, anlatıyorum... Ben bu evin içinde huzursuzum... Sonra işimden de memnun değilim... Yeni bir hayat...”</p>

  <p class="block">“Arıyor ve onu bulamıyorsun,” diye Muhittin araya girdi. Öfkelenerek: “Bunlara inanmıyorum Refik, inanmıyorum!” dedi. “Bu arama denen şey senin eski hayatını sürdürmenden başka bir sonuç vermiyor... Bu arada dediğin şeyi, evet, “arama,” kelimesini ben kullandım... Her neyse onu sen, vicdanını rahatlatmak için yapıyorsun! Ne sıkıntın var ki arayacaksın!”</p>

  <p class="block">“Her şey bayağı geliyor! Eskiden yaptığım şeyleri yapamıyorum!”</p>

  <p class="block">“Yahu, bunları bana kaç kere söyledin sen!”</p>

  <p class="block">“Evet, öyle!” dedi Refik. Suçlu bir tavırla boynunu büktü.</p>

  <p class="block">“Olmuyor arkadaşlar, başlayamıyoruz!” dedi Ömer. “Aynı şeyleri tekrarlıyoruz. Ben sıkıldım!”</p>

  <p class="block">Muhittin birden: “Siz inançsızsınız!” dedi. “İşte sizi çirkin yapan şey bu!”</p>

  <p class="block">“Bizi, demek, çirkin buluyorsun!” dedi Refik.</p>

  <p class="block">“Teorik olarak öyle!” dedi Muhittin. “Dahası, yavaş yavaş bir arkadaş olarak da öyle bulmaya başlıyorum.”</p>

  <p class="block">“Zaten arkadaşlığımız bitmiş sayılır!” dedi Ömer.</p>

  <p class="block">“Bunu gururundan söylüyorsun!” dedi Muhittin. “İlk söyleyen, bunu, sen olmadın diye rahatsız oldun...”</p>

  <p class="block">“Hayır... Peki, diyelim ki evet... Ama asıl önemlisi senin bizden kaçman! Niye kaçıyorsun? Buraya gelirken bile bir başka yere gideceğini, vaktin olmadığını söylüyorsun. Bu kadar mı önemli vakit? Hiç sanmıyorum! Seninle alay etmemizden korkuyorsun. Turancı şiirlerin korkunç olduğu kadar gülünç be kardeşim!”</p>

  <p class="block">Muhittin: “Evet gelmemeliydin buraya!” diye bağırdı.</p>

  <p class="block">“Gülünç, Muhittinciğim, ne yapayım gülünç!” dedi Ömer.</p>

  <p class="block">Muhittin bir bardak daha bitirdi.</p>

  <p class="block">“Sen ne diyorsun, Refik? Okuyor musun bunun dergisini?”</p>

  <p class="block">“Okuyorum!”</p>

  <p class="block">Birden Muhittin bağırdı: “Sen, gülünç olma korkusundan bir şey yapamayanlardansın! Bir şey yapmaktan, bu yaptığın şey gülünç, bayağı, yüzeysel bulunur, diye ödün kopuyor! Onun için bir şey yapamıyorsun. Kimse senin hakkında bir şey düşünsün istemiyorsun. Bayağı olmaktan korkuyorsun ama çirkin olmaktan korkun yok! Niye? Düşündün mü bunları hiç?”</p>

  <p class="block">Ömer alaycı bir gülümseyişle: “Sahi hiç düşünmemiştim!” dedi.</p>

  <p class="block">Ama Muhittin onu yaraladığını anladı. Haklı olduğunu da hissederek: “Niye gülünç olmaktan bu kadar korkuyorsun da, çirkin ve haksız olmaktan korkmuyorsun?” dedi. “Evet, belki benim de bir zamanlar dediğim gibi, zeki olmak en önemli şey senin için... Ama niye bir şey yapmak seni aptal göstersin?.. Ne olursa olsun, bir şeye inanmak insanı niye aptal göstersin?”</p>

  <p class="block">“Ben kendime inanıyorum,” dedi Ömer. Neşeli gözükmeye çalışıyordu.</p>

  <p class="block">“İnanıyordun... Fatih olacaktın, çok para kazanacaktın, İstanbul’u, Türkiye’yi fethedecektin... Bunların çirkinliğini bir yana bırakıyorum. Sen bunları yapmadın ki?.. Başkaları evliliğinle alay eder diye de evlenmedin. Bir şey yapmıyorsun. Çünkü hep zekânın hakkını vermek istiyorsun. Sanıyorsun ki, bir şey yaparsan elinden eleştirme, yok, yok, yalnızca alay etme hakkın gidecek. Evlenmiyorsun, çünkü evlenirsen başkalarının evliliğini basit, çirkin, sıradan, yüzeysel bulmaya hakkın olmaz. İstanbul’dan da kaçtın. Oraya sığındın. Peki niye buraya geliyorsun? Çünkü herkesin ne yaptığına bakacaksın. Herkesin ne kadar bayağı olduğunu görerek keyifleneceksin. Sen buraya meraktan geldiğini söylüyorsun değil mi kendin? Buraya meraktan değil, işte bunun için, beğenmemek için geliyorsun. Benim dergiyi eline aldığın zamanki heyecanını düşünebiliyorum: Kimbilir ne gülünçlükler vardır, inşallah vardır diye dua etmişsindir kendi kendine...”</p>

  <p class="block">“Bu kadar basit bir insan mıyım, Muhittin ben?” dedi Ömer.</p>

  <p class="block">“Belki karmaşıksın, ama durum benim için bu kadar basit!” dedi Muhittin.</p>

  <p class="block">Ömer: “Peki, şunu söyle, bakalım,” dedi. “İnsan hem yaşayabilir, hem alay edebilir mi? İnsan hem mutlu olur, hem de her şeyin gerçekte olduğu gibi kötü olduğunu açıklayabilir mi?..” Sonra kendi cevap verdi: “Böyle bir şey olmaz!”</p>

  <p class="block">“Olur!” dedi Muhittin. “Olur olur, inanırsan olur!”</p>

  <p class="block">“Ama senin inandığın şey zaten gülünç! Üstelik inandığını da sanmıyorum!”</p>

  <p class="block">“Rahatsız oluyor, korkuyorsun değil mi, bir şeye bağlanmamdan?”</p>

  <p class="block">“Yoo, yalnızca gülünç bulduğumu söylüyorum! Seni tanıdığım için de, doğrusu, insanların arasında nasıl davrandığını merak ediyorum...”</p>

  <p class="block">“Hangi insanların?” diye Refik sordu. O da yavaş yavaş içiyordu.</p>

  <p class="block">“Türkçülerin, Turancıların canım!”</p>

  <p class="block">“Onlardan şu çirkin, alaycı dille sözetme bir daha olur mu? dedi Muhittin.</p>

  <p class="block">“Kimse, her şeyden istediğim gibi sözetme hakkını benden alamaz!” dedi Ömer.</p>

  <p class="block">“Çok çirkin, çok bayağı... çok, çok kendine düşkünsün,” dedi Muhittin. “Her şeyden sözetmek hakkınmış!.. Alay ediyorsun. Neye dayanarak yapıyorsun bunu? Senin için doğru olan nedir? Nesin sen? Hiçbir şey! Ama seni ben nişanında da gördüm. Herkese gülümsüyordun. Herkes seni seviyordu. O zaman bakışlarında, halinde, “Benimle alay etme, Muhittin!” diyen bir zavallılık vardı. Gelip seni oradaki, Kemah mı, Alp mi neresiyse oradaki günlük hayatının içinde görmek isterdim.”</p>

  <p class="block">“Çocuklar lütfen yapmayın artık!” dedi Refik. “Korkutuyorsunuz beni. İyisi mi, ben fıkra anlatayım da biraz neşelenin. Ne anlatayım?” Biraz düşündü, ama aradığını bulamadı. “Doğrusu ben sizin ikinizin bir olup bana sataşmanızdan çekiniyordum... Eskiden böyle olurdu, ya da bana öyle gelirdi. Ama siz maşallah, kaç yıllık dost olduğunuzu unuttunuz...”</p>

  <p class="block">“Canım, her şeyin bir sınırı vardır!” dedi Muhittin.</p>

  <p class="block">“Bak, bak havayı yumuşatmaya çalışıyor!” dedi Ömer. “Havayı yumuşatayım, onun hakkında ne düşündüğümü söylemeyeyim, söylersem biraz yumuşak kelimelerle söyleyeyim. Bunu istiyor. Deminki içler acısı tiradı da onun için attı. ‘Ey mühendisler, hoş görün beni, ben inanıyorum!’ diyor. Ama ben alay etmek, zekâmın hakkını vermek zorundayım. Çünkü her şeyin üstünde benim için, evet, dediğim gibi Muhittinciğim, akıl var... Yaşasın akıl!” Birden bir şey hatırlayarak Refik’e döndü: “Eee, hiç Herr Rudolph’dan haber var mı?”</p>

  <p class="block">“Var, mektuplaşıyoruz...”</p>

  <p class="block">“Kim o?” diye Muhittin sordu.</p>

  <p class="block">“Bir Alman. Ama sizinkilerden değil! Muhterem bir insan!”</p>

  <p class="block">Refik gücenmiş bir tavır takındı: “Alay mı ediyorsun, ciddi misin, anlayamadım!” dedi.</p>

  <p class="block">“Eee, ne bileyim canım!” diye bağırdı Ömer. “Neye göre alay, neye göre ciddiyet? Bilmiyorum. Haaa, akıl diyordum değil mi? Bak o adam...” Birden Refik’e döndü. “Ne yazıyorsunuz birbirinize? Aynı şeyler, aynı laflar mı?” Eliyle küçümseyici bir hareket yaptı: “Aydınlık, karanlık, ruhlar, düşünceler, kölelik!.. Başka? Bunlar mı hâlâ?”</p>

  <p class="block">“Evet, bunlar!” dedi Refik.</p>

  <p class="block">“Neymiş bu aydınlıklar, karanlıklar?” dedi Muhittin.</p>

  <p class="block">“Senin benim gibi hırsların ve tutkuların batağına batmış <span class="tab">&nbsp;&nbsp;&nbsp;&nbsp;&nbsp;&nbsp;</span>insanların anlayamayacağı saf ve temiz, ruh gibi hafif sözler Muhittinciğim!” dedi Ömer. “Türkiye, ya da Doğu, ahmakların ve pisliğin ülkesi olduğu için...”</p>

  <p class="block">“Öyle değil, hiç de öyle değil!” diyerek Refik araya girdi.</p>

  <p class="block">“Ee, e, anlat, anlat!” dedi Muhittin. Heyecanla ayağa kalktı.</p>

  <p class="block">“Anladım!” diye atıldı Muhittin. Sert sert Refik’e baktı, biraz utanır gibi olduğunu görünce yanılmadığını anladı: “Bu saflığını çirkinliğe vardıracağını düşünmemiştim!” dedi. “Bizdeki barbarlıktan, aklın ışığından bana sözetmiştin, ama bu kadarını beklemiyordum doğrusu... Bir Hıristiyan’la mektuplaşıyor ve...” Refik’in çekingenleştiğini görünce ekledi: “Zaten hep Hıristiyan’a benzetirdim seni! Söylemiştim: Frenkleştin sen!”</p>

  <p class="block">Ömer: “Ne oluyor yahu?” dedi. “Ciddi mi söylüyorsun bunları?..”</p>

  <p class="block">Muhittin: “Fazla ileri gittim galiba!” diye düşündü. Refik’in, hiçbir cevap vermemesine de şaşmıştı. “O gerçekten mutlu olmalı!” diye düşündü. “Kavgacı ve saldırgan değil! Şimdi herhalde, düşüncelerinin doğru olduğunu aklından geçiriyor, bana cevap vermediği için üzülüyordur. Birazdan benim için de üzülür!” Onlara sırtım dönmüş, odanın içinde yürüyordu. Birden döndü: “Refik, alınmadın ya!” dedi. “Şaka etmiştim.” Ama bunu söylediğine de hemen pişman oldu.</p>

  <p class="block">“Biliyorum, Muhittin, sen iyi bir insansındır!” dedi Refik.</p>

  <p class="block">“Yani düşüncelerimi kötü insanlar mı savunur demek istiyorsun?” dedi Muhittin. Refik’in aklında ne olduğunu gerçekten ilk defa merak etti ve şaşarak onu bir kere Hölderlin okurken gördüğünü hatırladı. “Hâlâ Hölderlin mi okuyorsun?”</p>

  <p class="block">Ömer: “Sana da sözetti mi ondan!” dedi. “İşte o Alman okurdu onu!”</p>

  <p class="block">“Sözetmedi; gördüm! Demek Alman’dan öğrendin. Başka ne öğrendin Alman’dan?”</p>

  <p class="block">“Senin Baudelaire’den öğrendiğin türden şeyler...” dedi Refik.</p>

  <p class="block">“Aldın mı cevabı!” dedi Ömer. Bir kahkaha attı. “Taşı gediğine koymak buna derler işte!”</p>

  <p class="block">“Hayır, değil, olmadı!” dedi Refik. “Onlar birbirine benzemez. Hölderlin sağlıklı şeyleri gene de arar biraz. Ya da o...”</p>

  <p class="block">“Sağlıklı? Bak bu da yeni bir söz!” dedi Ömer.</p>

  <p class="block">“Ben bu konulara artık ilgi duymuyorum. Ama bana kalırsa ikisinin de birbirinden farkı yoktur!” dedi Muhittin.</p>

  <p class="block">“Evet, ben de bilmiyorum!” dedi Refik. “Bilmiyorum. Hiçbir şey bilmiyoruz. Daha çok okumamız lâzım. Herkesin de okuması lâzım. Evet, içkinin cesaretiyle söyleyeyim bari: Ben bir yayınevi kurmayı düşünüyorum. Herkese ucuz, iyi kitaplar, Rousseau’yu, Defoe’yu herkesin okuyabileceği şekilde veren iyi kitaplar yayımlamak istiyorum.” Utanarak arkadaşlarına baktı. “Ne diyorsunuz?” diye sordu.</p>

  <p class="block">Ömer esneyerek: “İflâs edersin!” dedi.</p>

  <p class="block">“Para mühim değil!” dedi Refik. “Hem niye iflâs edeyim? İyi bir şeyi halk her zaman okur...” Muhittin’e baktı. “Beni çok hayalci buluyor musunuz?”</p>

  <p class="block">Muhittin: “Rönesans kültürü... Yunan klasikleri!” diye mırıldandı. Sonra içkinin vurduğunu anlamayarak kendi kendine kızdı.</p>

  <p class="block">Refik heyecanla: “Evet, onlar!” dedi. Sonra ama Muhittin’in hırçın yüzünü görüp Ömer’e döndü: “Haklıyım, evet, bize gereken bu. Dün Heybeli’deydik. Yeğenim sünnet oldu. Bu iğrenç bir tören! Çok çirkin. Kadınlar, kızlar sünnetlinin çevresinde toplanıyorlar, sonra o hokkabaz geliyor ve onlar...”</p>

  <p class="block">Muhittin: “Ne diyor bu?” diye düşündü. “Ben sarhoş oldum bile! Gidip oturayım! Kaç bardak içtim? Dikkat etmedim ki! Bari birşeyler yiyeyim!” Bir tabağa biraz salam ve patlıcan kızartması koydu. Sallanarak Ömer’in karşısındaki boş koltuğa oturdu.</p>

  <p class="block">“Ee, dinlemiyorsunuz ki!” dedi Refik.</p>

  <p class="block">“Evet, kimse kimseyi dinlemiyor!” dedi Ömer. “Aptal gibi sarhoş olduk. Yok, bundan değil. Artık birbirimize ilgi çekici gelmiyoruz herhalde! Herkes kendini düşünüyor. Herkes kendi hayatıyla meşgul! Hayat! Ne yaptık biz? Hiçbir şey!” Bardağını yeniden doldurdu. Muhittin Ömer’i iğrenç buldu: “Sen kendinden sözediyorsun, bizden, benden değil!” dedi.</p>

  <p class="block">“İyi, iyi!” dedi Ömer. “Dur, dur... Hani sen kendini iyi bir şair olamamışsan öldürecektin?”</p>

  <p class="block">“Söylüyorum ya... Tepeden tırnağa değiştim ben!” dedi Muhittin. “O çeşit şairliği de, o çeşit karamsarlığı da bıraktım. Zaten şimdi yazdıklarım tam şiir bile sayılmaz...”</p>

  <p class="block">“Evet, manzumeler...” diye mırıldandı Ömer.</p>

  <p class="block">Muhittin: “Şairliği cücelere bıraktım!” dedi. “Şiiri küçük adamlara, basit ruhlara bıraktım!”</p>

  <p class="block">“Gördün mü, gördün mü? Öldüremiyorsun işte kendini! Ben dememiş miydim? Bir bahane bulursun demiştim ben sana...”</p>

  <p class="block">Muhittin: “Uyuz bir Türk olmak istemediğini söyleyen biriyle hâlâ niye konuşuyorum bilmem ki?” dedi.</p>

  <p class="block">“Korkma, canım çabuk unutursun bugünü!” dedi Ömer.</p>

  <p class="block">“Fatih ha... Fatihe bak!” diye mırıldandı Muhittin. “Hiçbir fatihin bu kadar sefil, inançsız, zavallı ve yenik olabileceğini düşünmemiştim. Herhalde çağdaş fatih bu olmalı... Çağdaş fatih! Zavallı fatih çağdaş, ama yaşadığı memleket çağdaş değil ki... Neydi Refik, sen daha iyisini bilirsin? Yaşadığı memleket aydınlık değil demek lâzım, değil mi? Eh, o zaman fatih ne yapar? Fatih olmaz; küser! Tutkularını ve hırslarını içinde büyütür o... İçine dönüp bakar: Heyhat, ne yüceyim ben! Ama dünya imkânsız! Alay etmeyeyim de ne yapayım, diye düşünür, değil mi, fatih?”</p>

  <p class="block">“Peki, ya sen? Kalabalığa katılmak gerektiğine karar verdin! Ya da düpedüz kötü bir şair olduğun için... Aklını unutmaya çalışıyorsun, ama arkandan geliyor o. Çünkü bana dediğin gibi sen de kültürle zehirlenmişsin, sen de, sen de!.. Aklını unutamıyorsun bir türlü... Türkçülüğe de inandığına inanmıyorum... Sen de bunu biliyor olmalısın, ama bir şey yapıyorum diye kendini avutuyorsun... Biz, ikimiz hiçbir şeye inanamayız. Bunu biliyorum! Refik’i bilmem!”</p>

  <p class="block">“Hadi oradan, Rastignac! Ben bir Türküm!” dedi Muhittin. “Buraya gelmekle de hata ettiğimi anladım! Sizin bu kirli, sefil dünyanız bana çok uzak... Ben gerçek kardeşlik duygularıyla birbirine bağlanan, ülkücü, fedakâr arkadaşlarımla...”</p>

  <p class="block">Refik: “Aa, o askerleri görüyor musun hâlâ?” dedi. “İyi çocuklardı onlar!”</p>

  <p class="block">“Askerler mi?” dedi Ömer. “Sahi asker, askerler...” diye söylendi. “Onları kafakola mı aldın?”</p>

  <p class="block">Muhittin: “Niye geldim, niye geldim buraya Allahım?” diye mırıldandı. “Burası çirkin... Bu herif sefil... Niye geldim, niye içtim o kadar?.. Niye böyleyim şimdi? Niye böyle bir...”</p>

  <p class="block">“Kafakola mı aldın onları?” diye Ömer söyleniyordu. “Demek askerleri... Hadi, bize bir manzumeni oku: Kızıl Elma, Bozkurt cinsinden bir manzumeni oku bize... Hah, hah... Yazıyor ve herkesten önce kendisi gülüyor olmalı... Çünkü o da bir denizanası...” Ömer başını koltuğun arkasına yaslamış, tavana bakarak konuşuyordu. “Denizanası, denizanası... Aa, tavanda melekler uçuyor yahu!”</p>

  <p class="block">Refik gülümseyerek: “İlk görüşün mü?” dedi.</p>

  <p class="block">Muhittin: “Helâ neredeydi?” dedi.</p>

  <p class="block">“Ne çabuk unuttun, yukarıda!” dedi Refik.</p>

  <p class="block">“Alaturka helâ aşağıdadır!” diye bağırdı Ömer.</p>

  <p class="block">Muhittin, “Yüzüme bir su vurayım!” diye düşünerek salondan çıktı, merdivenleri tırmanmaya başladı. Onların sesini duymaz olunca rahatladı. Kendini yatıştırmak için: “Evet. Muhittin, buraya gelmek bir yanlışlıktı, ama sen bunu düzeltebilecek bir insansın!” diye mırıldandı. “Sonra bir kahve yaparım... Yürürüm. Saat kaç?.. İki... Günün de en sıcak saati... Eve gider, uyurum...” Orta katta bir saat tıkırtısı duydu. “Kim kurmuş bunu? Refik... Ya da Osman hafta içlerinde gelip kuruyordur. Saatin tıkırtısı durmasın istiyorlar!” Büyük sarkaçlı saatin yanından dokunmaktan çekiniyormuş gibi dikkatle geçti. Helanın kapısını açarken, “Niye o saatten korkuyorum, onu kırabilirim de!” diye düşündü. Ellerini yüzünü yıkarken onlarla arkadaşlığının ilk yıllarını hatırlayarak: “Okul yılları en iyi yıllardı!” diye mırıldandı. Dışarı çıkarken gene saati duydu ve öfkelendi. “Saati kıracağım. Buna çok şaşacaklar! Zavallı Osman hiçbir şeyi kuramaz, hiçbir şeyi artık yanyana getiremez!” diye düşündü. Saatin yanında sehpada bir küllük duruyordu. Onu kaptı. Saate indirmek için elini kaldırıp vurdu, ama hiçbir şey olmadı, çünkü son anda kendini tutmuş ve elini yavaşlatmıştı. “Kırılmadı!” diye düşündü. “Kırmadım!” Küllüğü bıraktı. Hiçbir şey düşünmeden yandaki kapıdan içeriye, kütüphaneye girdi. “Burada yıllarca poker oynadık!” diye düşündü. “Şimdi ne haldeyiz... Yok, yok, ben... Ben Gıyasettin Kağan’a gideceğim ve ötekiler, Mahir Altaylı ihanet ettiler diyeceğim... Sizinle çalışalım... Dergiyi sizin...” Birden Cevdet Bey’in resmini gördü. “Cevdet Bey... Cevdet Bey’in hayatı!” diye mırıldandı. “Eşyalar, eşyalar, bir aile, kalabalık, neşe mutluluk!” Cevdet Bey Muhittin’e “Sakın ha! Dikkatli ol!” diyerek bakıyordu. Odadan çıktı. Tam aşağıya inecekti ki, birden meraka kapıldı. “Öteki odalarda ne var?” diye mırıldandı. Önüne ilk gelen kapıyı açtı. Burası Nermin ile Osman’ın odası olmalıydı... Pancurlar kapalı olduğu için içerisi öteki odalar gibi loştu. “Bir büyük yatak... Tüccarla karısı... Sabun ve parfüm kokusu... Kadifeler, koltuklar... Buralarda yaşıyorlar...” Her şeyi kırıp dökmek geliyordu içinden. Gülmek de istiyordu, ama bunu yapabilecek gibi değildi. Yatağın örtüsünü kaldırdı, yastığın altından Osman’ın pijamalarını çıkardı, açtı, baktı... Mavi beyaz çizgiliydi, ama yakalarından gene de bir zengin pijaması olduğu anlaşılıyordu... “Bir daha pijama giymem!” diye düşündü. Osman’ı pijamalarıyla ticaret düşünürken, ya da sabun kokan sesiyle Nermin ile konuşurken hayâl etmeye çalıştı. Sonra her şeyi yerli yerine koydu ve öteki taraftaki odaya girdi. “Cevdet Bey’in odası, yatağı!” Duvarda gene Cevdet Bey vardı, gene galiba “Aman dikkat!” diyerek bakıyordu. Muhittin yatağa burada yıllarca Cevdet Bey’in yattığını düşünerek baktı: “Cevdet Bey, Cevdet Bey!” diye mırıldandı. Bir bayram neşesi duyar gibi oldu. Sanki kapılar açılıyor, kapanıyor, bir yığın konuk geliyor, bir başka yığın dışarı çıkıyor, konuşuyor, gülüyor, fıkralar anlatıyor, yaşıyorlardı da Muhittin’e uzaktan sesleri dinlemek kalıyordu. “Sarhoşum!” diye düşündü. Odanın iyice karanlıkta kalan bir köşesinde bir dolap gördü, koşup aceleyle açtı. Bir yanında Nigân Hanım’ın elbiseleri asılıydı. Onlara ilgi duymadı. Öteki yanındaki çekmeceleri çekmeye başladı. Havlular, masa örtüleri, ipekli kumaşlar, birkaç porselen fincan... Birden başı döndü. “Bunları kullanıyorlar... Bunları kullanarak, hayata güvenerek yaşıyorlar!” Yere düşmekten korkarak, “Şuracıkta biraz kestireyim bari!” diye düşündü ve yatağa kendini attı. “Birisi gelirse kalkarım! Gıyasettin Kağan’a gider, ötekiler urukçuluğu bıraktılar derim! Bana ne der? Yazılarınızı okuyorum! Yatak yumuşak... Saati duyuyorum! Mahir ve Haydar! Ayak sesleri duyuyor muyum? Şimdi zaten kalkıyorum. Kalkayım ki beni sarhoş sanmasınlar... Kalkayım ve Refik’e, iyiyim diyeyim... Geldi! Biraz yatmıştım işte. İnsanlık hali, biraz içince tabii! Birkaç yıllık...”</p>

  <p class="block">“Hah, burada mısın? Yahu ne yapıyorsun? Yatmış!” Ömer’di bu. “Kötü müsün? Kussaydın!”</p>

  <p class="block">“Yok bir şeyim!” diyerek Muhittin ayağa kalktı.</p>

  <p class="block">“Aa, dolapları açmışsın. Baktın değil mi?”</p>

  <p class="block">Muhittin gülümsemeye çalışarak: “Bir bakayım dedim. Bir bakayım neleri var? Nasıl şeyler?” dedi.</p>

  <p class="block">“Mutsuzsun çok, değil mi? Eşyalar! Nigân Hanım’ın şeyleri?..”</p>

  <p class="block">“Kapa, kapa! Galiba Refik geliyor!” dedi Muhittin.</p>

  <p class="block">Ömer çekmecelere, eşyalara, tertemiz odaya bakarak: “Bu kültürle ne yapacağını bilemiyorsun, değil mi?” dedi.</p>

  <p class="block">“Cevdet Bey gene iyi!” diye inledi Muhittin. “Öteki oda, Osman’ın odası daha da kötüydü.”</p>

  <p class="block">Ömer anlayışla başını sallayarak: “Ne bu kültürle, eşya ile olabiliyorsun, ne de onsuz!.. Bu kültüre mi kızıyorsun, kendine mi? Bu eşyaya mı öfkeleniyorsun, kararsızlığına mı?” dedi.</p>

  <p class="block">“Keşke Refik gibi olabilseydik!” dedi Muhittin.</p>

  <p class="block">Ömer çekmeceleri kaparken: “Yemekler, gülüşmeler, eğlenceler...” dedi. “Sen de bunları...”</p>

  <p class="block">“Çabuk kapa... Evet, ne var? Şaka yaptığımı anlayamadın mı?” dedi Muhittin. “İnandın demek şakama?”</p>

  <p class="block">Ömer dolabı kaparken içeri Refik girdi: “Ne oldu çocuklar?” dedi. “Uf, burası ne kadar havasız!”</p>

  <p class="block">“Havlu arıyordum!” dedi Muhittin.</p>

  <p class="block">“Seni merak ettik! İyisin, değil mi? Kabahat bizde, bu sıcakta içilir mi? Şu odayı havalandırmalı! Sonra kahve yapacağım.” Refik perdeleri, pencereyi, pancurları açtı. Birden içeriye tertemiz, pırıl pırıl bir aydınlık yayıldı.</p>

  <p class="block">Refik: “Ohh ne güzelmiş dışarısı!” dedi. “Bu bahçe ne güzeldir! Esiyor! Kahveyi bahçede içelim. Ağacın altı serinlemiştir. Cırcırböceklerini duyuyor musunuz?”</p>

  <p class="block">“Bir daha ikinizi de göremem artık!” dedi Muhittin.</p>

  <p class="block"></p>

  <p class="block9" id="calibre_pb_73">&nbsp;</p>
</body>
</html>
