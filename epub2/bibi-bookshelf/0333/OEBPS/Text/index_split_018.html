<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117979">3<br class="calibre5" />
  Öğleden Sonra</p>

  <p class="block12">&nbsp;</p>

  <p class="block">Cevdet Bey kendisine yaklaşan Nigân Hanım’ın şikâyetçi yüzünü gördü. Onunla konuşuyormuş gibi, “Canım şuracıkta biraz kestireceğim!” diye düşündü. “Uyumayacağım ki... Kestireceğim. Biraz gözlerimi kaparım, kıpırdanmadan otururum. Belki de bir parça dalarım...” Her zaman oturduğu koltukta oturuyor, bayram yemeğinden sonra günün en keyifli zamanını yaşıyordu, ama tam ve kesin bir öğle uykusuna yatamayacağı için bir eksiklik duyuyordu. Avunmak için, “Birazdan sigara içeceğim!” diye düşündü. Günde üç defa içebildiği sigaranın kokusunu, yakacağı kibritin sesini düşündü. Sonra gözlerinin kapandığını farketti, çünkü yalnızca sesler, kokular ve sıcaklık vardı.</p>

  <p class="block">Yemek masasından, yemek masasıyla mutfağa inen dar ve küçük merdivene açılan kapıdan, içerdeki odalardan, merdivenlerden, bahçeden, ağaçlardan, sokaktan gelip bütün odayı dolduran, pencereleri titreten, kristalleri tınlatan sesleri, bütün o bildik, alışıldık gürültüyle işitiyordu. Nermin’in çocuklarıyla konuştuğunu, Emine Hanım’ın terliklerinin parke üzerinde gezindiğini, ahçı Nuri’nin mutfakta musluğu açıp kapadığını, yemek üzerine su içmekten hoşlanan Ayşe’nin sürahiden su doldurduğunu, Refik’in gazetenin sayfalarını çevirdiğini, bir tramvayın köşeye ağır ağır yaklaştığını duyuyordu. Bütün bu güven verici, tanıdık titreşimler insanı uykuya çağırıyordu. “Ama uyuyamayacağım!” diye düşündü Cevdet Bey, “Fuat gelecek! Fuat ile oturacağız, konuşacağız, geçmişi anacağız... Geçmişi... Bu evi... Buraya doldurduğum bütün bu aile cıvıltısının tarihini... Her şeyin tarihini biliyorum. Evi 1905te aldım. Evlendim, Abdülhamit’e bomba atmışlardı. Sonra Meşrutiyet iyi oldu. Yan bahçeyi de satın aldım. Harpte şeker ticaretinden kazandığım parayla bütün her şeye çekidüzen verdim. Şirket büyüdü. Osman evlenmek isteyince üst kata çıktık. Cumhuriyetten dört yıl sonra... Sonra torunlar geldi. Şimdi içine kömür atılan sobayı altı yıl önce aldık. Her şeyin tarihini biliyorum, çünkü ben yaptım. Maçka’ya işleyen şu tramvay kaç yılında sefere girdi? Kapağı açılan şu kristal şekerliği Nigân çeyiziyle getirdiydi! Ne konuşuyorlar?”</p>

  <p class="block">Nermin: “Hadi bakalım yukarı çıkın, yatın!” diyordu.</p>

  <p class="block">Torunlardan biri: “Şeker yiyecektik!” dedi.</p>

  <p class="block">“Beyefendinin kahvesi şimdi. Küçük bey, siz?” Bu hizmetçi Emine Hanım’dı.</p>

  <p class="block">“Şşşt, gürültü etmeyin!” diye Nigân Hanım fısıldıyordu.</p>

  <p class="block">Birisi ayaklarının ucuna basarak yürüyordu.</p>

  <p class="block">“Hemen odana mı çıkıyorsun?” Bu Perihan’dı.</p>

  <p class="block">Osman: “Yukarda oynamayın!” dedi. “Hemen uyuyun!”</p>

  <p class="block">“Bekçiler geldi, bekliyorlar,” diyordu ahçı Nuri.</p>

  <p class="block">“Fuat Amcalar gelince aşağı inersin! Şimdi güzel güzel uyu bakalım!”</p>

  <p class="block">“Mebrure Teyzelere öbür gün gideceğiz. Yarın Şükran Teyzeler’e gidilecek!”</p>

  <p class="block">“Bu, işte bu!” diye düşündü Cevdet Bey. “Her şey bunun içindi: Bu güven verici sıcaklık, homurdanan soba, kulağı okşayan sesler, saat gibi işleyen bir ev.” Hep uyku gibi geniş ve çekiciydi. Cevdet Bey kısa süren bir sessizliği dinleyerek: “Şimdi beni daha çok farkettiler!” diye düşündü. İstese de uyuyamayacağını anladı. Yemeği fazla kaçırmıştı, canı sigara istiyordu, kahve birazdan gelecekti. Seyretmeleri, saygı duymaları, çevresinde dönüp yaşamaları için gözlerini kapamış, gövdesini de onlara bırakmış gibiydi. “Geziniyorlar, esniyorlar, konuşuyorlar, şeker yiyorlar, gözlerinin ucuyla koltukta oturan bana bakıyorlar... Sonra uyuyacaklar, bayram ziyaretlerine gidecekler... Aaaa!.. Yarın ben Nigân ile o eski paşa konağına gitmek istemiyorum. O paşa oğullarını da görmek istemiyorum... Ama şimdi bunu düşünmek istemiyorum. Şimdi şu hareketi, kokuyu, sesleri dinleyeyim...”</p>

  <p class="block">“Kahve!”</p>

  <p class="block">“Cevdet Bey, kahve!”</p>

  <p class="block">İşte, bunu farkedememişti! Gözlerini açıverdi. Işık gözlerine dokundu, ama hemen alıştı. Karşısında Emine Hanım vardı. Kahve fincanını yanıbaşındaki sehpanın üzerine bırakıyordu. Cevdet Bey, “Sigara içeceğim!” diye düşündü. Sehpanın üzerinden, sabah koyduğu yerden Yaka paketini, kibriti aldı: Bu sigara günün en büyük keyfiydi.</p>

  <p class="block">Günde üç sigaradan fazla içmesini aile doktoru İzak yasaklamıştı. Altı ay önce doktora göre çok ciddi, ama kendisine göre o kadar fazla kulak aşılmaması gereken küçük bir kalp krizi geçirmişti. Sigara büsbütün yasaklanacaktı, ama doktor, Cevdet Bey’in ısrarlarına dayanamamış, sonunda günde üç sigaraya izin vermişti. Cevdet Bey, sabah kahvaltısından ve öğle ve akşam yemeklerinden sonra birer sigara içiyordu. Nigân Hanım paketteki sigaraları sayıyordu. Cevdet Bey, ilk zamanlar birkaç hile yapmaya kalkmış, yakalanmış, Nigân Hanım kıyametleri koparmış, ağlamıştı. Şimdi günün ikinci sigarasını içiyordu. “Sigarayı azalttım, ama hiçbir şey değişmedi!” diye düşündü. “Gene merdivenleri çıktıktan sonra fena oluyor, gene bazan tıkanır gibi oluyor, gene korku içinde yaşıyorum.” Uyuyamayacağı için canı bir kere daha sıkıldı.</p>

  <p class="block">Sigarasını bitirirken orta kattaki sarkaçlı büyük saatin ikiyi vurduğunu duydu. Nigân Hanım Fuat Beyler’in geciktiğini söyledi.</p>

  <p class="block">Cevdet Bey, “Şimdi gelirler... Şimdi gelirler...” dedi.</p>

  <p class="block">Uzun bir sessizlik oldu. Köşeden bir tramvay geçti. Refik gazetesini katlayıp karısıyla yukarı çıktı. Emine Hanım gelip boş kahve fincanlarını aldı. Nigân Hanım pencereden dışarı baktı. Cevdet Bey gözlerinin gene kapanır gibi olduğunu hissetti. Sonra bahçe kapısına bağlı boncuklu çıngırak şıngırdadı.</p>

  <p class="block">Nigân Hanım: “Geldiler!” diyerek ayağa kalktı.</p>

  <p class="block">Cevdet Bey de hareketlerinin her birini teker teker düşünerek, karısının arkasından aynalı hole ağır ağır indi. Nigân Hanım evin kapısını açarken, Cevdet Bey kalın çerçeveli boy aynasında kendini seyretti.</p>

  <p class="block">Gövdesi tatlı, eski bir şarkı gibi yakındı: Kravatı çarpılmış, pantolonu sarkmış, saçları dağılmış, yüzü ve ceketi de buruşmuştu. Büyük ellerini okşuyormuş gibi saçlarının içinden geçirdi. Altmış sekiz yaşındaydı, ama hâlâ gözleri parlıyordu. “Biraz kamburum çıktı, boyum kısalır gibi oldu, ama hepsi bu!” diye düşündü. Herkes ona sokakta gülerek ve sevgiyle bakıyordu. En önemlisi buydu: Çirkin ve sevimsiz bir ihtiyar değildi. Keyiflendiğini hissederek kapıya doğru yürüdü. Fuat Bey’in karısı ve oğluyla hızlı adımlarla basamaklara yaklaştığını görünce coştu.</p>

  <p class="block">“Maşallah efendim, maşallah, maşallah!” diyerek onlara doğru iki adım attı. Fuat Bey’le kucaklaştı. Leylâ Hanım’ın elini sıktı, elini öpen Remzi’nin de başını okşadı. Delikanlının gür saçlarını okşarken hüzünlendi: Yaşlanmıştı artık.</p>

  <p class="block">Karşılama töreni uzun sürmedi. Kadınlar kucaklaştıktan sonra, gövdelerinin üst kısmını hafifçe öne bükerek öpüştüler. Cevdet Bey bu öpüşme huyuna alışamadığını düşündü. Galiba kadınlar da alışamamışlardı. Sanki, öpüştükten sonra birbirlerine bakarken, “Yapılması gerekiyordu, yaptık. Acaba öpüşürken nasıl gözüküyoruz?” diye düşünüyorlardı.</p>

  <p class="block">Oturma odasına geçildikten sonra neşe başladı. Cevdet Bey Fuat Bey’e sevgiyle bakıyor, “işte bir bayram... İşte bir bayram daha!” diye mırıldanıyordu. Nigân Hanım’la Leylâ Hanım soğuktan sözediyorlardı. Leylâ Hanım babasının Şişli’deki evinden yürüyerek geldiklerini söyleyip, sağlıklı bir hareketle omuzlarını geriye atınca, Cevdet Bey uykusunu alamadığını düşündü. Sonra Nigân Hanım da, sabah hayvanlar kesilirken üşüdüğünü söyledi. Cevdet Bey caminin ne kadar soğuk olduğunu anlattı. Bayram namazlarına hâlâ gidiyordu. Leylâ Hanım babasının sağlığının iyi olmadığını söyledi. Cevdet Bey Mustafa Bey’in nesi olduğunu sorunca, Fuat Bey kayınpederinin böbreklerinden rahatsız olduğunu açıkladı. Nigân Hanım Mebrure Teyze’nin kocasının da böbreklerinden şikâyetçi olduğunu, Çırçır’a gittiğini söyledi. Sonra Remzi’nin çok çabuk büyüdüğünü, birdenbire boy atmış olduğunu sözlerine ekledi. Leylâ Hanım oğlunun çok çabuk uzadığını, üstelik dişlerinin de çürüdüğünü söyledi. Nigân Hanım bu sırada, Emine Hanım’dan yukarıya, oğullarına, gelinlerine, kızına, torunlarına seslenmelerini istedi.</p>

  <p class="block">Cevdet Bey, “Herkes uyumuş bile!” diye düşündü. “Kimsenin misafire aldırış ettiği de yok! Yaşlandık biz!” Yukarı kattan oğulları, gelinleri, torunları neşeyle aşağıya indikten, saçılan leblebi taneleri gibi odaya dağılıp konuklarla kucaklaştıktan sonra, Cevdet Bey aynı şeyleri bir daha hüzünle düşündü. “Benim uykum var... Herkes sağlıklı, hareketli...” Kahvenin uykusunu açmadığını aklından geçirerek konuşulanları dinlemeye karar verdi.</p>

  <p class="block">Leylâ Hanım oğlu Remzi’den sözediyor, çocuğun son zamanlarda söz dinlemez olduğunu bir ona, bir ev sahiplerine bakarak anlatıyordu. Anlatırken gülümsediği, tombul oğlu da böyle şeylere alışık olan çocuklar gibi, hafif hafif ayağını salladığı için anlattıkları hoş karşılanıyor, herkes gülümsüyordu. Nigân Hanım da Leylâ’nın sözlerine hoşgörüyle karşılık veriyor, bu yaştaki her çocuğun biraz hırçınlaşacağını, kendi oğullarından örnekler vererek anlatıyor, bu örnekler neşe ve ilgiyle dinleniyordu. Bir ara Nigân Hanım hizmetçiye seslenerek Ayşe’yi çağırmasını istedi. Leylâ onu uzun zamandır görmediğini açıkladı.</p>

  <p class="block">Bu sefer yakınma sırası Nigân Hanım’a geldiği için, kızı hakkındaki şikâyetlerini sabırla ve herkesin beklediği gibi hoşgörüyle dinledi ve çok sevdiğini söylediği Ayşe’yi övmeye başladı. Sonra bir süre, geçen gün Şişhane yokuşunda dört kişinin ölümüyle sonuçlanan ve bütün gazetelerde bol bol sözü edilen tramvay <span class="tab">&nbsp;&nbsp;&nbsp;&nbsp;&nbsp;&nbsp;</span>kazasından konuştular. Nigân Hanım çayın demlenip demlenmediğini sordurttu. Herkes şaşkınlıkla saatine baktı. Zamanın çok çabuk geçtiğinden sözedilmeye başlandı. Bu sırada Cevdet Bey, Fuat Bey’in ortak anıları tazelemek için yeni bir fırsat ele geçirdiğini düşünerek eski dostuna baktı, ama onun başka şeyle meşgul olduğunu gördü: Osman ile Fuat Bey bir bayram ziyaretinde konuşulmayacak kadar ciddi şeylerden sözediyorlardı.</p>

  <p class="block">Cevdet Bey, “Beni aradan çıkarmak istiyorlar!” diye düşündü. Konuştukları şeyin Fuat Bey ile bir zamanlar ortaklaşa kurdukları bir ithalat-ihracat şirketinin geleceğiyle ilgili olduğunu biliyordu. Meşrutiyet’ten, Fuat Bey Selanik’ten İstanbul’a taşındıktan sonra kurulan şirket, Cumhuriyet’ten sonra zayıflamış, son yıllarda gene kendini toparlar gibi olmuştu. Başında Avrupa’da iktisat okumuş bir züppe vardı. Osman onu oradan almak, şirketi de doğrudan kendi şirketine bağlamak gerektiğini savunuyordu. Cevdet Bey ise, Osman’ın düşüncelerini doğru bulmuyor, bu şirketin önemli olmadığını söylüyordu. Fuat Bey ise, her zamanki gibi, kendi yararına olan yenilikleri hoş karşılayan bir tavır takınmıştı. “Beni aradan çıkarıyorlar, ben yaşlandım,” diye düşündü Cevdet Bey. “Fuat da benim kadardır. Ama o geç evlendi. Meşrutiyet’ten sonra evlendi ve iyi de iş yaptı.” Cevdet Bey gözünün ucuyla Leylâ Hanım’a baktı. “Üstelik kendini benim kadar da yormadı... Öküz gibi sağlıklı!” Başka şeylerle oyalanmaya karar verdi. Sanki bir yudum acı ilâç içmiş de ağzındaki tadı unutmak için başka şeyler düşünmesi gerekiyormuş gibi kendini zorladı.</p>

  <p class="block">Sonra başını yukarı kaldırdı. Bu evi satın almadan önce gezerken dikkatini çeken köşelerdeki alçı kabartmalara gözlerini dikti. Defne dalları, irili ufaklı güller arasında şişman melekler uçuşuyorlardı. “Alafranga bir aile kurayım dedim, ama sonunda hepsi alaturka oldu!” diye düşündü. Bir zamanlar rahmetli ağbisinin yaptığı bir şakayı hatırlayarak güldü: “Sonunda hepsi alafranga olmak isteyen alaturka oldular ki, bu da alaturkanın kendine özgü bir türüdür!” Gözlerini meleklerden insanlara indirdi: Konuşuyorlardı. Fuat Bey anlatıyor, Osman başını sallıyordu. Onlara sert sert bakarak bu yakınlıktan hoşlanmadığını göstermek istedi. “Aile ile ticareti birbirinden ayırmayı öğrenseler.” Başını gene yukarı kaldırdı. Meleklerden biri kendisine gülümsüyormuş gibiydi. Gözlerini gerçek dünyaya çevirdi: “Hâlâ konuşuyorlar!” diye mırıldandı. “Bütün sabah elimi öptüler, ama kimse aldırış etmiyor bana.” Sedef takımın ve piyanonun yerleştirildiği odadan bir müzik geldi. Ayşe’nin az önce içeri gittiğini farketti. Müzik ince, dengesiz ve soğuktu: Hiçbir şeyi örtemiyordu. “Nigân da çalardı bir zamanlar. İlk duyduğumda heyecanlanmıştım, başkalarına gururla anlatmıştım, ama hiçbir zaman şu piyano tıngırtısına ısınamadım!” Emine Hanım çayları getiriyordu.</p>

  <p class="block">Çay içilirken Nigân Hanım, üzerinde mavi güller olan porselen fincanların rahmetli anneannesinin hediyesi olduğunu söyledi. Bunu daha önceki bayramlarda da, bu konudaki hatıraları başka fırsatlarda da anlatmıştı, ama hikâyesi gene de alıcı buluyor, herkes dikkatle dinliyordu. Sonra Leylâ Hanım annesinden kalan bir şekerlik ile ilgili anısını anlattı. Perihan da söze karışıp tarif edilen gümüş şekerlikten annesinde de olduğunu söyledi. Nigân Hanım kızına dönerek küçük böreklerden daha da yemesini söyledi. Ahçı Nuri’nin bu börekleri nasıl yaptığından konuşulurken ahçının kendisi geldi ve postacıya bahşiş verdiğini söyleyerek Cevdet Bey’e iki zarf uzattı.</p>

  <p class="block">Cevdet Bey birinci zarfın üzerindeki el yazısını hemen tanıdı. Şirketin muhasebecisi Sadık, Türk Hava Kurumu’nun tebrik kartlarından her bayramda, bir tane yollamayı alışkanlık edinmişti. Cevdet Bey zarfı açtı, bulutlar arasında yol açan bir uçağın resmine baktı. “Hep aynı şeyler!” diyerek iç çekti, ama hüzünlenmedi. “Pişman değilim!” diye mırıldandı. “Yalnız, yaşlandım artık!” Öteki zarfı ağır ağır, endişelenmeden açtı. Bütün aileye ve kendisine saygılar sunan bu imzayı hatırlamaktan korktu. “Neydi o? Kimdi o?” diye söylendi. “Ziya Işıkçı. Tabii Ziya Işıkçı!” İki yıl önce soyadı kanunu çıktığında o da aynı soyadını almıştı. Elindeki kâğıdı göremiyormuş gibi başını ileri geri oynatıyor, sanki harfleri seçmeye çalışıyordu. “Yolladım gitti, asker oldu! Evet asker!” Ziya Işıkçı askerdi, ama hoş bir hatıra da değildi. Cevdet Bey kâğıdı zarfına koydu. “Onca yıldan sonra neden birdenbire bizi hatırlasın?” diye düşündü. Başı bu sefer ileri geri değil, bir şeyi üstüste defalarca düşündüğünde olduğu gibi sağa sola sallanıyordu. Başka şeyler düşünmeye, bu saçma şeyleri de gözünden uzaklaştırmaya karar verdi.</p>

  <p class="block">“Kimden geliyor tebrikler?” Fuat Bey soruyordu.</p>

  <p class="block">Cevdet Bey: “Vefalı birkaç dosttan!” dedi. Suratını astı.</p>

  <p class="block">“Ooo, Vefa’dan tanıdıklarınız mı?”</p>

  <p class="block">“Hayır, hayır! Vefa ile ilgim kalmadığını sen de biliyorsun artık!” dedi Cevdet Bey. Kelimelerin bu saçma oyununa kızarak kaşlarını çattı. Söylenecek hoş bir söz aradı ve yüzü yumuşadı: “Heybeliada’daki evimiz bitiyor!” dedi. Bu yeni bir konu değildi, ama gene de bir konuydu. “Ay sonunda inşallah çatı kapanıyor... Baharda bir gidelim diyorduk. Tabii sizler de geleceksiniz! Yeni vapur koymuşlar. Köprüden iki saatte gidiliyor!”</p>

  <p class="block">“Çok sevindim!” dedi Fuat Bey.</p>

  <p class="block">“Evet, yazlık ev konusunu da bitirdik böylece!” dedi Cevdet Bey. Nigân Hanım’a bir gözattı. Sonra utanarak, pencereden dışarı, Nişantaşı Meydanı’na baktı.</p>

  <p class="block">Hava kararırken dış kapının çıngırağı bir kere daha şıngırdadı. Sonra aynalı holden, merdivenlerden çığlıklar, bağrışmalar duyuldu. Torunlardan biri kahkaha attı.</p>

  <p class="block">Az sonra, iri yapılı, geniş omuzlu, yakışıklı bir delikanlı içeri girdi.</p>

  <p class="block">Kapının aralığından bakan ahçı: “Ömer Bey’i ilk ben gördüm ve tanıdım!” dedi.</p>

  <p class="block">Cevdet Bey, bu hareketli, cıva gibi çocuğa bakarken: “Ömer’miş. Nasıl tanımadım?” diye düşündü. Öpmesi için ona elini uzatırken delikanlının gözlerinin parlaklığına şaştı. Ötekilerle el sıkışması, bayramlaşması için ona biraz vakit tanıdı. Sonra üzerinden gençlik ve sağlık fışkıran delikanlının yakınına oturmasını isteyerek, hemen yanındaki sandalyeyi gösterdi.</p>

  <p class="block">“Gel buraya, gel de bana anlat bakalım! Ne yaptın oralarda? Şimdi ne yapacaksın, oraları nasıl, anlat bakalım!”</p>

  <p class="block">“Şimdi Sivas-Erzurum hattında çalışmayı düşünüyorum!” dedi delikanlı.</p>

  <p class="block">“Taa Sivas’ta mı?” dedi Cevdet Bey. Başını salladı. “Aferin, aferin! Peki Avrupa’da ne yaptın? Oraları nasıl, anlat da dinleyelim.”</p>

  <p class="block">Ömer orada ne okuduğunu, hangi şehirde kaldığını, gündelik hayatının nasıl olduğunu anlatmaya başladı, ama az sonra Cevdet Bey onu dinlemediğini, dikkatini çeken şeyin onun anlattıkları değil, odaya yaydığı, hareket ve gençlik olduğunu anladı. Herkes Avrupa’dan gelmiş, Avrupa’yı anlatan şu sağlıklı ve akıllı delikanlıyı dinliyor, sanki herkes onun sözlerine değil, odayı dolduran gençliğine tutuluyordu. Ona bakarlarken kendilerinde bulunmayan, Ömer’de bol bol bulunan, ama ne olduğu da anlaşılamayan gizli bir değeri ortaya çıkarmaya çalışıyormuş gibiydiler. Bu gizli değeri bulup ortaya çıkaracaklar, sonra bundan kendileri de yararlanacaklardı. Cevdet Bey bir süre sonra, “Gençler... Gençler başka...” diye mırıldandı. “Demin elimi öptü. Ama ötekiler gibi, eski bir biblo, saygı duyulmazsa kırılıverecek bir eşya gibi bakmadı bana... Bunu nereden öğrendi? Oradan mı?” Derin derin soluyarak iç geçirdi.</p>

  <p class="block">Oralara kendisi de bir kere Nigân Hanım ile gitmişti. Evliliklerinin ikinci yılında Avrupa’yı gezmişler. Berlin’de bir süre kalmışlardı, ama bir daha da gitmemişlerdi. Bütün ticari hayatı dışarısıyla alışveriş olmasına rağmen, Cevdet Bey oralara gitmeyi boş bir masraf olarak değerlendiriyordu. Para harcanacaksa şirkete ya da Heybeliada’daki ev gibi kalıcı şeylere harcanmalı diye düşünürdü. Şimdi ilk defa bu inancının sarsıldığını sanmıştı, ama bu düşüncenin de fazla üzerinde durmadı. Çünkü böyle anı kırıntıları ve yeni düşünceler, içinde artık boş ve gereksiz bir yorgunluktan başka bir şey uyandırmıyordu. “Uyumak istiyordum!” diye söylendi. Sonra yeniden Ömer’i dinlemeye karar verdi, ama o da eğlenceli bir şey söylemiyordu artık: Nigân Hanım’a dönmüş, teyzesiyle eniştesini anlatıyor, trende Sait Bey’i gördüğünü söylüyor, Nigân Hanım da düğünlerinin orada yapıldığını anlatıyordu. Sanki kadınlar, az önce aradıkları şu gizli değeri bulamayacaklarını anlamışlar, değerin büyüsünü öldürmek için de Ömer’e sıradan sorular sormaya, onu kendilerine benzetmeye karar vermişlerdi.</p>

  <p class="block">Çaylar tazelenirken Ömer ile Refik yukarı çalışma odasına çıkacaklarını söyleyerek kalktılar. Cevdet Bey kendisini yalnız bıraktıkları, beraberlerinde odaya yayılan o sağlıklı, hareketli gençliği de alıp götürdükleri için onlara kırıldı. Ömer’in arkasından bakarken, “Acaba beni nasıl buldu?” diye düşündü. Orta kattaki tıkırtılı saat altıyı vurunca da bir yorgunluk hissetti. Sabah erken kalkmıştı, ta Akhisar’da edindiği alışkanlıkla bayram namazı için Teşvikiye Camii’ne gitmiş, üşümüş, öğleye doğru likör içmiş, öğle yemeğini fazla kaçırmış, uyuyamamış, bayram sohbetine fazla katılmamış, insanları ve kendini dinlemişti. Bir bayram ikindisiydi şimdi; hiçbir şey eksik değildi. Fazladan, insana nem gibi yapışan ağır bir tatsızlık duygusu vardı. “Şimdi uykudan başka bir şey istemiyorum!” diye düşündü Cevdet Bey. Çenesini aşağı sarkıtarak, ama dudaklarını aralamadan keyifle esnedi, gözünden yaşlar fışkırdı.</p>

  <p class="block9" id="calibre_pb_19">&nbsp;</p>
</body>
</html>
