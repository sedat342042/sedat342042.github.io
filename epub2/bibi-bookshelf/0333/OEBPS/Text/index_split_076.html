<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118037">61<br class="calibre5" />
  Curcuna</p>

  <p class="block12">&nbsp;</p>

  <p class="block">Ayşe kapıyı açtı, mutfağa girdi ve, “Sevgili oncağızları her zamanki gibi gene bir işin başında görüyor ve gülümsüyorum!” diye düşündü.</p>

  <p class="block">“Ayşe Hanım, bugün siz mutfağa hiç girmeyin!” dedi Emine Hanım.</p>

  <p class="block">“Niye? Bir yardımım dokunur belki. Sana biraz portakal soyayım mı? Kadayıf için!”</p>

  <p class="block">“Bugün, bugün hele hiç karışmayın! Ah, ben nişanlanıyor olsam!.. Elbisem kirlenir! Ne de yakışmış!..” Ahçı Yılmaza dönerek: “Şuna bak, bak,” dedi Emine Hanım.</p>

  <p class="block">Yılmaz gözünün bir yere takılmasından korkuyormuş gibi Ayşe’ye bir an baktı ve başını önüne çevirdi.</p>

  <p class="block">Ayşe’nin içinden, “Bak, bak, bugün bakabilirsin!” demek geldi, ama yalnızca gülümsedi. “Beni seviyorlar, herkes beni seviyor!” diye düşündü. “Mutfağımızda çalışıyorlar. Misafirlere güzel yemekler yapıyorlar. Mutfağımız sıcak... Pencereden bahçe gözüküyor: Bizim bahçe... Onları burada bırakıp dışarı çıkıyorum!” Merdivenleri tırmandı, salona girdi. “Ne kalabalık, ne şenlik, ne curcuna, ne güzel, ne neşe!” diye mırıldandı. “Nereye gideyim? Her yere gidebilir, herkesle bir çift söz konuşabilir, hemen gülebilirim... İşte orada resim çekiliyor. Ben de Atiye Hanım’ın yanına...”</p>

  <p class="block">“Bekleyin, bekleyin o da geliyor!” diye seslendi Güler Hanım. Yanında Ayşe için yer açtı.</p>

  <p class="block">Ayşe onlara doğru yürürken: “Resim çekiliyor. Koltukta üç kişi oturuyor olacağız: Leyla Hanım, Güler Hanım ve ben!” diye düşündü. “Arkada Osman ağbim, Fuat Bey ve Sait Amca. Buna yıllar sonra bakacağım!”</p>

  <p class="block">Flaş parladı. Atiye Hanım: “Bir kere daha şey edelim!” dedi.</p>

  <p class="block">“Remzi Bey siz de geçsenize...”</p>

  <p class="block">Ayşe, “Evet, evet tam bir bey o!” diye düşündü.</p>

  <p class="block">Bir daha resim çekildikten sonra Ayşe ayağa kalktı. Sedef odasının önünde Fuat Bey yakın dostu Semih Bey ile konuşuyordu. Ayşe bakışlarıyla onlara, “Bana bir şey söylemek istiyorsanız, takılmak, şaka yapmak istiyorsanız yapın işte!” diyerek geçti. Onlar yalnızca, onu gördüklerini, onu görünce neşelendiklerini gösteren bir tavırla gülümsediler. “Bana gülümsediler!” diye düşündü Ayşe. “Fuat Bey, gelecekteki kayınpederim ve sabun tüccarı Semih Bey!”</p>

  <p class="block">“Alıştın mı yüzüğe?” Şükran Teyze’ydi bu. Piyanonun yanındaki bir sandalyede oturuyordu.</p>

  <p class="block">“Alıştım teyzeciğim!”</p>

  <p class="block">“Canım benim! Ne şeker değil mi?” Şükran Teyze Semih Bey’in karısına dönerek gülümsedi.</p>

  <p class="block">“A, demek onlar önceden tanışıyorlar!” diye düşündü Ayşe.</p>

  <p class="block">“Herkes herkesi tanıyor! Herkes gülüyor. Herkes birlikte. Ben de onlar gibi olacağım, yaşayacağım!”</p>

  <p class="block">“Piyano çalıyor musun hâlâ?”</p>

  <p class="block">“Canım çekerse!”</p>

  <p class="block">“Sakın evlenince bırakma! Remzi piyano seviyor mu?”</p>

  <p class="block">Ayşe cevap olarak gülümsedi, piyanonun başına geçti, kapağını açtı, parmaklarını tuşların üzerinde gezdirdi, ama çalmadı. “Sevgili piyano!” diye düşündü. “Sevgili sedef odasında.” Gene gülümseyerek kalktı, eşyalara baktı. “Sedef takımlar... Koltuklar... Küçükken örtülerindeki yaldız bacaklarıma batardı, oturamazdım. Gene de seviyorum o koltukları.” Kadınların kendi aralarında bir sohbete başladıklarını farkederek odadan çıktı. “Sevgili büyük, büyük oda... Avizemiz... Yüksek tavanlara bakıyorum... Küçükken beni korkutan o melekler... Babamın sevdiği koltuk... Kadife kaplı koltuklar... Ayaklı lambanın boğumları... Büfenin camekânlarında sevgili annemin sevgili porselenleri... Bugün hangi takımı çıkarmıştı? Üzerinde mavi güller olanları mı? Ama onlar kırıla kırıla eksildiler.” Aliye Hanım’a ve sonra avukat Cenap Bey’e gülümseyerek merakını doyurmaya büfeye doğru yürüdü. “Tabii kırmızılar!” Sonra her zamanki koltuğunda oturan annesinin yanına gitti.</p>

  <p class="block">“Eee, nasılsın bakalım, kızım, memnun musun?” dedi Nigân Hanım.</p>

  <p class="block">“Evet!”</p>

  <p class="block">Osman: “Hepimiz memnunuz!” dedi. Cevdet Bey’in koltuğunda oturuyor, sigara içiyordu.</p>

  <p class="block">“Yazık Perihan yok!” dedi Nigân Hanım.</p>

  <p class="block">Refik: “Anne, çok hasta, biliyorsunuz!” dedi. “Ateşi otuz sekizdi öğleden sonra.” Ayşe’ye döndü: “Ne kadar gelmek istediğini, bilmem söylemeye gerek var mı?”</p>

  <p class="block">“Tabii, tabii... Hem şimdi o...” dedi ve Ayşe gülümsedi. “Çocuğu olacak!” diye düşündü. Ayağa kalktı: “Benim de çocuğum olacak. Şimdi nereye gidiyorum? Nişanlımın yanına! Benim de çocuğum, sedef takımları, eşyalarım...”</p>

  <p class="block">Remzi bir arkadaşıyla konuşuyordu. Arkadaşı uzun boylu ve ince uzun boyunlu olduğu için Remzi onunla her konuşuşunda yaptığı gibi başını yukarı kaldırmış, arkadaşı da kamburunu çıkarmıştı. Ayşe, “Evet, biraz şişman, ama herkes gibi!” diye düşünerek Remzi’ye sokuldu. Remzi yeni aldığı bir gramofondan ve plaklardan sözediyordu. Artık bir eşyadan sözederken onun yalnız kullanış özelliklerinden değil, fiyatından da sözediyorlardı. Remzi, Fuat Bey ile birlikte yazıhaneye gidip gelmeye başlamıştı. Arkadaşı da avukatlık stajı yapıyordu. O da galiba yakında nişanlanacaktı. Ayşe: “Sonra birbirimize ziyarete gideceğiz, yemekler yiyeceğiz, güleceğiz!” diye düşündü ve yanlarından ayrıldı. “Konuşuyorlar...” Bir kahkaha duydu. “Şimdi nereye gidiyorum? Ah muhasebeci Sadık Bey! Niye o kadar köşede kalmışlar?” Onlara, onları sevdiğini göstererek baktı ve ilk defa gördüğü bir çocuğa da aynı gülümseyişle yaklaştı. Çocuğa sokuldu ve eğildi. Eğilirken bir elbise hışırtısı duyunca başını kaldırdı.</p>

  <p class="block">“Ah, bu sizinki mi, Kadriye Hanım?”</p>

  <p class="block">“Yaa, büyümüş değil mi?”</p>

  <p class="block">“Ama sıkılıyor galiba?” dedi Ayşe.</p>

  <p class="block">“Sıkılmaz, canım. Gürültüden korktu. Bak sana bir şey diyeceğim. Gün geçtikçe annene benziyorsun!”</p>

  <p class="block">“Sahi mi?”</p>

  <p class="block">“Evet! Ben babana benzeyeceksin sanıyordum ama... Gözlerini kırpıştırıyorsun! Kaçsın sen şimdi?”</p>

  <p class="block">“On dokuz!” dedi Ayşe ve gülümseyerek, başka yerlere yetişmesi gerekiyormuş gibi sabırsızlanarak acele acele yürüdü.</p>

  <p class="block">Bir an Kadriye Hanım’ın arkasından baktığını hissetti. “Kadriye Hanım!” diye düşündü. Ünlü kadın doktoru Agâh Bey’in karısıydı. Agâh Bey’in oğullarını da tanıyordu. Bütün o aileyi gözünün önüne getirerek: “Biz de onlar gibi olacağız!” diye düşündü. “Üstelik bizim daha çok şey yapmaya gücümüz yetecek!” Osman bir kere bu evliliğin şirketler için de bir talih olduğunu söylemişti. “Evimiz!” diye düşündü. Gözünün önünde bir apartman dairesi canlandı. Bu daire hep gözünün önünde canlanıyordu: Sevdiği, çeşitli evlerin odaları, odaların içindeki mutluluk dairede yanyana geliyordu. Sonra bir köşede konuşan Sait Nedim Bey ile Nermin’e yaklaştı. Atiye Hanım da oradaydı. Sait Bey köpeğinden sözediyordu. Ayşe’yi görünce bir an sustular, ama sonra Atiye Hanım Ayşe’nin elbisesini övünce yeniden köpekten sözetmeye başladılar. Ayşe, “Ben de evime köpek alır mıyım?” diye düşündü, ama kendisine böyle bir şeyi yakıştıramadı. Remzinin de köpeklerden, evin içinde küstah küstah gezinecek bir hayvandan hoşlanacak insan olmadığını düşündü. “O nasıl bir insan?” diye mırıldandı ve düşünmeden şu karşılığı verdi: “İyi, eli açık, iyi yürekli, centilmen...” Daha başka kelimeler de vardı galiba, ama dilinin ucuna gelmiyordu. Sait Bey savaştan sözetmeye başladığı için oradan da ayrıldı.</p>

  <p class="block">“Şimdi nereye?” diye düşünüyordu ki, Refik ağbisini gördü ve kederlendi. “O niye öyle oldu?” diye mırıldandı. “Niye öyle sessiz, düşünceli, hüzünlü oldu benim ağbim?” Refik’e doğru yürürken: “Eskiden ne neşeliydi!” diye düşündü. “Eskiden ben neşesizdim, asık suratlıydım, o neşeliydi. Bana takılırdı, örgülü saçlarımı çekiştirirdi, canımı yakmadan alay ederdi benimle!” Refik’in karşısına geçip oturdu.</p>

  <p class="block">“Perihan nasıl?”</p>

  <p class="block">“Ateşi var! Bitkin. Grip...” dedi Refik.</p>

  <p class="block">Nigân Hanım: “Bari çocuğu getirseydin!” dedi.</p>

  <p class="block">“Üşütür diye düşündük!”</p>

  <p class="block">“Hiçbir şey olmaz!” dedi Nigân Hanım. Üç çocuğuna da teker teker bakarak: “Ben sizi altı aylıkken en soğuk havalarda dışarı çıkarırdım!”</p>

  <p class="block">“Ooo aile meclisi mi toplandı?” Sait Nedim Bey neşeyle gülümsüyordu. Savaş sözü bitmişti.</p>

  <p class="block">“Ah, Cevdet Bey!” diye mırıldandı Nigân Hanım. Duvardaki resme bakıyordu. Başını bir süre sağa sola salladı ve döndü: “Şuraya otursanıza Sait Bey!” dedi. “Siz Cevdet Bey’i iyi tanırsınız. Sizin konağınızda, Nedim Paşa’nın konağında biz...”</p>

  <p class="block">“En iyi tanıyan Fuat Bey’dir. O anlatsın!” diyerek Sait Bey kalktı. Semih Bey’le konuşan Fuat Bey’e doğru yürüdü. Ona birşeyler söyledi. Fuat Bey gülümsedi, ağır ağır yürüyerek yanlarına geldi, oturdu.</p>

  <p class="block">Nigân Hanım, Fuat Bey’den rahmetliyi anlatmasını rica etti. Evde, odalarda hiç bilmeyen, durmadan canlanan, parlayan, dalgalanan bir uğultu vardı. Fuat Bey, Cevdet Bey’i ilk Selanik’ten İstanbul’a dükkân açmak için geldiğinde tanıdığını söyledi, hırıltılı bir sesle homurdanarak bunun hangi yıl olduğunu çıkarmaya çalıştı.</p>

  <p class="block">Ayşe sessizce ayağa kalktı. Hâlâ arkadaşıyla konuşan Remzi’ye doğru yürüdü ve birden: “Söyleyin bakalım ne konuşuyorsunuz?” dedi.</p>

  <p class="block">Ona gülümsediler. Kamburunu çıkaran delikanlı birşeyler söyledi. Ayşe güldü. Büfeye doğru yürüdü. “Porselenler!” diye düşündü. “Teyzelerim, eski konak! Bugün nişanlandım. Şimdi, büyük salonumuzda yürüyorum. On dokuz yaşındayım. Sesleri, neşeyi, insanları duyuyorum. Bu tatlı, dalgalı uğultuyu duyuyorum. Nereye gidiyorum? Mutfağa!” diye düşündü. “Oradalar oncağızlar... Ama burası ne kadar sessiz!”</p>

  <p class="block">“Bak, gene geldin!” dedi Emine Hanım.</p>

  <p class="block">“Bakayım bir, ne yapıyorsunuz, dedim.”</p>

  <p class="block">“Tatlıyı koyduk şimdi fırına!” dedi Yılmaz.</p>

  <p class="block">Ayşe, “Aaa konuştu!” diye düşündü. Ahçı Nuri’yi hatırladı. Babasını hatırladı. Cezmi’yi hatırladı. İş olsun diye buzdolabını açıp su içti. Su içerken buzdolabının üstündeki bir gazeteyi okudu. Bardağı küpün yanına bıraktı. Mutfaktan çıktı, ama merdivenlere değil, o dar karanlık koridora doğru yürüdü. Çamaşırlıktan, hizmetçi odasından ve alaturka heladan çıkan kokular koridorda ona çocukluğunu hatırlatmak için gene sabırla birikiyordu. Kokuyu içine çekerek, “Çekirdek!” diye mırıldandı. “Leylek leylek lekirdek... Seyahatler, Avrupa gezileri, eğlenceler...” Merdivenlere doğru yürüdü. Basamakları tırmanıyordu. “Evler, eşyalar, odalar, çocuklar, yıllar, fotoğraflar, halılar, perdeler ve uğultu. Ne güzel! Gene bıraktığım gibi. Ne curcuna, ne karmaşa, ne neşe! Hayat! Nereye gideyim?”</p>

  <p class="block9" id="calibre_pb_77">&nbsp;</p>
</body>
</html>
