<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118031">55<br class="calibre5" />
  Sünnet</p>

  <p class="block12">&nbsp;</p>

  <p class="block">“Şimdi söyle bakalım evlât, bu bardaktaki nedir?” dedi hokkabaz.</p>

  <p class="block">“Sudur efendim!” dedi oğlu. Gerçekten oğluydu.</p>

  <p class="block">“Biz bu suyu nereden doldurduk? Karadeniz’den mi, Bahri Hazer’den mi, yoksa Hint denizinden mi, yoksa şuradaki kuyudan mı?”</p>

  <p class="block">“Oradaki kuyudan arabacılar dolduruyor!” dedi Osman.</p>

  <p class="block">Hokkabazın anlaşılmayan şakalarına gülemedikleri, ama gülmeye de hazır oldukları için balkonda oturan herkes gülmeye başladı. Heybeliada’daki evin kuyusuna dadanan, atlarını bahçenin ucuna yanaştırıp sulayan arabacılarla bir türlü başedilemiyordu. Nigân Hanım bu cansıkıcı konu açıldığı için alışkanlıkla suratını buruşturur gibi yaptı, ama sonra neşeye katıldı. Bugün neşeli olması gerekiyordu, çünkü torunu Cemil sabah sünnet olmuştu.</p>

  <p class="block">“Şuradaki kuyudan doldurduk!” dedi çocuk.</p>

  <p class="block">Kendi şakalarına değil, anlayıp denetleyemediği başka şakalara gülündüğü için dertlenen hokkabaz elindeki değneği oğlunun sırtında iki kere şaklattı: “Ne gülüyorsun, gülme, dinle!” dedi. Balkondaki çocukların ve yatakta yatan sünnetlinin yalnızca değneğin vuruşlarına güldüklerini anlamıştı. Değneği bir kere daha oğlunun sırtında şaklatıp: “Bize bir yardımcı gerek!” dedi. “Kim yardım etsin bize efendim?” Bunu Cemil’e sormuştu.</p>

  <p class="block">Cemil bir balkondan çok terası andıran geniş çıkıntıda sandalyelerde, şezlonglarda oturan konuklara ve yakın akrabalara tek tek baktı.</p>

  <p class="block">“Sait Bey Amca!”</p>

  <p class="block">“Olmaz!” dedi hokkabaz.</p>

  <p class="block">“Fuat Amca... Peki, Refik Amca...”</p>

  <p class="block">“Olmaz, olmaz... Senin ne kadar çok amcan varmış yavrucuğum?</p>

  <p class="block">Ama olmaz. Arkadaşlarından, çocuklardan birini seç!”</p>

  <p class="block">Cemil, adalı arkadaşlarından birini işaret etti. Hokkabaz utanan çocuğu kolundan tutup ortaya çekti. Bir sessizlik oldu. Kimse galiba hoşlanmamıştı bu hokkabazdan. Kendilerine benzemiyor, gülmek ve güldürmek için kendilerinin aradığı şeyleri aramıyordu. Konuklarla acıdığı hokkabaz arasında, bir anlayış köprüsü kurmak geliyordu Refik’in içinden, ama bunun için ne yapması gerektiğini bulamıyordu.</p>

  <p class="block">Hokkabaz bardaktaki sudan bir yudum içti. Ergenlik çağına giren oğluna bir yudum içirdi. Sonra ortaya çektiği askılı, kısa pantolonlu, teiniz giyimli çocuğun ağzına bardağı yaklaştırarak: “Şimdi küçük beyimiz de lıkır lıkır içecek ve su göbeğinden akacak!” dedi. Bir yandan da elindeki kırmızı bir bezle alnındaki, boynundaki terleri siliyordu.</p>

  <p class="block">“O bardakla <i class="calibre6">ne bois pas</i>!” diye atıldı çocuğun kenarda oturan annesi.</p>

  <p class="block">“Tabii, sakın!” dedi Nermin. Köşeden olup biteni gülerek seyreden Emine Hanım’a seslendi: “Çabuk temiz bir bardak getiriver.” Ağzına bardak dayanan çocuk şaşırmış, korkmuştu. Dudaklarını sımsıkı kapamış, yanlış bir şey yapmamak için annesine bakıyordu.</p>

  <p class="block">Hokkabaz: “Bardak istemez... Tamam, tamam içti işte!” dedi öfkeyle. Oysa çocuk içmemişti. Hokkabaz oğlundan aldığı bir boruyu çocuğun göbeğine dayayıp ucunu açtı. “İşte göbeğinden de akıyor!” dedi. Su borunun ucundan balkona dökülüyordu. Hokkabaz bunun da hoş karşılanmayacağını anlayarak borunun ucunu kapadı. Sonra değneği bir kere daha oğlunun sırtında şaklattı, arkasından külahını düşürür gibi yaptı. Çömelerek yerdeki külahını aramaya başladı. Oğlu üstüne bastığı için bulamıyor, çocuklar da gülüyordu.</p>

  <p class="block">Nermin: “Bu da çok alaturkalık canım!” dedi.</p>

  <p class="block">Sait Nedim Bey: “Aslında Karagöz’ün iyi oynatılanı hoş olabilir!” dedi. “Ama ramazan ve sünnet eğlencelerinden ben de pek hoşlanmam! Bir kere Naşit’i seyrettim, niye gülüyorlar anlamadım. Babam, ama, severdi.”</p>

  <p class="block">Atiye Hanım gülen çocukların, hokkabazın ve yatakta yatan Cemil’in gözükeceği açıyı bulmuş, resim çekiyordu.</p>

  <p class="block">Nermin, Osman’a döndü: “Nereden buldun bu adamı?”</p>

  <p class="block">“Canım ne var!” dedi Osman. “Turgut Beyler de çağırmışlar. Çocuklar da gülüyorlar işte!”</p>

  <p class="block13">Refik hokkabazı korumak için birşeyler söylemek istedi, ama gene aklına bir şey gelmedi. Yalnızca: “Sevimli bir adam!” dedi, ama sözünden utanarak Karagöz ve ortaoyunu hakkında kitaplar okumaya karar verdi. Sonra adamın hünerinin söze değil, göz oyununa dayandığını düşünerek bunun gerçek bir hokkabazsa bir gözbağcı olması gerektiğini içinden geçirdi. Ama adam kimsenin yutmadığı bir kutu oyunuyla, bu saçma su oyunundan başka bir şey de yapmamıştı.</p>

  <p class="block">“Bunlar sünnetçilerle ortak çalışıyor galiba...” dedi Fuat Bey.</p>

  <p class="block">“Zavallı bir adamcağız!” dedi Güler Hanım.</p>

  <p class="block">Refik, Güler Hanım’a baktı. Sonra Perihan’ın çocukla birlikte odada olduğunu hatırlayarak içeri girdi. Küçük Melek az önce hokkabaz ve oğlu, kafalarında külahlarıyla balkona çıkınca korkup ağlamaya başlamıştı. Herkes gülmüştü buna, ama Refik şimdi hokkabaz için üzülüyordu. Perihan ile Melek’i arka odada değil, orta odada pencerenin önünde buldu. Perihan çocuğa çay içiriyordu.</p>

  <p class="block">“Ayşe ile Remzi, Melek’i denize götürecekler.”</p>

  <p class="block">“Belki, onlar yalnız gezmek isterler!” dedi Refik.</p>

  <p class="block">“Yok! Kendileri istediler... Senin nen var? Gene sıkılıyor musun? Gelmekle kötü mü ettik?”</p>

  <p class="block">Refik’in “doğru dürüst bir hayat” için yapılması gereken şeyleri yazacağı, ama bir türlü bitiremediği program çalışmalarının ve evdeki hayatın ilk sonucu olarak bu yaz Heybeliada’ya gitmemeye karar vermişlerdi. Herkes haziranın başında gidince bütün ev kendilerine kaldığı için sevinmişler, sonbaharda evden temelli ayrılmayı da tasarlamışlar, ama temmuz sonunda sıcaklar bastırıp küçük kızın bacaklarında ve kollarında tuhaf kızarıklıklar görünce de Cemil’in sünnet olacağı hafta adaya gelmişlerdi.</p>

  <p class="block">“Yoo, niye kötü olsun? İyi ettik! Biraz açıldık,” dedi Refik.</p>

  <p class="block">“Ama sen yarın dönüyorsun...”</p>

  <p class="block">“Canım sıkıntıdan değil, Muhittin ile Ömer’i görmek için döndüğümü biliyorsun. Pazartesi akşam Osman ile döneceğim!”</p>

  <p class="block">“Ne diyor Ömer?”</p>

  <p class="block">“Söyledim ya... Telefonda çok az konuşabildik. Dört gün önce Kemah’tan döndüğünü söyledi... Beni görmek istiyormuş. Ben de Muhittin’i aradım. Hesap ettim: Üçümüz Ömer nişanlandığından beri, iki buçuk senedir birlikte olmamışız.”</p>

  <p class="block">“Ömer o kızı bıraktı mı?”</p>

  <p class="block">“Bilmiyorum. Bu baharda artık evleneceklerdi. Ama gene bir şey olmadığına ve o da aylardır Kemah’ta hiçbir şey yapmadan...”</p>

  <p class="block">Perihan: “Ben de geleyim mi yarın seninle?” dedi.</p>

  <p class="block">“Ne yapacaksın sen orada? Biz evde oturup aramızda konuşacağız...”</p>

  <p class="block">“Ben de yukarıda çocukla seni beklerim!” dedi Perihan. Refik’in yüzünü görünce aceleyle ekledi: “Peki, peki gelmem. Öyle söyleyivermiştim... Ama seni onlarla oturup konuşurken, ciddi ciddi tartışırken düşünmek hoşuma gitmiyor. Onların o bekâr erkek hallerinden, içki içen, her şeyi küçümseyen...”</p>

  <p class="block">“Bir defa, biliyorsun, artık Muhittin içmiyor. Sonra her şeyi küçümsediğini sanmıyorum Muhittin’in. Saçma da olsa bir inancı var. Ömer’in de...” diye Refik anlatmaya başladı. Sonra birden irkilerek, “Yapma Perihan, ne olur böyle düşünme, onlar benim en iyi arkadaşlarım!” dedi ve karısının yanına oturdu.</p>

  <p class="block">“Gene içine şüpheler atacaklar...” dedi Perihan. “Hadi teker teker onları görmene bir şey demiyorum. Ama ikisi birlikte olunca sen...”</p>

  <p class="block">“Lütfen bu konuyu şimdilik kapayalım!” diyerek Refik kapıyı işaret etli. Ayağa kalktı.</p>

  <p class="block">Ayşe, arkasından Remzi içeri girdiler. Ayşe çocuğu kucağına aldı. “Sana denizi göstereceğiz!” dedi.</p>

  <p class="block">Perihan gülümsüyordu. Şişman ve iri olan Remzi çocuğun yanında daha da hantallaşmıştı. Refik odadan çıkmadan önce onlara bakarak: “Bunlar da evlenir, çoluk çocuğa karışırlar,” diye düşündü. Ara merdivenlerden aşağı indi. Su tulumbasının durduğu, çamaşırların yıkandığı odada hokkabazla çocuğu gördü. Çantalarını topluyorlardı. Refik onların gönlünü alması gerektiğini düşünerek içeri girdi.</p>

  <p class="block">“Usta, çok güzeldi. Tebrik ederim!”</p>

  <p class="block">“Sağol!”</p>

  <p class="block">Refik bu sefer yaptığı programa uygun bir biçimde, halkla yakınlıklar kurması, yeni şeyler öğrenmesi gerektiğini düşünerek: “İşler nasıl usta?” dedi.</p>

  <p class="block">“Şimdi işler iyi, sünnet mevsimi, ama sonra kesilir!” dedi usta. “Bir de ramazanda iş olur!”</p>

  <p class="block">Refik bunu önceden biliyormuş, ustanın dertlerini sonuna kadar anlıyormuş gibi hissederek, ya da böyle hissetmek isteyerek: “Tabii ramazanda, ramazanda!” diye tekrarladı. “Peki başka zaman ne yaparsınız?”</p>

  <p class="block">“Ben esasında yorgancılık yaparım efendim. Kışları da çocuk köye dönerdi. Alay ediyorlarmış, istemedi. Yorgancılığı da öğretemedim. Dediler ki, bu çok yetenekli, bunu okuluna ver, oyuncu olsun. Götürdüm, diploma olmayınca olmaz dediler. Ben şimdi bunu ne yapayım? Kış geliyor. Köye mi yollayayım? Bende de bir şey yok ki... Nefes darlığı da var. E köye gidip rençberlik de yapamaz!”</p>

  <p class="block">Refik hemen bir çözüm yolu bulması gerektiğini düşündü: “Bir iş bulmalı bu delikanlıya değil mi?”</p>

  <p class="block">“İş olsa! İş nerede? Siz zenginsiniz, imkânınız vardır!” Çocuğa döndü: “Hadi al çantayı!”</p>

  <p class="block">Refik bir an çocuğa depolarda iş bulmayı düşündü, ama aklına hemen Osman geldi. “Vallahi ustacığım...” diye mırıldandı.</p>

  <p class="block">“Evet, evet, biz Turgut Bey’lere gidiyoruz, efendim!” dedi hokkabaz.</p>

  <p class="block">Refik: “İş konusunda görüşmek istersek!” dedi ve yazıhane ve şirketle ilgili düşüncelerle birlikte dilinin de değiştiğini anlayarak utandı. “Ben bir soruşturayım!” dedi. Hokkabaz ve oğlunun arkasından bahçeye kadar yürüdü. “Tabii, onları teker teker kurtarmaya kalkışmak olanaksız!” diye düşündü, ama avunmadı. Dışardaki merdivenlerden tırmanıp çitlenbikle sarılı parmaklıklar boyunca yürüdü: “Onları topyekün kurtarmak için ne yapıyorum peki?” Ziraat bakanlığının yayımladığı kitabını düşündü. Kitabı, bir profesörün alaycı bir dille yazdığı ve daha çok kendi ansiklopedik bilgisini yansıtan: “Ütopyalar ve Hakikatlerimiz!” adlı makaleden başka hiçbir yankı yapmamıştı. “Zaten oradaki düşünceler yanlıştı...” diye söylendi. “Bize asıl gereken kültüre ilişkin önlemler. Bunların ne olduğunu araştırıyorum. Daha önemlisi, bizi bunlara yöneltecek hayat tarzını bulmaya çalışıyorum!” Ama gene avunmamıştı. Kendini yatıştırmak için: “Yarın Ömer ve Muhittin ile ne güzel konuşacağız!” diye düşündü. Biraz gülünç bulunmaktan çekindiği, biraz da artık onların düşüncelerinin başka noktalarda odaklaştığını bildiği için, onlarla istediği gibi konuşamayacağını seziyordu; ama gene de bunu düşününce rahatladı. Balkonda Sait Nedim Bey ile Nermin’in arasında oturan Osman’ın yanındaki boş sandalyeye oturdu.</p>

  <p class="block">“Hokkabaz gitti. Oğlu yetenekli, ama iş bulamıyormuş! Biz acaba ona bir yer bulabilir miydik diye düşünüyorum!”</p>

  <p class="block">“Senden iş mi istedi?” diye sordu Osman. “Ona parasını verdim. Demek iş istiyor... Ama bizde hamallıktan ve kâtiplikten başka bir iş olmadığını da biliyorsun!”</p>

  <p class="block">“İş mi istiyormuş?” diye sordu Sait Nedim Bey. “Oğlunu bilmem, ama babası iyi bir hokkabaza çok benzemiyor. Fakat kendine has bir yüzü var. Babamın bir arabacısı vardı; tıpkı o. Biz ona Bayram Baba elerdik... Babacan bir adamdı, arabada bir oturuşu vardı...”</p>

  <p class="block">Osman Refik’e döndü: “Ona bir söz filan vermedin, değil mi?” dedi endişeyle.</p>

  <p class="block">Fuat Bey de uzanarak: “Bu şeye benziyor!” dedi. “Hangi padişahın zamanında?.. Hani sünnet düğününden sonra diyor ki ‘Benden ne istersiniz?’ ‘Yeniçerilik!’ diyorlar. Yeniçerilik bozuluyor! Hah, hah, ha!”</p>

  <p class="block">Bu sırada yatakta yatan Cemil homurdandı, şikâyetçi sesler çıkardı. Leylâ Hanımla konuşan annesi oğlunun hediyelerle kaplı yatağının başucuna oturarak bir şey sordu. Fuat Bey ile konuşan Osman da onları gördü ve oturduğu yerden seslendi:</p>

  <p class="block">“Ağrıyor mu?”</p>

  <p class="block">Bir sessizlik oldu. Refik köşede oturan Lâle ve öteki kızların ne düşündüğünü merak etti. Sonra, “Şu sünnet denen şey çok aptalca, vahşi, ilkel bir tören zaten!” diye düşünerek ayağa kalktı.</p>

  <p class="block">Nigân Hanım: “Dur, gene nereye, biraz otursana, zaten yüzünü göremiyoruz!” dedi.</p>

  <p class="block">Refik, “Evet ilkel, vahşi, tam bize göre çirkin bir tören bu!” diye mırıldanarak içeri girdi. “Gereksiz olduğuna karar verdikleri bir et parçasını kesiyorlar... Buna ne lüzum var?” Bu konuda temizliğe ve sağlığa ilişkin okuduğu, duyduğu bazı düşünceleri hatırladı. “Peki, hadi gerekli diyelim... Ama bunun törenine ne gerek var?.. Herkese bunu duyuruyoruz, herkes böyle bir şey olduğunu biliyor ve hediyeler getiriyor... Bu çirkin olaydan utanan çocuk da hediyeler geldiği için seviniyor.” Kendi sünnetini hatırladı. Herkesten gizlemek istediği, utandığı bu olayın başkaları tarafından neşeyle, sevinçle karşılandığını, bir marifet yapmış gibi kendisini sevgiye ve hediyeye boğduklarını görünce o da utancı unutmuş, bazılarının sözlerine de inanarak bu işten gururlanması gerektiğini çıkarıp övünmüştü. Odasına doğru yürürken: “Zaten o zamandan bir kişiliğim olmadığı belliymiş!” diye düşündü. “Şimdi Perihan da üstü kapalı olarak aynı şeyi söylüyor. Onların yanında, ikisinin yanında olunca ben... Herhalde onların etkileri altına giriyorum!” Perihan’ı odalarda arayıp bulamayınca kendini yatağa sırtüstü attı. “Niye buraya geldim ki, sanki!” diye düşündü. “Keşke evde otursaydık. Çocuğun hediyesini başka zaman da verebilirdim!” Başkaları gibi kendisinin de çocuğa hediye aldığını, böylece kendi sünnetinde kendisini öven o dar kafalı, çirkin insanlar gibi davrandığını düşündü. “Peki, ne yapsaydım? Hiç hediye almasaydım bana kızarlar, çocuğu sevmediğimi düşünürlerdi. Hepsinden kötüsü, Cemil de öyle düşünürdü! Hiç olmazsa ona bir kitap aldım. Üstelik Rousseau, Robinson’un bir çocuğa verilecek en iyi kitap olduğunu söyler! Ama tabii, bir kitap ucuz bir şey olduğu ve onu ne kadar sevdiğimi göstermek için biraz daha masraf etmem gerektiğini düşünerek bir de kol saati aldım!” Sabah başkalarının da aldığı kol saatlerinin hepsini bileklerine takan çocuğun şaşkınlığını ve neşesini gözlerinin önünde canlandırdı. Kendisi için böyle bir tören yapılamayan Lâle kenarda kalmış, ona kardeşini kutlamasını söylemişlerdi. “İğrenç, hepsi iğrenç! Sünnet törenlerini yasaklamalı!” diye düşündü. “Bunu hangi hükümet yapabilir? İnkılâpçı bir hükümet gerekli, ama inkılâplar da bitti. Peki ne yapılabilir?.. Evet, onlarla ilişkiyi en aza indirmeli... Perihan ile kararlaştırdığımız gibi Nişantaşı’ndaki evden ayrılmalı... Onlara Daniel Defoe’yu, bütün Rousseau’yu okutmalı.” Cemil’e Robinson’un Fransızcasını almıştı. Çocuğun Fransızca okumaya üşeneceğini düşünerek umutsuzluğa kapıldı. Kitabın “Issız Adada 28 Yıl” adlı bir kötü ve kısaltılmış çevirisi vardı, beğenmemişti. “Peki halk Robinson’u nasıl okuyacak?” diye düşündü ve aklına gelen bir başka şeyle heyecanlanarak yataktan kalktı, Perihan’ı aramaya başladı. Aşağı katta onu buzdolabının başında gördü.</p>

  <p class="block">Perihan bakışlarıyla: “Ne var?” dedi. Su içiyordu.</p>

  <p class="block">“Gel, gel, sana anlatacaklarım var!” Bardağı bırakan Perihan’ı kolundan tuttu. “Biraz yürüyelim mi?”</p>

  <p class="block">Perihan gözüyle yukarıyı, balkonu işaret etti.</p>

  <p class="block">“Peki, gel o zaman şurada konuşalım!” dedi Refik. Merakla bakan ahçı Yılmaz’a gülümsedi. Perihan’la tepeye doğru yükselen arka bahçede, dökülüp kurumuş çam yapraklarının üzerinde kaymamaya çalışarak biraz yürüdüler.</p>

  <p class="block">“Hadi söyleyeceksen söyle!” dedi Perihan. “Bu halimiz gülünç!”</p>

  <p class="block">“Bana kızıyor musun? Lütfen kızma ve sev beni!” dedi Refik aceleyle. “Ben sonbaharda yazıhaneye de gitmeyeceğim...”</p>

  <p class="block">“Ne yapacaksın?”</p>

  <p class="block">“Robinson Crusoe gibi, herkesin okuması gereken kitapları yayımlayan bir yayınevi kuracağım! Sonra şunu düşündüm: Sünnet yasaklanmalı! Hayır, bu önemli değil. Yayınevi kurmak gerek, kuracağım.”</p>

  <p class="block">“Bunu iyi düşündün mü? Yapılması gereken şey bu mu?</p>

  <p class="block">Bununla bize yetecek kadar para kazanabilir misin?”</p>

  <p class="block">“Para ve aile bence bu işin yanında ikinci derecede kalır!” dedi Refik. Perihan’ın yüzüne bakmak istemediği için az ötedeki arı kovanına bakıyordu. Yakında bir yerde bir cırcırböceği ötüyordu.</p>

  <p class="block">“Ağlamak istemiyorum... Burada durursak ağlayacağım... Hadi oraya gidelim!” dedi Perihan.</p>

  <p class="block">“Orada ne var? Adi, bayağı bir eğlence. Bir sünnet töreni. Bu ne kadar çirkin ve iğrenç bir şey, düşünemiyor musun? Hem de küçük kızlardan hiçbir şey saklamadan o zavallı çocuğu giydiriyorlar, başına o gülünç takkeyi koyuyorlar... Onun çevresinde toplanıp o bayağı gevezeliklerini... Ya da hokkabazla alay etmeleri... Dur düşeceksin... Odamıza gidelim. O hokkabaz onlardan bin kere saygıdeğer... O Güler denen kadın. Onun yanına gidip oturacağımı mı sanıyorsun?”</p>

  <p class="block">“Hiçbir şey sanmıyorum, düşünmüyorum:..”</p>

  <p class="block">“Peki, istersen ben de öyle yapayım. Ama bu ne kadar böyle sürer sanıyorsun? Bana darılmadın ya?”</p>

  <p class="block">Perihan dönüp güldü: “Kızmadım!”</p>

  <p class="block">Refik neşelenerek: “Şu Güler’den sözedince ben de şaşırdım!” dedi. “İnşallah aynı tartışmanın başlayacağını sanmıyorsun... Ha evet, hiçbir şey sanmıyorsun... Ömer de sinirlenir o kadına... Dönsene yüzünü, gülüyor musun?” Perihan’ın surat asmadığını görünce rahatladı: “Ömer, ya da galiba Muhittin, o kadın, o aile için ne demişti, biliyor musun?”</p>

  <p class="block">“Yarın gideceksin, değil mi?”</p>

  <p class="block">“Evet. Şimdi nereye gidiyoruz?” Balkona doğru yürüyen Perihan’ın arkasından yürüdü. “Peki, peki, onlarla oturalım. Oturmazsak ayıp olur, evet, ama söylediklerimde de ciddi olduğumu tekrarlayayım...” Balkona girerlerken Nigân Hanım’ın elini öpen avukat Cenap Bey’i görerek öfkelendi: “İşte bir soytarı daha!” dedi.</p>

  <p class="block">Perihan: “Canım, bu hiç olmazsa, zararsız, sakin bir insan!” diyerek güldü.</p>

  <p class="block9" id="calibre_pb_71">&nbsp;</p>
</body>
</html>
