<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388117973">10<br class="calibre5" />
  Hastanın İsteği</p>

  <p class="block12">&nbsp;</p>

  <p class="block">Güneş battı, hava kararmaya başladı, ama Cevdet Bey’de her gün bu saatlerde uyanan hüzün ve iç sıkıntısı uyanmadı. Her gün bu vakitte, dükkânı kapattıktan sonra Sirkeci’den Eminönü’ne yürür, içini yakan sıkıntıyı nasıl söndüreceğini bilemeden başını günlük hayatın dar duvarlarına vururdu. Oysa şimdi kendini gün yeni başlıyormuş gibi sağlıklı ve güçlü hissediyordu. Sinirleri, değil aksanım, bütün bir günün dertlerini gerilmeden karşılayacak kadar gevşekti. İçinden sigara içmek bile gelmiyordu.</p>

  <p class="block">Arabacıya Beyoğlu’na, ağbisine gideceğini söylemişti. Güneş battığı için artık yolcusunu pişirmeyen araba rahat rahat yaylanıyordu. “Niye bu kadar rahat hissediyorum?” diye düşündü. “Çünkü haklı olduğumu anladım!” Sonra o serin rüzgâr çok hoştu. Nişantaşı’nda o bahçede daha çok oturacağım. Yaşayacağım... Ama ağbim ölüyor! Ağbisini hatırlayınca ilk defa telâşa ve korkuya kapılmadı. Onun kısa bir zaman sonra öleceğini kesinlikle anladı. Daha önceden çirkin, haksız ve kendisini yapayalnız bırakacağı için korkunç gözüken ölüm, şimdi, tıpkı hayat gibi olağan gözüküyordu. “Kötü olan şey, benim, bu kadar rahat, tasarladığım hayata bu kadar yakın hissettiğim bir günde, onun ölüme bu kadar yaklaşmış olması. Ama bunda benim bir suçum yok! Bu onun ve benim seçtiğimiz, yaptığımız şeylerin bir sonucu.” Araba Beyoğlu’na giriyordu. Alacakaranlıkla caddede yürüyen insanlara baktı. Sonra her şeyi olağan karşılamasına rağmen ağbisinin ölümüne üzüleceğini düşündü.</p>

  <p class="block">Araba durduktan, pansiyoncu kadın somurtarak müşterisinden yakındıktan sonra Cevdet Bey, “Ağbimi bu son günlerinde nasıl mutlu edebilirim?” diye düşündü. Pansiyonun taş merdivenlerini şimdiye kadar burada hiç duymadığı bir gönül rahatlığıyla çıktı. Kapıyı vurdu. “Ona düşüncelerini doğru bulduğumu söyleyeyim. Buna inanır mı? Ona hak verdiğimi söyleyeyim.” Ama kapı açılıp da Cevdet Bey karşısında Mari’nin telaşlı yüzünü görünce bunların hiçbirini yapamayacağını anladı. Yatakla yatan bir hasta gibi değil, öfkeli bir efendi gibi azarlayıcı bir sesle konuşan ağbisini işitti, neden böyle olduğunu sezdi: Kendisi de, ağbisi de bütün hayatları boyunca birbirlerini küçümsemişlerdi.</p>

  <p class="block">“Ne bakıyorsun öyle? Bana bir ölüye bakar gibi bakıyorsun. Daha ölmedim! Üstelik çok da iyiyim.”</p>

  <p class="block">Odanın ışığına gözlerini alıştıran Cevdet Bey: “Öyle bakmıyorum!” dedi. Sonra, birden, köşede, karanlıkta oyuncak bebek gibi sessiz ve hareketsiz duran Ziya’yı görerek korktu: “Onu evine götürmeye söz vermiştim!” diye düşündü.</p>

  <p class="block">“Otursana şuraya!” dedi Nusret.</p>

  <p class="block">Cevdet Bey yatağın başındaki sandalyeye oturdu: “Nasılsın?”</p>

  <p class="block">“Nasıl olabilirim? Öleceğim!”</p>

  <p class="block">“Hayır, hayır iyileşeceksin!” dedi Cevdet Bey.</p>

  <p class="block">“Ben de onu söylüyorum. Hep böyle kötü konuşuyor!” diyerek Mari araya girdi. Bir gaz lambasını yakıyordu.</p>

  <p class="block">Nusret çenesini avucunun içine aldı. Başparmağıyla işaret parmağı arasında sıkıştırdığı çökük yanaklarını daha da içeri çökertti: “Yüzü böyle olan her veremli bir hafta içinde ölür!” dedi.</p>

  <p class="block">Cevdet Bey: “Yapmasana öyle!” dedi.’</p>

  <p class="block">“Korkuyorsun değil mi, korkuyorsun?” dedi Nusret. Yanaklarını daha da içeri çökertti: “Ölümden korkuyorsun değil mi? Çünkü yaşıyorsun, bir paşa kızını alıyorsun. Sağlıklısın!”</p>

  <p class="block">“Yapma öyle!”</p>

  <p class="block">Nusret oğluna döndü. “Nasılım böyle? Babandan korkuyor musun, söyle bakalım? Mööö... Ben umacıyım! Cadı geldi. Kah kah kah!”</p>

  <p class="block">Çocuk gülmesi mi, ağlaması mı gerektiğini çıkaramadı. Burada en çok üzülmesi gereken insan neşeleniyor, şaka yapıyordu. O da gülümsedi.</p>

  <p class="block">Birden Mari: “Ah, çok rica ediyorum, o korkunç suratı yapma!” diye bağırdı.</p>

  <p class="block">Bunun üzerine Ziya neşenin sahte olduğunu anladı, suratını astı. Ağlayacak gibiydi.</p>

  <p class="block">Nusret bunu farkederek elini yüzünden çekti. Kulaklarının arkasına götürdü: “Bak, bak yelken kulaklara,” dedi. Oğlu gülmeyince, bu sefer, başparmağını kulak memelerine dayayıp ellerini yanaklarına doğru açtı: “Hayyale, hayyale, mey ile dolsun piyale...” Oğlunu neşelendiremeyeceğini anladı: “Mari, siz çocukla köşeye muhallebiciye gitsenize!” dedi. “Benim oğlum tavukgöğsü sever. Tavukgöğsü yersiniz... Konuşursunuz. Biz de Cevdet ile konuşuruz!”</p>

  <p class="block">“Çok konuşup yorma kendini!” dedi Mari.</p>

  <p class="block">“Peki, peki!”</p>

  <p class="block">Mari Ziya’yı elinden tuttu, başını okşadı. Bu kadında bir şey vardı ki Cevdet Bey Nigân’da da olsun istiyor, ama ne olduğunu çıkaramıyordu. Odadan çıkarlarken Nusret öksürmeye başladı. Kapanmayan kapı, öksürük bitince usulca çekildi.</p>

  <p class="block">“O lambayı buraya getir de yüzünü yakından göreyim,” dedi Nusret. “Senden bir şey isteyeceğim! Çocuk için...”</p>

  <p class="block">Cevdet Bey kalktı, masanın üzerinden gaz lambasını aldı, yatakla oturduğu sandalye arasındaki komodinin üzerine koydu. Yukarıdan gelen ışık Nusret’in yüzünü daha zayıf, daha korkunç gösterdi.</p>

  <p class="block">“Ziya nerede yatacak?” diye sordu Cevdet Bey.</p>

  <p class="block">“Köşedeki otelde Mari ile yatarlar... Burada babasının ölüsü yanında onu yatıracağımı düşünmedin herhalde...”</p>

  <p class="block">Cevdet Bey kendini zorlayarak: “Niye hep ölümün sözünü ediyorsun?” dedi.</p>

  <p class="block">“Hah! Bırak bunu! Hele tıp konusunda beni nasıl kandırabilirsin ki?.. Beni kandıramazsın... Abdülhamit’e bomba atıldığını da öğrendim!.. Mari ile kavga ettik. Bunu benden niye sakladın?”</p>

  <p class="block">“Boş yere heyecanlanmanı istemedim...”</p>

  <p class="block">“Demek benim heyecanlanmamı istemiyorsun! Kendin gibi heyecansız, ruhsuz biri mi yapmak istiyorsun beni?”</p>

  <p class="block">“Söylemek aklıma gelmedi,” dedi Cevdet Bey. “Hem biliyorsun sanıyordum. Üstelik o curcunada nasıl hatırlayabilirdim ki...”</p>

  <p class="block">Birden her zamanki gibi ağbisinin karşısında suçluluk duygusuna kapıldığını anladı. Bütün hayatı boyunca ona saydığı özürleri gene sayıyordu! “Onu küçümsüyor muyum?” diye düşündü. “O ölüyor, ben yaşıyorum. Demek ki ben haklıyım ben kazandım!”</p>

  <p class="block">“Sustun... Ne düşünüyorsun?”</p>

  <p class="block">“Hiç!”</p>

  <p class="block">“Sözlerimden alındın mı? Bunları nefretle değil, seni düşünerek söylediğimi anlıyorsun herhalde. Seninki gibi bir hayat... Bunu bazan anlıyorum... Ama senin gibiler, benim gibileri anlamazlar... Dışarıda kalanları kimse anlamaz. Biz mutsuzuz. Anlamıyorsun, hayır dinlemiyorsun. Ne düşünüyorsun peki? Gene ticaret mi? Ne yaptın sen bugün başka?”</p>

  <p class="block">“Tüccar Fuat Bey ile yemek yedik,” dedi Cevdet Bey. Sonra söylemeyi tasarladığı şeyi, ağbisinin düşüncelerini doğru bulduğunu, o düşüncelerin kazanacağını söyleyebileceği için sevinerek anlattı: “O da Selanik’teki bir hareketten sözetti. Abdülhamit’e karşı... Onu anladım... Birşeyler yapmak gerektiğini söylüyor, ki haklı...”</p>

  <p class="block">“Hah! Onlar! Onlar hiçbir şey yapamazlar... Onların Paris’le hiçbir ilişkileri yok... Onlar, bir düşüncesi, doğru dürüst bir karan olmayan bir cahiller topluluğu. Onlarla bir şey olmaz. Onlar padişaha değil, Abdülhamit’e karşı. Maaşlarını az bulan askerler… Benim gibi olan bir avuç insanın dışında herkes Abdülhamit’e karşı, ama kimse padişahlığı düşünmüyor bile. Üstelik Abdülhamit kesenin ucunu gösterse, koltuklara buyur etse, Meclis’i açar gibi yapsa, hepsi koşa koşa gelirler... Koskoca Mizancı Murat süklüm püklüm geri döndü. Bu kararsız, ne istediğini bilmeyen askerler mi başaracak? Onlarla hiçbir şey olmaz!”</p>

  <p class="block">Cevdet Bey tasarladığı şeyin anlamadığı yerlere sürüklenmesine üzülerek: “Ben onları bilmiyorum tabii!” dedi.</p>

  <p class="block">“Bilmiyorsun! Ne bileceksin. Paradan başka bir şeyle ilgilendin mi ki, bileceksin...”</p>

  <p class="block">İkisi de sustular. Cevdet Bey ağbisine acıma, onu hoşgörme fırsatı bir daha çıktığı için sevindi. Ama suçluluk duyduğu için bunları yapamayacağını anladı. Söylemek istediği şeyler şimdi çok uzak ve saçma gözüküyordu. Nişantaşı’ndaki evin bahçesinde duyduğu ferahlık da uzaktaydı. “Orada oturacağım!” diye düşündü.</p>

  <p class="block">“Senden bir şey isteyeceğimi söylemiştim!” dedi Nusret. Dönüp Cevdet Bey’in yüzüne baktı. “Senden Ziya için bir şey isteyeceğim. Ölümümden sonra...”</p>

  <p class="block">Cevdet Bey: “Gene ölümden sözediyorsun!” dedi.</p>

  <p class="block">“Bırak bu lafları... Senden Ziya için istediğim şu: Ölümümden sonra Ziya’yı yanına almanı istiyorum!”</p>

  <p class="block">“Yanıma almak?”</p>

  <p class="block">“Yani senin yanında yaşasın! Senin evin, onun evi olsun!”</p>

  <p class="block">“Peki ya Haseki? Ya annesi, ötekiler?”</p>

  <p class="block">“Onların yanında olmasını istemiyorum! Onların yanında yaşarsa aptalın teki olup çıkacak. Onlar gibi uyuz, hareketsiz, azla yetinen, uyuşuk bir insan olacak. Anlatabiliyor muyum?”</p>

  <p class="block">“Ziya’ya evim her zaman açık olacaktır!”</p>

  <p class="block">“Onu demiyorum, istediği zaman sana misafir gelsin, gitsin, istediğim o değil. Senin yanında yaşasın. İstediğim bu! Haseki’ye hiç geri dönmesin. Annesini hiç görmesin. Onlar...”</p>

  <p class="block">“Ama ben Zeynep Teyzeye çocuğu geri götürmek için söz vermiştim!”</p>

  <p class="block">“Niye? Ne diye böyle bir söz veriyorsun?”</p>

  <p class="block">“Çünkü onu geri götürmem için çok ısrar etti. Sanki senin bunu isteyeceğini biliyormuş gibi...”</p>

  <p class="block">“Biliyormuş gibi ha! Onu yine yanına almak istiyor? Onu sevimli buluyor. Kendi çocuğu yok! Onu öpüp okşayacak, sonunda kendisi gibi aptal edecek! Kendi saçma inançlarını, uyuşukluğunu, o zavallı dünyasını ona aşılayacak! Hayır! Ben oğlumun öyle yetişmesini istemiyorum. Ben oğlumun...” Birden bir öksürük buhranına yakalandı. Cevdet Bey komodinin üzerinde duran balgam kâsesini uzattı. Ağbisi önce eliyle kâseyi istemediğini gösteren bir hareket yaptı. Sonra birden kapıp içine tükürdü.</p>

  <p class="block">“Görüyorsun ki, çok fenayım! Birkaç günlük ömrüm kaldı, biliyorum! Şimdi yapmak istediğim tek şey Ziya’nın geleceğini güven altına almak. Senin yanında yaşarsa bu olur! Ama Haseki’de akrabaların, köyde annesinin yanında kalırsa onlar gibi Allah’a inanır, olmadık yalanları doğru sanır, herkes gibi uyuşuk biri olur, dünyayı anlayamaz. Zaten şimdiden onu kendilerine benzetmişler! Sabah bana Cennet’ten, meleklerden, cadılardan bahsetti. Bunlara inanıyor. Demin yaptığım cadı taklidini anlamadı. Ben oğlum böyle olsun istemiyorum, anlıyor musun Cevdet? Oğlum yalanlara inanmasın. Oğlum aklın ışığına, kendine inansın... Aklın aydınlığı... Ben ona boş yere Ziya demedim!” Bir süre sustu, sonra mırıldandı: “Cevdet, Ziya’yı yanına almazsan gözüm arkada öleceğim!”</p>

  <p class="block">“Bu ölüm sözünü durmadan ağzına alman doğru değil!” dedi Cevdet Bey ve asıl doğru bulmadığı şeyin, bu olmadığını anlayarak kızardı.</p>

  <p class="block">“Bana söz ver. Bana söz ver!” diye bağırdı Nusret.</p>

  <p class="block">Cevdet Bey: “Söz veriyorum!” dedi. Sonra, bu sırada yapılması en gerekli şey buymuş gibi, komodinin üzerine bıraktığı fesini aldı, püskülünü düzeltmeye başladı.</p>

  <p class="block">“Evet, söz veriyorsun, değil mi?”</p>

  <p class="block">Cevdet Bey: “Söyledim ya işte!” dedi. Yüzüne yaklaştırdığı püskülü tırnaklarıyla tarıyordu.</p>

  <p class="block">“Cevdet, rica ediyorum beni anla! Oğluma karşı görevimi hiçbir zaman yapamadım. Onu Haseki’de bıraktım ve unutmaya çalıştım. Şimdi birşeyler yapmam gerektiğini anlıyorum, ama geç kaldım. Bana söz veriyorsun, değil mi? Lütfen o fesi indir de yüzünü göreyim!”</p>

  <p class="block">Cevdet Bey fesi komodinin üzerine bıraktı. Yüzüne vuran çiğ ve çıplak ışık gözlerini yaktı.</p>

  <p class="block">“Prens Sabahattin’in adını hiç duydun mu?” diye sordu Nusret.</p>

  <p class="block">“Her neyse. Şimdi Paris’te. O da bir Jöntürk sayılır. Bütün prensler gibi aptalın tekidir, ama bir düşüncesi var...” Eliyle odanın bir köşesindeki kitapları işaret elti. “Ya da, herkesin yaptığı gibi, başkasından aşırılmış bir düşüncesi var ki, doğru buluyorum. Demolins’e göre İngilizlerin üstünlüğünü, orada bireylerin, insanların daha özgür olmasında aramak lâzım. İşte bizde bu yok. Bizde öyle özgür, aklını kullanan, girişken insan yok! Bizde herkes köle, herkes boyun eğmek, toplumun içinde erimek, korkmak için yetiştiriliyor. Eğitim dedikleri şey hocanın dayağı, anneyle teyzenin saçma tehditleri. Din, korku, karanlık düşünceler, ezberlenmiş şeyler... Sonunda boyun eğmekten başka bir şey öğrenmiyorlar. Kimse kendi çabasıyla, topluma karşı çıkarak yükselmiyor. Herkes boyun eğerek, birisinin himayesine girerek, kulluk ederek yükseliyor. Kimse kendi hesabına düşünmüyor. Düşünürse, korkuyor... Herkes olsa olsa kendi hesabına kulluk ediyor. Demolins’e göre merkeziyetçi devletlerde bu insanların... Beni dinliyor musun? Ben de oğlumun onlar gibi...” Birden yeniden öksürük buhranına yakalanarak sarsılmaya başladı. Kâseye bir balgam attıktan sonra rahatladı.</p>

  <p class="block">“Ne demek istediğimi anlıyor musun? Bak, sen kendi kendine birşeyler yaptın. Sen bunu iyi anlayabilirsin.”</p>

  <p class="block">“Kendini çok yoruyorsun!” dedi Cevdet Bey.</p>

  <p class="block">“Ben ne diyorum, sen ne diyorsun? Sen beni anlayabilirsin, bir tek bu konuda da olsa...”</p>

  <p class="block">Cevdet Bey fırsatı kaçırmadı: “Senin düşüncelerin doğru. Seni anlıyorum. Ben sana hep hak verdim, ama bunu ne yazık ki gösteremedim!”</p>

  <p class="block">“Hadi oradan!” dedi Nusret. Parmaklarının ucunu gene birbirine sürtmeye başladı. “Sen bunun sesinden başka bir şey anlamadın!</p>

  <p class="block">Ben aydınlık, ziya, ışık deyince, senin aklında paranın pırıltısından başka bir şey canlanmıyor. Ama böyle olması, paradan başka bir şeye değer vermemen iyi. Bu seni akılcı yapıyor. Anlamıyorsun. Ama söz verdin! Oğlumun bir tüccarın evinde yetişmesini işte bunun için istiyorum. Bir tüccarın evinde, hele senin gibi sıfırdan başlayan bir tüccarın evinde her şey hesaba kitaba dayanır. Hesap kitap olduğu yerde akıl vardır, korku değil.”</p>

  <p class="block">Cevdet Bey öfkeli gözükmeye çalışarak: “Benim ailem böyle hesaplara dayanmayacak!” dedi. Sonra bunu söylediğine pişman oldu.</p>

  <p class="block">“Biliyorum, biliyorum. Aklından neler geçtiğini biliyorum. Bana kendini nasıl göstermek istediğini, sözlerimi anlamadığını biliyorum. Ne olursa olsun ama, onu senin yetiştirmen daha iyi! Sana bakarak bireyci olmayı öğrenir! Onu dövmeyeceksin tabii. Onu serbest bırak. İstediği gibi uğraşsın. Kendi kendine, kendi aklıyla birşeyler yapabileceğini anlasın. Aklına güvensin. Ona bir küçük oda verirsiniz, orada oturur. Kulluk etmeden yaşanabileceğini, Haseki’de öğrendiklerinin yalan olduğunu, bütün o çirkin, din ve Allah sözlerinin çirkinliği gizlemeye ve beslemeye yaradığını öğrenir. Öğrenir mi? Aaah, bilmiyorum, görmek istiyorum, ölmek istemiyorum, ölmek istemiyorum, yaşamak, her şeyin sonunda nereye varacağını görmek istiyorum. Daha çok yemek yemek, sigara içmek istiyorum!”</p>

  <p class="block">“Karnın mı acıklı?”</p>

  <p class="block">“Evet, bana pirzola getir! Doktor sabah pirzola yememi söyledi. Hah! Et, süt, yumurta, pirzola...” Bir kahkaha attı. “Ben ölüyorum. Anam da veremden öldü! Dur niye kalkıyorsun, otur!”</p>

  <p class="block">“Et istemiştin?”</p>

  <p class="block">“Et? Ama benim iştahım yok! Hayır, yemem lâzım. Şimdi et yesem yaşayabilir miyim dersin? Ama yok! Bize tıbbiyede öğrettiler. Bu aşamaya gelince.” Ellerini yana açtı. “Bu aşamaya gelince biter... Biter ya.” Cevdet Bey’in kolunu tuttu. “Bunu kimse anlayamaz. Ama sen burada oturuyor, evine gitmeyi, paşa kızını, öteki hesaplarını, çevirdiğin dolapları düşünüyorsun. Unutma ki, sen de öleceksin! Ama sen şimdi yaşayacaksın. Üstelik beni hâlâ küçümsüyorsun.” Kardeşinin kolunu bıraktı: “Ben de seni küçümsüyorum, anladın mı, ben de seni aşağı görüyorum. Senin ruhun yok! Aptallıklar için yaşıyorsun! Para, aile hayatı, günlük küçük aptallıklar ve ticaret dertleri... Ruhsuzsun! Kapı vuruluyor galiba.”</p>

  <p class="block">Cevdet Bey kalkıp kapıyı açtı. Mari ile Ziya’ydı.</p>

  <p class="block">Mari: “Tavukgöğsü yedik, muhallebi yedik!” dedi.</p>

  <p class="block">Nusret: “Güzel miydi?” dedi.</p>

  <p class="block">Ziya sorunun kendisine yöneldiğini anladı, gülümsedi.</p>

  <p class="block">“Güzel miydi oğlum? Güzeldi demek! Şimdi seni Mari Teyze alacak, köşedeki otele götürecek. Sen otel nedir biliyor musun?</p>

  <p class="block">Oraya götürecek. Yatağa yatıracak. Uyursun! Tek başına uyursun artık, değil mi, kocaman erkeksin, korkmazsın! Yoksa korkar mısın? Karanlıktan korkmazsın değil mi? Cevap versene... Cevap versene babana yahu?” Birden öfkelendi: “Mari al bunu götür de yatır!” dedi. “Haydi git uyu, bir şey sorulduğu vakit cevap vermeyi öğren artık!”</p>

  <p class="block">Mari Ziya’yı elinden tuttu: “Biz gidip yatıyoruz!” dedi. “Sonra ben gelirim!”</p>

  <p class="block">Nusret son bir umutla, “Sen şimdi ne yapacaksın Ziya?” diye sordu. Hiçbir cevap alamayınca sinirden gülmeye başladı: “Ziya, oğlum benim, sen ne yapacaksın? Ziya nedir? Işık! Işık ne yapar? Hadi hadi al götür bunu uyusun! Yanında otur biraz, lambayı söndürme, çünkü bunu da kendilerine benzetmişler: Karanlıktan korkar. Korkar mısın oğlum? Sana diyorum, dilini mi yuttun?” Beyaz dilini çıkardı. “Dil? Dilini mi yuttun oğlum? Korktu mu bir kere, konuşmaz! Haydi Allah rahatlık versin.”</p>

  <p class="block9" id="calibre_pb_13">&nbsp;</p>
</body>
</html>
