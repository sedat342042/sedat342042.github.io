<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118018">42<br class="calibre5" />
  Milletvekilinin Evinde</p>

  <p class="block12">&nbsp;</p>

  <p class="block">Ömer birörnek evlerin arasından yürüyordu. Bu bütün evleri ve hayatları birbirine benzeyen mahalleden Nazlı’ya bir kere sözetmeye kalkışmış, onun tedirgin olduğunu görerek susmuştu. Şimdi mahalleyi ve kendi hayatını düşünmek istemiyordu. Otelden çıkalı yirmi dakika olmuştu. Refik caddelerde yürümek istediğini söyleyerek ondan ayrılmıştı. Ömer onun coşkusunu gülünç bulduğunu ağzından kaçırmaktan korkmuş, öğle yemeğine geç kalmamasını söylemişti. Hep birlikte Nazlılarda öğle yemeği yiyecekler, sonra stadyuma törene gideceklerdi. Milletvekili Muhtar Bey herkese teker teker stadyumda yapılacak törenden sözetmiş, hep birlikte gideceklerini her fırsatta tekrarlamıştı. Ömer nişanlı olduğu için böyle sıkıntılara ve görevlere boyun eğmek zorunda olmasına öfkeleniyordu. Nişanlı olduğu için başka şeylere de öfkeleniyordu, ama bu öfkeyi dışarıya yalnızca alaylı gülümseyişlerle yansıtıyordu.</p>

  <p class="block">Nazlıların sokağına sapınca gene böyle bir alaycı gülümseyişle kendi kendine güldü. Bu sokağa her sapışında buraya teyze ve enişteyle söz kesmek için gelişlerini hatırlıyordu. Hesapladı: Yirmi ay önceydi. Yirmi ay önceki heyecanlı, tutkulu haliyle şimdiki alaycı ve öfkeli halini kıyasladı. “Hayatı tanıdım!” diye düşündü, ama yenilgiye uğramış aptalların sözüydü bu: “Eskisi gibi hırslı ve heyecanlı mıyım?” Eskiden bu sokağa her sapışında içinde bir heyecan uyanırdı. Şimdi öfke uyanıyordu. “Şimdi zenginim!” diye söylendi. Nazlıların yanındaki evin balkonunda pijamaları ve paltosuyla oturan bir adamı görerek şaştı. Kapının zilini çaldı. Beklerken, “Peki, biz ne zaman evleneceğiz?” diye mırıldandı. Nikâh gününü durmadan küçük bahanelerle erteleyen, bu söz açıldı mı suratını buruşturan kendisi değilmiş gibi içtenlikle sormuştu bunu. “Belki de hiç evlenmem ben!” Düşününce şaşırdı. “Peki bunun ne faydası olur?” Merdivenleri inen hizmetçinin ayak seslerini duyuyordu. Nişan törenini, o uzun süren geceyi hatırladı. “Öyle bir şeye katlanacak gücü kendimde bulabilecek miyim? Ya ondan sonraki mutfaklı, terlikli aile havasına dayanacak gücü kendimde bulabilecek miyim? Ee, üç basamağı inemedi be şu kadın!” Birden içinden kapıyı yumruklamak geldiğini farkedince korktu, ellerini ceplerine soktu.</p>

  <p class="block">Hizmetçi kapıyı açınca Ömer’e gülümsedi: Bu, Ömer’in iyi tanıdığı gülümseyişti: Çocukluğundan beri yaşlı kadınlar yakışıklı, hoş, sevimli bir çocuk, bir delikanlı gördükleri için ona neşeyle gülümsediğini görmesine rağmen, merdivenleri çıkarken, “Niye gülüyor? Evet, beni sevimli, yakışıklı bulduğu için, ben bir damat adayı olduğum için gülüyor,” diye düşündü. Sonra sert, aceleci hareketlerle oturma odasına birden hızla girdi ve Muhtar Bey ile gözgöze gelerek herkesin kendisini sevimli bulmadığını anladı. Gelecekteki kayınpederinin elini sıkarken onun kendisini zorlayarak gülümsediğini farketti. Sonra odadakileri şöyle bir gözden geçirdi; Nazlı’nın kırmızı bir elbise giydiğini, eve sık sık ziyarete gelen Refet Bey’in her zamanki kendinden hoşnut haliyle başını salladığını, kedinin kendisini süzerek yastığında oturduğunu, sofranın da kurulmuş olduğunu gördü. Nazlı’ya bir daha bakarak, “On iki yaşındaki kız gibi bayramda kırmızılar giymiş!” diye düşündü ve gidip her zaman oturduğu koltuğa, çerçeveli Venedik manzarasına bakan köşeye oturdu.</p>

  <p class="block">Muhtar Bey: “Bizim inkılâpçı delikanlımız nerede?” diye sordu. Refik’ten böyle sözediyordu.</p>

  <p class="block">Ömer onun az sonra geleceğini, gezdiğini söyledi. Muhtar Bey başını salladı. Refet Bey de hâlâ başını sallıyordu. Birlikte radyoyu dinliyorlardı. Bugün hizmete giren yeni Ankara radyosu bütün gün yayın yapacaktı. Sabah programı bir dizi konferanstan oluşuyordu. Ömer de dikkatle dinledi: Spiker dünya başarısından, Türkiye’nin dış siyasetinden sözediyordu. Hiçbir şey konuşulmadan uzun bir süre radyo dinledi. Sonra araya başka bir konuşmacı girdi ve Hariciye Vekâleti tarafından hazırlanan, “Türkiye’nin Kuvveti Umumi Sulh İçin Lâzımdır’“ konulu konferansın yayımlandığını açıkladı. Bunun üzerine Muhtar Bey iri gövdesinden beklenmeyen bir hızla ayağa kalktı:</p>

  <p class="block13">“İyi, hoş, güzel sözler, ama bundan sonra ne olacak?” dedi. “Bundan sonra ne olacak kim biliyor?”</p>

  <p class="block">Refet Bey gazeteden başını kaldırarak: “Bundan sonra İş Bankası konulu bir konferans varmış,” dedi. Hayatlarının biricik amacı, şaka yapıp taşı gediğine yerleştirmek olan insanların keyfiyle kendinden geçti: “Demek ki gelecek program da Celâl Bey’e ait.” Bir kahkaha attı.</p>

  <p class="block">Muhtar Bey öfkeyle: “Allah korusun,” dedi. Odanın içinde aşağı yukarı yürümeye başladı. Nazlı’nın elbisesinin eteğine yapışan bir ipliği eğilerek aldı. Saatine baktı. “Canım, bu inkılâpçı çocuk nerede?” dedi. Sonra düşünceli bir bakışla Refet Bey’e döndü: “Demek her şey eskisi gibi sürecek ha?” dedi. “Demek böyle düşünüyorsun!”</p>

  <p class="block">Refet Bey bu sefer, hayatlarının biricik amacı taşı gediğine koymak olan insanların sık sık çektiği, taşı gedikten geri çıkarma sıkıntısıyla: “Muhtarcığım, yanlış anladın. Muhtarcığım, bak, göreceksin, her şey nasıl değişecek!” dedi. Arkadaşının yüzündeki umutsuzluğu görünce: “Canım niye bu kadar kendini üzüyorsun?” diye ekledi. “Bugün bayram! Neşelen biraz. Bu keder, bu endişe, bu bekleyiş niye?”</p>

  <p class="block">Nazlı: “Baba otursanıza!” dedi. Sonra Refet Bey’e sert sert baktı.</p>

  <p class="block">Refet Bey, Nazlı’nın sert bakışlarından kırdığı şeyin büyüklüğünü galiba anladı. “Hadi şarap içelim!” dedi. Kimseden karşılık beklemeden, kendi evindeymiş gibi rahatlıkla koşup bir şişe şarap getirdi. Odanın içinde aşağı yukarı gezinen Muhtar Bey’e bir bardak doldurup verdi. Sonra nişanlılara da bardak verdi. Bir hikâye anlatıyordu: Hem hoca, hem milletvekili olan Hacı Resul geçenlerde dükkânına gelmiş, bir buzdolabı almak, ama önce bir görmek istediğini söylemiş. Refet Bey de içinde şarap şişelerini sakladığı dolabı açmış. Hacı önce şaşırmış, sonra... Bu hikâyeden sonra Refet Bey buna benzer bir başkasını anlattı. Sonra Muhtar Bey ile ortak Meclis anılarını tekrarladılar. Yobazlarla ve inkılâp düşmanlarıyla alay ettiler. Muhtar Bey şapka kanunu çıktığında Manisa’da aldığı önlemleri, uygulamaları anlattı, neşelendi, birkaç bardak şarabı da bu arada içti. Nişanlılar da şarap içtiler. Muhtar Bey neşeyle hatıralarını anlatırken birden anlattığı şeyi yarıda kesip bağırdı:</p>

  <p class="block">“Aaa, hâlâ o çirkin kıyafetle balkonda oturuyor yahu!”</p>

  <p class="block">Refet Bey: “Kim?” dedi.</p>

  <p class="block">“Bizim komşu albay! Hiç utanmak yok. Bir karış sakal! Cumhuriyet’in on beşinci yılında!”</p>

  <p class="block">“Canım bize ne ondan!” dedi Refet Bey, “Bayram bu. Herkes istediği gibi eğlenir, dinlenir!”</p>

  <p class="block">“Yok, yok!” diye bağırdı Muhtar Bey, “Ben şimdi gidip onun kapısını çalacağım. Söyleyeceğim sözü de biliyorum... Ne gülüyorsun Refet, ne var gülecek? Sen de onlar gibi oldun sonunda. Elinde içki gülüyorsun, Allahaşkına biz öldük mü? İnkılâpçı nesil öldü mü?”</p>

  <p class="block">Refet Bey: “Canım bırak, adam sabah keyfi yapsın,” dedi.</p>

  <p class="block">Nazlı: “Baba, siz artık içmeseniz,” dedi.</p>

  <p class="block">Muhtar Bey: “Ne sabah keyfi yahu!” dedi. “Saat kaç oldu? On bir buçuk. Nerede peki bizim delikanlı?”</p>

  <p class="block">Nazlı: “Yemeği on ikide yiyeceğiz dedik ya baba!” dedi.</p>

  <p class="block">Ömer endişeyle: “Birazdan gelir efendim!” dedi.</p>

  <p class="block">Refet Bey hâlâ: “Yahu, biraz sakinleşsene sen!” diyordu. “İçkiye de gelemiyorsun!”</p>

  <p class="block">Muhtar Bey: “Hadi, hadi, içkinden başlatma şimdi,” dedi. “O da İstanbul’da içkiden gidiyor işte!” Yüzü kıpkırmızı kesildi. “Gidip şu komşunun kapısını çalacağım. Sabah sabah... Ee nerede bizim delikanlı?”</p>

  <p class="block">Nazlı ayağa kalkmıştı: “Baba otursanıza,” dedi.</p>

  <p class="block">“Bugün oturulacak gün mü?” dedi Muhtar Bey. “Meclis’e geç kalacağım. Sonra herkes Muhtar Meclis başkanını tebrike gelmedi, der! Geç kalacağım! Bari şu elbiseyi değiştireyim de hazır olayım!”</p>

  <p class="block">“Aman, baba, yemekte elbisenize yağ damlatırsınız!” dedi Nazlı. “Vazgeçin. Sonra giyersiniz frakınızı.”</p>

  <p class="block">“Ne oluyor, yahu bugün size?” dedi Muhtar Bey. “Onu yapma, bunu yapma. Gider komşunun kapısını çalarım vallahi.” Gülmeye başladı.</p>

  <p class="block">Refet Bey de güldü: “Aman Muhtar boşver! Abdülhamit zamanında mıyız, padişah zamanında mıyız? Bırak adam istediğini giysin; istediği gibi otursun. Hürriyet var artık!”</p>

  <p class="block">Nazlı da gülmeye başlamıştı. Hep birlikte gülüyorlardı. Kedi de ayağa kalkmıştı.</p>

  <p class="block">Muhtar Bey: “Şimdi frakımı ve şapkamı giyeyim de görün beni,” dedi. “Şu inkılâpçı çocuk gelsin de görsün beni. Biz hâlâ çakı gibiyiz, öyle değil mi, çakı gibi!” Gülmeye başladı.</p>

  <p class="block">Hizmetçi de gürültüye koşmuş, içeri girmiş, gülenlere bakıyor, bir şey anlamadan, ama az sonra anlayacağına inanarak gülüyordu. Sonra masanın üzerindeki boş şarap şişesini görerek suratını asar gibi yaptı, ama gene güldü.</p>

  <p class="block">Refet Bey, Muhtar Bey’in koluna girdi: “Hadi, gidelim de bana frak nasıl giyilir öğret!” dedi. Şakasını kendisi de beğenmemiş olacak ki gülmedi.</p>

  <p class="block">Muhtar Bey odadan çıkarken bir kahkaha attı. Birden bir şey hatırlayarak döndü. Elbisesine damlayan bir lekeye bakarmış gibi yüzünü buruşturarak bir an Ömer’e baktı, sonra çıktı.</p>

  <p class="block">Beylerin arkasından bakan hizmetçi, Nazlıyla Ömer’e döndü: “İyi, beyefendi neşeli bugün!” dedi.</p>

  <p class="block">Nazlı: “Evet,” dedi.</p>

  <p class="block">Hizmetçi: “Aman, aman iyi olsunlar da...” diyerek mutfağa yürüdü.</p>

  <p class="block">Bir sessizlik başladı.</p>

  <p class="block">Ömer, Nazlı’nın bakışlarının üzerinde gezindiğini gördü. Kalkıp bir sigara yaktı, radyoyu kapadı, sonra gene aynı koltuğa oturdu. Bugün bu ev, aile ve Cumhuriyet havasından çıkmak geliyordu içinden, ama ne yapacağını bilmiyordu. Laf olsun diye kendi kendine: “Ben zenginim, nişanlımla oturuyorum!” diye mırıldandı. “Yaşıyorum. Daha çok şeyler göreceğim, yaşayacağım!”</p>

  <p class="block">Nazlı birden: “Babamı nasıl buluyorsun?” dedi.</p>

  <p class="block">Ömer: “İyi. İyi ya işte,” dedi. Sonra değişik bir şey söylemesi gerektiğini düşünerek: “Sinirli ve sabırsız!” dedi, ama bu sözlerin de hiç de değişik olmadığını anladı.</p>

  <p class="block">Nazlı: “Evet...” dedi.</p>

  <p class="block">Uzun bir süre sustular. Ömer gene aynı şeyleri düşündü, sonra düşüncelerinin saçma sapan olduğuna karar verdi.</p>

  <p class="block">Nazlı: “Refik de nerde kaldı?” dedi.</p>

  <p class="block">Ömer: “Gelir işte canım!” diye homurdandı.</p>

  <p class="block">Nazlı elinin sinirli bir hareketiyle etekliğini çekiştirerek: “Bugün sen de hiçbir şey söylemiyorsun!” dedi.</p>

  <p class="block">Ömer, hâlâ kırmızı eteği çekiştiren o sinirli ele bakarak: “Nen var senin?” dedi. “Ne istiyorsun?”</p>

  <p class="block">“Hiçbir şeyim yok. Hiçbir şey de istemiyorum!” dedi Nazlı.</p>

  <p class="block">Sonra tuhaf bir suratla Ömer’e baktı.</p>

  <p class="block">Ömer bu bakışı önce tuhaf buldu, ama sonra eski ve hoş bazı şeyleri hatırladı. İçinden Nazlı’ya yakınlık göstermek geldi. Gözlerini ondan kaçırdı. Sigarasından bir nefes çekti. Nazlı’nın hâlâ o tuhaf bakışla kendisine baktığını anlayarak döndü. Bir şeyden kurtulmak istermiş gibi acele acele:</p>

  <p class="block">“Seni sevdiğimi biliyorsun!” dedi ve birden orada çok önemli bir şey varmış gibi gözlerini bir noktaya dikti. Baktığı şeyin kalın çerçeveli Venedik manzarası olduğunu farketti, ama oraya bir kere gözlerini dikkatle diktiği için başka yere bakamadı. Resmi ilk defa görüyormuş gibi uzun uzun inceledi. Sonra sigarasının ucuna baktı. Gözünün bu sefer de buraya takıldığını düşünüyordu ki, Nazlı’nın birşeyler söylediğini farketti.</p>

  <p class="block">“Seninle konuşmak istiyorum!” diyordu Nazlı.</p>

  <p class="block">“İyi işte, konuşalım!”</p>

  <p class="block">“Sana bazı şeyleri sormak istiyorum!”</p>

  <p class="block">“Sor, canım işle!” dedi Ömer. Nazlı’yı şöyle bir süzen bakışları gelip gene ağzındaki sigaranın ucuna takıldı.</p>

  <p class="block">“Son zamanlarda çok huzursuzsun,” dedi Nazlı.</p>

  <p class="block">“Bu bir soru değil ki!”</p>

  <p class="block">“Niye böylesin, peki?”</p>

  <p class="block">“Huzursuz değilim ki,” dedi Ömer. Sonra tedirgin olduğunu düşündü.</p>

  <p class="block">“Peki, nen var? Sen nasılsın, söylesene, ne oluyor?”</p>

  <p class="block">“Hiç, hiç, hiç!” diye bağırarak Ömer ayağa kalktı. “Bu sözler de nereden çıkıyor?” Bu beklenmedik hareketinden korktu. Oturmak istedi, ama oturamadı.</p>

  <p class="block">“Bilmiyorum!” diye mırıldandı Nazlı. “Sana açıkça sormak istiyorum!”</p>

  <p class="block">Ömer onun soracağı şeyi ağlayarak sormasından endişelenerek odanın öteki ucuna hızla yürüdü. Büfenin üzerindeki kavukluğa yakından baktı. Sigarasını söndürdü.</p>

  <p class="block">“Sana şunu sormak istiyorum. Bunu düşündüm.” Nazlı ayağa kalkmış yaklaşıyordu. “Sana açıkça sormak istiyorum. Cevabını yüzümü kızartmadan karşılayabileceğimi sanıyorum!”</p>

  <p class="block">Ömer sedef kakmalı kavukluğa bakıyor, yanağının seğirdiğini, ağzının çirkin bir görüntüsü olması gerektiğini düşünüyordu.</p>

  <p class="block">“Yüzüm kızarmayacak. Soruyorum. Beni almak istemiyor musun?” Ömer’in hemen arkasındaydı. “Beni almak istemiyorsan söyle!”</p>

  <p class="block">“Saçma!” diye bağırdı Ömer. Birden iğreti ve tedirgin bir hareketle döndü. Nazlı’nın yüzünü yakından gördü. Elleriyle başını yakaladı, kendine doğru çekti, sonra uzandı, bütün gücüyle ağzından öptü. Hiçbir şey düşünmeden tuhaf bir coşkuyla yapmıştı bunları.</p>

  <p class="block">“Beni almak istemiyorsan söyle!” dedi Nazlı.</p>

  <p class="block">Ömer aynı yüzü, gene bütün gücüyle ve biraz canını yakmak isteyerek öptü. Sonra: “Ben bir fatihim. Ben bir erkeğim, sıradan bir insan değil!” dedi.</p>

  <p class="block">Nazlı: “Nikâhı niye hep erteliyorsun!” diye mırıldandı. Galiba titriyordu.</p>

  <p class="block">Ömer onun yüzüne bakmadan: “Hep işlerim çıktığını biliyorsun!” dedi.</p>

  <p class="block">“Doğru değil!”</p>

  <p class="block">“İşte yüzün kızarıyor!..” diye bağırdı Ömer.</p>

  <p class="block">Nazlı: “Bağırma lütfen, bağırma, duyacaklar!” dedi. Sonra gözlerinden yaş akmaya başladı.</p>

  <p class="block">Ömer onu bıraktı. Bir adım geri çekildi. Kırmızı eteğini süzdü.</p>

  <p class="block">Nazlı yaşları silerek başını kaldırdı: “İşte gene o alaycı, küçümseyici bakışlar. Ben sana ne yaptım? Beni küçümsüyorsan, istemiyorsan söyle!”</p>

  <p class="block">“Ben istiyorum, ama sen istemiyorsun!” diyerek Ömer güldü.</p>

  <p class="block">Nazlı gene ağlamaya başladı. Ömer onu yatıştırmak, avutmak isteyerek yaklaştı, omuzlarından tuttu, ama içerden sesler gelince korkuyla çekildi.</p>

  <p class="block">“Hadi, oturalım şuraya,” dedi Ömer. Sesinin perdesinden korktu. “Şu içkiyi içmeyecektin. Her şey ondan. Sana dokunuyor, biliyorsun.”</p>

  <p class="block">Aceleyle gidip az önce oturdukları yerlere oturdular. Koridordan neşeli sesler geliyordu.</p>

  <p class="block">Az sonra Refet Bey içeri girdi: “Âlem adam şu baban!” dedi. Sonra Ömer’e baktı ve aralarında tatsız bir şey geçtiğini galiba anladı, ama yüzündeki neşeyi olduğu yerde tutmayı başardı.</p>

  <p class="block">Sonra Muhtar Bey geldi. Üzerinde temiz ve parlak bir frak vardı. Nazlıya gülümseyerek: “Nasılım, ha, nasılım?” dedi.</p>

  <p class="block">Birden Nazlı oturduğu yerden kalktı. Birkaç hızlı adım attı: “Çok iyisiniz baba!” dedi ve babasına sarıldı.</p>

  <p class="block">Muhtar Bey de duygulanarak kızına sarıldı. Sonra sırtına birkaç şaplak vurdu. Sonra galiba Nazlı’nın titrediğini hissedip, omuzlarından tutarak kızının suratına baktı: “Aaa, ağlıyorsun sen!” dedi. “Ne var ağlanacak şimdi?”</p>

  <p class="block">Nazlı: “Ne bileyim ben, ağlıyorum işte!” dedi ve bu sefer herkese duyurarak ağlamaya başladı.</p>

  <p class="block">Birden bir şaşkınlık oldu. Muhtar Bey kızma daha sıkı sarıldı. Saçlarını okşadı. Sonra bir şey hatırlayarak güldü: “Ah, tamam, şaraptan. Annesi de böyleydi kızımın. Tabii... Ben derdim ki ona: Bir kadeh şarap, bir kaşık gözyaşı...” Gülmeye başladı: “Anasının kızı. Rahmetli de olacaktı burada. On beşinci yılı görecekti.” Sonra Nazlı’yı yanaklarından öptü. Bir ara Ömer ile gözgöze geldi ve neşesi kaçar gibi oldu.</p>

  <p class="block">Ömer bu suçlayıcı bakıştan kurtulmaya çalıştı, ama kurtulamadı. Kendisini suçlu, kötü ve aşağılık biri olarak görüyor, kendinden iğrenmemek için başka şeyler düşünmeye, olup biteni olağan karşılamaya, neşeli olmaya çalışıyordu.</p>

  <p class="block13">Muhtar Bey kızını bir daha yanaklarından öptü ve gülümsedi: “Bugün bayram, neşeli olmak lâzım!” dedi. Nazlı’nın gülümsediğini görünce de sevinerek: “Sahi, nasıl buldun kıyafetimi?” diye sordu. Sonra kapının zilinin çaldığını işitince: “İşte genç inkılâpçı arkadaşımız da geldi!” dedi. “Beni görünce bakalım, ne diyecek? inkılâpçı nesil dimdik ayakta diyecektir! Evet, böyle diyecektir!”</p>

  <p class="block"></p>

  <p class="block24" id="calibre_pb_58">&nbsp;</p>
</body>
</html>
