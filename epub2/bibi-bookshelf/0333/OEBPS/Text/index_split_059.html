<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Cevdet Bey ve Oğulları</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="id_Toc388118020">44<br class="calibre5" />
  Milletvekillerinin Umutları</p>

  <p class="block12">&nbsp;</p>

  <p class="block">Muhtar Bey merdivenleri acele acele çıktı. Kızını görme umuduyla oturma odasına ve yatak odasına baktı, bulamadı. Odasına girdi. Kapıyı kapadı. Ağlamaya hazırlanan bir küçük çocuk gibi kendini yatağına atıverdi. “İşte her şey bitti! Şimdi her şey başlıyor!” diye mırıldandı. “Bakalım ne olacak?” Odanın beyaz tavanına bakarak: “Ölüm çok kötü. Ben de bir hiçim. Onun yanında tam bir hiçim,” diye söylendi. Ağlayacak gibi oldu. Yüzünü buruşturdu, utandı. “Ne kötü. Her şey boş. Şimdi ne olacak?” diye yeniden mırıldandı.</p>

  <p class="block">Herkesin beklediği ve kendini hazırladığı şey olmuş, Atatürk on gün önce İstanbul’da ölmüştü. Bugün cenaze Etnografya Müzesindeki geçici mezarına konulmuş, bütün Ankara’nın katıldığı bir tören yapılmıştı. Melis’teki törene katılan, burada herkesle birlikte ağlayan Muhtar Bey, gene ağlamaktan korktuğu için şehrin içindeki törene katılmamayı düşünmüştü, ama sonra orada bulunmasının doğru olacağını aklından geçirerek caymıştı. Tören, gene İstanbul’daki ve Meclis’teki öteki törenler gibi, bir gözyaşı seli içinde geçmiş, böyle dokunaklı sahnelere hiç dayanamayan Muhtar Bey gene herkesin arasında ağlamıştı. “Peki niye ağladım?” diye düşündü. İki kişilik büyük ve yumuşak yatakta döndü ve aynı şeyi kendine bir daha sordu: “Ağladım, çünkü çok korkunç bir şeydi. Evet, çok korkunç bir şeydi!” Bu kelimelerle birlikte tören sırasında içinde uyanan duygu da aklında canlandı. Gene her şeyin boş, anlamsız ve değersiz olduğunu düşünmeye başladı. Sonra neden bunu düşündüğünü araştırdı. “Çünkü arkasından herkesin o kadar ağladığı bir insanın ölümü yanında benim hayatımın hiçbir değeri kalmıyor... Ben o dağın yanında bir karıncayım!” Sonra, birden içinde sinsi bir alev parladı: “Ama ben yaşıyorum, dünyada ne olup bittiğini görüyorum, başımdan başka şeyler geçecek! Evet, bundan sonra ne olacak bakalım?” Düşüncelerinden utandı ve kendini cezalandırmak için gene Atatürk’ün ölümünü düşünmeye çalıştı. Ama bu ölümü her düşünüşünde yaptığı gibi gene kendi ölümünü ve hayatını düşünmeye başladığını farkederek sinirlendi.</p>

  <p class="block">Bu düşüncelerin sıkıntısından ve yanağının ve kulağının altında ısınan yastığın sıcaklığından kurtulmak için yatağında oflaya poflaya bir kere daha döndü. “Bundan sonra ne olacak?” diye düşündü. “Bundan sonra Celâl Bey artık çekilir! Celâl Bey çekilir ve İsmet Paşa’ya inananlar göreve gelir. Acaba bu ne zaman olacak?” Muhtar Bey Atatürk’ün ölümünden hemen sonra bu işin olacağını düşünmüş, ama biraz yanılmıştı. Kimse memlekette büyük değişiklikler olacağı görüntüsü yaratılmasına cesaret edememiş, böylece Celâl Bey’in eski hükümeti beş gün önce Meclis’te güvenoyu almıştı. Bu en azından bir iki ay için eski hükümetin görevde kalacağını gösteriyordu. Muhtar Bey: “Memleketi telâşlandırmamak için çöpe atılan iki ay!” diye düşündü. “Oysa memleketin bir an önce, yeniliğe, yeni kadrolara ihtiyacı var. Yeni kadrolar da görev için sabırsızlanıyor.” Umut ve heyecanla: “Ben de sabırsızlanıyorum!” diye mırıldandı. Kendine gülecekti ki vazgeçti. “Bunda gülünç ne var? Sabırla bekledim, çalıştım! Görev yüklenecek kadar bilgim, tecrübem ve cesaretim var. Sonra, kararlılıkla bir yolda yürümesini de bildim. Neyim eksik ki, bu isteğimi gülünç bulayım?” Başını heyecanla yastıktan kaldırdı. “Allah için, kimden eksiğim var ki? Tevfik’ten mi? Faik’ten mi?” Eski bakanlar ve bakan olabilecek kimseleri tek tek aklından geçirerek, her isimden sonra kendi üstünlüğünü sevinçle karşılayıp elinin parmaklarını bükerek sayıyordu: “Muhlis’ten mi? Doktor Hulusi’den mi? Yarım yamalak Fransızca bilen Sacit’ten mi? Hiçbirinden eksiğim yok hamdolsun! Üstelik onlardan daha cesur ve kararlıyım ve evet bir yolda tutarlılıkla yürümeyi de başardım!” Bu yolda ne kadar tutarlılıkla yürüdüğünü, İsmet Paşaya ne kadar bağlandığını aklından geçirince daha da heyecanlandı. Hatırlanacağına, mutlaka yeni hükümette göreve çağrılacağına inanarak, “Peki, ne zaman Celâl Bey’in görevine son verilecek?” diye söylendi. “Şu hükümetin de memleketi oyalamaktan başka bir işi yok. Altın değerindeki günler teker teker geçiyor. Yazık, yazık!” Mutlaka hatırlanacağına bir daha inanarak başını yastığa dayadı.</p>

  <p class="block">Evet, İsmet Paşa yeni hükümet kurulurken onu mutlaka hatırlayacak, bütün siyasi hayatı boyunca kendisine bağlanan Muhtar Laçin’i yeni başbakana tavsiye edecekti. Muhtar Bey Çankaya’da geçecek bir sahneyi ayrıntılarıyla gözünün önünde canlandırdı. Bir Refik Saydam, bir Şükrü Saraçoğlu olarak gözünün önünde canlanan yeni başbakana İsmet Paşa: “Kimleri düşünüyorsunuz?” diye soracak, sonra cevabı beklemeden kendisi hemen söyleyecekti: “Muhtar Laçin Bey’i düşündünüz mü?” Muhtar Bey odanın tavanına heyecanla bakarken: “Evet, evet, Laçin!” diye mırıldandı. İsmet Paşa kendi verdiği soyadını elbet de hatırlayacaktı. Dört yıl önceydi. Herkes yakını olduğu bir büyüğünden kendisi için bir soyadı seçmesini rica ediyordu. Muhtar Bey satranç oynamak için Pembe Köşk’e davet edilmiş, soyadını başbakandan almak istediğini oyun bittikten sonra söylemiş, İsmet Paşa da biraz düşündükten sonra “Laçin!” demişti. Muhtar Bey tam anlayamadığı bu kelimeyi bir kâğıda yazmasını rica etmiş, sonra Paşa’nın imzasını taşıyan ve yıllardır sakladığı bu kâğıdın üzerindeki titrek yazıdan soyadının ne olduğunu anlamış, pek fazla bir anlamı olmayan bu kelimenin kendi kişiliğini hatırlatan sakin bir sesi olduğuna da karar vermişti. Sakin bir kişiliği vardı. Beklemesini, olup biteni sabırla seyretmesini biliyordu: Sabırla, ama uyuşuk ve hımbıl bir kararsızlıkla değil! Sabırla İsmet Paşa ya bağlanmıştı. Bu bağlılığın nasıl başladığını hatırladı. Meclis’e geldiğinin ilk aylarıydı. Yeni milletvekilleriyle tanışan Paşa, onlarla günlük alışkanlıklar hakkında bir sohbete başlamış, öğle yemeğinden sonra biraz kestirmeyi kimin alışkanlık edindiğini sormuş, Muhtar Bey de heyecan ve saygıyla böyle bir alışkanlığı olduğunu söylemiş, dikkati çekmeyi başarmıştı. Ama Paşa asıl ilgiyi, satranç bildiğini öğrendiği zaman göstermişti. Meclis’e tayin olunmasından altı ay gibi kısa bir süre sonra, Pembe Köşk’e satranca çağrılmak gibi kolay erişilmeyen bir yakınlığı kurmayı başarmıştı. Muhtar Bey bu yılları hatırlayınca duygulandı. Karısı daha ölmemişti. Meclis’te inkılâp düşmanlarıyla savaşır, sahte inkılâpçıların maskelerini düşürür, Ankara’yı çok sever, parlak bir geleceği olduğuna inanırdı. Umutla: “İşte şimdi sabrımın ve heyecanımın meyvesi olan o gelecek, bir adım önümde!” diye mırıldandı. “Bütün hayatımı yönelttiğim hedefe bir adım kaldı!”</p>

  <p class="block">Köşelerinde parlak pirinç topuzlar olan yatağında gene heyecanla döndü. “Bir adımcık!” diye mırıldandı. Bir adım atılacak, sonra bütün hayatı, yalnız geleceği değil, geçmişi de yepyeni bir boyut kazanacaktı. Gençliğinin yenilik ve ilerilik heyecanı, orta yaşın kararlılığı, olgunluğun büyük görevleriyle taçlandırılacaktı. İnsan böyle bir görevden başka ne ile hayatına bir derinlik verebilir ki? Muhtar Bey sıkıntıyla: “Hele benim gibi biriyse o insan!” diye mırıldandı. Hiçbir zaman kendini renkli, çok yönlü biri olarak görmemişti. Hayattan kendisi gibi olanların çoğunun aldığı zevki de almamıştı. Karısı öldükten sonra İstanbul’da içkili bir eğlence gecesinde tanıdığı bir kadından başka kadın tanımamış, yaşlı gövdesinin isteklerini biraz kararsızlığından, biraz da uyuşukluğundan bastırmıştı. Gene benzerleri gibi bir salon adamı da olamamıştı. Böyle yerlerde hep kenarda kaldığını, değil girdiği salonu, oturduğu koltuğu bile dolduramadığını düşünürdü. Üstelik boş gevezeliklerden de hoşlanmazdı. Gerçi kendisini de sık sık boş gevezelik ederken yakalardı, özellikle valiliği sırasında çevresinde yerleşen ilgi ve hayranlık çemberinin parlaklığına kendisini kaptırdığı çok olmuştu, ama Ankara’ya gelince gevezelik etmenin kişiliğinin hâkim bir çizgisi olmadığını anlamıştı. İçkiden de tat almazdı. Niteliklerini teker teker sayarken heyecanlandı: “Hatıra kitaplarından başka hiçbir kitapla da oyalanamam!” diye düşündü. “O zaman hayatıma derinlik verecek bu beklediğim görevden başka bir şey bulamam! Benim için hayatın anlamı hizmet etmek, memlekete hizmet ederek yükselmektir! Bu görev için de bir adım kaldı. Bir tek küçük adımcık!” Sonra ama, bu adımı atmak kendisine değil; ismet Paşaya düştüğü için huzuru kaçtı ve yatağında bir kere daha dönmek zorunda kaldı.</p>

  <p class="block13">Yatağında dönüyor, “Bir küçük adımcık!” diye mırıldanıyordu. Oysa bu küçük adımcığın basamağına çıkabilmesi için neler geçirmişti. Valiliği sırasında ölüm tehditleri, küfür ve iftiralarla dolu mektuplar alırdı. Şapka ve Kıyafet Kanunu’nu uygulamak bahanesiyle kentteki bütün küçük dükkân sahiplerinin, din adamlarının canına okumuştu. O yılın Cumhuriyet Bayramı’nda şimşekleri üzerine çekmesine aldırış etmeden gericilerin cezalandırılacağını bağıra bağıra ilân etmişti. İşte bu gençlikti. Mülkiye’deyken Namık Kemal’den, Fikret’ten öğrendiklerinin hakkını veriyordu. Sonra akılcılığa ve kararlılığa dayanan Meclis’teki mücadelesi vardı. Bu mücadele sırasında, elbette ki, safların önünde yer bulamamıştı, ama taa arkada olduğu da söylenemezdi, çünkü her şeyden önce inkılâpçı milletvekillerinin en devamlısıydı. Meclis’e her oturumda gelir, dikkatle dinler, koridorlarda gezinir, bir yerde bir küçük tartışma görmeyegörsün, hemen atılır, düşüncelerini söyler, ama hiçbir zaman ilgiyi çekmez, hiçbir zaman bir gürültü koparamaz, her zamanki sakin haliyle bir gölge gibi dolanırdı. Bu kadar ortalıkta görünmesinin nedeni görevine bağlılığı kadar hiç şüphesiz, milletvekilliğinden başka işi olmamasıydı. Bakanlık yapan, ya da partide görevleri olanların dışındaki milletvekillerinin çoğunun bir ikinci işi vardı. Kimi gazeteciydi, kimi avukattı, kimi de toprak ağasıydı. Zaten bunlar bu işlerinde gösterdikleri başarıdan dolayı milletvekili tayin edilmişlerdi. Başarılı valiliği ve inkılâpçılığından dolayı milletvekili tayin edilen Muhtar Bey’in ise Meclis dışında başka bir işi olamazdı. Çünkü insan hem milletvekili, hem gazeteci olabilirdi, ama hem milletvekili hem vali olmaya kurallar izin vermiyordu. Birden Muhtar Bey: “Ama hem milletvekili, hem inkılâpçı olmaya kurallar izin veriyor ve ben öyleyim!” diye düşündü ve heyecanla yatağından kalkıp odasının içinde yürümeye başladı.</p>

  <p class="block">Yürürken gene aynı şeyi mırıldanıyordu: “Bir küçük adımcık, bir küçük adımcık atsa İsmet Paşa!” Bir küçük adımcığı ile hayatını taçlandıracak olan İsmet Paşa için neler yaptığını aklından geçirmeye başladı... Başbakanlığı sırasında onu bütün varlığıyla desteklemişti. Başbakanlıktan ayrılınca onun Meclis’teki sesi ve kulağı olmuştu. Kulislerde hep İsmet Paşa’yı anar, her fırsatta onu över, Pembe Köşk’ü ziyaret ettiği zaman ona koridor dedikodularını özetlerdi. Gözden düştükten, başbakanlıktan çekildikten sonra İngilizcesini ilerleten, bir hocayla baştan sona bütün İngiliz tarihini okuyan, sonra keman dersleri alan, satranç dergileri okuyan Paşa, onun heyecanını hayretle karşılıyormuş gibi yapar, arada birkaç övgü sözüyle gönlünü alırdı. Bir keresinde, her zaman olduğu gibi gene zaferle bitirdiği bir satranç partisinden sonra Paşa ona: “Sizin savunmanız iyi, lâkin hücum vakti gelince bekliyor, fırsatı kaçırıyorsunuz!” demişti. Muhtar Bey “Fırsatı kaçırıyorum ha!” diye mırıldandı. “Yok, yok, bu sefer İsmet Paşa beni hatırlayacak. Görev verdirtecek! Benim kendisine ne kadar bağlı olduğumu hatırlayacak!” Birden utanarak: “Bu mu benim marifetim; bağlılık mı?” diye mırıldandı, ama utançtan korktuğu için, “Kötü bir şey değil ki bu!” diyerek kendini yatıştırdı. “Çok zeki biri olmadığımı kabul ederim. Dünyanın en zeki insanı değilim. Benim gibi insanlar zekalarıyla değil, bağlılık ve inançlarıyla yükselirler... Üstelik bizim memlekette dikbaşlı olmak, kendi kendine karar vermek hoş bir şey değildir ki! İnsan her zaman daha iyi bilen, daha iyi düşünen birine kendini emanet etmeli, birisine bağlanmalı, bir inancı benimsemeli. Evet, bağlılık ve inanç! İsmet Paşaya bağlandım, inkılâba inandım.” Birden kendini gülünç bularak odanın ortasında durdu. Dönüp dolabın üstündeki aynaya korkuyla baktı. “Gülünç bir insan mıyım ben Allahım?” diye mırıldandı. “Değilim, değilim... Herkes gibiyim. Şu suratıma ve düşüncelerime bak... Ah, her şey böyle!” Cenaze törenini hatırladı. “Her şey böyle boş, gülünç, anlamsız. Onun yanında her şey boş ve anlamsız. Herkes nasıl ağlıyordu! Ben ise burada çirkin hesaplar yapıyorum. Başkaları benim iğrenç düşüncelerimi öğrenseler ne derler?.. Saçma! Peki, hayatta yapılması gereken nedir? Şu aynaya bak! Gövdem kocaman, ama burnum küçücük! Kim demiş onu. Kâmil Paşa mı?.. Haşmetli bir devlet adamının ilk meziyeti haşmetli bir burundur! Oysa bende yalnızca bu gülünç yelken kulaklar var...” Kendisini sıkıcı düşüncelere sürükleyen yalnızlıktan kurtulmak için odadan çıkmaya, birisiyle gevezelik etmeye karar verdi.</p>

  <p class="block">Hızlı ve sinirli adımlarla mutfağa girdi. Hizmetçi ocakta bir şey kaynatıyordu. Pencerenin camları buğulanmıştı.</p>

  <p class="block">Muhtar Bey: “Bizim kız nerede, Hatice Hanım?” diye sordu.</p>

  <p class="block">“Ömer Bey ile çıktıydı, cenazeye gidecekti.”</p>

  <p class="block">Muhtar Bey: “Daha gelmedi mi?” dedi. Sonra cevabı belli olan sorunun saçmalığına öfkelenerek mutfaktan çıktı. “Ee, nerede kaldı bunlar?” diye düşündü. Böyle bir günde gezip tozmayı düşündüğü için kızına öfkelendi: “Sev, büyüt, başının tacı et, sonra gitsin o züppe, kendini beğenmiş, para delisi herifi seçip beğensin!” Duvardaki Venedik manzarasına bakıyordu. Bu resmi kendisi almış, rahmetli karısı pek beğenmemiş, ama duvara da asmışlardı. Karısını hatırlayınca hüzünlendi: “Bir tek onu sevmiştim. O da bütün hayatım boyunca hafif hafif güldü bana, sonra aldı başını gitti. Şimdi de Nazlı beni bırakıp gidecek. Üstelik o sevimsiz, kendini beğenmiş herifle... Bari başka birini bulaydı...” Refik’i hatırladı. “Evet, mesela o. Bütün saflığına rağmen, iyiniyetli ve temiz ruhlu biri...” Refik ile yaptığı tartışmaları hatırlayınca güldü: “Ama fazla saf... İnsan idealist olur, hatta böyle olmak gerekir, ama bu kadarı da fazla!” Tarım Bakanlığı’nın Refik’in kitabını yayımlamaya karar verdiği aklına gelince sevindi. Bakan, galiba ismet Paşa taraftarlarıyla iyi geçinmek için, Muhtar Bey’in getirdiği delikanlının işini görmüştü. Refik bu günlerde şu teşkilâtçı yazar Süleyman Ayçelik ile görüşecek, galiba sonra İstanbul’a dönecekti. Süleyman Ayçelik ve Teşkilât dergisi aklına gelince Muhtar Bey’in canı sıkıldı: “Hayalperestlerden hoşlanmıyorum!” diye mırıldandı. “Belki ben de şu görev umuduyla yanıp tutuşurken hayalperestlik ediyorum... Ben boş umutlar besleyen zavallı bir hayalperestim! Hele o cenazenin yanında hiçbir şeyim. Ölüm korkunç!.. Yaşıyorsun, uğraşıyorsun, birşeyler yapıyorsun, memleketin ve tarihin en büyük adamlarından biri oluyorsun. Sonra birden bitiveriyor!” Ellerini iki yana açtı. “Ölüm çok kötü. Ben de bir küçük karıncayım. Hele onun ölümünden sonra... Ah, konuşacak, dertleşecek kimse de yok!” Birden aklına Hatice Hanım ile dertleşebileceği geldi. Umutla mutfağa yürüdü.</p>

  <p class="block13">Hizmetçi hâlâ aynı tencereyle uğraşıyor, elindeki kaşıkla kaynayan şeyin kıvamına bakıyordu.</p>

  <p class="block">Muhtar Bey: “Ee, ne kaynatıyorsun bakalım Hatice Hanım?” dedi.</p>

  <p class="block">Hizmetçi sert bir sesle: “Dün sütlaç istediydiniz ya!” dedi.</p>

  <p class="block">“A, sahi sütlaç değil mi? Aman iyi pişir de, dibi tutmasın!”</p>

  <p class="block">Hizmetçi gene aynı sert sesle: “Beyefendi size ne zaman dibi tutmuş sütlaç yedirdim?” dedi.</p>

  <p class="block">“Canım şaka ettim!” dedi Muhtar Bey. Bir şey yapmış olmak için buzdolabını açıp karıştırmaya başladı. Dolaptaki tabaklardan birini görünce kederlendi. Karısının ölümünden üç ay önce almayı akıl ettiği bu tabak takımı evde tartışmalara yolaçmıştı. Muhtar Bey başka şeylere, koltuklara, salonun eşyalarına, giyeceğe masraf edilmesinin daha doğru olduğunu söylerdi. Şimdi bütün bu tartışmaların saçma ve boş olduğu ortaya çıkmıştı. “Ah, ah, hayat, ölüm, her şey boş ve saçma,” diye mırıldandı. Buzdolabını karıştırdı, bir zeytinden başka hiçbir şeyi içi çekmedi. Zeytini yedikten sonra da susadı. Suyu içerken hizmetçiyle nasıl sohbet edebileceğini düşündü. Kadının hızlı hızlı tencereyi karıştıran kaşıklı eline bakarak: “Demek, hep böyle karıştırmak lâzım!” dedi.</p>

  <p class="block">Hizmetçi gene asık bir suratla: “Evet, karıştırmak lâzım!” dedi.</p>

  <p class="block">“Çok karıştırılırsa tadı kaçmaz mı? Sonunda şey olur... Kıvamını bulmaz!”</p>

  <p class="block">Hizmetçi cevap olarak kaynayan sütlacın içinden çıkardığı kaşığı tencerenin kenarına sert sert vurdu. Sonra tencerenin kapağını gene aynı sinirli, sert hareketlerle kapadı.</p>

  <p class="block">Muhtar Bey pencerenin kenarına gitti. Buğulu camın üzerine parmağının ucuyla şekiller çizerken: “Eee, ne diyorsun Hatice Hanım, koskoca Atatürk de öldü,” dedi.</p>

  <p class="block">Hizmetçi: “O büyük adamdı. Göçüp gitti. Hepimiz göçüp gideceğiz,” dedi.</p>

  <p class="block">Muhtar Bey: “Ama bundan sonra ne olacak? İsmet Paşa bakalım ne yapacak, kimleri başa getirecek ha, ne dersin?” dedi.</p>

  <p class="block">“Aman beyefendi, ben o işlerden hiç anlamam ki, bir şey söyleyeyim!” dedi hizmetçi. Gözlerinde bir an bir kıvılcım parladı, yüzü renklendi: “Ben siyaset işinden anlamam da, karışmam da! Siz nasıl mutfak işinden anlamazsanız ben de o işlerden anlamam...”</p>

  <p class="block">“Evet, evet,” dedi Muhtar Bey. Hizmetçisinin ülkesini sevimli buldu. Mutfaktan çıktı. Salona girerken bütün sıkıntılarını unuttu. Hayatının değersiz olup olmaması da önemsiz gözüktü. “Önemli olan yaşamam!” diye mırıldandı. “Yaşıyorum, gülüyorum, konuşuyorum! Neşeyle bana verilecek görevi bekliyorum! Mutfakta sütlaç kaynıyor... İşte bu!”</p>

  <p class="block24" id="calibre_pb_60">&nbsp;</p>
</body>
</html>
