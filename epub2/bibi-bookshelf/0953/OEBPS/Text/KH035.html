<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;"><img alt="image002" src="../Images/image002.jpg" /><b><br /></b></h2>

  <h2 id="sigil_toc_id_30" style="text-align: center;"><b>YAHUDİ BOKSÖRÜN KISA BİR GEÇMİŞİ</b></h2>

  <p>Max Vandenburg 1916 yılında doğdu.</p>

  <p>Stuttgart’ta büyüdü.</p>

  <p>Küçük yaşlardan itibaren en sevdiği şey boks oldu.</p>

  <p>On bir yaşındayken ve süpürge sapı gibi incecikken ilk maçını yaptı.</p>

  <p>Wenzel Gruber.</p>

  <p>Dövüştüğü kişi oydu.</p>

  <p>Gruber’in ukala bir çenesi ve kıvırcık saçları vardı. Yerel oyun parkı dövüşmelerini gerektirmişti ve iki çocuk da tartışmaya eğilimli değildi.</p>

  <p>Bir dakikalığına şampiyonlar gibi dövüştüler.</p>

  <p>Tam işler ilginçleşirken, iki çocuk da dikkatli bir ebeveyn tarafından yakalarından yakalandılar.</p>

  <p>Max’in ağzından kan sızıyordu.</p>

  <p>Tadına baktı ve hoşuna gitti.</p>

  <p>Onun oturduğu mahalleden gelenlerin çoğu dövüşçü değildi, olsalar bile bunu yumruklarıyla yapmıyorlardı. O günlerde Yahu- dilerin oldukları yerde durarak her şeye dayandığı söylenirdi. Tacizlere sessizce katlanır, sonra da tekrar zirveye çıkarlardı. Ama görünüşe bakılırsa her Yahudi aynı değildi.</p>

  <p>Babası çimenlik bir tepede paramparça olup öldüğünde Max henüz iki yaşındaydı.</p>

  <p>Dokuz yaşına geldiğinde annesi tamamen meteliksiz kaldı. Aynı zamanda ev olarak kullandıkları müzik stüdyosunu sattı ve dayısının evine taşındılar. Orada onunla boğuşan, onu sinir eden ve aynı zamanda da çok seven altı kuzeniyle birlikte büyüdü. En büyüğü olan Isaac'la dövüşmek, onun için ilk boks eğitimiydi. Neredeyse her gece pataklanıyordu.</p>

  <p>On üç yaşına geldiğinde, dayısının ölümü yeni bir trajedi olarak karşısına dikildi.</p>

  <p>Max’in aksine dayısı delifişek değildi. Çok küçük ödüller için sessizce çalışan biriydi. Zengin bir adam değildi. Başka birine ait olan bir şeyi almazdı. Ve karnında büyüyen bir şey yüzünden ölmüştü. Zehirli bir bowling topu gibi.</p>

  <p>Aile onun yatağının etrafında toplanmış, ruhunu teslim edişini izlemişti.</p>

  <p>Her nasılsa, üzüntüsü ve kaybı arasında, artık sert yumruklu, mor gözlü ve eksik dişli bir ergen olan Max Vandenburg aynı zamanda hayal kırıklığına da uğramıştı. Hatta çok üzgündü. Dayısının yavaşça yatağa gömülüşünü izlerken asla o şekilde ölmeyeceğine yemin etti.</p>

  <p>Adamın yüzü fazlasıyla teslimiyetçiydi.</p>

  <p>Sararmış ve son derece dingin yüzünün şiddet çağrıştıran hatlarına rağmen.</p>

  <p>Geniş çenesi, çıkık elmacık kemikleri ve çukur gözleriyle o kadar sakindi ki çocuk bir şey sormak istedi.</p>

  <p>Kavga nerede, diye merak etti.</p>

  <p>Hayata tutunma isteği nerede?</p>

  <p>Elbette on üç yaşında biri için aşırı sertti. Dayısının yüzünde kendisine benzeyen bir şeyleri henüz aramamıştı.</p>

  <p>Diğerleriyle birlikte yatağın yanında durup adamın ölümünü izlemişti; yaşamdan ölüme güvenli bir şekilde geçişini. Pencereden süzülen ışık yaza uygun şekilde gri-turuncuydu ve nihayet nefesi durduğunda, dayısı memnun gibi görünüyordu.</p>

  <p>“Ölüm beni aldığında, ” diye yemin etti çocuk, “yumruğumu yüzünde hissedecek. ”</p>

  <p>Şahsen bundan hoşlanabilirim. Böylesine aptalca bir cesaret.</p>

  <p>Evet.</p>

  <p>Bu çok hoşuma gider.</p>

  <p>O günden sonra daha sık dövüşmeye başladı. İflah olmaz arkadaşlardan ve düşmanlardan oluşan bir grup Steber Caddesi’ndeki küçük bir arsada toplanıyor, hava kararırken dövüşüyorlardı. Tipik Almanlar, tuhaf Yahudiler, doğudan gelen çocuklar. Fark etmiyordu. Ergenlik enerjisini atmak için iyi bir dövüş gibisi yoktu. Düşmanlar bile arkadaşlıktan bir santim uzaktaydı.</p>

  <p>Dar çemberleri ve bilinmeyeni seviyordu.</p>

  <p>Belirsizliğin burukluğunu:</p>

  <p>Kazanmak ya da kaybetmek.</p>

  <p>Artık dayanamayacağını düşünene kadar içini kemiren bir histi. Tek çözüm ileri atılmak ve yumruklar savurmaktı. Max üzerinde düşünerek ölecek türde bir çocuk değildi.</p>

  <p>Şimdi geri dönüp baktığında en sevdiği dövüş, Walter Kugler adında uzun boylu, sert bir çocuğa karşı dövüştüğü beşinci maçıydı. On beş yaşındaydılar. Walter daha önceki karşılaşmalarının dördünü de kazanmıştı ama bu kez Max’in içinde farklı bir his vardı. İçinde yeni bir kan dolaşıyordu -zafer kanı- ve hem korkutuyor hem de heyecanlandırıyordu.</p>

  <p>Her zamanki gibi etraflarında dar bir çember oluşmuştu. Zemin pisti. İzleyenlerin yüzlerinde pis gülümsemeler vardı. Kirli parmaklar para tutuyor, bağıra çağıra bahisler oynanıyordu.</p>

  <p>Tanrım, orada o kadar büyük mutluluk ve korku vardı ki.</p>

  <p>İki dövüşçü kendilerini anın yoğunluğuna kaptırmışlardı. Yüzleri stresle abartılmış ifadeler yansıtıyordu. Gözler iri iri açılmıştı.</p>

  <p>Bir dakika kadar birbirlerini tarttıktan sonra yaklaşmaya ve risk almaya başladılar. Sonuçta bu bir saatlik unvan maçı değil, sokak dövüşüydü. Bütün gün dövüşemezlerdi.</p>

  <p>“Haydi, Max! ” diye bağırdı arkadaşlarından biri. Kelimelerin arasında nefes yoktu. “Haydi, Maxi-Taxi onu yeneceksin, onu yeneceksin, Yahudi çocuğu yeneceksin. Onu yere ser onu! ”</p>

  <p>Yumuşak saçları, basık burnu ve derin bakışlarıyla Max rakibinden bir baş kısaydı. Dövüş tarzı kesinlikle zarafetten uzaktı; öne eğilip ileri atılmalar, Kugler’in yüzüne hızla savrulan yumruklardan ibaretti. Daha güçlü ve daha becerikli olduğu açıkça anlaşılan diğer çocuk dimdik duruyor, Max’in yanaklarına ve çenesine sürekli inen yumruklar sıralıyordu.</p>

  <p>Ama Max gelmeye devam ediyordu.</p>

  <p>Güçlü yumruklara rağmen ilerliyordu. Kan dudaklarını morartmıştı. Yakında dişlerinin üzerinde kuruyacaktı.</p>

  <p>Yere devrildiğinde güçlü tezahüratlar yükseldi. Para az kalsın el değiştiriyordu.</p>

  <p>Max ayağa kalktı.</p>

  <p>Bir kez daha yere devrildikten sonra taktik değiştirerek Walter Kugler’i gelmek istediğinden biraz daha yakına çekti. Bu olduğunda, Max onun yüzüne kısa ve keskin bir yumruk savurdu. İsabet etti. Tam burnuna!</p>

  <p>Aniden dünyası kararan Kugler gerileyince Max fırsatı değerlendirdi. Sağa doğru onu izledi, suratına bir yumruk daha indirdi ve kaburgalarını yumrukladı. Maçı bitiren sağ yumruk çenesine indi. Walter Kugler yere devrildi ve sarı saçlarına toprak doldu.</p>

  <p>Bacakları V şeklinde açılmıştı. Yanaklarından yaşlar süzülüyordu ama aslında ağlamıyordu. Yaşlar kendiliğinden boşanmıştı.</p>

  <p>Çemberdekiler saymaya başladı.</p>

  <p>Her zaman sayarlardı. Sesler ve sayılar.</p>

  <p>Dövüş kurallarına göre, kaybeden kazananın elini havaya kaldırırdı. Kugler nihayet ayağa kalktığında, asık yüzle Max Vandenburg’a yaklaşıp kolunu havaya kaldırdı.</p>

  <p>“Teşekkürler, ” dedi Max.</p>

  <p>Kugler bir uyarıda bulundu. “Bir dahaki sefere seni öldüreceğim. ”</p>

  <p>Sonraki birkaç yılda Max Vandenburg ile Walter Kugler toplamda on üç kez dövüştüler. Walter her zaman Max’in o ilk zaferinin intikamını almaya çalışıyordu, Max de zaferini tekrarlamanın peşindeydi. Sonunda Walter 10-3 kazandı.</p>

  <p>1933 yılında on yedi yaşına gelene kadar dövüştüler. Kinle beslenen saygı zaman içinde yakın bir dostluğa dönüştü ve dövüşme isteklerini kaybettiler. Max, 1935 yılında Jederman Mühendislik Fabrikası’nda çalışan diğer Yahudilerle birlikte kovulana kadar beraber çalıştılar. Bu, Yahudilere Alman vatandaşlığı verilmesini ve Almanlarla Yahudilerin evlenmesini yasaklayan Nuremberg Kanunları’nın yayınlanmasından kısa süre sonraydı.</p>

  <p>“Tanrım, ” dedi Walter bir akşam, eskiden dövüştükleri küçük arsada buluştuklarında. “Ne günlerdi, değil mi? Artık öylesi yok. ” Max’in kolundaki yıldıza elinin tersiyle vurdu. “Artık asla öyle dövüşemeyiz. ”</p>

  <p>Max karşı çıktı. “Evet, dövüşebiliriz. Bir Yahudi’yle evlenemezsin ama Yahudi’yle dövüşmeni engelleyen bir kanun yok. ”</p>

  <p>Walter gülümsedi. “Muhtemelen bunu <i>ödüllendiren</i> bir kanun bile vardır; kazandığın sürece tabii. ”</p>

  <p>Sonraki birkaç yılda birbirlerini arada bir görebildiler. Max diğer Yahudilerle birlikte sürekli dışlanıp hırpalanırken, Walter kendini işine kaptırmıştı. Bir matbaada çalışıyordu.</p>

  <p>Eğer ilgilenirseniz, evet, o yıllarda birkaç kız da vardı. Birinin adı Tania, diğerinin adı Hildi’ydi. İkisi de uzun sürmedi. Özellikle belirsizlikler ve giderek artan baskılar yüzünden zaman yoktu. Max’in iş bulması gerekiyordu. O kızlara ne verebilirdi ki? 1938 yılında, hayatın daha da zorlaşabileceğine inanmak zordu.</p>

  <p>Sonra 9 Kasım geldi. <i>Kristallnacht.</i> Kırık camların gecesi.</p>

  <p>Diğer Yahudilerden birçoğunun yok edildiği olaydı ama Max Vandenburg’un kaçış anı olmuştu. Yirmi iki yaşındaydı.</p>

  <p>Daire kapıları yumruklanırken birçok Yahudi işyeri yöntemsel olarak dağıtılıp yağmalanıyordu. Yengesi, annesi, kuzenleri ve çocuklarıyla birlikte Max oturma odasına girmişti.</p>

  <p>“<i>Aufmachen!</i>”</p>

  <p>Ailedeki herkes birbirine bakıyordu. Diğer odalara kaçışmak istiyorlardı ama korku çok tuhaf bir şeydi. Kıpırdayamıyorlardı.</p>

  <p>Tekrar: “Açın! ”</p>

  <p>Isaac ayağa kalkıp kapıya doğru yürüdü. Ahşap kapı canlanmış, az önce yediği darbeler yüzünden hâlâ uğulduyordu. Korku içindeki yüzlere baktı, kilidi çevirdi ve kapıyı açtı.</p>

  <p>Tahmin ettikleri gibi üniformalı bir Nazi subayıydı.</p>

  <p>“Asla. ”</p>

  <p>Max’in ilk tepkisi buydu.</p>

  <p>Annesinin ve kuzenlerinden en yakında olanı Sarah’ın ellerini tutmuştu. “Gitmiyorum. Hep beraber gidemiyorsak, ben de gitmiyorum. ”</p>

  <p>Yalan söylüyordu.</p>

  <p>Diğerleri onu ittiğinde, hissettiği rahatlık müstehcen bir şey gibi içinde yükseldi. Hissetmek istemediği bir şeydi, fakat yine de öyle güçlü bir şekilde hissetmişti ki kusmak istemişti. Nasıl olabilirdi? Nasıl yapabilirdi?</p>

  <p>Ama yapmıştı.</p>

  <p>“Hiçbir şey getirme, ” dedi Walter ona. “Sadece üzerindekiler. Geri kalanlarını sana ben vereceğim. ”</p>

  <p>“Max. ” Bu annesiydi.</p>

  <p>Kadın bir çekmeceden eski bir kâğıt parçası çıkarıp ceketinin cebine sıkıştırdı. “Eğer gerekirse... ” Oğluna son kez sarıldı. “Bu senin son umudun olabilir. ”</p>

  <p>Max onun yaşlanan yüzüne baktı ve hırsla dudaklarından öptü.</p>

  <p>“Haydi. ” Walter onu kolundan çekiştirirken, ailenin geri kalanı veda etti ve ona birkaç değerli eşyayla para verdiler. “Dışarıda kargaşa var ve ihtiyacımız olan şey bu. ”</p>

  <p>Arkalarına bakmadan çıktılar.</p>

  <p>Bu içini kemiriyordu.</p>

  <p>Keşke, evden çıkarken onlara son kez baksaydı. Belki o zaman hissettiği suçluluk duygusu bu kadar ağır olmazdı. Vedalaşmamıştı.</p>

  <p>Son kez gözlerine bakmamıştı.</p>

  <p>Sadece gitmişti.</p>

  <p>Sonraki iki yıl boyunca boş bir depo odasında saklandı. Walter’in önceki yıllarda çalıştığı bir binadaydı. Çok az yiyecek, bolca şüphe vardı. Mahallede kalan paralı Yahudiler göç ediyordu. Parası olmayan Yahudiler de deniyor ama pek başarılı olamıyordu. Max’ in ailesi ikinci gruba giriyordu. Walter arada bir elinden geldiğince dikkat çekmeden onları kontrol ediyordu. Bir gün öğleden sonra ziyarete gittiğinde kapıyı başka biri açtı.</p>

  <p>Max haberi duyduğunda, vücudunun hatalarla dolu bir kâğıt gibi buruşturulduğunu hissetti. Çöp gibi.</p>

  <p>Ama kendini toparlamayı başardı; kendinden tiksinerek ama şükrederek. Yıkılmış ama her nasılsa bütün kalmayı başarmış halde.</p>

  <p>1939 yılının ortalarına doğru, gizliliğin altıncı ayından sonra, yeni bir eylem planına geçmeleri gerektiğine karar verdiler. Max onları terk ederken annesinin verdiği kâğıt parçasını incelediler. Bu doğruydu; sadece kaçmamış, aynı zamanda ailesini terk etmişti. Hissettiği rahatlığın iğrençliği arasında, yaptığı şeyi o böyle görüyordu. Ama o kâğıt parçasının üzerinde yazılı olan şeyi biz zaten biliyoruz:</p>

  <blockquote class="alıntı">
    <p style="text-align: center;"><b>BİR İSİM, BİR ADRES</b></p>

    <p style="text-align: center;"><b><i>Hans Hubermann Himmel Sokağı 33, Molching</i></b></p>
  </blockquote>

  <p>“Giderek kötüleşiyor, ” dedi Walter, Max’e. “Bizi her an bulabilirler. ” Karanlıkta insanın sezgileri daha güçlü çalışıyordu. “Neler olabileceğini bilmiyoruz. Yakalanabilirim. O yeri bulman gerekebilir. Burada birinden yardım isteyemeyecek kadar korkuyorum. Beni içeri atabilirler. ” Tek bir çözüm vardı. “Oraya gidip şu adamı bulacağım. Eğer Nazi olmuşsa -ki bu çok büyük bir olasılık- dönüp geleceğim. En azından o zaman biliriz, <i>değil mi?"</i></p>

  <p>Max arkadaşının yolculuğu yapabilmesi için son meteliğine kadar verdi ve birkaç gün sonra Walter döndüğünde, Max nefesini tutup neler olduğunu sormadan önce birbirlerine sarıldılar.</p>

  <p>Walter başıyla onayladı. “İyi biri. Annenin sözünü ettiği akordeonu hâlâ çalıyor; babanınkini. Parti üyesi değil. Bana para verdi. ” O aşamada Hans Hubermann sadece bir listeydi. “Oldukça yoksul, evli ve bir çocuğu var. ”</p>

  <p>Bu Max’in ilgisini daha da çekmişti. “Kaç yaşında? ”</p>

  <p>“On. Her şeye sahip olamazsın. ”</p>

  <p>“Evet. Çocuklar gevezedir. ”</p>

  <p>“Öyle olduğu için şanslıyız. ”</p>

  <p>Bir süre sessizce oturdular. Sessizliği bozan Max oldu. “Benden şimdiden nefret ediyor olmalı, ha? ”</p>

  <p>“Sanmıyorum. Bana para verdi, değil mi? Söz sözdür dedi. ” Bir hafta sonra bir mektup geldi. Hans, Walter Kugler’e elinden geldiğinde yardımcı olabilmek için bir şeyler göndereceğini söyledi. Molching ve Münih’in bir sayfalık haritasına ek olarak Pasing’den (daha güvenilir bir tren istasyonu) ön kapısına uzanan doğrudan bir yol vardı. Mektubundaki son kelimeler belliydi: <i>Dikkatli olun.</i></p>

  <p>Mayıs 1940’ın ortalarında, iç kapağına bir anahtar iliştirilmiş halde <i>Kavgam</i> geldi.</p>

  <p>Max adamın bir dâhi olduğuna karar verdi ama Münih’e yapacağı yolculuğu düşününce hâlâ ürperiyordu. Etraflıca tartıp düşününce, aslında yolculuğun yapılmaması gerektiğini düşünüyordu.</p>

  <p>İnsan her zaman dilediğini elde etmezdi.</p>

  <p>Özellikle de Nazi Almanyası’nda.</p>

  <p>Zaman geçti.</p>

  <p>Savaş büyüdü.</p>

  <p>Max, başka bir boş odada gizlenmeye devam etti.</p>

  <p>Ta ki kaçınılmaz an gelene kadar.</p>

  <p>Walter, Polonya’ya gönderileceğini öğrenmişti; Polonyalılara ve Yahudilere Alman gücünü hissettirmeye devam etmek için. Biri diğerinden daha iyi değildi. Zamanı gelmişti.</p>

  <p>Zaman gelmiş, Max önünde uzanan yolculuğu yaparak Molching’e varmıştı ve şimdi bir yabancının mutfağında oturuyor, ihtiyacı olan yardımı dileniyor, hak ettiğine inandığı laneti çekiyordu.</p>

  <p>Hans Hubermann onun elini sıkarak kendini tanıttı.</p>

  <p>Ona karanlıkta kahve hazırladı.</p>

  <p>Kız gideli çok olmuştu ama şimdi başka ayak sesleri yaklaşıyordu. Joker.</p>

  <p>Karanlıkta üçü tamamen yalnızdı. Hepsi birbirine bakıyordu. Sadece kadın konuşuyordu.</p>
</body>
</html>
