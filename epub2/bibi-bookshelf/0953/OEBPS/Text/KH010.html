<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;"><img alt="image002" src="../Images/image002.jpg" /><b><br /></b></h2>

  <h2 id="sigil_toc_id_3" style="text-align: center;"><b>JESSE OWENS OLAYI</b></h2>

  <p>Liesel’in anılarında o, Rudy’nin çocukluk rezaletini gerçekten görmüş gibiydi. Her nasılsa, daima kendini hayali seyirciler arasında görebiliyordu. Belki de simsiyah boyanmış bir çocuğun çimenlerin üzerinde koşması fikrinden hoşlanmıştı.</p>

  <p>Yıl 1936’ydı. Olimpiyatlar. Hitler’in oyunları.</p>

  <p>Jesse Owens 4x100 metre bayrak yarışını az önce tamamlamış ve dördüncü altın madalyasını kazanmıştı. Zenci olduğu için ikinci sınıf olduğu söylentileri ve Hitler’in onunla tokalaşmayı reddetmesi dünyayı çalkalamıştı. En ırkçı Almanlar bile Owens’ın gayretlerine hayret etmiş ve başarıları herkesi etkilemişti. Ama kimse Rudy Steiner’den daha fazla etkilenmemişti.</p>

  <p>Ailesindeki herkes oturma odasında toplanmışken, o dışarı süzülüp mutfağa gitmişti. Ocaktan biraz kömür alıp küçük ellerinde sımsıkı tutmuştu. “Şimdi, ” demişti gülümseyerek. Hazırdı.</p>

  <p>Kömürü üzerine iyice sürmüş, sonunda baştan aşağı simsiyah olmuştu. Saçları bile nasibini almıştı.</p>

  <p>Çocuk pencere camındaki yansımasına bakarak manyakça sırıttıktan sonra şortuyla atletini giymiş, ağabeyinin bisikletini aşırmış ve Hubert Ovali’ne gitmişti. Daha sonra siyahlığı silinirse diye, ceplerinden birine birkaç parça kömür koymuştu.</p>

  <p>Liesel’in zihninde, o gece gökyüzünde ay vardı. Bulutlar ayın etrafında kümelenmişti.</p>

  <p>Paslı bisiklet Hubert Ovali’nin çitlerine dayandı ve Rudy çitlerin üzerinden atladı. Diğer tarafa düşünce yüz metre başlangıç çizgisine doğru hevesle koşturdu. Beceriksizce ama hevesli bir şekilde esneme hareketleri yaptı. Toprağa başlangıç çukurlarını kazdı.</p>

  <p>Vaktini bekleyerek bir aşağı bir yukarı yürüdü ve karanlık gökyüzünün altında konsantre oldu. Ay ve bulutlar dikkatle onu izliyordu.</p>

  <p>“Owens iyi görünüyor, ” diye anlatmaya başladı. “Bu onun şimdiye kadarki en büyük zaferi olabilir. ”</p>

  <p>Diğer atletlerin hayali ellerini sıkarak hepsine iyi şanslar diledi ama sonucu zaten biliyordu. Kesinlikle şansları yoktu.</p>

  <p>Hakem çizgiye ilerlemelerini işaret etti. Hubert Ovali’nin etrafını saran her yer insanlarla doluydu. Hepsi tek bir şeyi haykırıyor, Rudy Steiner’in adını söylüyorlardı ama o gece adı Jesse Owens’tı.</p>

  <p>Her yer sessizliğe gömüldü.</p>

  <p>Çıplak ayaklarını toprağa dayadı. Ayak parmaklarının arasında toprağı hissetti.</p>

  <p>Hakemin işaretiyle başlangıç pozisyonunu aldı ve silah gecede bir delik açtı.</p>

  <p>Yarışın üçte birlik kısmında durum bir hayli çekişmeliydi ama kömüre boyanmış Owens’ın öne çıkıp arayı açması an meselesiydi.</p>

  <p>“Owens en önde. ” diye bağırdı çocuk, hayali seyircilerin coşkun tezahüratı altında koşarken. Bitiş çizgisini en önde geçerken, neredeyse kurdelenin göğsünde ikiye ayrıldığını bile hissetti. O, yaşayan en hızlı adamdı.</p>

  <p>Ama zafer turunu atarken işler kötüleşmeye başladı. Kalabalığın arasında babası bitiş çizgisinde öcü gibi duruyordu. En azından, takım elbise giymiş bir öcü. Daha önce söylediğimiz gibi, Rudy’nin babası terziydi. Sokakta üzerinde takım elbise ve kravat olmadan nadiren görünürdü. Bu kez üzerinde sadece bir takım elbise ve buruşmuş bir gömlek vardı.</p>

  <p><i>“Was ist los? ”</i> dedi oğluna, Rudy baştan aşağı kömür karası halde önüne dikildiğinde. “Burada neler oluyor böyle? ” Kalabalık gözden kaybolmuştu ve bir esinti başlamıştı. “Kurt senin gittiğini fark ettiğinde ben koltuğumda uyuyordum. Herkes seni arıyor. ”</p>

  <p>Bay Steiner normal şartlarda son derece kibar bir adamdı. Çocuklarından birinin bir yaz akşamı baştan aşağı siyaha boyandığını öğrenmek, normal şartların dışındaydı. “Bu çocuk delirmiş, ” diye mırıldandı ama insanın altı tane çocuğu olunca, böyle bir şeyin beklenmesi gerektiğini düşünmüştü. En azından bir tanesi kötü tohum olmalıydı. Şimdi ona bakıyor ve bir açıklama bekliyordu. “Eee? ”</p>

  <p>Rudy nefes nefese öne eğilerek ellerini dizlerine koydu. “Ben Jesse Owens oldum. ” Bunu yapabileceği en doğal şeymiş gibi söylemişti. “Sen neye benzettin ki?” diye sorarken bile kendinden emindi. Ama babasının gözlerindeki uykusuzluğu fark edince tavrı değişti.</p>

  <p>“Jesse Owens mı? ” Bay Steiner ağaç gibi bir adamdı. Sesi net ve güçlüydü. Vücudu uzun, meşe gibi de ağırdı. Saçları diken gibiydi. “O kim ki? ”</p>

  <p>“Biliyorsun, baba, Kara Büyü. ”</p>

  <p>“Ben sana gösteririm kara büyüyü. ” Oğlunun kulağını başparmağıyla işaret parmağı arasına aldı.</p>

  <p>Rudy yüzünü buruşturdu. “Ah, acıdı, acıdı! ”</p>

  <p>“Öyle mi? ” Babası parmaklarına bulaşan kömür için daha çok endişeleniyordu. <i>Demek her şeyi boyamış, öyle mi?</i> diye düşündü. Kulak deliklerine bile dolmuş, Tanrım! “Haydi! ”</p>

  <p>Eve dönerlerken Bay Steiner çocukla elinden geldiğince politika konuşması gerektiğine karar verdi. Rudy bunları ancak ilerleyen yıllarda anlayabilecekti; bir şeyi anlamaya çalışmak için çok geç olduğunda.</p>

  <blockquote class="alıntı">
    <p style="text-align: center;"><b>ALEX STEINER İN ÇELİŞKİLİ POLİTİKALARI</b></p>

    <p style="text-align: center;"><b><i>Bir:</i> Nazi Partisi’nin bir üyesiydi ama Yahudilerden veya başkalarından nefret etmiyordu.</b></p>

    <p style="text-align: center;"><b><i>İki:</i> Ancak gizliden gizliye, Yahudi dükkân sahipleri işlerini kaybettiklerinde biraz rahatlamaktan (daha da kötüsü, memnun olmaktan) kendini alamamıştı; propagandalar, Yahudi terzilerin atağa kalkıp müşterilerini çalmasının sadece an meselesi olduğunu söylüyordu.</b></p>

    <p style="text-align: center;"><b><i>Üç:</i> Peki bu yüzden ülkeden tamamen kovulmaları gerekir miydi?</b></p>

    <p style="text-align: center;"><b><i>Dört:</i> Ailesi. Elbette ki onları doyurabilmek için elinden geleni yapmak zorundaydı. Bu, partiye üye olmak anlamına geliyorsa, üye olacaktı.</b></p>

    <p style="text-align: center;"><b><i>Beş:</i> Kalbinin derinliklerinde bir yerde bir kaşıntı vardı, fakat kaşımamaya dikkat ediyordu. Ortaya çıkabilecek şeylerden korkuyordu.</b></p>
  </blockquote>

  <p>Birkaç köşeyi dönüp Himmel Sokağı’na saptılar. “Oğlum, ” dedi Alex, “kendini siyahlara boyayıp ortalıkta dolaşamazsın, anladın mı? ”</p>

  <p>Rudy hem ilgili hem de şaşkındı. Ay yükselip alçalıyor, çocuğun yüzünü tıpkı düşünceleri gibi güzel ve çamurlu gösteriyordu. “Neden, baba? ”</p>

  <p>“Çünkü seni götürürler. ”</p>

  <p>“Neden? ”</p>

  <p>“Çünkü zenci, Yahudi ya da başka bir ırktan olmayı istememelisin... sadece <i>biz</i> olmalısın. ”</p>

  <p>“Yahudiler kim baba? ”</p>

  <p>“En yaşlı müşterim Bay Kaufman’ı hatırlıyor musun? Ayakkabılarını aldığımız ayakkabıcı? ”</p>

  <p>“Evet. ”</p>

  <p>“Eh, o bir Yahudi işte. ”</p>

  <p>“Bunu bilmiyordum. Yahudi olmak için para mı ödüyorsun? Bir belge filan mı alıyorsun? ”</p>

  <p>“Hayır, Rudy. ” Bay Steiner bir eliyle bisikleti sürüyor, diğer eliyle Rudy’yi tutuyordu. Sohbeti yönlendirmekte zorlanıyordu. Eli hâlâ oğlunun kulağındaydı, unutmuştu. “Tıpkı Alman ya da Katolik olmak gibi. ”</p>

  <p>“Ah, Jesse Owens, Katolik mi? ”</p>

  <p>“Bilmiyorum! ” O anda eli gidondan kaydı ve kulağı bıraktı. Bir süre sessizce yürüdüler. Sonunda sessizliği bozan Rudy oldu. “Keşke Jesse Owens gibi olsaydım, baba. ”</p>

  <p>Bay Steiner bu kez elini Rudy’nin başına koyarak açıkladı. “Biliyorum, oğlum; ancak senin çok güzel sarı saçların ve iri, güvenli mavi gözlerin var. Bununla mutlu olmayı öğrenmelisin, anladın mı? ”</p>

  <p>Ama Rudy hâlâ bir şey anlamamıştı ve o gece olacakların başlangıcıydı. İki buçuk yıl sonra Kaufman Ayakkabı Mağazası cam kırıklarıyla dolmuş, bütün ayakkabılar kutularıyla bir kamyonun arkasına atılmıştı.</p>
</body>
</html>
