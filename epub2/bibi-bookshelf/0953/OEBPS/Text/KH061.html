<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;"></h2>

  <p style="text-align: center;"><img alt="image002" src="../Images/image002.jpg" /><b><br /></b></p>

  <h2 id="sigil_toc_id_58" style="text-align: center;"><b>SİREN SESLERİ</b></h2>

  <p>Hans yazın çalışarak kazandığı birazcık parayla kullanılmış bir radyo satın alıp eve getirdi. “Böylece,” dedi, “ bombardımanları sirenler başlamadan haber alabiliriz. Bir gong sesi duyuluyor ve sonra da tehlike altındaki bölgeleri sayıyorlar.”</p>

  <p>Radyoyu mutfak masasına koyup açtı. Max için bodrumda da çalıştırmayı denediler ama parazit sesinden başka bir şey duyulmadı.</p>

  <p>Eylül ayında uyurken duymadılar.</p>

  <p>Ya radyo zaten yarı bozuktu ya da sirenlerin çığlığı hemen onun sesini boğuvermişti.</p>

  <p>Liesel uyurken bir el nazikçe omzunu dürttü.</p>

  <p>Arkasından babasının korkulu sesini duydu.</p>

  <p>“Liesel, uyan. Gitmemiz gerek.”</p>

  <p>Uyku mahmurluğunun yarattığı şaşkınlıkla, Liesel babasının yüzünü zorlukla seçebildi. Gerçekten algılayabildiği tek şey</p>

  <p> </p>

  <p>Hans’ın sesiydi.</p>

  <p>Koridorda durdular.</p>

  <p>“Bekleyin,” dedi Rosa.</p>

  <p>Karanlıkta bodruma koştular.</p>

  <p>Lamba yanıyordu.</p>

  <p>Max boya kutularının ve örtülerin kenarından baktı. Yüzü yorgundu ve başparmaklarını gergin bir şekilde pantolonuna sokmuştu. “Gitme zamanı, ha?”</p>

  <p>Hans ona yaklaştı. “Evet, gitme zamanı.” Max’in elini sıkıp koluna vurdu. “Döndüğümüzde görüşürüz, ha?”</p>

  <p>“Elbette.”</p>

  <p>Rosa ona sarıldı. Liesel de öyle.</p>

  <p>“Hoşça kal, Max.”</p>

  <p>Haftalar önce bodrumda hep birlikte kalıp kalmamak konusunda tartışmışlardı; diğer seçenek üçünün birlikte Fiedler adında bir ailenin evine gitmeleriydi. Onları ikna eden Max oldu. “Burasının yeterince derin olmadığını söylediler. Sizi zaten fazlasıyla tehlikeye attım.”</p>

  <p>Hans başıyla onaylamıştı. “Seni de yanımızda götüremememiz çok acı. Utanç verici.”</p>

  <p>“Ama işler böyle.”</p>

  <p>Dışarı çıktıklarında sirenler evlerin üzerinde uluyordu ve insanlar koşarak, sendeleyerek, savrularak evlerinden çıkıyordu. Gece onları izliyordu. Bazıları gökyüzüne bakıyor, konserve kutusu uçakları görmeye çalışıyordu.</p>

  <p>Himmel Sokağı insanlarla doluydu ve hepsi en değerli eşyalarını sürüklemeye çalışıyordu. Bazılarının kucaklarında bebekleri vardı. Diğerleri bir fotoğraf albümüne veya tahta bir kutuya sarılmıştı. Liesel kitaplarını göğsüne bastırmıştı. Bayan Holtzapfel bir bavul taşıyor, iri iri açılmış gözleri ve küçük ayaklarıyla ilerlemeye çalışıyordu.</p>

  <p>Her şeyi unutmuş olan Hans -hatta akordeonunu bile- ona yardım etmek için koştu ve bavulu kadının elinden aldı. “Tanrım, bunun içinde ne var böyle?” diye sordu. “Bir örs filan mı?”</p>

  <p>Bayan Holtzapfel onun yanından yürüdü. “Gerekli eşyalar."</p>

  <p>Fiedler ailesi altı ev aşağıda oturuyordu. Dört kişilik bir aileydiler ve hepsi buğday rengi saçlı, iyi Alman gözlüydü. Daha da önemlisi, derin ve güzel bir bodrumları vardı. Oraya doluşan yirmi iki kişi arasında Steiner ailesi, Bayan Holtzapfel, Pfıffikus, genç bir adam ve Jenson ailesi vardı. Normal şartlarda Rosa Hubermann ile Bayan Holtzapfel asla bir araya gelmezdi ama bazı şeyler gülünç kavgaların çok üzerindeydi.</p>

  <p>Tavandan bir ışık küresi sarkıyordu; oda soğuk ve rutubetliydi. Ayağa kalkıp konuşurlarken insanlar tırtıklı duvarlara çarpıyorlardı. -Bir yerlerden sirenlerin boğuk sesi duyuluyordu. Barınağın kalitesi konusunda belirgin bir endişe duysalar da, en azından saldırının bittiğini, güvende olduklarını haber veren üç sireni de duyabileceklerdi. Bir hava saldırısı amirine ihtiyaçları yoktu.</p>

  <p>Rudy çok geçmeden Liesel’i bulup yanında durdu. Saçları tavandaki bir şeyi işaret eder gibi dikilmişti. “Bu harika, değil mi?”</p>

  <p>Liesel alaycı davranmaktan kendini alamadı. “Ah, çok güzel.”</p>

  <p>“Haydi, Liesel, böyle davranma. Hepimizin dümdüz olmamızdan, kızarmamızdan -ya da bombalar her ne halt ediyorsa- daha kötüsü ne olabilir?”</p>

  <p>Liesel etrafına bakınarak yüzleri inceledi. En çok korkanların bir listesini yapmaya başladı.</p>

  <blockquote class="alıntı">
    <p style="text-align: center;"><b>ÖLECEKLER LİSTESİ</b></p>

    <p style="text-align: center;"><b>1. Bayan Holtzapfel</b></p>

    <p style="text-align: center;"><b>2. Bay Fiedler</b></p>

    <p style="text-align: center;"><b>3. Genç adam</b></p>

    <p style="text-align: center;"><b>4. Rosa Hubermann</b></p>
  </blockquote>

  <p>Bayan Holtzapfel’in gözleri iri iri açılmıştı. İnce vücudu öne eğilmiş, ağzı O biçiminde açık kalmıştı. Bay Fiedler insanlara nasıl olduklarını -bazen tekrar tekrar- sorarak kendini oyalıyordu. Genç adam Rolf Schultz köşede kendi başına oturuyor, sessizce etrafındaki havayla konuşarak azarlıyordu. Ellerini ceplerine tıkmıştı. Rosa hafifçe ileri geri sallanıyordu. “Liesel,” diye fısıldadı, “buraya gel.” Kıza arkadan sımsıkı sarıldı. Bir şarkı söylüyordu ama sesi o kadar kısık çıkıyordu ki Liesel anlamıyordu. Melodiler nefesinde doğuyor, dudaklarında ölüyordu. Hans yanlarında sessizce ve kıpırdamadan oturuyordu. Bir ara sıcak elini Liesel’in serin başına koydu. <i>Yaşayacaksın,</i> diyordu o el ve haklıydı.</p>

  <p>Sol taraflarında Alex ile Barbra Steiner, en küçük çocukları Bettina ve Emma’yla birlikte ayakta duruyorlardı. İki kız annelerinin sağ bacağına sarılmıştı. En büyük oğulları Kurt mükemmel Hitler Gençliği duruşuyla dimdik karşıya bakıyor, yedi yaşına göre bile minicik görünen Karin’in elini tutuyordu. On yaşındaki Anna- Marie beton duvarın tırtıklı yüzeyiyle oynuyordu.</p>

  <p>Steiner’lerin diğer tarafında Pfiffikus ve Jenson ailesi vardı.</p>

  <p>Pfiffikus ıslık çalmıyordu.</p>

  <p>Sakallı Bay Jenson karısına sımsıkı sarılmıştı ve iki çocukları bir susup bir konuşuyorlardı. Bazen birbirleriyle itişip kakışıyorlardı ama asıl tartışma başladığında geri duruyorlardı.</p>

  <p>On dakika kadar sonra bodrumda en baskın şey <i>kıpırtısızlıktı.</i> Vücutları birbirine yapışmış, sadece ayaklan yer değiştiriyordu. Yüzler donup kalmış gibiydi. Birbirlerini izleyerek bekliyorlardı.</p>

  <blockquote class="alıntı">
    <p style="text-align: center;"><b>DUDEN SÖZLÜĞÜ ANLAM 3</b></p>

    <p style="text-align: center;"><b><i>Angst - korku:</i></b></p>

    <p style="text-align: center;"><b>tehlike beklentisi veya farkındalığının yol açtığı</b></p>

    <p style="text-align: center;"><b>sevimsiz ve genellikle güçlü hissedilen duygu.</b></p>

    <p style="text-align: center;"><b><span style="text-decoration:underline">İlgili kelimeler</span>: dehşet, panik, ürkme, tedirginlik.</b></p>
  </blockquote>

  <p>Diğer sığınaklardan <i>Deutshcland über Alles</i> şarkıları veya kendi nefeslerinin leş kokularıyla ilgili tartışan insanların sesleri duyuluyordu. Fiedler sığınağında bunların hiçbiri yoktu; sadece korku ve endişeye ek olarak Rosa Hubermann’ın mukavva gibi dudaklarında ölen şarkı vardı.</p>

  <p>Sirenler saldırının bittiğini haber vermeden kısa süre önce Alex Steiner hiç kıpırdamayan tahta yüzlü adam-çocuklarını karısının bacaklarından aldı. Uzanıp oğlunun boştaki elini tuttu. Hâlâ dimdik duran Kurt, kız kardeşinin elini biraz daha sıkı tuttu. Çok geçmeden bodrumda duran herkes birbiriyle el eleydi ve bir daire halinde duruyorlardı. Soğuk eller sıcak olanlarla kenetlenmişti ve bazen bir diğerinin nabzı, kaskatı kesilmiş solgun tenlerden geçerek hissediliyordu. Bazıları gözlerini kapatarak son dakikalarını bekliyor, saldırının bittiğini belli eden işareti duymak için dua ediyorlardı.</p>

  <p>Bu insanlar daha iyisini hak ediyorlar mıydı?</p>

  <p>Hitler'in nakışları altında kaçı onun cümlelerini, paragraflarını, tiratlarını tekrarlayarak başkalarına zulmetmişti? Rosa Hubermann sorumlulardan biri miydi? Bir Yahudi’yi gizlerken? Ya da Hans? Hepsi ölmeyi hak ediyor muydu? Ya çocuklar?</p>

  <p>Bu soruların hepsinin cevapları beni çok ilgilendiriyor, fakat beni baştan çıkarmalarına izin veremem. Ben sadece bütün o insanların o gece beni hissettiklerini biliyorum; en küçük çocuklar dışında. Ben düşünceydim. Ben tavsiyeydim. Hayali ayaklarım üst kattaki mutfakta ve koridorda dolaşıyordu.</p>

  <p>İnsanlarla sık sık olduğu gibi, bir kitap hırsızının hikâyesinde onlarla ilgili bir şeyler okuduğumda, o dönemde çeşitli kamplardan topladıklarım için olduğu kadar olmasa da, onlara da acıyordum. Bodrumlara sığınan Almanlar kesinlikle acınası durumdaydı ama en azından bir şansları vardı. O bodrum bir duş değildi. Oraya duşlara gönderilmemişlerdi. Bu insanlar için yaşamak hâlâ mümkündü.</p>

  <p>O çemberde dakikalar geçiyordu.</p>

  <p>Liesel, Rudy’nin ve annesinin ellerini tutuyordu.</p>

  <p>Onu üzen sadece tek bir düşünce vardı.</p>

  <p>Max.</p>

  <p>Bombalar Himmel Sokağı’na düştüğünde Max nasıl hayatta kalacaktı?</p>

  <p>Etrafına bakınarak Fiedler’in bodrumunu inceledi. 33 Himmel Sokağı’ndakine oranla çok daha sağlam ve derindi.</p>

  <p>Sessizce babasına sordu.</p>

  <p><i>Onu sen de düşünüyor musun?</i></p>

  <p>O sessiz soruyu anlamış olsun ya da olmasın, Hans kızına bakarak hafifçe başıyla onayladı. Birkaç dakika sonra geçici barışı bildiren üç siren sesi geldi.</p>

  <p>45 Himmel Sokağı’ndakiler rahatlayarak çöktüler.</p>

  <p>Bazıları gözlerini sımsıkı kapatıp tekrar açtı.</p>

  <p>Bir sigara elden ele dolaştı.</p>

  <p>Tam Rudy Steiner’in dudaklarına değecekken babası elinden kaptı. “Sen değil, Jesse Owens.”</p>

  <p>Çocuklar anne babalarına sarıldı ve hepsinin hayatta olduklarını ve hayatta kalacaklarını tamamen anlamaları dakikalar aldı. Ancak ondan sonra merdiveni tırmanarak Herbert Fiedler’in mutfağına çıkabildiler.</p>

  <p>İnsanlar sessizce sokakta yürüyordu. Birçoğu gökyüzüne bakıp Tanrı’ya şükrediyordu.</p>

  <p>Hubermann'lar evlerine ulaştığında doğruca bodruma indiler ama Max orada değildi. Lamba küçük ve turuncuydu; ne onu görebildiler ne de sesini duyabildiler.</p>

  <p>"Max?”</p>

  <p>“Kaybolmuş.”</p>

  <p>“Max, orada mısın?”</p>

  <p>“Buradayım.”</p>

  <p>Önce sesin örtülerin ve boya kutularının arkasından geldiğini sandılar ama onu ilk gören Liesel oldu; Max kutuların ve örtülerin önünde duruyordu. Yüzü boya malzemelerinin ve kumaşların arasında kamufle olmuştu. Şaşkın gözler ve gergin dudaklarla oturuyordu.</p>

  <p>Ona yaklaştıklarında tekrar konuştu.</p>

  <p>“Engel olamadım,” dedi.</p>

  <p>Cevap veren Rosa oldu. Yanına çömeldi. “Sen neden söz ediyorsun, Max?”</p>

  <p>“Ben...” Max cevap vermeye çalıştı. “Her yer sessizleşince koridora çıktım. Oturma odasındaki perde biraz aralıktı. Dışarıyı görebiliyordum. Sadece birkaç saniye izledim.” Yirmi iki aydır dış dünyayı görmemişti.</p>

  <p>Kimse ne azarladı ne de kızdı.</p>

  <p>Konuşan Hans oldu.</p>

  <p>“Nasıl görünüyordu?”</p>

  <p>Max derin bir kederle ve şaşkınlıkla başını kaldırdı. “Yıldızlar vardı,” dedi. “Gözlerim kamaştı.”</p>

  <p>Dördü.</p>

  <p>İkisi ayaktaydı. Diğer ikisi oturuyordu.</p>

  <p>Hepsi o gece birkaç şey görmüştü.</p>

  <p>Burası gerçek bir bodrumdu. Bu gerçek korkuydu. Max kendini toparlayarak örtülerin arkasına geçmek için ayağa kalktı. Onlara iyi geceler diledi ama merdivenin altına giremedi. Annesinin izniyle, Liesel sabaha kadar onun yanında kalarak <i>Karanlıkta Bir Şarkı'yı</i> okudu; bu arada Max de kendi kitabı üzerinde çalıştı.</p>

  <p><i>Himmel Sokağı ’ndaki bir pencereden, diye yazdı Max, yıldızlar gözlerimi kamaştırdı.</i></p>
</body>
</html>
