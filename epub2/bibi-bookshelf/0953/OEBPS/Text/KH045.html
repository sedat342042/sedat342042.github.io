<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;"><img alt="image002" src="../Images/image002.jpg" /><b><br /></b></h2>

  <h2 id="sigil_toc_id_42" style="text-align: center;"><b>KAYBEDENLER</b></h2>

  <p style="text-align: center;">Konu çalmaya geldiğinde, Liesel ile Rudy önce sayılarda güvenlik olduğu fikrine inanmışlardı. Andy Schmeikl bir toplantı için onları nehre davet etmişti. Diğer şeyler arasında, gündemde meyve hırsızlığı için bir oyun planı vardı.</p>

  <p>“Yani şimdi lider sen mi oldun?" diye sormuştu Rudy, fakat Andy ağır bir hayal kırıklığıyla başını iki yana sallamıştı. Gerekene sahip olmayı dilediği açıktı.</p>

  <p>“Hayır.” Sesi beklenmedik ölçüde sıcaktı. “Başka biri var.”</p>

  <blockquote class="alıntı">
    <p style="text-align: center;"><b>YENİ ARTHUR BERG</b></p>

    <p style="text-align: center;"><b>Bulutlu gözleri ve dağınık saçları vardı; zevk almak dışında başka nedenle çalmayan biriydi.</b></p>

    <p style="text-align: center;"><b>Adı Viktor Chemmel’di.</b></p>
  </blockquote>

  <p>Çeşitli hırsızlık sanatlarıyla uğraşan çoğu kişinin aksine, Viktor Chemmel gereken her şeye sahipti. Molching’in en iyi semtinde. Yahudiler kovulduğunda temizlenmiş olan bir villada oturuyordu. Parası vardı. Sigaraları vardı. Ama istediği şey daha fazlasıydı.</p>

  <p>"Daha fazlasını istemenin ne zararı var?” dedi Viktor, etrafında toplanmış çocukların arasında, yerde çimenlerin üzerinde sırt üstü yatarken. "Daha fazlasını istemek, Almanlar olarak temel hakkımızdır. Führerimiz ne diyor?” Kendi sorusunu kendisi cevapladı: "Hak gereği bizim olanı almalıyız!”</p>

  <p>Açıkçası, Viktor Chemmel sıradan bir ergen saçmalık ustasıydı. Ne yazık ki içinden bu özelliğini sergilemek geldiğinde, aynı zamanda belli bir karizma yayarak grupları peşinden sürükleyebiliyordu.</p>

  <p>Liesel ile Rudy nehir kıyısındaki gruba yaklaşırken, Liesel onun başka bir soru sorduğunu duydu: “Eh, öve öve bitiremediğiniz şu iki yoldan çıkmış nerede kaldılar bakalım? Saat dördü on geçti bile.”</p>

  <p>"Benim saatime göre değil,” dedi Rudy.</p>

  <p>Viktor Chemmel bir dirseğinin üzerinde doğruldu. “Kolunda saat yok ki."</p>

  <p>"Saat takabilecek kadar zengin olsaydım burada olur muydum?"</p>

  <p>Yeni lider tamamen doğrulup oturarak ve düzgün beyaz dişlerini göstererek sırıttı. Sonra her zamanki gibi gözlerini kıza çevirdi. "Bu küçük kaltak kim?” Sözel tacizlere çok alışkın olan Liesel, sadece çocuğun puslu gözlerine baktı.</p>

  <p>"Geçen yıl,” dedi Liesel, “en azından üç yüz elma ve onlarca patates çaldım. Dikenli tellerle pek sıkıntı yaşamıyorum ve buradaki herkesle boy ölçüşebilirim.”</p>

  <p>“Bu doğru mu?”</p>

  <p>“Evet.” Liesel ne sindi ne de geri adını attı. “İstediğim tek şey, aldığımız her şeyden ufak bir pay. Bir düzine elma gibi. Ben ve arkadaşım için birkaç kalıntı.”</p>

  <p>“Eh, sanırım bu ayarlanabilir.” Viktor bir sigara yakarak ağzına soktu. Bir sonraki ağız dolusu dumanını özellikle Liesel’in yüzüne üfledi.</p>

  <p>Liesel öksürmedi.</p>

  <p>Grup önceki yılla aynıydı, tek değişen liderdi. Liesel neden dümene diğer çocuklardan birinin geçmediğini merak ediyordu ama yüzlerine baktığında, hiçbirinin gereken özelliklere sahip olmadığını anladı. Çalmak konusunda vicdani sıkıntı yaşamıyorlardı ama onlara ne yapacaklarının söylenmesi gerekiyordu. Emir almayı <i>seviyorlardı</i> ve Viktor Chemmel de emir vermekten hoşlanıyordu. Güzel bir mikrokozmostu.</p>

  <p>Liesel bir an için Arthur Berg’in geri dönmesini diledi. Yoksa o da Chemmel’in liderliğine kendini kaptırır mıydı? Fark etmezdi. Liesel sadece Arthur Berg’in despot bir yapısı olmadığını biliyordu; oysa yeni lider baştan aşağı despottu. Önceki yıl bir ağaçta takılıp kalırsa, Arthur’un - aksini iddia etse bile- onu kurtarmak için geri döneceğini biliyordu. Bu yılsa, Viktor Chemmel’in arkasına bile bakmayacağının farkındaydı.</p>

  <p>Viktor ayağa kalkarak ince yapılı çocuğa ve gıdasız kalmış kıza baktı. “Yani benimle birlikte hırsızlık yapmak istiyor musunuz?”</p>

  <p>Kaybedecek neleri vardı ki? Başlarıyla onayladılar.</p>

  <p>Viktor yaklaşarak Rudy’nin saçlarını yakaladı. “Duymak istiyorum.”</p>

  <p>“Kesinlikle,” dedi Rudy ve Viktor onu geri itti.</p>

  <p>“Ya sen?”</p>

  <p>“Elbette.” Liesel aynı muameleye maruz kalmayacak kadar hızlıydı.</p>

  <p>Viktor gülümsedi. Sigarasını bastırıp söndürdü, derin bir nefes alıp göğsünü kaşıdı. “Baylarım, fahişem, görünüşe bakılırsa artık alışveriş zamanı..”</p>

  <p>Grup yürüyerek uzaklaşırken, Liesel ile Rudy her zaman yaptıkları gibi geride kaldılar.</p>

  <p>"Ondan hoşlandın mı?” diye sordu Rudy fısıldayarak.</p>

  <p>"Ya sen?”</p>

  <p>Rudy bir an duraksadı. “Bence bu herif tam bir pislik.”</p>

  <p>“Bence de.”</p>

  <p>Grup onlardan uzaklaşıyordu.</p>

  <p>“Haydi,” dedi Rudy, “geride kaldık.”</p>

  <p>Birkaç kilometre sonra ilk çiftliğe ulaştılar. Onları karşılayan şey bir şoktu. Meyvelerle dolu olacağını bekledikleri ağaçlar cılız, yaralı görünüşlüydü ve dalların her birinden sadece bir kaç küçük meyve sarkıyordu. Bir sonraki çiftlik de aynı durumdaydı. Belki kötü bir sezondu ya da zamanlamaları pek doğru değildi.</p>

  <p>Akşamüzeri olurken ve ganimetler paylaşılırken, Liesel'e Rudy’ye sadece tek ve küçük bir elma verildi. Ganimetlerin az olduğunun hepsi farkındaydı ama Viktor Chemmel de özellikle cimri davranıyordu.</p>

  <p>“Buna ne diyorsun?” diye sordu Rudy avucundaki elmaya bakarak.</p>

  <p>Viktor ona bakmadı bile. “Neye benziyor ?” Kelimeleri omzunun üzerinden söylemişti.</p>

  <p>“Aptal ve berbat bir elmaya.”</p>

  <p>“İşte.” Yarısı yenmiş bir elma havada uçarak ısırılmış tarafının üzerine toprağa düştü. “Bunu da alabilirsiniz"</p>

  <p>Rudy çok öfkelenmişti. “Canı cehenneme! Biz on millik yolu bir buçuk aptal elmayı yemek için gelmedik, değil mi, Liesel?”</p>

  <p>Liesel cevap vermedi.</p>

  <p>Aslında buna zamanı olmamıştı, çünkü Viktor Chemmel tek kelime etmesine fırsat bırakmadan Rudy’nin üzerine çullanmıştı hile. Dizleriyle Rudy’nin kollarını yere mıhlamış, boğazına sarılmıştı. Andy Schmeikl, Viktor’un emriyle elmaları aldı.</p>

  <p>“Onun canını yakıyorsun,” dedi Liesel.</p>

  <p>“Öyle mi?" Viktor yine gülümsüyordu, Liesel o gülümsemeden nefret etmişti.</p>

  <p>“Canımı <i>yakmıyor."</i> Rudy hızlı konuşmuştu ve yüzü kıpkırmızıydı. Burnu kanamaya başlamıştı.</p>

  <p>Viktor çocuğun boğazım bir saniye daha sıktıktan sonra Rudy’yi bırakarak üzerinden kalktı ve umursamaz bir tavırla birkaç adım attı. “Kalk, evlat,” dedi. Rudy akıllıca davranarak söyleneni yaptı.</p>

  <p>Viktor rahat bir tavırla yaklaşarak ona baktı. Kolunu hafifçe ovalayarak sırıttı ve fısıldadı: "O kanı bir havuza dönüştürmemi istemiyorsan, çekip gitmeni öneririm, ufaklık.” Liesel’e baktı. “Ve şu küçük kaltağı da yanında götür."</p>

  <p>Kimse kıpırdamadı.</p>

  <p>“Eee, ne bekliyorsunuz?”</p>

  <p>Liesel, Rudy’nin elini tuttu ve birlikte uzaklaştılar ama Rudy son bir kez dönerek Viktor Chemmel’in ayaklarının dibine tükürdü. Bu son bir yorumu daha doğurdu.</p>

  <blockquote class="alıntı">
    <p style="text-align: center;"><b>VİKTOR CHEMMEL’DEN</b></p>

    <p style="text-align: center;"><b>RUDY STEİNER’E KÜÇÜK BİR TEHDİT</b></p>

    <p style="text-align: center;"><b>“Daha sonra bunun bedelini ödeyeceksin, dostum,”</b></p>
  </blockquote>

  <p>Viktor Chemmel’le ilgili istediğinizi söyleyebilirsiniz, fakat iyi bir hafızası vardı ve sabırlıydı. Tehdidini gerçekleştirmek için beş ay kadar bekledi.</p>

  <p> </p>
</body>
</html>
