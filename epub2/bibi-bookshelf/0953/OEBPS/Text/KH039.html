<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <p style="text-align: center;"><img alt="image002" src="../Images/image002.jpg" /><b><br /></b></p>

  <h2 style="text-align: center;"><b>PAYLAŞILAN KÂBUSLAR</b></h2>

  <p>Max Vandenburg, bir daha asla Liesel’in odasında uyumayacağına söz verdi. O ilk gece ne düşünmüştü ki? Bu fikir bile onu mahcup ediyordu.</p>

  <p>Geldiği zaman çok şaşkın olduğu için böyle bir şeye izin verdiğini düşündü. Onun gözünde kendisi için uygun tek yer bodrumdu. Soğuk ve yalnızlık önemli değildi. Bir Yahudi’ydi ve var olabileceği bir yer varsa, orası da bodrum veya gizlenebileceği benzeri başka bir yerdi.</p>

  <p>“Özür dilerim,” dedi Hans ve Rosa’ya, bodrumun basamaklarını inerken. “Bundan sonra burada, aşağıda kalacağım. Sesimi duymayacaksınız. Çıtımı bile çıkarmayacağım.”</p>

  <p>İkisi de yaşadıkları sıkıntıda çaresizliğe yaklaşmış olan Hans ile Rosa hiç tartışmadılar; soğuktan bile söz etmediler. Aşağı battaniyeler getirip gaz lambasını iyice açtılar. Rosa pek fazla yiyecek olmadığını açıkladı ve Max sadece kırıntıları, başkalarının istemediği kısımları getirmesinin yeterli olacağını söyledi.</p>

  <p>“Hayır, hayır,” dedi Rosa. “Seni elimden geldiğince doyuracağım.”</p>

  <p>Liesel’in odasındaki ikinci yatağın şiltesini de alıp indirdiler.</p>

  <p>Hans ile Max şilteyi basamakların altına koyarak yatağın yan tarafına örtülerden bir duvar ördüler. Örtüler üçgen girişi kapatacak kadar yüksekti ve başka bir şey olmasa bile, Max daha fazla havaya ihtiyaç duyduğunda kolayca taşınabilirlerdi.</p>

  <p>Hans özür diledi. “Şartların çok elverişsiz olduğunun farkındayım.”</p>

  <p>“Hiç yoktan iyidir,” dedi Max. “Hak ettiğimden fazlası. Teşekkür ederim.”</p>

  <p>İyi yerleştirilmiş boya kutularıyla, Hans gerçekten köşeye sıkıştırılmış bir gereksiz eşya yığını gibi göründüğüne karar verdi. Tek sorun, Yahudi’nin varlığını anlamak için birkaç kutuyu kenara çekmek ve örtüleri kaldırmak yeterliydi.</p>

  <p>“Bunun işe yarayacağını umalım,” dedi.</p>

  <p>“Öyle olmalı.” Max yerine geçti ve tekrar teşekkür etti.</p>

  <p>Teşekkür ederim.</p>

  <p>Max Vandenburg için bu ikisi, söyleyebileceği en zavallı kelimelerdi ve rakipleri ancak <i>özür dilerim</i> olabilirdi. Hissettiği suçluluk duygusu yüzünden iki ifadeyi de sürekli söyleme ihtiyacı duyuyordu.</p>

  <p>Uyandıktan sonraki o ilk birkaç saatte kaç kez o bodrumdan çıkıp evden gitmeyi düşünmüştü? Yüzlerce kez olmalı.</p>

  <p>Ama her seferinde bu sadece bir vicdan azabıydı.</p>

  <p>Ve her şeyi daha da kötüleştiriyordu.</p>

  <p>Dışarı çıkmak istiyordu. Tanrım, hem de nasıl istiyordu -en azından, <i>istemek</i> istiyordu- ama yapamayacağını biliyordu. Tıpkı Stuttgart’ta uydurma bir sadakat peçesi altında ailesini terk ettiği zamanki gibiydi.</p>

  <p>Yaşamak için.</p>

  <p>Bedeli suçluluk duygusu ve utançtı.</p>

  <p>Bodrumdaki ilk birkaç gününde Liesel’in onunla hiç ilgisi yoktu. Varlığını bile hissetmiyordu. Saçlarını, soğuk ve kaygan parmaklarını.</p>

  <p>Sıkıntılı varlığını.</p>

  <p>Annesi ile babası.</p>

  <p>Aralarında çok fazla kasvet vardı ve devamlı yanlış kararlar veriyorlardı.</p>

  <p>Onu gönderip gönderemeyeceklerini düşünüyorlardı.</p>

  <p>“Ama nereye?”</p>

  <p>Cevap yoktu.</p>

  <p>Bu durumda arkadaşsız ve felçtiler. Max Vandenburg’un gidebileceği başka hiçbir yer yoktu. Sadece onlar vardı. Hans ve Rosa Hubermann. Liesel onların birbirlerine böylesine ciddi yüzlerle ve bu kadar sık baktıklarını hiç görmemişti.</p>

  <p>Aşağı yiyecek götürüyorlardı, Max’in tuvalet ihtiyacı için de boş bir boya kutusu ayarlamışlardı. Hans kutunun içindekileri olabildiğince dikkat çekmeden boşaltacaktı. Rosa da Max’in yıkanması için sıcak su kovalan indirmişti. Yahudi pislik içindeydi.</p>

  <p>Liesel evden her çıkışında soğuk kasım havasıyla yüzleşiyordu.</p>

  <p>Yağmur yağıyordu.</p>

  <p>Kurumuş yapraklar yollarda savruluyordu.</p>

  <p>Çok geçmeden, bodrum ziyareti sırası kitap hırsızına geldi. Onu zorladılar.</p>

  <p>Konuşmasına hiç gerek olmadığını bilerek tedirgin bir tavırla basamakları indi. Ayak sesleri Max’i uyandırmak için yeterliydi.</p>

  <p>Bodrumun ortasında beklerken, tozlu bir tarlanın ortasında duruyormuş gibi hissediyordu. Güneş, ekinlerin arkasında batıyordu.</p>

  <p>Max ortaya çıktığında elinde <i>Kavgam</i> vardı. Geldikten sonra kitabı Hans Hubermann’a iade etmeyi önermişti, Hans kitabı saklamasını söylemişti.</p>

  <p>Liesel yemeği tutarken gözünü kitaptan ayıramıyordu. BDM ’ de birkaç kez gördüğü bir kitaptı ama faaliyetleri sırasında okunmamış veya doğrudan kullanılmamıştı. Arada bir kitabın öneminden söz ediliyor, ilerleyen yıllarda Hitler Gençliği’nin daha üst seviyelerine tırmandıkça üzerinde çalışma fırsatlarının doğacağı söyleniyordu.</p>

  <p>Onun bakışlarını izleyen Max de kitabı inceledi.</p>

  <p>Kız bir şey fısıldadı.</p>

  <p>Sesi çok gergindi ve ağzında yuvarlanmıştı.</p>

  <p>Yahudi başını ona doğru uzattı. <i>""Bitte?</i> Pardon?”</p>

  <p>Liesel ona bezelye çorbasını verip kızarmış, mahcup olmuş bir halde yukarı döndü.</p>

  <p>“İyi bir kitap mı?”</p>

  <p>Söylemek istediği şeyi çamaşırlıktaki küçük aynada prova etti. Kendisi aşağı inmeden hemen önce Max boya kutusunu kullandığından, idrar kokusu hâlâ burnundaydı. <i>So ein G'stank,</i> diye düşündü. Ne koku be!</p>

  <p>Kimsenin sidiği kendininki kadar güzel kokmaz.</p>

  <p>Günler akıp gidiyordu.</p>

  <p>Her gece uykuya dalmadan önce, annesiyle babasının mutfakta konuştuklarını, yaptıkları şeyi ve bundan sonra neler olabileceğini tartıştıklarını duyuyordu. Bütün bu süre boyunca, Max’in yüzü gözlerinin önünde oluyordu. O yüzde her zaman yaralı ve minnettar bir ifade görünüyordu.</p>

  <p>Mutfakta sadece bir kez bir patlama yaşandı.</p>

  <p>Babası.</p>

  <p>“Biliyorum!”</p>

  <p>Sesi çok gergindi ama boğuk bir fısıltıyla hemen normale döndü.</p>

  <p>“Ama gitmeye devam etmem gerek; en azından haftada birkaç kez. Sürekli burada olamam. Paraya ihtiyacımız var ve orada çalmayı bırakırsam şüphelenirler. Neden bıraktığımı merak edebilirler. Geçen hafta senin hasta olduğunu söyledim, fakat şimdi her şeyi her zaman yaptığımız gibi sürdürmek zorundayız.”</p>

  <p>Bir sorun vardı.</p>

  <p>Hayatları hayal bile edilemeyecek ölçüde değişmişti ama hiçbir şey olmamış gibi davranmaları şarttı.</p>

  <p>Yüzünüze bir tokat yedikten sonra gülümsediğinizi düşünün. Sonra da bunu günde yirmi dört saat yaptığınızı.</p>

  <p>Bir Yahudi’yi gizlemek böyle bir şeydi.</p>

  <p>Günler haftalara dönerken, şimdi bir de olanları kabullenme sorunu vardı; savaşın, sözünü tutmanın ve bir akordeonun sonuçları. Ayrıca, yarım yıl kadar önce, Hubermann’lar oğullarını kaybetmiş ve inanılmaz tehlikeli şartlarla bir yenisini bulmuşlardı.</p>

  <p>Liesel’i en çok şaşırtansa annesindeki değişimdi. Yiyecekleri paylaştırmasındaki hesapçılığı, o pis ağzının belirgin şekilde uslanması veya mukavvaya benzeyen yüzünde daha nazik bir ifadenin belirmesi olsun, giderek netleşen bir şey vardı.</p>

  <blockquote class="alıntı">
    <p style="text-align: center;"><b>ROSA HUBERMANN’IN BİR ÖZELLİĞİ</b></p>

    <p style="text-align: center;"><b>Kriz durumlarında çok iyi bir kadındı.</b></p>
  </blockquote>

  <p>Max’in Himmel Sokağı’na gelişinden bir ay sonra romatizmalı Helena Schmidt çamaşır ve ütü hizmetlerini iptal ettiğinde bile sadece masada oturmuş ve kâseyi önüne çekmişti. “Bu gece çorba güzel.”</p>

  <p>Çorba berbattı.</p>

  <p>Her sabah Liesel okula gittiğinde, futbol oynamak için dışarı çıktığında veya çamaşır işiyle uğraştığında, annesi sakince kızla konuşuyordu. “Ve unutma, Liesel...” Sadece ağzını işaret ediyordu, hepsi buydu. Liesel başıyla onayladığında, “Uslu kızım, Domuzkız,” diyordu. “Şimdi yürü bakalım.”</p>

  <p>Gerçekten de iyi bir kızdı ve bunu artık annesi bile kabul ediyordu. Gittiği her yerde çenesini kapalı tutuyordu. Sır derinlere gömülmüştü.</p>

  <p>Her zaman yaptığı gibi kasabada Rudy’yle birlikte yürüyor, gevezeliklerini dinliyordu. Bazen Hitler Gençliği’ndeki notlarını karşılaştırıyorlardı. Rudy, Franz Deutscher adında sadist bir genç liderden ilk kez söz etmişti. Rudy onun şiddetli yöntemlerinden bahsetmediği zamanlarda, Himmel Sokağı futbol maçlarında attığı son golleri anlatıyordu.</p>

  <p>“<i>Biliyorum</i>,” diyordu Liesel. <i>“Ben</i> de oradaydım.”</p>

  <p>“Ne olmuş?”</p>

  <p>“Yani gördüm, Keriz!”</p>

  <p>“Bunu ben nereden bileyim ki? Tek bildiğim, muhtemelen bir yerlerde yuvarlandığın ve gol attığımda kaldırdığım tozu yuttuğun.”</p>

  <p>Belki de aptalca konuşmalarıyla, limon suyu sürdüğü saçlarıyla ve kibriyle aklının başında kalmasını sağlayan kişi Rudy’ydi.</p>

  <p>Hâlâ hayat koca bir şakadan ibaretmiş gibi davranıyordu; sonu gelmek bilmeyen goller, hırsızlık ve sürekli anlamsız gevezelikler.</p>

  <p>Ayrıca, valinin kütüphanesinde okunan kitaplar da vardı. Orası artık soğuktu ve her ziyaretinde biraz daha soğuyordu ama Liesel yine de uzak duramıyordu. Bir kucak dolusu kitap seçip her birinden paragraflar okuyordu. Ancak bir gün elinden bırakamadığı bir kitap buldu. Adı <i>Islıkçı' ydı.</i> Himmel Sokağı’nda gördüğü ıslıkçıyı - Pfiffıkus hatırlayarak kitaba aniden ilgi duymuştu. Üzerinde pardösüsüyle eğilişini ve Führer’in doğum gününde ateşin başına gelişini hatırlıyordu.</p>

  <p>Kitaptaki ilk olay bir cinayetti. Bir bıçaklama. Bir Viyana caddesinde. Stephansdom’dan çok uzak değildi.</p>

  <blockquote class="alıntı">
    <p style="text-align: center;"><b><i>ISLIKÇIDAN</i> KÜÇÜK BİR ALINTI</b></p>

    <p style="text-align: center;"><b><i>Korku içinde ve bir kan gölünün ortasında, </i></b></p>

    <p style="text-align: center;"><b><i>kulağında tuhaf bir melodiyle yatıyordu.</i></b></p>

    <p style="text-align: center;"><b><i>Bıçağın girip çıkışını ve bir gülümsemeyi hatırlıyordu. </i></b></p>

    <p style="text-align: center;"><b><i>Her zamanki gibi, ıslıkçı karanlık ve ölümcül bir geceye doğru </i></b></p>

    <p style="text-align: center;"><b><i>kaçarken gülümsemişti...</i></b></p>
  </blockquote>

  <p>Liesel titremesine neden olan şeyin kelimeler mi, yoksa açık pencere mi olduğundan emin değildi. Valinin evine çamaşır götürüp getirdiği zamanlarda üç sayfasını okuyor ve ürperiyordu ama orada sonsuza dek kalamazdı.</p>

  <p>Aynı şekilde, Max Vandenburg da bodrumda çok daha uzun şiire dayanamazdı. Şikâyet etmiyordu -buna hiç hakkı yoktu- ama soğukta yavaş yavaş sağlığının bozulduğunun farkındaydı. Görünüşe bakılırsa o da kurtuluşunu okuyup yazmaya ve <i>Omuz Silkiş</i> adındaki bir kitaba borçluydu.</p>

  <p>“Liesel,” dedi Hans, bir gece. “Haydi.”</p>

  <p>Max’in geldiğinden beri Liesel ile babasının okuma seanslarında belirgin bir gerileme olmuştu. Babası artık devam etme zamanının geldiğini düşünüyor olmalıydı. “Gevşemeni istemiyorum. Gidip kitaplarından birini al. <i>Omuz Silkiş</i>’e ne dersin?” dedi Hans. Bütün bunların rahatsız edici tarafı, elinde kitapla geri döndüğünde babası ona birlikte eski çalışma odalarına inmeleri gerektiğini işaret etmesiydi. Bodruma.</p>

  <p>“Ama baba,” demeye çalıştı Liesel. “Biz...”</p>

  <p>“Ne? Aşağıda bir canavar mı var?”</p>

  <p>Aralık başlarıydı ve hava buz gibiydi. Bodrum her beton basamakta biraz daha düşmanca geliyordu.</p>

  <p>“Burası çok soğuk, baba.”</p>

  <p>“Daha önce hiç rahatsız olmuyordun.”</p>

  <p>“Evet, ama hiç <i>bu kadar</i> soğuk olmuyordu...”</p>

  <p>Aşağı ulaştıklarında babası Max’e fısıldadı. “Lambayı ödünç alabilir miyiz, lütfen?”</p>

  <p>Örtüler ve kutular tereddütlü bir şekilde hareket etti ve lamba el değiştirdi. Hans alevlere bakarak başını iki yana salladı ve birkaç kelime söyledi. <i>“Es ist ja Wahnnsinn, net?</i> Bu delilik, değil mi?” İçerideki el örtüleri tekrar yerine koyamadan, Hans onu yakaladı. “Lütfen sen de gel, Max.”</p>

  <p>Örtüler yavaşça kenara çekildi ve Max Vandenburg’un sıska yüzüyle vücudu ortaya çıktı. Nemli ışık altında sihirli bir rahatsızlıkla durarak ürperdi.</p>

  <p>Hans onun koluna dokunarak daha yakına çekti.</p>

  <p>“Tanrım. Burada kalamazsın. Donup ölürsün.” Kızına döndü. “Liesel, küveti doldur. Çok sıcak olmasın. Sadece soğumaya başladığındaki gibi olsun.”</p>

  <p>Liesel hemen yukarı koştu.</p>

  <p>“Aman Tanrım!”</p>

  <p>Koridora ulaştığında babasının sesini tekrar duydu.</p>

  <p>Max bira kupası büyüklüğünde küvete girdiğinde, Liesel çamaşırlığın kapısından onu dinliyor, buz kalıbı gibi vücudu ısınırken sudan yükselen buharı hayal ediyordu. Anne babası yatak odalarında bir tartışmanın zirve noktasındaydılar ve kısık sesleri koridor duvarının içinde kalıyordu.</p>

  <p>“İnan bana, aşağıda ölür.”</p>

  <p>“Ya biri onu görürse?”</p>

  <p>“Hayır, hayır, sadece geceleri yukarı çıkacak. Gündüzleri her şeyi açık bırakacağız. Gizleyecek bir şeyimiz yokmuş gibi. Ve mutfak yerine bu odayı kullanacağız. Ön kapıdan uzak durmak en iyisi.”</p>

  <p>Sessizlik.</p>

  <p>“Pekâlâ,” dedi annesi. “Evet, haklısın.”</p>

  <p>“Bir Yahudi üzerine kumar oynuyorsak,” dedi babası kısa süre sonra, “canlı biri üzerine oynamayı tercih ederim.” O andan sonra yeni bir düzen kuruldu.</p>

  <p>Her gece Hans ile Rosa’nın odasında ateş yakılıyordu ve Max sessizce ortaya çıkıyordu. Köşede şaşkın ve sıkıntılı bir halde oturuyor, muhtemelen insanların nazikliğini, hayatta kalma çabasının zorluğunu ve hepsinden öte, sıcaklığın güzelliğini düşünüyor olmalıydı.</p>

  <p>Perdeler sımsıkı kapanmışken, yavaş yavaş sönerek küle dönüşen ateşin yanında, başının altına bir minder koyarak yerde uyuyordu.</p>

  <p>Sabahları bodruma geri dönüyordu.</p>

  <p>Sessiz bir insan.</p>

  <p>Yahudi faresi, deliğine.</p>

  <p>Noel gelip geçerken havada hâlâ belirgin bir tehlike kokusu yoktu. Tahmin edildiği gibi, Küçük Hans eve gelmemişti (bu hem iyiydi hem de kötü habere işaret eden bir hayal kırıklığıydı) ama Trudy her zamanki gibi geldi ve işler yolunda gitti.</p>

  <blockquote class="alıntı">
    <p style="text-align: center;"><b>HUZURUN İÇERİĞİ</b></p>

    <p style="text-align: center;"><b>Max bodrumdan hiç çıkmadı. Trudy geldi ve hiçbir şeyden şüphelenmeden gitti.</b></p>
  </blockquote>

  <p>Bütün uyumlu tutumuna rağmen Trudy’ye güvenemeyeceklerine karar verilmişti.</p>

  <p>“Sadece güvenmemiz gereken kişilere güveniyoruz,” dedi Hans, “ve bu da sadece üçümüzüz.”</p>

  <p>Noel, Max’in dininde kutlanmadığı için sadece fazladan yiyecek verilmiş ve özür dilenmişti.</p>

  <p>Max şikâyet etmedi.</p>

  <p>Neden edecekti ki?</p>

  <p>Yahudi bir aileden gelmesine rağmen, artık Yahudiliğin bir etiketten ibaret olduğunu açıkladı; kişinin başına gelebilecek en kötü şey gibi.</p>

  <p>Bu fırsatı değerlendirerek, Hubermann'ların oğullarının eve dönmemesine üzüldüğünü de söyledi. Hans buna karşılık böyle şeyleri kontrol edemeyeceklerini hatırlattı. “Sonuçta,” dedi, “bunu kendinden biliyorsun; genç bir adam hâlâ bir çocuktur ve bir çocuğun bazen inatçılık etmeye hakkı vardır.”</p>

  <p>Ve konu bu şekilde kapandı.</p>

  <p>Ateşin önünde geçen ilk birkaç hafta Max hiç konuşmadı. Artık haftada bir kez düzgünce banyo yapabildiğinden, Liesel saçlarının da artık çalıya benzemediğini, başının üzerinde toplanmış kuştüylerini hatırlattığını fark etti. Yabancıya karşı hâlâ utangaç davrandığından bu düşüncesini sadece babasına açıkladı.</p>

  <p>“Saçları kuştüyüne benziyor.”</p>

  <p>“Ne?” Ateşin çıtırtısı kelimeleri boğmuştu.</p>

  <p>“Dedim ki,” diye fısıldadı Liesel, babasına yaklaşarak, “saçları kuştüyüne benziyor.”</p>

  <p>Hans Hubermann genç adama baktı ve başıyla onayladı. Kızınki gibi gözleri olmasını dilediğinden eminim. Max’in söylenen her kelimeyi duyduğundan haberleri yoktu.</p>

  <p>Max bazen <i>Kavgam</i>'ı da yukarı çıkarıyor ve alevlerin yanında oturup okurken anlatılanlar karşısında öfkeye kapılıyordu. Üçüncü getirişinde Liesel sonunda ona sorusunu soracak cesareti bulabildi.</p>

  <p>“Bu iyi mi?”</p>

  <p>Max başını sayfalardan kaldırıp ona baktı ve yumruğunu sıkıp açtı. Öfkesini bir kenara atarak Liesel’e gülümsedi. “Şimdiye kadar okuduğum en iyi kitap.” Önce Hans’a, sonra tekrar kıza baktı. “Hayatımı kurtardı.”</p>

  <p>Kız biraz kıpırdanarak bağdaş kurdu ve sessizce sordu: “Nasıl?”</p>

  <p>Her gece oturma odasında bir hikâye anlatma geleneği bu şekilde başladı. Kısık sesle anlatılıyordu. Bir Yahudi boks bilmecesinin parçaları hepsinin önünde biçimleniyordu.</p>

  <p>Bazen Max Vandenburg’un sesinde mizah oluyordu ama fizikselliği sinir bozucuydu; büyük bir kayanın yüzeyine hafifçe sürtülen bir taş gibi. Bazı yerleri derin, diğer yerleri yüzeyseldi ve bazen hep birlikte parçalanıyordu. Pişmanlıklar en derinleriydi ve bir şakanın veya alaycı bir ifadenin sonunda kırılıp kopuyordu.</p>

  <p>“Ulu Tanrım” ifadesi, Max Vandenburg’un hikâyesine en sık verilen tepkiydi ve genellikle arkasından bir soru geliyordu.</p>

  <blockquote class="alıntı">
    <p style="text-align: center;"><b>ÖRNEK SORULAR</b></p>

    <p style="text-align: center;"><b>O odada ne kadar kaldın?</b></p>

    <p style="text-align: center;"><b>Walter Kugler şimdi nerede?</b></p>

    <p style="text-align: center;"><b>Ailene ne olduğunu biliyor musun?</b></p>

    <p style="text-align: center;"><b>Horlayan kadın nereye gidiyordu?</b></p>

    <p style="text-align: center;"><b>Ona üç kere yenildin, ha? Neden onunla dövüşmeye devam ettin?</b></p>
  </blockquote>

  <p>Liesel hayatının olaylarına geri dönüp baktığında, oturma odasında geçen o geceler en net anıları arasında kalıyor. Max’in yumurta kabuğu yüzünde yanan ateşi görebiliyor ve hatta kelimelerindeki insan tadını alabiliyor. Hayatta kalış hikâyesi, sanki kendini parça parça kesip bir tabağa koyuyormuş gibi hissettiriyor.</p>

  <p>“Çok bencilim.”</p>

  <p>Bunu söylediğinde koluyla yüzünü gizledi. “İnsanları geride bıraktım. Buraya geldim. Hepinizi tehlikeye attım.” İçindeki her şeyi kusarak onlara yalvarmaya başladı. Yüzünden keder ve çaresizlik akıyordu. “Çok üzgünüm. Bana inanın. Çok ama çok üzgünüm. Çok...”</p>

  <p>Kolu ataşe değince hemen geri çekti.</p>

  <p>Hepsi sessizce onu izliyordu. Sonunda Hans ayağa kalkarak ona yaklaştı ve yanma oturdu.</p>

  <p>“Dirseğini mi yaktın?”</p>

  <p>Bir akşam Hans, Max ve Liesel ateşin başında oturmuşlardı. Annesi mutfaktaydı. Max yine <i>Kavgam’ı</i> okuyordu.</p>

  <p>“Biliyor musun,” dedi Hans. Ateşe doğru eğildi. “Liesel aslında çok iyi bir okurdur.” Max kitabı indirdi. “Ve seninle sandığından çok daha fazla ortak noktası var.” Hans, Rosa’nın gelip gelmediğini kontrol etti. “Boksu o da sever.”</p>

  <p>“Baba!”</p>

  <p>On bir yaşını bitirmek üzereyken hâlâ cılız bir vücudu olan Liesel mahcup bir tavırla duvara yaslandı. “Ben hiç kavga etmedim ki!”</p>

  <p>“Şşş,” dedi babası gülerek. Sesini kısık tutmasını söylemek için elini ona doğru salladı ve kıza doğru eğildi. “Eh, Ludwig Schmeikl’a attığın dayağa ne diyeceksin peki, ha?”</p>

  <p>“Ben asla...” Yakalanmıştı. İnkâr etmesi anlamsızdı. “Sen nereden biliyorsun bunu?”</p>

  <p>“Knoller’de babasıyla karşılaştım.”</p>

  <p>Liesel yüzünü ellerine gömdü. Tekrar açtığında asıl soruyu sordu: “Anneme söyledin mi?”</p>

  <p>“Dalga mı geçiyorsun?” Max’e göz kırptı ve kıza fısıldadı. “Hâlâ hayatta olduğuna göre?”</p>

  <p>O gece aynı zamanda babası aylardır evde ilk kez akordeon çaldı. Yarım saat kadar sürdü ve sonunda Max’e bir soru sordu: “Sen de öğrendin mi?”</p>

  <p>Köşedeki yüz alevlere bakıyordu. “Öğrendim.” Belirgin bir duraksama oldu. “Dokuz yaşıma kadar. O zaman annem müzik stüdyosunu sattı ve ders vermeyi bıraktı. Sadece bir enstrümanı sakladı ama öğrenmemek için direnince sonunda benden vazgeçti. Aptallık ettim.”</p>

  <p>“Hayır,” dedi Hans. “Daha çocuktun.”</p>

  <p>Geceleri hem Liesel Meminger hem de Max Vandenburg diğer benzerliklerini ortaya koyuyorlardı. Ayrı ayrı odalarında kendi kâbuslarını görüyor ve biri çığlık atarak, diğeri dumanı tüten ateşin başında soluklanmaya çalışarak uyanıyorlardı.</p>

  <p>Bazen Liesel babasıyla birlikte saat üçe doğru kitap okurken,</p>

  <p>Max’in uyandığını ikisi de duyuyordu. “Senin gibi rüya görüyor,” demişti babası ve bir defasında Max’in gerginliğinden etkilenen Liesel yataktan çıkmaya karar verdi. Geçmişini dinlediği için o hikâyelerde ne gördüğünü az çok tahmin edebiliyordu.</p>

  <p>Sessizce koridordan geçip Max’in uyuduğu odaya girdi.</p>

  <p>“Max?”</p>

  <p>Fısıltısı çok hafifti.</p>

  <p>Önce hiç ses gelmedi ama biraz sonra Max doğrulup oturdu ve karanlığa bakındı.</p>

  <p>Babası hâlâ yatak odasındayken, Liesel şöminenin diğer tarafına oturdu. Arkalarında annesi horlayarak uyuyordu. Trendeki kadınla rahatlıkla kapışabilirdi.</p>

  <p>Ateş artık sadece dumana dönüşmüştü ve sönmek üzereydi. O sabah sesler dc vardı.</p>

  <blockquote class="alıntı">
    <p style="text-align: center;"><b>PAYLAŞILAN KÂBUSLAR</b></p>

    <p style="text-align: center;"><b><i>Kız:</i> “Söylesene. Kâbuslarında neler görüyorsun?” <i>Yahudi:</i> “Arkama dönüp el salladığımı.”</b></p>

    <p style="text-align: center;"><b><i>Kız:</i> “Ben de kâbuslar görüyorum.”</b></p>

    <p style="text-align: center;"><b><i>Yahudi:</i> “Sen ne görüyorsun?”</b></p>

    <p style="text-align: center;"><b><i>Kız,:</i> “Bir tren ve ölen erkek kardeşimi.”</b></p>

    <p style="text-align: center;"><b><i>Yahudi:</i> “Erkek kardeşin mi?”</b></p>

    <p style="text-align: center;"><b><i>Kız:</i> “Ben buraya taşınırken yolda Öldü.”</b></p>

    <p style="text-align: center;"><b><i>Kız ve Yahudi, birlikte: “Ja;</i> evet.”</b></p>
  </blockquote>

  <p>Bu küçük itiraflardan sonra hem Liesel’in hem de Max’in bir daha kâbus görmediğini söylemek güzel olurdu. Güzel ama yalan olurdu. Kâbuslar yine her zamanki gibi devam etti; tıpkı tam sakatlandığı ya da hasta olduğu konusunda söylentiler duyarken rakip takımın en iyi oyuncusunun gelişi gibi. O da diğerleriyle birlikte orada ısınma hareketleri yapıp esniyordur. Ya da gece istasyona giren tarifeli trenin anıları da beraberinde sürüklemesi gibi. Bir sürü sürükleniş. Bir sürü üzücü sekiş.</p>

  <p>Değişen tek şey, Liesel’in babasına artık kâbuslarıyla kendi kendine başa çıkacak kadar büyüdüğünü söylemesiydi. Babası bir an kırgın gözlerle baktı ama her zaman olduğu gibi yine doğruyu söyledi.</p>

  <p>“Eh, Tanrı’ya şükür,” dedi hafifçe sırıtarak. “En azından artık geceleri düzgün uyuyabilirim. O koltuk beni öldürüyordu.” Kolunu kızının omzuna attı ve birlikte mutfağa geçtiler.</p>

  <p>Zaman geçtikçe, çok farklı iki dünya arasında net bir ayrım belirlendi; 33 Himmel Sokağı’nın içindeki ve onun dışında kalan dünya. Mesele, ikisini daima ayrı tutmaktı.</p>

  <p>Dışarıdaki dünyada Liesel daha yararlı yönlerini bulmayı öğreniyordu. Bir gün öğleden sonra elinde boş bir çamaşır bohçasıyla eve dönerken, bir çöp bidonundan ucu görünen bir gazete fark etti. <i>Molching Express’</i>in haftalık sayısı. Gazeteyi alıp eve götürdü ve Max’e verdi. “Zaman geçirmek için bulmacaları çözmek istersin diye düşündüm,” dedi.</p>

  <p>Max teşekkür etti ve Liesel’i haklı çıkarmak için gazeteyi baştan sona okudu. Birkaç saat sonra da tek kelime dışında tamamladığı bulmacayı gösterdi.</p>

  <p>“Lanet olasıca <i>yukarıdan aşağı on yedi”</i> dedi.</p>

  <p>Şubat 1941 ’de, on ikinci doğum gününde Liesel bir kullanılmış kitap daha aldı ve yine minnettar kaldı. Kitabın adı <i>Çamur Adamlar’dı</i> ve çok tuhaf bir baba-oğulla ilgiliydi. Max huzursuzca bir köşede dururken Liesel anne ve babasına sarıldı.</p>

  <p><i>“Alles Gute zum Geburtstag,”</i> dedi Max, zayıf bir şekilde gülümseyerek. “Nice mutlu senelere.” Ellerini ceplerine sokmuştu.</p>

  <p>“Bilmiyordum, yoksa sana bir şeyler verirdim.” Bu bariz bir yalandı; verecek hiçbir şeyi yoktu. Belki <i>Kavgam</i>’’ı verebilirdi ama genç bir Alman kızına böyle bir propagandayı asla vermeye niyeti yoktu. Bu, kuzunun kasaba bıçak vermesi gibi bir şey olurdu.</p>

  <p>Huzursuz bir sessizlik oldu.</p>

  <p>Liesel anne babasına sarılmıştı.</p>

  <p>Max çok yalnız görünüyordu.</p>

  <p>Liesel yutkundu.</p>

  <p>Sonra Max’in yanma gidip ona da sarıldı. “Teşekkürler, Max.”</p>

  <p>Max önce hiç kıpırdamadan durdu ama Liesel sarılmaya devam edince elleri yavaşça kalktı ve nazikçe Liesel’in sırtına dokundu.</p>

  <p>Liesel, Max Vandenburg’un yüzündeki çaresizlik ifadesini ancak sonradan fark edebildi. O anda Liesel’e bir şey vermeyi kararlaştırdığını da sonradan öğrenecekti. Sık sık onun bütün gece uyanık yattığını ve ne verebileceğini düşündüğünü hayal ederim.</p>

  <p>Hediye bir hafta sonra bir kâğıdın üzerinde geldi.</p>

  <p>Sabahın erken saatlerinde, şimdi evi olarak gördüğü bodruma inmeden önce Liesel’e getirdi.</p>
</body>
</html>
