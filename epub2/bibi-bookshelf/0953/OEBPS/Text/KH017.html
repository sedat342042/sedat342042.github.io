<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;"><img alt="image002" src="../Images/image002.jpg" /><b><br /></b></h2>

  <h2 id="sigil_toc_id_9" style="text-align: center;"><b>KASABA GEZGİNİ</b></h2>

  <p>Bozulmalar çamaşırlarla başladı ve hızla arttı.</p>

  <p>Liesel, Rosa Hubermann’ın Molching’deki çamaşır teslimatına eşlik ettiğinde, müşterilerinden biri olan Ernst Vogel onlara çamaşır ve ütü için artık ödeme yapamayacağını söyledi. “Zor zamanlar, ” diye açıkladı. “Ne diyebilirim ki? Hayat giderek zorlaşıyor. Savaş her konuda sıkıntı yaratıyor. ” Küçük kıza baktı. “Eminim bu küçük kıza baktığınız için bir ödeme alıyorsunuzdur, değil mi? ”</p>

  <p>Liesel’i şaşırtan bir şekilde annesi hiç sesini çıkaramamıştı.</p>

  <p>Elinde boş bir bohça vardı.</p>

  <p><i>Haydi, Liesel.</i></p>

  <p>Bu söylenmemişti. Sadece sert bir tavırla çekiştirilmişti.</p>

  <p>Vogel evinin önündeki basamaklardan seslendi. 1. 80 boylarındaydı ve yağlı saç telleri cansız bir şekilde alnına savruluyordu. “Çok üzgünüm, Bayan Hubermann! ”</p>

  <p>Liesel ona el salladı.</p>

  <p>Adam karşılık verdi.</p>

  <p>Annesi, Liesel’i azarladı.</p>

  <p>“O kerize el sallama, ” dedi. “Şimdi yürü! ”</p>

  <p>Liesel o gece banyoya girdiğinde annesi onu özellikle sert bir şekilde sabunladı ve bütün banyo boyunca Vogel kerizi hakkında söylenerek iki dakikalık aralarla taklidini yaptı. <i>“Küçük kıza baktığınız için bir ödeme alıyorsunuzdur... ”</i> Hırsla sabunlamaya devam ederken Liesel’in çıplak göğsünü kızarttı. “Değerin <i>o kadar</i> fazla değil, Domuzkız. Beni zengin filan etmiyorsun, biliyorsun. ” Liesel orada öylece oturup hepsine sessizce katlandı.</p>

  <p>O olayın üzerinden daha bir hafta geçmemişti ki Rosa onu mutfağa götürdü. “Evet, Liesel. ” Onu masaya oturttu. “Zamanının yarısını sokakta futbol oynayarak geçirdiğinden, en azından kendini orada yararlı kılabilirsin. Değişiklik olur. ”</p>

  <p>Liesel sadece kendi ellerine bakıyordu. “Nedir o, anne? ” “Bundan sonra benim için çamaşırları toplayacak ve teslim edeceksin. Karşılarına benim yerime sen çıkarsan, o zengin insanların bizi kovması zorlaşır. Benim nerede olduğumu sorarlarsa, hasta olduğumu söyle ve bunu söylerken üzgün görün. Acınacak kadar cılız ve solgunsun çünkü. ”</p>

  <p>“Bay Vogel bana acımadı. ”</p>

  <p>“Şey... ” Rosa’nın öfkesi açıktı. “Diğerleri <i>acıyabilir.</i> Bu yüzden itiraz etme. ”</p>

  <p>“Peki, anne. ”</p>

  <p>Bir an için üvey annesinin onu teselli edeceğini veya sırtını sıvazlayacağını sandı.</p>

  <p>Ama öyle bir şey yapmadı.</p>

  <p>Bunun yerine, Rosa Hubermann ayağa kalktı, bir tahta kaşık seçti ve Liesel’in burnuna uzattı. Bu onun gözünde bir zorunluluktu. “O sokağa çıktığında, her bir yere bohçayı götür ve doğruca eve getir; neredeyse hiç olmasa bile bütün parayla birlikte. Bir kez olsun gerçekten çalışıyorsa, babana gitmek yok. O küçük serseri Rudy Steiner’le oyalanmak yok. Doğruca eve. ”</p>

  <p>“Peki, anne. ”</p>

  <p>“Bohçayı taşırken düzgün tut. Sallama, düşürme, buruşturma veya omzuna atma. ”</p>

  <p>“Peki, anne. ”</p>

  <p><i>“Peki, anne. "</i> Rosa Hubermann insanları taklit etmeyi pek seviyordu. “Sözümü dinlesen iyi olur, Domuzkız. Dinlemezsen anlarım, bunu biliyorsun, değil mi? ”</p>

  <p>“Evet, anne. ”</p>

  <p>Bu iki kelimeyi söylemek genellikle hayatta kalmanın en iyi yoluydu; kendisine söyleneni yapmak gibi. Ve Liesel, yoksul semtlerden zengin muhitlere kadar Molching sokaklarında dolaşarak, çamaşırları toplayıp teslim etmeye başladı. Başlangıçta yalnız bir işti ve hiçbir şikâyeti yoktu. Sonuçta, bohçayı kasabada dolaştırdığı ilk seferde, Münih Caddesi’nin köşesinden dönmüş, iki tarafa da bakmış ve sonra sıkı bir hareketle salladıktan sonra içindekileri kontrol etmişti. Neyse ki hiç buruşuk yoktu. Sadece gülümsedi ve bir daha sallamayacağına söz verdi.</p>

  <p>Liesel genel olarak bu işten hoşlanıyordu. Paradan pay almıyordu ama dışarıdaydı ve annesi yanında olmadan sokaklarda dolaşmak bile cennette olmak gibiydi. Yüzüne parmak sallayan veya hakaretler yağdıran kimse yoktu. Bohçayı yanlış tuttuğu için kendisine küfrettiğinde insanlar onlara bakmıyordu. Sükûnetten başka bir şey yoktu.</p>

  <p>İnsanlardan da hoşlanmaya başlamıştı.</p>

  <p>Pfaffelhürver’ler giysileri inceliyor ve <i>“Evet, evet, çok iyi, çok iyi, ”</i> diyorlardı. Liesel onların her şeyi iki kez yaptığını tahmin ediyordu.</p>

  <p>Nazik Helena Schmidt, parayı ona romatizmalı elleriyle veriyordu.</p>

  <p>Weingartner’lerin kıvrık bıyıklı kedisi her seferinde onlarla birlikte kapıya geliyordu. Kediye Hitler’in sağ kolu olan adamın adını vermişlerdi: Goebbels.</p>

  <p>Ve valinin karısı Bayan Hermann, muazzam büyüklükteki serin esintili kapısında dağınık saçlarıyla duruyordu. Daima sessiz. Daima yalnız. Tek kelime bile olmadan.</p>

  <p>Bazen Rudy de katılıyordu.</p>

  <p>“Orada ne kadar para var? ” diye sordu Rudy, bir gün öğleden sonra. Neredeyse hava kararmıştı ve Himmel Sokağı’na doğru yürüyerek dükkânın önünden geçmişlerdi. “Bayan Diller’i duydun, değil mi? Bir yerlerde lolipop sakladığını ve yeterli para karşılığında... ”</p>

  <p>“Bunu aklından bile geçirme. ” Liesel her zamanki gibi parayı sımsıkı tutuyordu. “Senin için hava hoş, annemle uğraşacak olan sen değilsin. ”</p>

  <p>Rudy omuz silkti. “Denemeye değerdi. ”</p>

  <p>Ocak ayının ortalarında, okuldaki dersler mektup yazmaya odaklandı. Temelleri öğrendikten sonra, her öğrenciye iki mektup yazması söylendi; biri bir arkadaşa, diğeri de başka sınıftan birine.</p>

  <p>Liesel’in Rudy’den aldığı mektup şöyleydi:</p>

  <p><i>Sevgili Domuzkız,</i></p>

  <p><i>Futbolda hâlâ en son oynadığımız zamanki kadar beceriksiz misin? Umarım öylesindir. Bu da tıpkı Jesse Owens ’ın Olimpiyatlar 'da yaptığı gibi seni koşuda geçebileceğim anlamına geliyor,..</i></p>

  <p>Rahibe Maria mektubu bulduğunda, çok sevimli bir tavırla Rudy’ye bir soru sordu.</p>

  <blockquote class="alıntı">
    <p style="text-align: center;"><b>RAHİBE MARIA’NIN TEKLİFİ</b></p>

    <p style="text-align: center;"><b>“Koridoru ziyaret etmek ister misiniz, Bay Steiner? ”</b></p>
  </blockquote>

  <p>Rudy olumsuz cevap verdi elbette ve kâğıt yırtılınca tekrar başlamak zorunda kaldı. Bu kez Liesel adında birine yazılmıştı ve ne tür hobilerle ilgilendiği soruluyordu.</p>

  <p>Liesel evde ödevi için bir mektubu tamamlarken, Rudy’ye veya başka bir kerize yazmanın aslında gülünç olacağına karar verdi. Bir anlamı olmayacaktı. Bodrumda mektubunu yazarken, duvarı tekrar boyayan babasıyla konuştu.</p>

  <p>Hem babası hem de boya buharı ona döndü. “Was <i>wuistz?"</i> Bu, Almancanın konuşulabilecek en kaba biçimiydi ama mutlak bir neşe havasıyla söylenmişti. “Evet, ne var? ”</p>

  <p>“Anneme bir mektup yazabilir miyim? ”</p>

  <p>Bir duraksama.</p>

  <p>“Neden ona mektup yazmak istiyorsun? Zaten her gün ona katlanmak zorunda kalıyorsun. ” Babası sinsice gülümsedi. “Bu zaten yeterince kötü değil mi? ”</p>

  <p>“O annem değil. ” Liesel zorlukla yutkundu.</p>

  <p>“Ah. ” Babası duvara dönerek boyamaya devam etti. “Şey, sanırım olabilir. Şu sosyal görevliyle gönderebilirsin; neydi adı, seni buraya getiren hani? ”</p>

  <p>“Bayan Heinrich. ”</p>

  <p>“Doğru. Ona gönder. Belki o annene iletebilir. ” Bunu söylerken bile Hans’ın sesi inançsızdı; sanki Liesel’e bir şey söylemiyormuş gibiydi. Bayan Heinrich en son ziyarete geldiğinde, annesiyle ilgili ağzını çok sıkı tutmuştu.</p>

  <p>Babasına sorunun ne olduğunu sormak yerine, içinde beliren kötü hislere aldırmamayı seçerek hemen yazmaya başladı. Mektubu mükemmelleştirebilmesi için üç saat harcaması ve altı müsvedde yazması gerekti ama annesine Molching’den, babasından ve akordeonundan, Rudy Steiner’in tuhaf ama samimi tarzından ve Rosa Hubermann’ın yaptıklarından söz etti. Artık biraz okuyup yazabildiği için ne kadar gurur duyduğunu da ekledi. Ertesi gün mutfak çekmecesinden aldığı bir pulla Bayan Diller’in dükkânından postaladı ve beklemeye başladı.</p>

  <p>Mektubu yazdığı günün gecesinde, Hans ile Rosa arasında geçen bir konuşmayı duydu.</p>

  <p>“Annesine ne diye yazıyor ki? ” diyordu annesi. Sesi şaşırtıcı ölçüde sakin ve şefkatliydi. Tahmin edebileceğiniz gibi, bu kızı fazlasıyla endişelendirmişti. Tartıştıklarını duymayı tercih ederdi. Fısıldaşan yetişkinler pek güven vermezdi.</p>

  <p>“Bana sordu, ” dedi babası. “Ben de hayır diyemedim. Nasıl diyebilirdim ki? ”</p>

  <p>“Tanrım. ” Yine fısıltılar. “Annesini unutması gerek. Nerede olduğunu kim bilebilir ki? Ona ne yaptıklarını kim bilebilir? ”</p>

  <p>Liesel yatağına girince kollarını sıkıca vücuduna dolayarak büzüldü.</p>

  <p>Annesini düşünerek Rosa Hubermann’ın sorularını tekrarladı.</p>

  <p>Nerede olabilir?</p>

  <p>Ona ne yaptılar?</p>

  <p>Dahası, hepsinden önemlisi, <i>onlar</i> kimdi?</p>

  <p><br /></p>
</body>
</html>
