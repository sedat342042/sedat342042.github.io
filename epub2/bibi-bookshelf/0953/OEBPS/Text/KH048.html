<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;"><img alt="image002" src="../Images/image002.jpg" /><b><br /></b></h2>

  <h2 id="sigil_toc_id_44" style="text-align: center;"><b>RUDY STEINER’İN ÜÇ APTALCA HAREKETİ</b></h2>

  <blockquote class="alıntı">
    <p style="text-align: center;"><b>RUDY STEİNER, KATIKSIZ DÂHİ</b></p>

    <p style="text-align: center;"><b>1. Yerel bakkal Mamer’den en büyük patatesi çaldı.</b></p>

    <p style="text-align: center;"><b>2. Münih Caddesi’nde Franz Deutscher’le kapıştı.</b></p>

    <p style="text-align: center;"><b>3. Hitler Gençliği toplantılarını tamamen bıraktı.</b></p>
  </blockquote>

  <p>Rudy’nin ilk hareketindeki sorun açgözlülüktü. 1941 Kasım ayının ortalarında kasvetli bir gündü.</p>

  <p>Daha önce ellerinde karneleriyle bekleyen kadınların arasından oldukça becerikli bir şekilde sıyrılmıştı; bir suç dehası olduğunu söyleyebilirdim. Neredeyse hiç fark edilmemişti.</p>

  <p>Ancak, yığındaki en büyük patatesi almıştı; kuyruktaki diğer birçok kişinin izlediği patatesi. On üç yaşındaki çocuğun eli kalkıp onu alırken hepsi görmüştü. Kilolu Helgalardan oluşan bir grup onu hemen ele vermiş ve Thomas Mamer de öfkeli adımlarla yanlarına gelmişti.</p>

  <p><i>“Meine Erdapfel, ”</i> dedi. “Benim elmalarım.”</p>

  <p>Patates hâlâ Rudy’nin ellerindeydi (tek eliyle tutamayacağı kadar büyüktü) ve kadınlar bir grup güreşçi gibi etrafında toplanmışlardı. Zekice bir manevra gerekiyordu.</p>

  <p>“Ailem,” diye açıkladı Rudy. Burnundan şeffaf bir sıvı süzülmeye başlamıştı. Özellikle silmedi. “Hepimiz açlıktan ölüyoruz. Kız kardeşimin yeni bir paltoya ihtiyacı var. Eski paltosu çalındı.”</p>

  <p>Mamer aptal değildi. Rudy’nin yakasını bırakmadan konuştu. “Sen de ona patates mi giydireceksin?”</p>

  <p>“Hayır, efendim.” Mamer’in görebildiği tek gözüne baktı. Mamer fıçı gibi bir adamdı ve gözleri bir çift kurşun deliğini andırıyordu. Dişleri futbol kalabalığı gibi birbirinin üstüne binmişti. “Her şeyimizi üç hafta önce palto için verdik ve elimizde yiyecek hiçbir şeyimiz kalmadı.”</p>

  <p>Bakkal bir eliyle Rudy’yi, diğeriyle patatesi tutuyordu. Karısına dönerek korkutucu kelimeyi söyledi: “<i>Polizei!”</i></p>

  <p>“Hayır,” diye yalvardı Rudy, “lütfen.” Daha sonra Liesel’e hiç korkmadığını söyleyecekti ama o anda kalbi yerinden fırlayacak gibi atıyordu. “Polis çağırmayın. Lütfen polis çağırmayın.” <i>“Polizei!”</i> Çocuk elinden kurtulmaya çalışırken Mamer hiç etkilenmemişti bile.</p>

  <p>O gün kuyrukta bir öğretmen de vardı: Bay Link. Okulda rahip ya da rahibe olmayan az sayıdaki öğretmenden biriydi. Rudy onu görünce yalvaran gözlerle baktı.</p>

  <p>“Bay Link.” Bu son şansıydı. “Bay Link, ona söyleyin, lütfen. Ona ne kadar yoksul olduğumu söyleyin.”</p>

  <p>Bakkal soran gözlerle öğretmene döndü.</p>

  <p>Bay Link öne çıktı. “Evet, Bay Mamer. Bu çocuk yoksul. Himmel Sokağı’nda oturuyor.” O sırada kadınlar araya girdi. Himmel Sokağı’nın ideal Molching yaşamının bir örneği olmadığı konusunda hemfikirdiler. Ayrıca, görece yoksul bir mahalle olarak da tanınıyordu. “Sekiz erkek ve kız kardeşi var.”</p>

  <p>Sekiz!</p>

  <p>Rudy henüz kendini kurtaramamasına rağmen gülümsemesini bastırmak zorunda kaldı. En azından şimdi öğretmen yalan söylüyordu. Her nasıl olduysa, Steiner ailesine üç çocuk daha ekleyivermişti.</p>

  <p>“Okula sık sık kahvaltı etmeden gelir,” dedi öğretmen. Kadınlar yine kendi aralarında konuştu. Durum düşünülürse, kadınların davranışı fazladan bir kat cila gibiydi.</p>

  <p>“Yani patateslerimi çalmasına izin mi vermeliyim?”</p>

  <p>“Hem de en büyüğünü!” diye araya girdi kadınlardan biri.</p>

  <p>“Sessiz olun, Bayan Metzing,” diye uyardı Mamer ve kadın hemen sustu.</p>

  <p>Önce bütün dikkatler Rudy’nin üzerindeydi. Sonra herkes çocuğa, patatese ve Mamer’e baktı; en iyi görünenden en kötü görünene doğru. Ancak bakkalın Rudy’nin lehine karar vermesinin nedeni asla bilinemeyecekti.</p>

  <p>Çocuğun zavallılığı mıydı?</p>

  <p>Bay Link’in saygınlığı mıydı?</p>

  <p>Bayan Metzing'in sinir bozucu tavırları mıydı?</p>

  <p>Her ne olursa olsun, Mamer patatesi yığına geri attı ve Rudy’yi dükkândan dışarı sürükledi. Çizmeli sağ ayağıyla kıçına bir tekme indirerek, “Bir daha sakın buraya gelme,” dedi.</p>

  <p>Rudy dışarı çıktığında geri dönüp baktı ve Mamer’in sıradaki müşterisine hizmet etmek için tezgâhın arkasındaki yerine döndüğünü gördü. “Hangi patatesi isteyeceğinizi merak ediyorum,” dedi, bir gözünü çocuğun üzerinden ayırmadan.</p>

  <p>Bu, Rudy’nin başarısızlıklarına eklenen yeni bir olaydı.</p>

  <p>İkinci aptalca hareketi de aynı ölçüde tehlikeliydi, fakat nedenleri farklıydı. Rudy bu olayı morarmış bir göz, çatlamış kaburgalar ve kesilmiş saçlarla bitirecekti.</p>

  <p>Hitler Gençliği toplantılarında Tommy Muller yine sorun yaşıyor ve Franz Deutscher sadece Rudy’nin müdahale etmesini bekliyordu. Uzun sürmedi.</p>

  <p>Diğerleri yeni taktikler öğrenirken, Rudy ile Tommy’ye başka kapsamlı egzersizler verildi. Soğukta koştururken, sıcak ortamda oturanların başlarını ve omuzlarını pencerelerden görebiliyorlardı. Grubun geri kalanına katıldıklarında egzersizleri henüz bitmemişti. Rudy köşeye gidip pencerenin yanında kolundaki çamuru temizlediğinde, Franz ona Hitler Gençliği’nin en sevdiği soruyu sordu.</p>

  <p>“Führer Adolf Hitler ne zaman doğdu?”</p>

  <p>Rudy başını kaldırıp ona baktı. “Pardon?”</p>

  <p>Soru tekrarlandı ve cevabın 20 Nisan 1889 olduğunu çok iyi bilen ama çok aptalca davranan Rudy Steiner, İsa’nın doğum tarihini söyledi. Fazladan bilgi olarak Beytüllahim’in adını bile verdi.</p>

  <p>Franz ellerini ovaladı.</p>

  <p>Bu çok kötü bir işaretti.</p>

  <p>Rudy’nin üzerine yürüyerek ona dışarı çıkıp sahanın etrafında birkaç tur daha atmasını söyledi.</p>

  <p>Rudy tek başına koştu ve her turdan sonra Führer’in doğum tarihi tekrar soruldu. Doğru cevabı verene kadar yedi tur attı.</p>

  <p>Asıl sorun, toplantıdan birkaç gün sonra yaşandı.</p>

  <p>Rudy, Deutscher’in arkadaşlarıyla birlikte Münih Caddesi kaldırımında yürüdüğünü gördü ve ona taş atma dürtüsüne engel olamadı. Ne düşündüğünü muhtemelen benim gibi siz de merak edebilirsiniz. Muhtemelen cevabı hiçti. Muhtemelen Tanrı’nın bahşettiği aptallık hakkını kullanıyordu. Ya bu nedenle hareket etmişti ya da Franz Deutscher’in görüntüsü kendini yok etme isteği yaratmıştı.</p>

  <p>Taş, Deutscher’in sırtına çarptı ama Rudy’nin umduğu kadar sert değildi. Franz Deutscher olduğu yerde hızla döndü ve Rudy’yi Liesel, Tommy ve Tommy’nin kız kardeşi Kristina’yla birlikte orada dururken görünce gülümsedi.</p>

  <p>“Kaçalım," dedi Liesel ama Rudy kıpırdamadı bile.</p>

  <p>“Şu anda Hitler Gençliği’nde değiliz,” diye hatırlattı Rudy. Büyük çocuklar çoktan gelmişlerdi bile. Liesel, seğiren Tommy ve narin yapılı Kristina’yla birlikte Rudy’nin yanındaydı.</p>

  <p>“Bay Steiner,” dedi Franz onu tutup kaldırıma fırlatmadan önce.</p>

  <p>Rudy ayağa kalkınca Deutscher daha da kızdı. Rudy’yi ikinci kez yere devirdi ve bu kez bir diziyle göğüs kafesine çöktü.</p>

  <p>Rudy yine ayağa kalktı ve büyük çocuklar ona güldü. Bu Rudy için iyi bir haber değildi. “Ona hissettirsene!” dedi en uzun boyluları. Gözleri mavi ve gökyüzü kadar soğuktu; sözleriyse Franz’ın ihtiyacı olan teşvikti. Rudy’nin yere devrilip orada kalmasını sağlamaya kararlıydı.</p>

  <p>Rudy yumruğunu savurup Franz Deutscher’in karnını ıskalarken daha büyük bir kalabalık toplandı. Aynı anda sol gözüne inen yumruğun etkisini hissetti. Ne olduğunu anlayamadan kendini yine yerde buldu. Aynı yere inen ikinci bir yumrukla çürüğün aynı anda sarardığını, morardığını ve karardığını hissetti. Üç katmanlı bir acı kaynağı.</p>

  <p>Toplanan kalabalık tezahürat yapıyor, Rudy’nin tekrar ayağa kalkıp kalkmayacağını görmeyi bekliyordu. Rudy kalkmadı. Bu kez soğuk ve ıslak zeminde kalarak, nemin giysilerine yayılışını hissetti.</p>

  <p>Rudy yıldızları saymaya devam ederken, Franz’ın yepyeni çakısını çekip onu kesmek niyetiyle yanına çömelmek üzere olduğunu çok geç fark etti.</p>

  <p>“Hayır!” diye itiraz etti Liesel ama uzun boylu çocuk onu tuttu. Liesel onun sözlerini duydu.</p>

  <p>“Endişelenme,” dedi çocuk. “Bunu yapmayacak. O kadar cesur değil.”</p>

  <p>Ama yanılıyordu.</p>

  <p>Franz, Rudy’nin üzerine eğilerek fısıldadı.</p>

  <p>“Führerimiz ne zaman doğdu?” Kelimelerin her biri dikkatle seçilip kulağına fısıldanmıştı. “Haydi, Rudy, ne zaman doğdu? Bana söyleyebilirsin, her şey yolunda, korkma.”</p>

  <p>Ve Rudy?</p>

  <p>Nasıl cevap verdi?</p>

  <p>Aklı başında bir şekilde mi cevapladı, yoksa aptallığının onu daha da sıkıntıya sokmasına izin mi verdi?</p>

  <p>Franz Deutscher’in mavi gözlerine mutlulukla bakarak cevapladı: “Paskalya’da.”</p>

  <p>Birkaç saniye içinde bıçak saçlarına dayandı. Bu. Liesel’in hayatının bu bölümündeki İkinci Saç Kesimi’ydi. Bir Yahudi’nin saçları paslı bir makasla kesilmişti; en iyi arkadaşının saçlarıysa parlak bir bıçakla. Berberlerin nasıl para kazandığını bilmiyordu.</p>

  <p>Rudy için bu yıl çamur yutmakla, gübre banyosu yapmakla, kendini lider ilan eden bir hırsız tarafından tokatlanmakla geçmişti ve şimdi de en azından hepsine tuz biber eken bir olay yaşıyordu; Münih Caddesi’nin ortasında, herkesin gözü önünde aşağılanıyordu.</p>

  <p>Aslında sadece kâkülleri kesiliyordu ama her darbede birkaç tel sımsıkı tutunup ve köküyle birlikte geliyordu. Rudy her seferinde yüzünü buruşturuyor, bu arada morarmış gözü zonkluyor, kaburgaları acıyla kavruluyordu.</p>

  <p>“20 Nisan, 1889!” dedi Franz ve o arkadaşlarını alıp uzaklaşırken, kalabalık da Liesel, Tommy ve Kristina’yı oldukları yerde bırakarak dağıldılar.</p>

  <p>Rudy ıslak zeminde sessizce yatıyordu.</p>

  <p>Ve son olarak, üçüncü aptalca hareket; Hitler Gençliği toplantılarına gitmemek.</p>

  <p>Deutscher’e ondan korkmadığını göstermek için toplantılara bir süre daha devam etti ama birkaç hafta daha geçtikten sonra Rudy katılmaktan tamamen vazgeçti.</p>

  <p>Gururlu bir şekilde üniformasını giyerek, yanında sadık arkadaşı Tommy’yle birlikte Himmel Sokağı’ndan çıktı.</p>

  <p>Hitler Gençliği toplantısına katılmak yerine kasabada dolaşıyor, Amper Nehri’ne gidiyor, kıyıdan taş atıp sektiriyor ve genel olarak anlamsız, yararsız şeyler yapıyorlardı. Annesini kandırmak için üniformasını yeterince kirletmeye dikkat ediyordu; en azından ilk mektup gelene kadar. İşte o zaman mutfaktan gelen o ürkütücü sesi duydu.</p>

  <p>Önce anne babası onu tehdit etti. Ama toplantılara gitmedi.</p>

  <p>Gitmesi için yalvardılar. Yine reddetti.</p>

  <p>Sonunda, Rudy’yi doğru tarafa yönlendirecek farklı bir bölüme katılma fırsatı doğdu. Bu büyük bir şanstı, çünkü yakında ortaya çıkmazsa, Steiner’ler oğulları toplantılara katılmadığı için ceza ödemek zorunda kalacaklardı. Ağabeyi Kurt, Rudy’nin havacılık ve uçuş konularında uzmanlaşmış olan Flieger Bölümü’ne geçip geçemeyeceğini araştırdı. Çoğunlukla model uçaklar yapıyorlardı ve orada Franz Deutscher yoktu. Rudy kabul edildi, Tommy de ona katıldı. Bu, aptalca hareketlerinin hayatında yararlı sonuçlar doğurduğu tek seferdi.</p>

  <p>Yeni bölümünde biri ona malum Führer sorusunu sorduğunda, Rudy sadece gülümsüyor ve “20 Nisan 1889,” diyordu; sonra da Tommy’ye dönerek Beethoven’in, Mozart’ın veya Strauss’un doğum tarihleri gibi farklı şeyler fısıldıyordu. Okulda ünlü bestecilerin hayatlarını öğrenmişlerdi ve gözle görülen aptallığına rağmen Rudy bu konularda çok başarılıydı.</p>
</body>
</html>
