<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <p style="text-align: center;"><img alt="image002" src="../Images/image002.jpg" /><b><br /></b></p>

  <p style="text-align: center;"><b>ÖLÜMÜN GÜNLÜĞÜ: COLOGNE</b></p>

  <p>30 Mayıs’ın son saatleri.</p>

  <p>Binden fazla bombardıman uçağı Köln adıyla bilinen bir yere doğru uçarken Liesel Meminger’in uyuduğundan eminim. Bana göre sonuç beş yüz kişiydi; yaklaşık olarak. Elli bin kadarı moloz yığınlarının arasında amaçsızca dolaşıyor, yönlerini bulmaya çalışıyor, hangi ev kalıntılarının kime ait olduğunu anlamaya çabalıyorlardı.</p>

  <p>Beş yüz ruh.</p>

  <p>Onları bavullar gibi parmaklarımda taşıdım. Ya da omuzlarıma attım. Kollarımda taşıdıklarım sadece çocuklardı.</p>

  <p>İşim bittiğinde gökyüzü yanan gazete kâğıdı gibi sapsarıydı. Yakından baktığımda kelimeleri, manşetleri, savaşın ilerleyişiyle ilgili yorumları görebiliyordum. Hepsini alaşağı etmeyi, gökyüzünü gazete gibi buruşturup bir kenara fırlatmayı nasıl da isterdim. Ama hâlâ yapılması gereken çok şey vardı.</p>

  <p>Tahmin edeceğiniz gibi bir çoğu hemen öldü. Diğerlerinin ölümü biraz daha uzun sürdü. Gidecek daha bir sürü yer, kavuşulacak gökyüzü ve toplanacak ruhlar vardı. Daha sonra, son uçakların kısa bir süre ardından Cologne’a geri döndüğümde en eşsiz değişikliği fark ettim.</p>

  <p>Bir ergenin kavrulmuş ruhunu taşırken başımı kaldırıp baktığımda sülfür gibi bir gökyüzü gördüm. Yakınlarda on yaşında kızlardan oluşan bir grup vardı. Biri seslendi.</p>

  <p>“Nedir bu?”</p>

  <p>Kolu uzandı ve parmağı gökyüzünden yavaşça düşen siyah nesneyi işaret etti. Havada süzülerek inen siyah bir kuştüyü gibiydi. Ya da bir kül parçası. Sonra büyüdü. Aynı kız -yüzü çillerle dolu kızıl saçlı bir kız- bir kez daha ama bu sefer daha hevesle konuştu. “Nedir bu?”</p>

  <p>“Bu bir ceset,” dedi bir diğeri. Siyah saçlarını iki yandan toplamıştı ve ortası çarpıktı.</p>

  <p>“Bu başka bir bomba!”</p>

  <p>Ama bomba olamayacak kadar yavaştı.</p>

  <p>Ergen ruhu hâlâ kollarımda hafifçe yanarken, diğerleriyle birlikte birkaç yüz metre yürüdüm. Kızlar gibi ben de gökyüzüne bakıyordum. İstediğim en son şey, kucağımdaki ergenin endişeli yüzüne bakmaktı. Güzel bir kızdı. Artık önünde sadece ölüm vardı.</p>

  <p>Bir ses duyulduğunda ben de diğerleri gibi afalladım. Öfkeli ve gergin bir baba, çocuklarına içeri girmelerini emrediyordu. Kızıl saçlı tepki verdi. “Ama baba, şuna bir bak!”</p>

  <p>Adam birkaç adım attı ve çok geçmeden ne olduğunu anladı. “Bu yakıt,” dedi.</p>

  <p>“Nasıl yani?”</p>

  <p>“Yakıt,” diye tekrarladı. “Depo!” Kırışık takım elbisesi içinde kel kafalı bir adamdı. “O depodaki yakıtın hepsini kullanmışlar ve boş depoyu atmışlar. Bakın, şurada bir tane daha var!”</p>

  <p>“Ve şurada!”</p>

  <p>Çocuk çocuktur; hepsi o noktaya çılgınca bakıyor, yere doğru süzülen boş bir yakıt deposu bulmaya çalışıyordu.</p>

  <p>İlki boğuk bir gürültüyle düştü.</p>

  <p>“Bizde kalabilir mi, baba?”</p>

  <p>“Hayır.” Babaları az önce bombalanmıştı ve kesinlikle neşesizdi. “Bizde kalamaz.”</p>

  <p>“Neden?”</p>

  <p>“Ben gidip kendi babama soracağım,” dedi bir diğeri.</p>

  <p>“Ben de.”</p>

  <p>Cologne’un biraz ötesinde, çocuklar düşmanların bıraktığı boş yakıt depolarını topluyordu. Her zamanki gibi ben de insanları topluyordum. Yorgundum. Ve yılın daha yarısı bile bitmemişti.</p>
</body>
</html>
