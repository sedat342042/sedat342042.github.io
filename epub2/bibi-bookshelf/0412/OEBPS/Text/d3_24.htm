<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Aşağıdaki Yangın</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>(24)</h1>

  <p>Oldmeadow”un mektubunu okuduktan sonra bir yürüyüşe çıktım. Yürürken o eski tanıdıkların yüzleri bir bir gözümün önüne geldi. Bir zamanlar düşman bildiklerimi bile eski birer dost gibi hatırladım. Tamamen unuttuğumu sandığım adlar bir bir zihnimde beliriverdi: Jakobs, Manley evet, evet, Howell. Albay Anderson'dan başlayarak hepsini tek tek aklımdan geçirdim: Bowles, Celia Brocklebank, Zenobia, küçük Pike, Wheeler, Bates, Colley ve ötelikler... Garip bir deneyimdi bu benim için. Sonra fark ettim ki bu insanların anıları bende pek de güçlü duygular uyandırmıyor artık, Teğmen Summers”ı, Bay ve Bayan Prettiman'i hatırlayınca bile fazla bir şey hissetmiyorum. Aynı gece rüya gibi bir şey gördüm. Umarım gördüğüm bir rüyadır; rüya kendi başına yeterince gizemli bir şey zaten. Gizemli derken rüyaların içeriğini kastetmiyorum, rüya gerçeği başlı başına bir gizem. Umarım gördüğüm şey bir rüyadan ibarettir: Çünkü eğer öyle değilse, bütün o macera yeniden başlayacak, güvenlik, refah içinde yaşadığım bu evrene veda etmek zorunda kalacağım demektir. Rüyamda bedenim toprağın altına gömülüydü, bir tek başım dışarıdaydı. Avustralya toprağına gömülmüşüm ama son derece rahatım. Birkaç metre öteden atlılar geçiyor. Kadınlı erkekli bu grup sanki bir hazine avına çıkmış da hâzineyi bulmuş gibi heyecanla konuşup gülüşüyor. Yüksekteler, ben onlara aşağıdan bakıyorum. Bayan Prettiman önde gidiyor, başında geniş kenarlı bir şapka. Bay Prettiman, sağ bacağını kullanamadığı için atına yan oturmuş onu takip ediyor. Bu heyecan, bu bal rengi aydınlık, onları izleyen kalabalık, gülüşmeler... Ve evet, evet şarkı söylüyorlar. Onları görseniz, büyük bir eğlenceye doğru yol alıyorlar sanırsınız. Ama çölün ortasında nasıl böyle bir eğlence düzenlenir bilmiyorum. Öyle mutlular, öyle heyecanlılar ki!</p>

  <p>Uykumdan uyanınca yüzümde biriken ter damlalarını sildim, titremem de durdu. Sonra herkesin böyle maceralar yaşamaya uygun olmadığım düşündüm kendi kendime. Birileri de bu dünyaya hizmet etmeli, değil mi? Ama bunu düşünmeden hemen önce başka bir şey geçti aklımdan: Bayan Prettiman -Bay Prettiman miydi yoksa- “bizimle gelebilirsin” demişti bana. Gerçi hiçbir zaman onlarla gitmek gibi bir niyetim olmadı. Yine de, adamın bu sözü aklıma gelivermişti işte.</p>
</body>
</html>
