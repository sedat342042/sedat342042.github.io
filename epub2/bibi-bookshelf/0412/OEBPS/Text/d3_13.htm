<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Aşağıdaki Yangın</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>(13)</h1>

  <p>Nihayet cep saatime baktığımda saatin ona geldiğini gördüm. İnanılmaz! Saati yastığımın altından çıkarıp bozuk mu acaba diye elimde şöyle bir evirip çevirdim. Ama hayır, yelkovan, saatin ritmik sesiyle uyum içinde hareket ediyordu. Uyumadığımı sandığım halde uyumuş olduğum sonucunu çıkardım ama ne zaman uykuya daldığımı, ne kadar uyuduğumu hiç bilmiyordum. Üstelik uyumam pek de işe yaramışa benzemiyordu. Yine öylece, bütün giysilerimle yatağa girmiş olduğumu anlayınca kendimi bu kadar koyuverdiğim için kızdım kendime. İnsan bir kez böyle üstünü başını çıkarmadan yatağa girmeye başladı mı bunun sonu gelmezdi artık. Bu, Avrupalı alışkanlıklarımı yitirmeye başladığıma işaretti. İnsan bu alışkanlıkları kaybetti mi kendini de kaybederdi. Yataktan kalkıp hemen önümde duran çizmelerimi giydim. Önce tuvalete, oradan da yemek salonuna gittim. Daha öğlen bile olmamıştı ama Pike elinde bir bardak <i>brandy</i> ile orada oturuyordu. Sonra anladım ki adam, vaktin erken değil geç olduğunu sanıyormuş. Ona hiç de sevecen yaklaşmayan karısı tarafından kamaradan dışarı atıldığını -gerçi bana kendini kamaradan dışarı attırmış olması olasılığı çok daha yüksek geliyordu ya neyse- bu uygunsuz saatte kendisine içki vermesi için Bates'e bağırıp çağırdığını da sonradan öğrendim. Pike nihayet kafayı bulmuştu, rüzgâr, deniz umurunda bile değildi. Bana bir içki ısmarlamayı önerdi; önerisini geri çevirip ona hemen ailesinin nasıl olduğunu sordum.</p>

  <p>"Ayle, Bay Talbot? Ben nefret ediyom ayleden."</p>

  <p>Gözlerini kırpıştırarak yüzüme baktı.</p>

  <p>"O da benden nefret ediyo."</p>

  <p>"Bence Bay Pike, siz hiç kendinizde değilsiniz. İsterseniz sonradan pişman olacağınız şeyler söylemeyin."</p>

  <p>Ama Bay Pike başını başka yöne çevirmiş derin derin düşünüyordu. Sonra tatmin edici bir sonuca varmış gibi, sallantının da yardımıyla başım yine bana çevirdi.</p>

  <p>"Ne garip, di mi? Benne fret ediyom ondan, ne fret ediyom. Dilim dolanıyo, pardon."</p>

  <p>"Bence..."</p>

  <p>"Assında, ne fret etmiyom da onnar benden ediyo. Karım diyo ki..."</p>

  <p>Birden kendimi kaybettim. Gözlerim karardı. Tekrar görmeye başladığımdaysa çevremdeki her şey kırmızıydı. Dünyam kıpkırmızı olmuştu. Sonra adama bağırmaya başladım. Ağzıma geleni söyledim; bildiğim en ağır hakaretleri, en korkunç, aşağılayıcı sözleri bir bir sıraladım. Bağırmayı kestiğimde ne dediğimi hatırlamıyordum bile. Avaz avaz bağırdığım için yorgun düşmüştüm. Oturuyor olmama karşın geminin sallantısına dayanamıyordum. Pike dirseklerini masaya dayamış, acı acı gülüyordu. Sonra işaret parmağım bana doğrulttu. Dirseği hâlâ masanın üzerindeydi. Sanki elinde ağır bir silah tutuyordu. Sarhoş olduğu ve gemi sürekli sallandığı için, bana doğrulttuğu parmak, pabucu kırık pruva direğimiz gibi havada daireler çiziyordu. Soluk alıp verişim yavaş yavaş düzelmeye başlamıştı. Böyle bir öfke nöbetine tutulduğum için ondan özür dilemek aklımdan bile geçmedi. Haklı olduğumu düşünüyordum.</p>

  <p>"Doğrusu Pike senden iğreniyorum. Sen iğrenç bir cücesin. "</p>

  <p>Ama adam kıkır kıkır gülmeye devam ediyordu.</p>

  <p>"Karım da bööle diyo."</p>

  <p>Kahkahalarla gülmeye başladı. Bates elinde bir küçük bardak birayla ortaya çıktı. Bir elinde bana getirdiği bira, öteki kolunda beyaz bir peçete, sadık bir köpek gibi yanımıza yaklaşıyordu. Derken bir su birikintisine basıp kaydı, akıllıca dengesini bulup düşmekten kendini kurtardı, sallantıyla salonun bir ucundan yanımıza kadar sürüklendi, elindeki bardağı bana uzattı. Bardağı alıp içindekini bir dikişte bitirdim. Bir tane daha isteyecektim ama Bates geldiği gibi ustaca kaybolmuştu ortadan. Pike iyice kahkahalara boğulmuştu.</p>

  <p>Bates. Bates!</p>

  <p>Küçük ahmak adam sanki aniden fikrini değiştirmiş gibi gülmeyi kesip yanağını masaya dayadı ve uyumaya başladı. Gözlüğü gözünden düştü, salonun ta öteki köşesine sürüklendi. Bir süre orada durdu, sonra sallantıyla yeniden geri kaydı. Ayağımla durdurmaya çalıştım ama bu kez salonun başka bir köşesine doğru kayıyordu. Nihayet orada, duvara çarpıp kırıldı. Kapı açıldı, Bowles ile genç kara subayı Oldmeadow sırılsıklam içeri girdiler. Bates sanki geleceklerini önceden haber almış gibi bir elinde iki bardak, öteki elinde bir bardak birayla yine ortaya çıktı. Dengede durmaya çalışarak masalara baktı. Herhalde hangi masaya doğru kayması gerektiğini anlamaya çalışıyordu. Aynı numarayı yine yaptı. Üçümüze de biralarımızı salimen teslim ettikten sonra çabucak gözden kayboldu. Bütün bunları yaparken ne bir bardak kırmış ne de düşüp boynunu incitmişti. Pike sıranın üzerinde kaymış, Oldmeadow'un üstüne abanmaya başlamıştı.</p>

  <p>"Bu adam ölü müdür nedir?"</p>

  <p>"Hayır, zil zuma sarhoş. "</p>

  <p>Oldmeadow adamı itti ama kısa bir' süre sonra Pike yine adamın üstüne çullandı.</p>

  <p>Keşke ben de onun kadar sarhoş olsam Talbot. Bunu gerçekten çok isterdim.</p>

  <p>"Yok artık. Zaten yeterince bela var başımızda. Cumbershum düşmüş. Biz de kendimizi kollamalı, hatta birbirimize yardım etmeliyiz. "</p>

  <p>Oldmeadow bu kez Pike'ı hayli sertçe itti. Adam masanın ta öteki ucuna kaydı. Bir kolu masadan aşağı sarktı.</p>

  <p>Bowles gözlerini bardağından kaldırıp bana çevirdi.</p>

  <p>"Bayan Prettiman'in dediğine göre Bay Prettiman'in durumu hiç de iyi değilmiş. Anlaşılan fazla vakti kalmadı. Baksanıza hiç sesi çıkmıyor."</p>

  <p>"Demek ki huzur içinde ölecek Bowles. En azından buna sevinebiliriz."</p>

  <p>"Bay Oldmeadow, Bayan Prettiman'i gördünüz mü?"</p>

  <p>"Hayır, görmedim Bowles. Gemici giysileriyle ortada dolaşmaya başladığından beri ona bakmamayı yeğliyorum. Öyle dolaşması hiç de hoş değil."</p>

  <p>"Bates! Bates! Nerdesin Allahın cezası. Al götür şu bardakları önümüzden."</p>

  <p>"Sakin olun Talbot! Ben daha bitirmedim. Allahım, Summers yetmiyormuş gibi şimdi de..."</p>

  <p>Oldmeadow normalde o kadar munis bir adamdı ki sinirlendiği zaman onu hoş görmek kolay oluyordu.</p>

  <p>"Niye? Ne yaptı ki Charles?"</p>

  <p>"Adamlarımı elimden aldı, daha ne yapsın. Gemide bir sürü göçmen varken adamlarımı almasının doğru olmadığını söyledim. Aylak aylak dolaşıyorlar, neden biraz da onlar terlemesin? Hayır, adam onları çalıştırmak istemiyor. 'Senin adamların daha disiplinli' dedi bana. 'Gençler, güçlü kuvvetliler. Hani yaptıracak iş bulamadığın için onları hizaya sokamadığından yakınıyordun. Bir saat pompalasınlar da gör bak nasıl kuzu gibi oluyorlar.'"</p>

  <p>"Tartışma böyle mi bitti?"</p>

  <p>"Sizce nasıl bitti Talbot? Herhalde lanet olası bir denizcinin bana emirler yağdırmasını kabulleneceğimi düşünmüyorsunuz. Ona sonra görüşeceğimizi, itirazlarımı seyir defterine geçirmesi için kaptandan ricada bulunduğumu söyledim."</p>

  <p>"Bu bir deniz subayına yöneltilebilecek en büyük tehdittir. Bu onun bütün kariyerini tehlikeye sokabilir!"</p>

  <p>"Evet, biliyorum. Ama iş uzamadı. Summers büyük bir soğukkanlılıkla şöyle dedi, 'Eğer adamlarınız pompalama işine yardım etmezse, korkarım şikâyetiniz karaya ulaşamayacak, işte bu kadar.”</p>

  <p>Bowles bir ona bir bana bakıp sırıttı.</p>

  <p>"Bir de tehlike karşısındaki insanların dayanışmaya girdiğini söylerler. Ben böyle bir şey görmüyorum bu gemide.</p>

  <p>"Siz ve ben siviliz. Donanma bizi niye umursasın? Bu bir ticaret gemisi değil, buradaki subaylar da nasıl davranmaları gerektiğini bilemiyor. Oldmeadow'un adamları denizci değil. Willis bana demişti ki... Ama tabii önce size artık bir sivil olmadığımı bildirmeliyim. Lord Talbot yedek subay oldu artık!"</p>

  <p>"Herhalde şaka yapıyorsunuz, efendim."</p>

  <p>"Şaka mı? Colley, Wheeler ve şimdi de Bay Prettiman! Şaka bunun neresinde? Neyse, konumuza dönelim: Ben yedek subay oldum; gece yarısı vardiyasında üsteğmene yardım ediyorum. Bu vardiya..."</p>

  <p>Bowles, bu sessiz sakin adam bağırarak sözümü kesince şaşırdım.</p>

  <p>"Evet, efendim biz de biliyoruz gece yansı vardiyasının ne olduğunu. Allah kurtarsın bizi. Karacılar denizci oldu, şimdi de yolculara teslim ediyorlar gemiyi!"</p>

  <p>"Şunu da unutmayalım Bowles, bu adam şu genç subaydan daha fazla zarar veremez gemiye. Adı neydi? Ha, Benêt. Adam geminin omurgasından koca bir parçayı söküp koparttı. Baş tarafta da neredeyse yangın çıkarıyordu. Şimdi de deniz üzerindeki yerimizi bulacakmış, aletleri falan kullanmadan. Size bir şey söyleyeyim mi Talbot, bütün bunlan Meclis'e taşımalıyız. Allahım, nasıl bir gemideyiz biz? Mesela şu ahmak Smiles, kıç güvertesinde işini gücünü yapacağı yerde havaya bakıp eski bir dostunu görmüş gibi sırıtıyor. Sonra şu Brocklebank salonun dışında, yağmurun altında dikilip duruyor. Adamın dizlerine çıkmış su, umurunda değil. Herhalde sabah gazını çıkartmak için bekliyor..."</p>

  <p>"Demek bunun için bekliyor. Ben de merak ediyordum. Adam her gün çukur güvertede dikilip yağmur, rüzgâr, dalga demeden..."</p>

  <p>'Tabii, bayanlar yirmi pare top atışı yapsın diye onu dışarı yolluyordur. Kamarada yapmasına izin verecek değiller ya."</p>

  <p>Bunu duyunca üçümüz de kahkahalara boğulduk.</p>

  <p>"Birisi benim adımı mı söyledi?"</p>

  <p>inanılmaz, işte adamın ta kendisi, Bay Brocklebank karşımızda duruyordu. Gemi sallanınca adam kapının tokmağına sarıldı. Ne de olsa yaşlı bir adamdı. Düşmesin diye Oldmeadow ile ben kalkıp ona yardım ettik, adamı zar zor masaya oturttuk. Bu arada Bowles içeri su girmesini engellemek için kapıyı kapattı. Ama Brocklebank'in soluk alıp verişi hepimizden önce düzelmişti.</p>

  <p>"Artık dayanamıyorum, baylar, işin doğrusu bu. Dışarıda, çukur güvertede sırılsıklam... Şu eski arabacı pelerini, beni şimdiye kadar kuru tutmayı başaran şu eski pelerin bile, bakın, sırılsıklam..."</p>

  <p>"Ama Bay Brocklebank sizin zaten kamaranızda olmanız gerekmez mi? Hatta yatağınızda?"</p>

  <p>"Doğrusu erkeklerle sohbet etmeyi özledim."</p>

  <p>"Fakat Bayan Brocklebank'in yanında olmak bir ayrıcalıktır..."</p>

  <p>"Hayır, Bay Talbot, ayrıcalık falan değil. Beni neşelendirmeye çalışıyor ama gözlerindeki o kederi ben görüyorum. Dul ya..."</p>

  <p>"Aman efendim, öyle demeyin, Bayan Brocklebank'i ne zaman görsem hep gülümsüyor, hep neşeli!"</p>

  <p>"Benim de söylemek istediğim bu ya. Gerçi siz de biraz abartıyorsunuz. Size neşeli görünmüş olabilir ama bana öyle görünmüyor. Aslında ben dullardan hiç hoşlanmam efendim, mümkün olduğunca onlardan kaçmaya çalışırım. Ama mecburen kamarada onunla birlikteyiz. Celia öyle bir hava yaratıyor ki... O kederli ama muzaffer eda, o kutsal gülümseme... Hani bir işten yüzünün akıyla çıkmış da hesabım çoktan kapatmış gibi. Sanki..." Bu noktada yaşlı adam heyecanlı bir sesle bitirdi sözlerini. "Sanki artık hiçbir şey yapmaya mecbur değilmiş gibi!"</p>

  <p>"Bay Brocklebank!"</p>

  <p>"Şimdi beni bir centilmen gibi konuşmamakla suçlayacaksınız, öyle olsun bakalım. Artık bu konuda başka bir şey söylemiyorum. Ama oraya geri dönmeye dayanamayacağım, yani Celia'nın isteklerini hep yerine getirdim, kurallarına hep uydum ama... Evet, Bates, ben söylemiştim! <i>Brandy</i> koydun mu içine?"</p>

  <p>Bates bardağı masaya bırakırken Bay Brocklebank'in sözlerinden rahatsız olmuşa benziyordu.</p>

  <p>"Biraz damlattım efendim, ancak kokusunu alabilirsiniz."</p>

  <p>"Bates, seni köpek, ona <i>brandy</i>'leri bardak bardak taşıyorsun, bana gelince..."</p>

  <p>"Ben kendiminkini sizinle paylaşırdım paylaşmasına Bay Talbot ama ne yazık ki bulaşıcı hastalıklar konusunda aşın bir hassasiyetim var."</p>

  <p>"Allah kahretsin. Hastalık bulaşsa bulaşsa, sizden bana bulaşır."</p>

  <p>O anda korkunç bir sallantı oldu. Masaya tutunmak için elimi uzattım ama sonra fark ettim ki Bowles'un koluna yapışmışım. Adam kolunu hemen elimden kurtardı. Sonra ikinci büyük sallantıyla neye uğradığım şaşırdı. Öyle bir küfür savurdu ki kulaklarımla duymasam bu adamın böyle küfür edebileceğine inanmazdım.</p>

  <p>"Yemekler," diye başladı Bay Brocklebank. Belli ki aklından geçirdiği ama dile getirmediği düşüncelerin devamı niteliğindeydi sözleri. "Yemekler de bir o kadar kötü. Geçen gün bir parça soğuk domuz etini ısırmaya çalışıyordum, daha doğrusu bir yamyam gibi dişlerimi ete geçirmeye uğraşıyordum, ne oldu dersiniz?"</p>

  <p>İğrenç yaşlı adam ceplerinin içine elini sokup bir sürü ıvır zıvır arasından kapkara, çürümüş bir insan dişi çıkardı.</p>

  <p>"Aman Allahım! Bu artık tahammül sınırlarını aşıyor!"</p>

  <p>Ayağa fırlayıp kapıya yürüdüm. Salonun içine tuzlu su girmesin diye kapının üstüne koyulan tente gibi şeyin kenarından akan sularla sırılsıklam oldum. Benêt oradaydı. Herkes gibi o da tutunuyordu ama yalnızca iki parmağım koymuştu kamaraların girişlerini birbirinden ayıran tırabzanlara. Bay Prettiman'in kamarasına bakıyordu. Dudakları hareket ediyordu; herhalde yine üretim aşamasındaydı. Bilmem neden, onun bu hali beni sinir etmişti.</p>

  <p>"Bay Benêt!"</p>

  <p>Beni görmüştü ama gördüğüne pek memnun olmamıştı anlaşılan.</p>

  <p>"Bay Benêt, sizden soruma açık bir yanıt vermenizi istiyorum."</p>

  <p>Kaşlarını çattı şaşırmış gibi.</p>

  <p>"Benden özür dilemiş miydiniz?"</p>

  <p>"Özür dilemesi gereken asıl sizsiniz! Şu bayanla aranızdaki ilişki yüzünden başka bir bayan... Yani ben onun, yani benim onunla ilgili fikirlerim... Adınızı söylüyorum..."</p>

  <p>"Benim adımla bir derdiniz mi var? Yoksa adımla alay mı etmeye çalışıyorsunuz?"</p>

  <p>"Adınızı söylüyorum çünkü..."</p>

  <p>"Yine aynı şey! Ben adımla gurur duyuyorum Bay Talbot! Her ne kadar babam bu adı, kaçışını ona hatırlattığı için hep pişmanlıkla taşıdıysa da..."</p>

  <p>"Kafamı karıştırmaya çalışıyorsunuz. Fransız adı taşıyorsunuz herhalde. Bu beni zerre kadar ilgilendirmiyor. Ben net bir yanıt istiyorum. O bayan neye tanık oldu? Bir suç mu işliyordunuz?"</p>

  <p>"Doğrusu Bay Talbot şu son tartışmamızdan sonra..."</p>

  <p>"Ben şu bayanla aranızdaki ilişkinin tam olarak nasıl bir ilişki olduğunu anlamaya çalışıyorum!"</p>

  <p>"Bayan Chumley'den söz ediyorsunuz herhalde. Size söylemiştim, gemide beraberdik. Bakıyorum zavallı Bay Prettiman gibi kıpkırmızı kesildiniz."</p>

  <p>Öfkemi bastırmaya çalışıyordum.</p>

  <p>"Ben, sizden daha yaşlı olan o bayanla aranızdaki ilişkiyi sormuştum!"</p>

  <p>"Demek anladınız! O... O öyle..."</p>

  <p>Benét'yi ilk kez böyle görüyordum, dili tutulmuştu sanki. Sonra gözlerini kapayıp yine bir şiir okumaya başladı.</p>

  <p><i>Matem giysini çıkardın da</i></p>

  <p><i>Döktün ya muzaffer saçlarını omuzlarına</i></p>

  <p><i>Artık durmaz bu gözler, ağlar da ağlar</i></p>

  <p><i>Açtın gönül yarası, kanar, hep kanar</i></p>

  <p>"Yani gerçekten de bir suç işlediniz. Bayan Chumley de bunu biliyordu. Hatta sizi gördü."</p>

  <p>"Kimden söz ediyorsunuz siz Allah aşkına?"</p>

  <p>"Leydi Somerset'ten tabii."</p>

  <p>"Haa o mu? İnsanın hisleri değişiyor tabii, ona saygım sonsuz olmakla birlikte..."</p>

  <p>Sonunda bağırmaya başladım. Neyse ki o havada ağzımdan çıkanları bir tek Benêt duyabiliyordu.</p>

  <p>"Ona sahip oldunuz mu diyorum? Bayan Chumley bunu gördü mü?"</p>

  <p>Yüzünde şefkat dolu bir gülümseme belirdi.</p>

  <p>"Sözlerinizi esefle karşılıyorum efendim, hem kendi adıma hem de onun adına. Belli ki çiftliğinizin sınırlarından öteye gidemiyorsunuz."</p>

  <p>"Bana çiftlikten söz etmeyin!"</p>

  <p>"Şu anda çok duygusal olduğunuz için sizi söylediklerinizden sorumlu tutmak yanlış olur. Ben leydinin önünde diz çöktüm. Bana sağ elini uzattı. Elini ellerimin arasına alıp öpme cesaretini gösterdim. Umarım bunu ne temiz emellerle yaptığımı anlıyorsunuzdur. Sonra çocukluğum, sevgili anneciğimin iyi geceler demek için uğrayıp yatağımın kenarına oturuşu aklıma geldi. Birden öyle büyük bir özlem ve coşkuyla doldum ki ellerimin arasındaki o bembeyaz eli döndürüp leydinin nemli avucunun içine bir öpücük daha konduruverdim. Sonra o zarif parmaklarım bir bir kapadım öpücüğün üstüne.</p>

  <p>"Sonra? Sonra ne oldu? Niye konuşmuyorsunuz? Hepsi bu mu? Hepsi bu mu Bay Benêt?"</p>

  <p>"İşte yine yaptınız aynı şeyi. Yine dişlerinizin arasından konuşuyorsunuz, adımı öfkeyle, bağırarak söylüyorsunuz."</p>

  <p>"Ben açık ve net bir yanıt istiyorum yalnızca. Açık ve net bir yanıt!"</p>

  <p>"Evet, hepsi buydu. Tabii biraz duygusal olan bir adam..."</p>

  <p>"Peki giysilerini neden çıkardı öyleyse? Bunu açıklayın bakalım!"</p>

  <p>"Leydi Somerset giysilerini falan çıkarmadı tabii!"</p>

  <p>"Peki 'Matem giysini çıkarıp da' dizesi ne demek oluyor?"</p>

  <p>Büyük bir dalga geldi. Su damlacıkları yüzümüzü ıslattı. Benêt yüzünü eliyle sildi.</p>

  <p>"Şimdi anlıyorum. O kadar kalın kafalısınız ki her şeyi birbirine karıştırdınız. O gerçekten de çıkardı giysilerini..."</p>

  <p><i>Matem giysini çıkardın da</i></p>

  <p><i>Döktün ya muzaffer saçlarını omuzlarına</i></p>

  <p><i>Artık durmaz bu gözler, ağlar da ağlar</i></p>

  <p><i>Açtın gönül yarası, kanar, hep kanar</i></p>

  <p><i>Letitia! Sen yâriyken ellerin</i></p>

  <p><i>Avutur beni hayallerim</i></p>

  <p><i>Bindik aynı gemiye</i>...</p>

  <p>"Bayan Granham! Bayan Prettiman!"</p>

  <p>"Başka kim olacak? Kafiye düzeni tam oturmadı ama..." "Bayan Prettiman'e şiirler yazıyorsunuz!"</p>

  <p>"Ondan daha yüksek bir amaç düşünebiliyor musunuz? Yüzyıllardır bekliyor insanlık onun gibi bir kadın yaratılmasını!"</p>

  <p>"Onun da elini öpmek isterdiniz herhalde. Eminim bir itirazı olmaz. Zaten başkalarının da elini öpmesine izin vermişti. Bay Prettiman'i kastediyorum. Ama şiire ne gerek var?</p>

  <p>Adam yatağından çıkamıyor. Eminim kapısını çalıverseniz öpmeniz için elini hemen size uzatacaktır. Artık elinin içini dışım öper, koklarsınız!"</p>

  <p>"Siz kendinizde değilsiniz."</p>

  <p>Köpek gibi hırlamaya başlamıştım.</p>

  <p>"Evet, hiç kendimde değilim. Ama en azından okyanusta yelken açmış bütün gemileri dolaşıp annem yaşındaki kadınların avuçlarına öpücükler kondurmuyorum!"</p>

  <p>Bu söz onu sinirlendirmişti. Yaslandığı direkten uzaklaşıp bir yere tutunmadan ayakta durmaya çalıştı.</p>

  <p>"Siz de okul çocuklarının peşinden koşmaya devam edin Bay Talbot!"</p>

  <p>"Bu çoğul ekini kullanmaktan men ederim sizi! Benim için tek bir kadın var dünyada!"</p>

  <p>"Siz aşk duyamıyorsunuz Bay Talbot! En büyük kusurunuz bu!"</p>

  <p>"Ben mi aşk duyamıyorum? Güleyim bari... 'Ha, ha, ha' Duyabildiniz mi?"</p>

  <p>"Kendinizde değilsiniz. Kendinize gelince sürdürürüz bu konuşmayı. Şimdi size iyi günler."</p>

  <p>Bay Smiles'ın yanından geçerek merdivenlerden indi, gözden kayboldu. Arkasından çocuk gibi bağırdım.</p>

  <p>"Bay Smiles, duydunuz mu? Annemiz yaşındaki kadınlara âşık olmak moda olmuş!"</p>

  <p>Bay Smiles hiçbir şey duymamış gibi yanımdan geçip gitti, ne yüzüme baktı ne de benimle konuştu. Başka biriyle randevusu olan bir hayaletti sanki.</p>

  <p>Kamarama gittim. Zamana, zamanın kendisine bile tahammül edecek durumda değildim. Muşamba yağmurluğumu, çizmelerimi giyip güverteye çıktım. Hemen bir dalga gelip beni zincirlere yapıştırdı. Eğer kendimi çekip kurtarmasaydım orada öylece kalacaktım. Ama bu sinirlerime iyi gelmişti. Dalgalara karşı orada öylece dikildim. Dalgalar neredeyse insan boyunu aşıyordu. Bazen gemi yana yatıyor, çukur güverte sularla doluyordu. Bazen de hafif bir sarsıntıyla yükseliyorduk. O zaman güvertedeki sular yavaş yavaş denize akmaya başlıyor, yemyeşil tepeleri andıran köpüklü dalgalar arasında minicik bir dere oluşuyordu. Sonra eğik bir açıyla düşen damlalar ve sis yüzünden derecik gözden kayboluyor; derken kıçüstü güvertesini kaplayan sular oluk oluk denize dökülüyordu.</p>

  <p>Bütün bunlar beni rahatlattı, yatıştırdı. Gemiyi sarıp sarmalayan, denize düşüp boğulmamızı engelleyen halatlar hemen gözlerimin önünde duruyor, bana nerede bulunduğumuzu, hangi koşullarda yolculuk ettiğimizi hatırlatıyordu. Bu kadar öfkelendiğim, öfkemi bu kadar açığa vurduğum için kendime kızdım. Böyle davrandığım için kendimden hiç hoşnut değildim.</p>

  <p>"Şimdi kamarana dönüp uzun süre oradan dışarı çıkmayacaksın. Kapanıp okuyacaksın," dedim kendi kendime.</p>

  <p>Dediğim gibi de yaptım. Üstümde muşamba yağmurluğum, kitap elimden kayıp düşene kadar <i>İliada</i>'yı okudum. Sonra onu bir kenara koyup sırtüstü yatağıma uzandım, yavaş yavaş uykuya daldım.</p>
</body>
</html>
