<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Aşağıdaki Yangın</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>(8)</h1>

  <p>Charles Summers bir şey söylemedi. Yüzümüzdeki ay ışığından maskeler bir gece yarısı itirafını kaçınılmaz kılıyordu. İtirafım bedenimin derinliklerinden kurtulup denetleyemeyeceğim bir biçimde kendini açığa çıkarmak ister gibiydi.</p>

  <p>"Susuyorsun, Charles. Seni kızdırdım mı? Kusura bakma, bu kocaman evrende benim hislerim çok önemsiz biliyorum ama... Üstelik senin için çok önemli olduğunu bildiğim din meselesine de istemeden değindim. Aslında beni dinlemen büyük incelik. Ama sen ince, düşünceli bir adamsın zaten."</p>

  <p>Üsteğmen dümen çarkına doğru ilerleyip oradaki adamlara bir şeyler söyledi. Sonra pusula dolabına uzun uzun baktı. Acaba ters giden bir şeyler mi var diye düşünmeye başlamıştım ki ağır adımlarla bana yaklaştı.</p>

  <p><i>"Alcyone</i>'daki şu bayandan mı söz ediyorsun?"</p>

  <p>"Başka kim olabilir?"</p>

  <p>Susup derin düşüncelere daldı. Sonra...</p>

  <p>"Tabii başka kim olabilir? Eminim o hem çok erdemli hem de güzel bir..."</p>

  <p>"Lütfen, erdemden sanki çok sıkıcı bir şeymiş gibi söz ediyorsun. Erdem keyif mi yoksa acı mı verir insana?"</p>

  <p>"Anlamadım."</p>

  <p>"Bir adam bir kadınla zina işlemiş. O, yani Marion Chumley de buna bile bile göz yummuş, hatta bu zinayı işleyenlere gözcülük etmiş. O da bu işin bir parçası, bütün her şeyi görmüş. Bunu düşündükçe yüreğim sıkışıyor."</p>

  <p>"Yani sen...</p>

  <p>"Gerçi zina işleyen kendisi değil ama yine de benim kafamdaki imgeyle o kadar çelişiyor ki bu yaptığı. Bu kız benim tanışıp konuştuğum kişi olamaz. Üstelik ben Sydney Körfezi'ne doğru yol alıyorum, o ise Kalküta'ya gidiyor. Gözden ırak, gönülden ırak. Neler hissettiğimi asla anlayamazsın."</p>

  <p>"Ben de o bayanı tanıyorum. Onu gördüm. Dans etmekten hoşlanmadığım için balo sırasında vardiyayı ben devralmıştım, hatırlıyor musun? İkinizi dans ederken gördüm."</p>

  <p>"Yani?"</p>

  <p>"Ne dememi bekliyorsun?"</p>

  <p>"Bilmiyorum."</p>

  <p>"Onu ertesi sabah erkenden yine gördüm. <i>Alcyone</i>'un sancak tarafındaydı. İçerde neler olduğunu görüyormuş gibi dikkatle gemimize bakıyordu. Sen içerdeydin, baygın yatıyordun. O da seni merak ediyordu belli ki."</p>

  <p>"Nerden biliyorsun beni merak ettiğini?"</p>

  <p>"Kimi merak edecek ki?"</p>

  <p>"Benet'yi olabilir mesela."</p>

  <p>Boş versene, der gibilerden bir hareket yaptı.</p>

  <p>"Olacak iş değil!"</p>

  <p>"Nerden biliyorsun?"</p>

  <p>"Biliyorum işte."</p>

  <p>"Beni teselli etmek için söylüyorsun bunları."</p>

  <p>Charles konuşurken gülümsüyor gibiydi.</p>

  <p>"Aynı bayandan mı söz ediyoruz? Hani sen bana demiştin ya 'Benden on-on iki yaş küçük, varlıklı, iyi bir aileden gelen..."</p>

  <p>"Öyle mi demiştim? Onunla tanışmadan önce bu türden tatsız hesaplar yapmış olabilirim. Bana sinir olmuşsundur herhalde."</p>

  <p>"Hayır, olmadım."</p>

  <p>Küpeşteye doğru yürüdü, sonra tekrar yanıma geldi.</p>

  <p>"Ay kayboluyor."</p>

  <p>Ön kasarada yine alçak sesle şarkı söylemeye başlamışlardı. Ben de onlar gibi alçak sesle konuştum.</p>

  <p>"Bu vardiyayı hayatımın sonuna kadar unutmayacağım. Sanki bir adadayız, başka bir dünyada, ay ışığından bir adada. Bu adayı, ay ışığı altında dönüşüm geçirmiş yüzlerimizle, gün ışığı altında asla açığa vuramayacağımız şeyleri birbirimize nasıl anlattığımızı hep hatırlayacağım."</p>

  <p>Charles yine susmuştu.</p>

  <p>"Düşünsene Charles, Deverel kafayı çekmemiş olsaydı, direk başlarını kaybetmemiş olurduk. O zaman o beni hiç tanımamış olurdu."</p>

  <p>Charles bir kahkaha attı.</p>

  <p>"ikiniz de birbirinizi tanımamış olurdunuz. Bu sözünde bizim eski Lord Talbot'u anımsatan bir şeyler var."</p>

  <p>"Dalga geçme benimle. O zaman da başka bir yerde, mesela bir davette tanışırdık. Ah, o, her genç kızın kurduğu hayalleri kuracak ta ki biri... Hayır, olamaz!"</p>

  <p>"Seni unutmayacak."</p>

  <p>"Çok naziksin."</p>

  <p>"Yo, hayır. Kadınları tanıyorum."</p>

  <p>Bu sözü beni güldürdü.</p>

  <p>"Gerçekten mi? Nasıl tanıyabilirsin ki? Sen değil miydin onurlu bir mesleği en iyi biçimde icra ettiğini, tam tekmil bir denizci olduğunu söyleyen?"</p>

  <p>"Gemiler kadın gibidir. Kadınları tanıyorum, gerçekten. Onların o pasifliklerini, yumuşaklıklarını, ahşabın cilayı emmesi gibi ilgiyi emiverdiklerini, ilgiye hep aç olduklarım biliyorum; sonra ne kadar verici olduklarını..."</p>

  <p>"Bayan Granham, Bayan Brocklebank! Eğitimli kadınlar! Kadın zekâsı kendini bu biçimde mi göstermeli?"</p>

  <p>Bir süre konuşmadı, sonra sanki ben onu tartışmada yenmişim de keyfini kaçırmışım gibi ağır ağır, isteksizce yanıt verdi.</p>

  <p>"Göstermemeli herhalde."</p>

  <p>Yanımdan uzaklaştı. Kıçüstü güvertesinden parakete suya bırakılıyordu yine.</p>

  <p>"Beş buçuk knot Edmund. Yaz bunu."</p>

  <p>"Geriye dönüp baktığımda, tabii eğer hayatta kalırsam, bu yolculuk sırasında bütün tehlikelere karşın çok hoş şeyler yaşadığımızı hatırlayacağım."</p>

  <p>"Bu hoş şeyler her ne ise senin vardiya nöbetini bitirmene yaradı kesinlikle. Vardiya neredeyse sona eriyor."</p>

  <p>"Ne yani, hepsi bu muydu?"</p>

  <p>Charles dönüp gitmişti bile. Belli ki o anda benim meselelerimden çok geminin meseleleriyle meşguldü. Tiz bir düdük sesi yükseldi ve gemiciler çevrede koşturmaya başladı. Bir sonraki vardiyayı devralacaklar ön kasaranın orada toplanmıştı. Bay Smiles, yanında kedi gibi esneyen Bay Taylor ile güvertede belirdi. Charles ile Smiles görev değişimi yaptılar. Gemicilerin bir kısmı dümen başındaki, bir kısmı kıçüstü güvertesindeki, bir kısmı da üst güvertedeki yerlerini aldı. Görevi devreden tayfaysa ön kasaraya girip gözden kayboldu. Kampana toplam sekiz kez çaldı. Bir dört, ardından bir dört daha.</p>

  <p>Charles yine yanıma geldi.</p>

  <p>"Pekâlâ, yedek subay Talbot, yarın gece yansına kadar görevin sona ermiştir."</p>

  <p>"İyi geceler Charles, daha doğrusu günaydın. Bu vardiyayı hayatımın sonuna kadar unutmayacağım. Üstünden elli yıl da geçse..."</p>

  <p>Charles güldü.</p>

  <p>"Bir iki yıl geçsin de görürüz."</p>

  <p>Ama o değil, ben haklı çıktım.</p>

  <p>Görev yerimden ayrıldım. Sabahın bu saatinde aniden uyku bastırmıştı. Taylor gibi esnemeye başlamıştım. Kamaramın kapısını açıp içeri girdiğimde fenerin sönmüş olduğunu gördüm, belki de gazyağı bitmişti. Kafamda hâlâ Charles ile konuşuyordum. Ay ışığının erişemediği karanlık kamaramın içinde muşambalarımı el yordamıyla çıkarıp yatağa girdim. Yatağa girerken bir yerlere çarpınca bir küfür savurdum. Artık düşsüz bir uykuya dalmaktan hiçbir şey alıkoyamazdı beni.</p>

  <p>Gerçekte neler olduğunu ancak günler sonra anlayabildim. Charles'ın bu en yorucu vardiyayı üstlenmesinin bir nedeni belki öteki subayların biraz olsun dinlenmelerini sağlamaktı ama bence asıl neden bu korkunç kamarada uykusuz saatler geçirmemi engellemek istemesiydi. Bana kuru giysiler vermesi gibi bir şeydi bu da. Bu harika insan, benden gördüğü saygı karşılığında bana öyle cömertlik göstermiş, öyle sıcak yaklaşmış, öyle düşünceli davranmıştı ki Yaşlı Dobbie'den beri hiç kimsenin benim için bu kadar çok şey yaptığını hatırlamıyorum. Yaptığı küçük şeylerden beni nasıl kollamaya çalıştığını, bana ne kadar büyük bir önem verdiğini çıkartabiliyordum. Sanat icra eder gibi yapıyordu bunu. Küçük şeyler, ayrıntılar, ufak yönlendirmeler... Dünyada başka hiç kimse için yapmayacağı bu şeyleri öyle doğallıkla, öyle fark ettirmeden yapıyordu ki sonunda bu meziyetlerini bir tek kolladığı insanın kendisi, o da neden sonra fark edebiliyordu. Savaşı kendine meslek edinmiş biri için şaşırtıcı bir özellikti bu. Ama şöyle bir düşününce belki o kadar da şaşırtıcı değildi; sonuçta o, bu dişi geminin kocası gibiydi. Tıpkı bir koca gibi gemi limandayken ona bakım yapıp onu onarıyor, gemi denize açıldığında onun bütün sorumluluğunu üstleniyor, mali işlerle uğraşıp tasarruf etmeye çalışıyordu.</p>

  <p>Ben uyurken ay kaybolmuş, güneş doğmuştu. Ama kamaramın içi yine karanlıktı. Derken Phillips içeri girip beni dürtükledi. İtirazlarıma aldırmadan beni sarsıp duruyordu.</p>

  <p>"Beni rahat bırak. Uyuyayım."</p>

  <p>"Uyanmanız gerek efendim!"</p>

  <p>"Bıraksana beni. Neyin var senin böyle?"</p>

  <p>"Uyanmanız gerek. Albay sizi çağırıyor."</p>

  <p>"Niyeymiş o?"</p>

  <p>"Bu sabah evleniyorlar da ondan."</p>

  <p>Denizde nikâh! Bu nikâh meselesi gemide bir sürü söylentiye yol açmıştı herhalde. Söylentiler! Nişanlandıklarını açıklandıktan sonra da bir sürü şey söylenmişti zaten. Ama şimdi... Okur bile evleneceklerini öğrenince "Bekleyemediler mi?" diye soracaktır kendi kendine. Sonra da şöyle ekleyecektir: "Anlıyorum, demek bekleyemediler!" Fakat gemideki yolcular evlenecekleri gerçeğinden fazlasını biliyordu kuşkusuz. Bir adamın <i>(saygıdeğer</i> bir adamın) ölmekte olduğunu biliyorlardı. Belli ki kadınla yalnızca kibarlıktan evlenmiyordu. Ama sonra, adamla ilgili görüşlerin en azından tarafsız ya da belki olumlu görüşler olabileceğini düşündüm. Kesin olan bir tek şey vardı, o da evleneceği kadının bu yolculuk sırasında resmen bir dönüşüm geçirdiğiydi. Bayan Granham, bazılarının rahat diye tanımlayabileceği koşullar altında yetiştikten sonra kilise heyeti üyesi olan babasının ölümü ardından mürebbiyelik yapmak zorunda kalmış, kendini bir mürebbiye gibi davranmaya, mürebbiye gibi görünmeye zorlamıştı, o kadar. Derken kendisine bir kilise üyesi olan babasının verdiğinden çok daha fazlasını verebilecek bir adam karşısına çıkınca mürebbiye görüntüsü, mürebbiye davranışları da tarihe karışmıştı. Davranışları konusunda bunları söylemek doğru muydu acaba? Doğrusu kadınlık onuru denen şeyi ilk kez onda görmüştüm ben, sonra da büyük bir düş kırıklığına uğramıştım. Ah, ne kadar toydum o zamanlar! Aslında bu evlilik o kadar da sevinilecek bir evlilik değildi. Ama kim bilir, ondan çok daha az erdemli olan pek çok kadının her an dökmeye hazır olduğu mutluluk gözyaşları onun gözlerinde de belirirdi belki.</p>

  <p>Şimdi olanları ayrıntısıyla anlatmaya çalışacağım. Kaptan Cook'un anıları gibi bir şey olacak bu; tabii benim kahramanların siyah yerliler değil, beyazlar, hatta bunlardan bazıları da soylu. O sabah, sanki bütün gemi insan doğasının özünü ortaya koymak için yarışıyordu: insana özgü batıl inançlar, insanın törenlere olan düşkünlüğü, kendi içindeki hayvanın dölleme güdüsünü kutlarkenki sevinci... Bunlardan hiçbir eksik değildi!</p>

  <p>Neyse, olanları daha açık anlatmalıyım. Burada erkekten çok kadına odaklanmak gerekiyor. Bayan East, Bayan Pike ve Bayan Brocklebank erkenden Bayan Granham'ın kapısını çalmışlar. Duyduğuma göre, onu gemici giysilerini çıkartmaya zor ikna etmişler. Tabii gemideki bütün bayanlar bu kurban töreni için doğru dürüst bir şeyler giyebilsin diye seferber olmuş. Aslında her şeyin bir oyundan ibaret olduğunu düşünsenize! Adam ölmek üzereydi -gerçi gemidekiler bunu bilmiyordu- ama asıl kurban... Neyse burası biraz karışık. Birdenbire herkes yalnız bir tek şeyle ilgilenmeye başlamıştı. Bu tür kutlamalarda içki servisi de yapıldığı için ipin ucu iyice kaçmış, açık saçık konuşmalar başlamıştı, hem de en adisinden... Bir nikâh töreninde bile kimin uygunsuz davranabileceğini herhalde tahmin edebilirsiniz. Tabii ki Tommy Taylor. Çiftin balayı sürme olasılığı neredeyse sıfırdı ama sözü eninde sonunda buraya getirmeyi başaran Taylor'un kesik kesik soluyarak her zamanki sırtlan gülüşüyle -her zamanki diyorum çünkü aylar geçtikçe yüzünü hatırlayamaz oldum, aklımda kalan tek şey o sırtlan ifadesi- ettiği bir laf kendimi kaybetmeme yol açtı. Bu lafı ettiği sırada yanımızda en az bir bayan bulunuyordu. Önce Bayan Granham'ı 'Amiralin elinde taşıdığı halata' benzetti. Bu benzerliği açıklaması istendiğindeyse kadının 'Amiralin halatı gibi önce sicimle sarılacağını, sonra katranlı bezlerle sarmalanıp hizmete sunulacağını' söyledi. Öyle midem bulanmıştı ki kafasına bir tane patlatmayı görevim bildim. Darbenin şiddetinden neredeyse orgun boruları tınlamaya başlayacaktı. Taylor'un en az bir dakika boyunca şaşı bakması beni ayrıca sevindirdi.</p>

  <p>Yolcu güvertesinde toplananlar şık giysileri içinde çok zavallı görünüyordu. Bir grup göçmen kendilerine yasak olan yoldan, yani topların bulunduğu güverteden geçip merdivenlerden çıkarak yolcu salonuna girdi. Göçmenler davet edilmemiş olmalarına karşın öteki yolcuların arasına karıştı. Bay Brocklebank arabacı pelerinin altına pembe bir takım elbise giymişti. Erkekler eğlencelere katıldıkları o eski zamanlardan kalma alışkanlıkla iki dirhem bir çekirdek giyinmişti. Kadınlar da derli toplu görünmek için büyük bir çaba harcamışa benziyordu. Doğal olarak ben de duruma uygun bir kostüm seçmiştim kendime. Bowles ile Oldmeadow'un kostümleri zaten hep üzerlerindeydi. Küçük Pike ortalarda görünmüyordu. Herkes konuşup gülüşüyordu.</p>

  <p>Derken bu sıradan tören ortamı inamlmaz biçimde aniden değişiverdi. Konuşma, gülüşme sesleri kesildi. Güvertede görevli olan bir gemici gün ışığının içeri girmesini engellemek için pencereleri yelken beziyle örtmüştü. Koridorun içindeki hava öylesine değişmişti ki bir an kendimi eski bir köy kilisesinin içinde sandım. Eminim bu değişiklik yolcuların şimdi çok uzaklarda olan yerleri, anıları hatırlamalarına yol açmıştı, çünkü şimdi yüzlerindeki gülümsemenin yerini gözyaşları alıyor gibiydi.</p>

  <p>Kampana altı kere çaldı. Bay Prettiman'in kamarasındaki yelken bezinden sandalye dışan çıkarıldı. Ortalık iyice sessizleşmişti. Albay Anderson içeri girdi. Her zamanki gibi, hatta belki her zamankinden de suratsızdı. Albayın arkasından içeri giren Benêt koltuğunun altında kahverengi bir cilt taşıyordu. Bu herhalde seyir defteriydi. Albay, <i>Alcyone</i>'da akşam yemeği yerken üzerinde olan o şahane üniformasını giymişti. Bay Benêt'nin Albayın yanında dikilip onun kulağına <i>"Efendim, bence en gösterişli üniformanızı giymeniz uygun olur."</i> diye fısıldadığını hayal edebiliyordum. Tabii Benét'nin üzerinde de en gösterişli üniforması vardı. Belki şu anda geline ithaf edeceği şiiri tasarlıyordu kafasında. Damat çaresizce yatağında yatmaktaydı. Albay Anderson Bay Prettiman'in kamarasına girdi.</p>

  <p>Sonra kalabalığın içinde Bayan Granham belirdi. Güvertede toplananlar arasında önce büyük bir şaşkınlık yaşandı, sonra herkes fısıldaşmaya başladı, derken yine sessizlik salona hâkim oldu. Bayan Granham beyazlar içindeydi! Üzerindeki kendi giysisi miydi değil miydi bilemiyorum. Ama taktığı duvak genç Bayan Brocklebank'in yüzünü saklamak için kullandığı duvaktı. Bundan eminim çünkü bu duvak Bayan Brocklebank'e baştan çıkarıcı, gizemli bir hava verdiği için hiç aklımdan çıkmamış. Bayan Granham'ın arkasından, Bayan East, Bayan Pike ve Bayan Brocklebank kamaradan çıktılar. O küçücük kamaraya hepsi birden nasıl sığınışlardı bilemiyorum. Gelin, damadın kamarasına doğru birkaç adım attı. Adımlarım atarken ihtiyatlı davranıp bir eliyle tırabzanlara tutunması yürüyüşündeki zarafeti biraz olsun azaltmıyordu. Kadınlar önlerinden geçen geline eğilerek selam verirken erkekler onu başlarıyla selamladı. Bayan Granham nişanlısının kamarasına girdi. Benêt kapının önünde dikiliyordu. Ben Oldmeadow ile birlikte kamaraya doğru ilerledim. Benêt gözlerini Bayan Granham'ın sırtına dikmiş, derin düşüncelere dalmıştı. Onu kolundan yakaladım.</p>

  <p>"Biz şahidiz. İzin verin de geçelim."</p>

  <p>Benêt sonunda ayak altından çekildi. Kalabalıktan bir uğultu yükseldi ama hemen dindi. Bayan Granham ranzanın yanında duruyordu. O anda aklıma çok basit bir düşünce geldi, o kadar basitti ki o ana kadar benden başka kimsenin aklına gelmemişti. Bay Prettiman başı kıç tarafa gelecek biçimde yatıyordu !</p>

  <p>Bayan Granham duvağını indirdi. Aslında gelinin nikâh kıyılmadan önce yüzünü açması pek alışıldık bir şey değildi ama zaten bu gemideki her şey biraz sıra dışıydı. Gelinin yüzü kızarmıştı. Utandığı için herhalde. Allık sürmüşe benzemiyordu.</p>

  <p>Şimdi Edmund Talbot'un şaşkınlıktan donakalmasına yol açan bir ânı aktaracağım size. Gelin duvağını indirdikten sonra başını salladı. Başının hareketiyle küpeleri de sallandı. Küpeler lâl taşındandı. Onları en son Zenobia Brocklebank ile geçirdiğim o utanç verici birkaç saat sırasında Zenobia'nın kulaklannda görmüştüm. Çok iyi hatırlıyorum, Zenobia tutkunun doruklarına vardığında küpeler kulaklarında sallanıyordu. Dikkatim dağılmıştı ama itiraf etmeliyim ki biraz da gururum okşanmıştı. Belki de çevreye hâkim olan atmosfer yüzünden böyle hissetmiştim, ne de olsa iki insan arasındaki cinsel ilişkiyi resmileştirmeye çalışıyorduk o sırada.</p>

  <p>Bayan Granham'ın elinde bir buket vardı. Elindeki bu buketle ne yapacağım bilemiyor gibiydi, zira gelinin nedimesi yoktu, üstelik buketi yakalaması beklenebilecek tek kişi, yani Zenobia Brocklebank de kamarasında yatak döşek yatıyordu. Buket, nikâh için toplananlardan bazılarının yakalarına taktıkları gibi kumaştan yapılmış çiçeklerden oluşmuyordu. Gerçek çiçeklerden ve yapraklardan derlenmiş bir buketti bu! İyi biliyorum çünkü nedime olmadığı için gelin şöyle bir arkasına baktı, sonra elindeki buketi benim elime tutuşturuverdi. Gelinin buketini alan şanslı kızın başına ne geleceğini herkes bilir. Önce Oldmeadow'dan bir nida yükseldi, sonra bütün davetliler kahkahalara boğuldu. Bir anda yüzüm Bayan Granham'ın yüzünden bile kırmızı olmuştu. Elimdeki gerçek çiçeklerin ve yaprakların yumuşaklığım, serinliğini hissedebiliyordum. Bunlar Albay Anderson'ın cennetinden, özel serasından toplanmış olmalıydı. Herhalde Benêt çiçeklerini feda etmesinin uygun olacağını fısıldamıştı yine Albayın kulağına: "<i>Efendim, bence seranızdaki birkaç çiçeği geline verirseniz yalnızca gelin değil gemideki herkes size minnettar kalacaktır!"</i></p>

  <p>Son şaşkınlığı da Albayın sözlerim duyunca yaşadım. Aslında yaşadık demem gerek. Albay dua kitabım eline aldı, boğazını temizledi ve konuşmaya başladı.</p>

  <p>"Kadından doğma bu adam..."</p>

  <p>Aman Allahım, bu cenaze duasıydı. Bayan Granham, o zeki kadın, gözlerimin önünde kül gibi bembeyaz oldu. O anda ne yaptığımı pek iyi hatırlamıyorum ama biraz sonra elimdeki bukete baktığımda yazık ki güzelim buket paramparçaydı. Albay sözlerine devam etti mi hiç bilemiyorum çünkü o anda tek duyduğum kalabalıktan gelen bağırış çağırış ve kıkırdamalardı. İrlandalı konuklar fısıltıyla dua ederek haç çıkartmaya başlamıştı. Benêt bir adım atıp önüme geçmek istedi ama ben onu engelledim. Albay Anderson dua kitabım karıştırıp duruyordu. Ya hangi sayfayı açtığım fark etmeden o sayfayı açmış ya da kitap kendiliğinden o biçimde açılmıştı. Derken kitap yere düştü, Albay eğilip kitabı yerden aldı, sonra yine sayfaları karıştırmaya başladı. Bütün acil durumlara, bütün tehlikelere karşı tetikte olan elleri bile titremeye başlamıştı. Asıl doğamız ortaya çıkmıştı, biz izleyiciler de korkmaya başlamıştık.</p>

  <p>Albayın sesi gür ve öfkeliydi.</p>

  <p>"Müstakbel gelin ve damat..."</p>

  <p>Tören bir kere mahvolmuştu, herkesin susması, ortalığın yatışması biraz zaman aldı. Bay East ağzında özür gibi bir şey geveleyerek beni ve Albay Anderson'ı itip geline yanaştı, onun elini tuttu. Benêt de içeri girmeye çalışıyordu; ben geçmesine izin vermeyince hırladı:</p>

  <p>"Yüzük bende!"</p>

  <p>Tören sona ermişti. Gelinin yüzünde hafif bir pişmanlık ifadesi mi görmüştüm? Belki de ben uyduruyorum. Herkes olabildiğince sessiz kalmaya çalışıyordu. Hiçbir itiraz da olmadığına göre şimdi bu yaşı geçkin bayan ile bu müzmin bekâr artık birlikte ne isterlerse onu yapmakta özgürdüler. Anderson ne gelini ne de damadı kutladı. Bu evlilikten beklenecek fazla bir şey olmadığı için tebrik faslı da uygunsuz kaçacaktı herhalde. Albay Anderson bunun yerine, masaya eğilip belgeleri karıştırmaya başladı. Seyir defterini açıp birkaç imza attı, sonra onu hasta adama uzattı. Prettiman, defteri ters tutarak imzasını zar zor attı. Bayan Granham gelenekleri hiçe sayarak defteri yeni soyadıyla, Latetia Prettiman biçiminde imzaladı. Ben ve Oldmeadow da imzalarımızı attık. Albay sanki sattığı malın faturasmı verirmiş gibi belgeleri geline uzattı, başıyla damadı selamlayarak kamaradan çıktı. Giderken yanına aldığı seyir defterinin bu acayip törende atılan imzalarla dolmasına esef ettiğinden emindim.</p>

  <p>Sıra bize gelmişti. Alçak sesle gelini kutlayıp damadın elini sıkmak için elimi uzattım. Eli buz gibiydi. Gözleri kapalıydı; şakaklarından aşağı damla damla ter akıyordu. Başım geminin baş tarafına doğru vermesini önermek geldi o an aklıma. Fakat birisi beni arkadan dürtüklemeye başlamıştı. O zaman gelinle damadı kutlamak için sıra bekleyen Benêt ile Oldmeadow'un önünü kestiğimi anladım. Öfkeyle arkama döndüm; bilmiyorum neden ama birileriyle dalaşmak istiyordum. Dışarıda bekleyenler kamaraya girmeye çalışıyordu, bu yüzden ranzadan uzaklaşmam biraz zor oldu. Bu münasebetsiz insanların tek umursadığı şey ölüm döşeğindeki adamın elini sıkmaktı. Hatta onun yanına ilk yaklaşan elini öpmeye bile kalktı. Bunun üzerine damattan bir itiraz geldi.</p>

  <p>"Hayır, hayır, sevgili dostum. Hepimiz eşitiz!"</p>

  <p>Kendimi dışarı attım. Hava almam gerekiyordu. Paramparça olmuş gelin buketi hâlâ elimde duruyordu. Buketin içindeki çiçeklerden biri ilginç, o zamana kadar hiç görmediğim bir çiçekti -orkide dedikleri buydu herhalde. Açık havaya çıkar çıkmaz elimdeki buketi fırlatıp atmaya niyetlenmiştim ama bunu yapamadım. Hizmetkârım Phillips, Prettiman'ın kamarasından çıkıyordu.</p>

  <p>"Phillips, şunları suya koyup Bayan... Bayan Prettiman'in kamarasına götür."</p>

  <p>Ağzım açıp itiraz edecek oldu ama ben onu dinlemeden kamarama dalıp kapıyı kapattım. Hemen üstümü değiştirip gemici giysilerimi giydim. Sonra da masamın başına oturdum. Ne yaptığım farkında bile değildim. Bir süre başım masanın üzerinde öylece durdum. Bir kitap alıp sayfalarım şöyle bir karıştırdıktan sonra onu yerine koydum. Üstümdekilerle öylece yatağıma uzandım, hiçbir şey düşünmeden, hiçbir şey yapmadan...</p>

  <p>Bu sözcükler nasıl da yabancı, nasıl da garip geldi bana. Çince ya da Hintçe olsa bu kadar garip gelmezdi belki: Hiçbir şey yapmadan, hiçbir şey yapmadan. Hiçbir şey, hiçbir şey, hiçbir şey... Kahkahalarla gülmeye başladım. Kahkahalarım göğsümden, kendiliğinden, istem dışı yükseliyordu. Charles, Bayan Chumley'in beni unutmayacağını söylemişti. Bayan Granham, yani Bayan Prettiman beni lanetlemişti... Gelin buketini bana fırlatmıştı! Evlenme sırası bendeydi! Ranzamda öylece, sırtüstü yatarken gözlerimden yaşlar akmaya başladı. Yanaklarımdan süzülen yaşlar kulaklarımın içine doluyor, yastığımı ıslatıyordu.</p>
</body>
</html>
