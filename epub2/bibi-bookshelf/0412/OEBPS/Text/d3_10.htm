<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Aşağıdaki Yangın</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>(10)</h1>

  <p>Sessizce subay yatakhanesinin salonuna süzüldüm. Webber salondaki uzun masanın köşelerini cilalıyordu. Aslında boşuna uğraşıyordu çünkü masa cilayı göstermeyecek kadar kirlenmiş, lekelenmişti. Kendimi hemen yukarı attım. Çukur güverteye çıktığıma memnundum. Ana istralyaların altında durup çevreme bakındım. Gerçekten de hızlı yol alıyorduk. Anlaşılan, ben Charles ile aşağıdayken işler bayağı iyi gitmişti, çünkü şimdi, rüzgârın artacağını varsayarak cunda yelkenlerini açmaya hazırlanıyorlardı. Baş tarafa bakınca gökyüzünün aydınlık olduğu görülüyordu ama geminin kıç tarafına bakınca mazgala benzeyen, kocaman, kara bulutlar göze çarpıyordu. Bulutlar bize doğru hızla yaklaşmaktan çok yukarıda birikiyor, heybetli bir fırtına kalesi inşa ediyor gibiydi. Bir banyo daha yapabilirdim ama yapmadım. Kendime sığınacak bir yer bulup ilk iri damlaların güvertelere düşmesini izledim. Bu öyle kuvvetli bir sağanaktı ki daha bir dakika geçmeden vardiya görevindekiler kollarıyla başlarım örtmeye çalışarak çevrede koşturup kendilerine sığınacak bir yer aramaya başladı. Adamlardan birinin kampana direğine tırmandığım gördüm. Adam orada tünemiş ıslanan arkadaşlarına gülüyordu. Sağanak başladığından daha ani bitiverdi. Arkasından, sanki tiyatro sahnesinin perdesi açılmış gibi, kuvvetli bir rüzgâr çıktı. Yağmur yoktu. Birkaç dakika içinde dünyamız kararmış, deniz kirli yeşil bir renk almıştı. Sonra, şaşırtıcı biçimde, bütün bu sahne değişti; fırtınalı hava yerini, rüzgârlı ama güneşli bir havaya bıraktı. Parlak güneş, akşam güneşi, batarken ortalığı pırıl pırıl aydınlatan güneş ufuk çizgisinin üstünde altın bir lira gibiydi. Altın lira yavaş yavaş ufuk çizgisine gömülürken araya yine bulutlar girdi. Dönüp arka kasaraya doğru baktığımda güneşin batarken kuzeye doğru kaydığını gördüm. Kubbe gibi, ortası bombeli ince bir bulut tabakası yavaş yavaş bize doğru yol alıyordu. Çok sert olmayan ama sürekli esen rüzgâr daha büyük maceraların habercisiydi.</p>

  <p>Kampana ilk vardiyanın bittiğini bildirdi. Vardiya değişikliği, rüzgârda yine sallanmaya başlayan gemide alışıldık biçimde gerçekleşti. Bay Smiles ile Bay Taylor kıçüstü güvertesinden indiler.</p>

  <p>"Eee, Bay Smiles, bu havaya ne diyorsunuz?"</p>

  <p>Belli ki Bay Smiles'ın diyecek bir şeyi yoktu. Ben de, alışkanlıkla, yemek salonuna yöneldim.</p>

  <p>Bowles ile Pike kıç tarafa bakan büyük pencerenin altındaki uzun masaya oturmuşlardı. Neden bilmiyorum, bu uzun yolculuk süresince ben hep masanın orta kısmına, yüzüm baş tarafa dönük biçimde oturmuştum. Orası benim yerim olmuştu. İlk başta orayı seçmiş, sonra da hep oraya oturmayı adet edinmiştim. Bowles da her zaman masanın sancak tarafına otururdu. Pike'ın ise belli bir yeri yoktu; nereyi boş bulursa orya oturuyordu. Ve şimdi de <i>benim</i> yerimi işgal etmiş bulunuyordu!</p>

  <p>"Kalkın bakalım Bay Pike!"</p>

  <p>Pike dirseklerini masaya dayamış, çenesini de ellerinin üzerine yerleştirmişti. Şapkası başının arkasına kaymıştı. Söylediğimi duyunca isteksizce Bowles'a doğru kaydı ama dirsekleri hâlâ masanın üzerindeydi.</p>

  <p>"Neyin var senin Pike? Yani Richard."</p>

  <p>Bowles onun yerine yanıt verdi.</p>

  <p>"Ne yazık ki Bay Pike dün gece kendini fazla kaptırmış."</p>

  <p>"Kafan sepet gibi ha? Allah allah, sen içkiyi ağzına sürmezdin. Neyse sana bir şey öğretmiş olduk. Ama akşamdan kalmalar için en iyi yer kamaradır Richard."</p>

  <p>Bay Bowles başını salladı.</p>

  <p>"Ne oldu Bowles?"</p>

  <p>"Durum hiç de hoş değil. Havaya baksanıza efendim."</p>

  <p>"Ben de Bay Smiles'a havayı sordum. İster inanın ister inanmayın, ağzını açıp en küçük bir yorum yapmadı."</p>

  <p>Bay Bowles düşünceli düşünceli başını salladı yine.</p>

  <p>"Hiç bu kadar aç kalacağım, üstelik aç olduğum gerçeğini böyle kabullenebileceğim aklıma gelmezdi. Böyle berbat bir durumda bulunup da bunu kabullenmek aklımın ucundan geçmezdi."</p>

  <p>"Wheeler gibi desene."</p>

  <p>"O kamarada yattığınız için sizi kıskandığımı söyleyemem, efendim."</p>

  <p>"Batıl inançlar beni görevlerimi yapmaktan alıkoyamaz."</p>

  <p>"Pek hassas değilsiniz herhalde. Neymiş bu görevler?"</p>

  <p>"Hassas değil miyim? Şunu söylememe izin verin Bay Bowles..."</p>

  <p>Gemi aniden savruldu. Bay Pike'ın şapkası başından düştü ama adam eğilip onu yerden alma zahmetine girmedi.</p>

  <p>"Neymiş bu görevler Bay Talbot?"</p>

  <p>"Orası beni ilgilendirir Bay Bowles!"</p>

  <p>Sonra üçümüz de sustuk. Masada tek hareket Bay Pike'dan geldi. Adam gözlerini kapattı.</p>

  <p>Bates içeri girdi. Gemi yine sallanmaya başladığı için bacaklarını açmış, dengede durmaya çalışıyordu.</p>

  <p>"Havaya ne diyorsun Bates?"</p>

  <p>"Önce esip üfürür, sonra durulur diyorum efendim."</p>

  <p>Salonda duran iki feneri alıp dışarı çıktı. Kıça bakan büyük pencere yağmur suyuyla yıkanıyordu.</p>

  <p>"Herkes ayrı şeyi söylüyor."</p>

  <p>"Herkes dediğin kim Bowles?"</p>

  <p>"Herkes işte, Cumbershum, Billy Rogers, şimdi de Bates."</p>

  <p>"Demek hazırlıklıyız."</p>

  <p>Uzun bir suskunluk oldu. Bates elinde iki fenerle yine içeri girdi. Fenerlerden biri yakılmıştı.</p>

  <p>"Ne tarafa koyayım beyler?"</p>

  <p>Bowles da bir dirseğini masaya dayamıştı. O eliyle yukarıyı işaret etti. Bates yanan feneri sancak tarafındaki duvara, ötekini de karşısındaki duvara astı. Gölgelerimiz kaplamanın üzerinde vahşi bir dansa başlamıştı. Geminin hareketi giderek artıyor gibiydi.</p>

  <p>"En azından direkler..."</p>

  <p>"...sağlam. Evet, Bay Talbot. Genç bir subayın ortaya attığı dâhiyane bir fikirdi bu. Üstelik en ufak bir sorun da çıkmadı. Tabii biz yolcular da bu genç subayın ödüllendirilmesi için elimizden geleni yapmalıyız."</p>

  <p>"Bırakalım da bu ödüllendirme meselesini Donanma düşünsün, Bay Bowles."</p>

  <p>"Siz ne zamandan beri işleri Donanma'ya bırakır oldunuz Bay Talbot?"</p>

  <p>Gemi sarsıldı. Bates yine ortaya çıktı.</p>

  <p>"Bayanların kamaralarına servis yapmam gerekiyor, beyler. Bezelyeli bifteğinizi her zamanki gibi mi alırsınız?"</p>

  <p>"Nasıl alacağız ya Bates? Getir şu yemeği."</p>

  <p>Yana döndüm; fenerden gelen ışık görüşümü engellemesin diye elimi gözlerime siper yapıp denizin ne durumda olduğunu görmeye çalıştım. Denizin yüzeyi bembeyaz köpüklerle kaplıydı. Hiçbirimiz ağzımızı açmadık.</p>

  <p>Bates elinde tabaklarla geldi. Pike masadan kalkıp sendeleyerek kendini küçük masaya attı. Yine dirseklerini masaya koyup aynı duruşu aldı. Hoşnutsuzlukla tabağıma baktım.</p>

  <p>"Bu ne küçük bir porsiyon Bates!"</p>

  <p>Bates olduğu yerde durabilmek için dans eder gibi ufak adımlar atıyordu.</p>

  <p>"Efendim, et o kadar sert ki mideniz bunu sindirmek için evinizde yediğiniz etleri sindirmek için uğraştığından iki kat fazla uğraşacak."</p>

  <p>"Cehenneme kadar yolun var Bates!"</p>

  <p>"Öyle olsun efendim. Ne vardı Bay Bowles?"</p>

  <p>"Eti al yine Bates. Yiyecek gibi değilim."</p>

  <p>"Kusura bakmayın ama efendim, yemeniz lazım. Elimizde varken mideye indirseniz iyi edersiniz efendim."</p>

  <p><i>"Bana brandy</i> getir Bates."</p>

  <p>"Olur efendim. <i>Brandy'miz</i> çok. Fıçı birası bitiyor, artık küçük bardaklarla idare edicez. Suyunuzun yanında <i>brandy</i> alır mısınız Bay Talbot? İyi gelir."</p>

  <p>"Gelir mi?"</p>

  <p>"Bay Cumbershum birasını <i>brandy</i> ile içiyor efendim."</p>

  <p>"Ben de öyle deneyeyim. Allahım, bu herif taştan mı yapılmış acaba?"</p>

  <p>Bates birden geri geri koşmaya başladı. Sonra tekrar öne koştu. Gemi beşik gibi sallanıyordu. Bowles iki eliyle ağzını kapadı, ayağa kalktı, sonra kendini tekrar koltuğa bıraktı.</p>

  <p>"İyi misiniz Bay Bowles?"</p>

  <p>Bowles hırladı.</p>

  <p>"Ne saçma sapan bir söz bu böyle!"</p>

  <p>Yine ayağa kalkıp sendeleyerek kapıya yöneldi. Bates geçmesi için kapıyı açtı.</p>

  <p>"Bence Bates..."</p>

  <p>Ben de kalkıp dikkatle kapıya yaklaştım. Kusmadan kamarama varmayı başardım ama içeri girmeden kararımı değiştirip sendeleyerek çukur güverteye doğru ilerledim. Ana istralyalara tutundum. Bunlara bazen istralya, bazen de sadece halat diyorum, aslında iki terim de doğru değil. Neyse, sonuçta bunlar ana direğin dik durmasını sağlayan ve duruma göre de gerdirilen ya da gevşetilen halatlar. Donanımın bu kısmıyla ilgili daha ayrıntılı bilgi edinmek için de fazla zahmete girmedim doğrusu. Gemi sallandığı zaman elimin altında ne varsa ona tutunuyordum. Bu kez elimi ortası delikli kalın bir tahta parçasına atmıştım. Buna <i>boğata</i> diyorlardı galiba ama pek de emin değilim. Orada öylece durup bir sağa bir sola hareket eden bulanık ufuk çizgisine baktım. Rüzgâr biraz artmıştı ama çok da sert esmiyordu. Aslında saatlerdir, yavaş yavaş, düzenli olarak artıyordu rüzgârın hızı. İşte o zaman anladım ki önlenemez biçimde bize doğru yaklaşmakta olan bu şeydi, kendimize sorup durduğumuz soruya bu denli karamsar bir yanıt vermemize yol açan.</p>

  <p><i>Önce esip üfürür, sonra durulur.</i></p>

  <p>Gemici dili, az şey söyleyerek çok şey anlatmayı olanaklı kılan dil! Bir gemici, "Anlaşılan biraz esecek." ya da "Galiba biraz sallanacağız." gibi cümleler kurabilir. Ama gemicilerin her şeyi hafife alan bir edayla söylediği bu cümleler aslında bu tuza bulanmış yaratıkların denizin her zaman beklenilenden daha fazlasını yapabileceğini, hatta yapacağını gayet iyi bildiklerini anlatır bize.</p>

  <p>Dönüp ön kasaranın iskele tarafına baktım. Gelecek olan şey orada, neredeyse görünmez olan ufuk çizgisinin arkasındaydı. Rüzgâr, zaman nasıl akıyorsa öyle, istikrarlı ve durdurulamaz biçimde esmekteydi. Birden büyük bir huzursuzluk geldi çöreklendi içime. Açlığın ya da mide bulantısının yarattığı bir huzursuzluk değildi bu. Daha çok, karşı karşıya olduğumuz tehlikenin farkında olmamdan, yaşlı gemimizin adım adım büyük bir sınava doğru yaklaştığım bilmemden kaynaklanıyordu bu huzursuzluk hissi. Yalnız olmak, köşeme çekilmek istedim. Gidebileceğim tek yer vardı. Paldır küldür kamarama girdim, kendimi yatağa attım.</p>

  <p>Uyandığımda mide bulantım geçmişti ama yerimden kalkmadım çünkü geminin hareketi hayli artmış gibiydi. Sonunda toparlanıp yemek salonuna çıktım, verilen azıcık yemeği mideme indirdim. Yalnızdım. Güverteye kadar yükselen dalgaları görmeyeyim diye çukur güverteye gitmedim. Gece yarısına birkaç dakika kala kıçüstü güvertesine doğru ilerlerken mide bulantımın tümüyle geçmiş olduğunu fark ettim. Galiba geminin birkaç saat sallantısız, yani önceye kıyasla daha az sallantılı olması bana kara yaşantısını hatırlatmıştı. İşte şimdi yine geminin sallantısına alışmaya başlıyor, o melankolik deniz yaşantısına geri dönüyordum. Ay bulutların arkasına saklanmıştı ama hava çok karanlık değildi. İnce bulut tabakasının içinden sızan ay ışığı ortalığı hafifçe aydınlatıyordu. Bir önceki gece kadar ışıl ışıl değildi her yan ama yine de aydınlık bir geceydi. Batıdan durmaksızın esen sert rüzgâr şiddetini iyice artırmıştı. Denizin üstü köpük köpük, bembeyazdı. Charles hemen önümde duruyordu. Görev değişimi yapılırken ben de kenarda durup izledim. Sonra Charles kıç merdivenlerinin gölgesine saklandı. Onun yanına gidip merdivenlere yaslandım.</p>

  <p>"Biraz daha iyi misin?"</p>

  <p>Bir süre yanıt vermedi. Baş tarafa doğru bakıyordu ama baktığı şeyi görmediği belliydi.</p>

  <p>"Bana bir iyilik yap Edmund."</p>

  <p>"Tabii. Ne yapabilirim?"</p>

  <p>"Bu konuyu açma. Sakın açma. Bu meseleden konuşmak bana acı veriyor. Üstelik ikimiz için de tehlikeli."</p>

  <p>"Ama nasıl..."</p>

  <p>"Açma dedim işte."</p>

  <p>"Peki. Eğer istediğin buysa..."</p>

  <p>Merdivenin basamakları tam ayağıma göreydi. Yavaşça geminin kıçma tırmandım. Loş ay ışığı üç direğimizdeki üç yelkeni de aydınlatıyordu. Zavallı yaşlı gemimizin bizi Sydney Limanı'na götürmek için elinden geleni yaptığına kuşku yoktu. Tam geminin baş tarafında, bir de mizana direği hizasında iki dalga görülüyordu. Dalga yaklaşınca geminin burnu yukarı kalkıyor, sonra gemi burnuyla dalganın tepesini kesiyor, sanki onu buduyordu. Aşağıda Charles saklandığı yerden çıkıp kıçüstü güvertesinin tırabzanına doğru ilerledi. Elleri ceplerinde, bacakları kocaman açık, orada öylece dikildi. Tabii bu geceki vardiya ile önceki gecenin vardiyası arasındaki tek fark hava değildi. Charles'ın biraz neşelenmesi gerektiğini düşündüm.</p>

  <p>"Hızımız nedir Charles?"</p>

  <p>Benim yaklaştığımı fark etmemişti. Sesimi duyunca irkildi.</p>

  <p>"Bilmiyorum. Yedi knot. Belki de yedi buçuk."</p>

  <p>"Yani yirmi dört saat içinde aşağı yukarı yüz seksen kara mili. Daha çok mu su alıyoruz?"</p>

  <p>"Bir saatte doluyor. Doğa ana hızımızı artırdı ama bu yardımına karşılık bize bir de fatura kesecek."</p>

  <p>"O zaman yelkenlerden bazılarını toplamamız gerekmez mi?"</p>

  <p>"Senin de öteki yolcular gibi miden bulanıyor demek."</p>

  <p>"Haa. Anladım. Durum fena desene."</p>

  <p>"Daha bir şey görmedin Edmund. Bu rüzgânn arkasından sağlam bir şeyler gelecek."</p>

  <p>"Nerden biliyorsun?"</p>

  <p>"Yani büyük bir şey demek istedim. Nerden mi biliyorum? Rüzgârın böyle yavaş yavaş artmasından, esiş biçiminden."</p>

  <p>"Şimdi canım sıkılmaya başladı işte."</p>

  <p>Beni neşelendirmeye çalışıp kendi sıkıntısını unutsun diye böyle söylemiştim. Ama bu taktiğim pek başarılı olmadı. Hâlâ gözlerini dikmiş baş tarafa bakıyordu, oysa baş tarafta onun dikkatini çekecek hiçbir şey olmuyordu. Söylediğim söz üzerine yalnızca başını sallamıştı. Rota tahtasına yaklaşıp tahtanın üzerindeki rakamları inceledim. Sekiz knot, yedi buçuk knot, sekiz buçuk knot, yedi buçuk knot. Aşağıda suyu dışarı pompalamaya uğraşıyorlardı. Artık pompalama işi vardiyadan vardiyaya değil saat başı yapılıyordu. Kıçüstü güvertesindeki görevliler paraketeyi suya saldı. Sekiz knot. Vardiya çavuşu bana bilgi verdi. Ben de duyduğumu yüksek sesle Charles'a aktardım. Gerçi Charles da benim kadar net duymuştu çavuşun söylediğini.</p>

  <p>"Yazın Bay Talbot."</p>

  <p>"Peki efendim."</p>

  <p>Geminin kampanası önce iki sonra bir kez çaldı.</p>

  <p>"Charles! Yanlış çaldı. Bir kez çalacaktı."</p>

  <p>"Allah aşkına Edmund, doğuya gidiyoruz, farkında değil misin? Doğuya giderken geçtiğimiz her on beş derecelik boylamda, bir saat kazanmış oluyoruz. Yani haftada bir, orta vardiyada bir kere az çalınması gerekiyor kampananın, böyle yapacağımıza üç kere çalıyoruz işte."</p>

  <p>"Herhalde ön kasaradakiler hayatlarının bir parçasını kaybettiklerini, o arayı hiç yaşamadıklarını düşünüyordur. Tıpkı yeni takvim uygulamasına geçildiği zamanki gibi. "Onların ne düşündüğü umurumda bile değil. İşlerini yapsınlar da ne düşünürlerse düşünsünler. "</p>

  <p>"Bay Summers! Charles! Sen hiç böyle konuşmazdın. Hadi ama! Beni üzme sevgili dostum! Ben seni bir sükûnet, soğukkanlılık abidesi olarak görüyorken... "</p>

  <p>Bir süre ikimiz de konuşmadık. Yaslandığı tırabzandan geriye çekildi, doğruldu.</p>

  <p>"Demir hâlâ sıcak. "</p>

  <p>Susma sırası bana gelmişti; belli ki Charles pruva direğini ve Benet'yi düşünmeden edemiyordu. Ne yapacağımı bilemiyordum, ben de zaman öldürmek için kıçüstü güvertesinde volta atmaya başladım. Saat başında parakete yine suya bırakıldı. Her şey aynen yinelendi. Ama geminin hızı aynı değildi. Çavuşun dediğine göre hızımız sekiz knottan biraz fazlaydı ama sayıyla ifade edilecek kadar da fazla değildi. Rota tahtasına sekiz knot yazdım, sonra yine kıç merdivenine yaslandım. Demek bu vardiya dört saat değil de üç saat sürecekti. Charles vardiyanın büyük bir bölümünü hiç konuşmadan, hatta yüzüme bile bakmadan geçirdi. Buna öyle üzülmüş, alınmıştım ki vardiya bitiminde kıçüstü güvertesinden aşağı inerken ona sitem etmeden duramadım.</p>

  <p>"Susmanı anlarım Charles, ama benden yüzünü çeviriyorsun. Ben ne yaptım sana?"</p>

  <p>Subay yatakhanesine inen merdivenin başında durdu. Hâlâ yüzüme bakmıyordu.</p>

  <p>"Sen bir şey yapmadın. Ben utanç içindeyim, hepsi bu."</p>

  <p>Ağır ağır merdivenlerden aşağı indi. Ben de onun gibi ağır adımlarla kamarama ilerledim, yatağa uzandım. Üzüntüm uyumama engel olmadı.</p>

  <p>Kapım çalındığında neredeyse öğlen olmuştu; hemen kalktım. Üstümü başımı çıkarmadan, muşambalarımla öylece yatmış olduğumu fark ettim. Başımı yastığa koyar koymaz uyumuştum anlaşılan.</p>

  <p>"Girin!"</p>

  <p>Gelen Charles'tı. Çok daha keyifli, dinlenmiş görünüyordu.</p>

  <p>"Bana kızabilirsin Edmund. Bütün gemiyi dolaştım ve herkesin gözünün içine baktım. Anderson'ın, Cumbershum'ın, hatta Benet'nin! Ama sen daha uyanamamışsın! Hadi gel! Sana bir şey göstermek istiyorum."</p>

  <p>Tam ne kadar şaşırdığımı söyleyecektim ki Prettiman'in kamarasından korkunç bir bağırtı geldi. Başkalarının acı çektiğini görmeye alışık olan Charles bile bu sesi duyunca irkilmişti.</p>

  <p>"Hadi güverteye çıkalım. Hadi Edmund! Ama dikkatli olmalısın. Tahmin ettiğim gibi hava daha da kötüleşti."</p>

  <p>Çukur güverteye çıktık. Dalgalar dizlerime kadar yükseliyor, sonra geri çekiliyordu.</p>

  <p>"Aman Allahım!"</p>

  <p>"Bence de!"</p>

  <p>işte okyanus gerçek yüzünü göstermeye başlamıştı. Küçücük bir yelken dışında yelkenlerin tümü toplanmıştı. Sallantı biraz azalmış gibiydi. Merdivenleri çıkarken rüzgâr bedenimi geriye doğru itiyordu. Sonunda kıçüstü güvertesine vardığımda asla olmayacağım düşündüğüm bir şey oldu. Önceden de rüzgârın ağzımı kapamama izin vermeyecek kadar sert estiğine, çenemi ayırıp ağzımın içine dolduğuna tanık olmuştum ama bu defa rüzgâr aynı şeyi gözlerime yapıyordu. Göz kapaklanmı ne kadar kapamaya çalışırsam çalışayım rüzgâr onları kaldırıyor, gözlerimin içine girip beni neredeyse kör ediyordu. Kıçın rüzgaraltı tarafına geçtim, ellerimi gözlerime siper edince biraz daha iyi görmeye başladım.</p>

  <p>"Hadi yukarı. Cesaretin var mı?"</p>

  <p>Charles arkamdan yukarı tırmandı. Yağlıboyayla boyanmış demir tırabzanlara asılmış fenerler sallanıp duruyordu. Rüzgârın zorla açtığı gözlerimizle sağa sola baktık ama bir</p>

  <p>şey göremedik. Bunda şaşılacak bir şey yoktu. Rüzgân sudan, su damlacıklarını köpüklerden, bulutlan ışıktan ayırmak mümkün değildi. Başımı öne eğip kendi bedenime baktım. Gölgem vardı. Ama bu gölge ışığın yokluğundan ya da azalmasından oluşan bir gölge değil, sisin, yağmurun, dalgalardan gelen su damlalarının azalmasından oluşan bir gölgeydi. Charles'ın da benimki gibi bir gölgesi vardı. Hatta tırabzanların da!</p>

  <p>"Niye buraya geldik? Hiçbir şey görünmüyor. Vardiyaya çıktığımız yetmedi mi?"</p>

  <p>Ne yüzüme baktı ne de yanıt verdi. Başıyla bir hareket yaptı yalnızca, belki de bana sinir olmuştu. Gemiciler jöne, alaca karanlıkta insan cesedine benzeyen o garip çuvalları taşıyordu. Ama şimdi çuvalların içinde sıvı bir şey olduğunu fark ettim. Halatlara bağlanmıştı çuvallar. Charles'm elinde yelken dikmeye yarayan bir tür iğne vardı. İğneyi sırayla çuvallara batırmaya başladı.</p>

  <p>"Tamam, götürün."</p>

  <p>Adamlar çuvalları küpeşteden aşırtıp denize bıraktı. Kocaman bir dalga belirdi. Dalga o kadar büyüktü ki üzerinde daha küçük başka bir dalga oluştu, üstümüze doğru geldi.</p>

  <p>"Halatları volta et!"</p>

  <p>Geriye dönüp bakınca gördüm ki geminin başı o kocaman dalganın sırtından iniyor. Belli ki dalga gemiden daha hızlıydı. Sonra geminin kıçı yine yukan kalktı. Arkamızdan gelen öteki büyük dalgaları görmek için döndüm. Hiç durmadan ilerleyerek dünyanın çevresini dolaşan bu devasa oluşumların arasında insanın yeri yoktu.</p>

  <p>"Ne yaptın?"</p>

  <p>"Bak."</p>

  <p>Parmağıyla işaret ettiği yöne baktım. Yine devasa bir dalga kabarmış, doğruca üstümüze geliyordu. Sonra görüş alanımın en uzak köşesinde gümüşi bir parıltı fark ettim. Bu parıltı yavaş yavaş denizin yüzeyine yayılıyor, daha doğrusu geminin kıçından uzaklara doğru giden bir yol çiziyordu; tıpkı ay ya da güneş ışığı altında geminin kıçından baktığınızda deniz yüzeyinde gördüğünüz pırıltılı izi andırıyordu bu şey. Hafif gümüşi, çok parlak ve pürüzsüzdü. Denizin üzerinde sanki tebeşirle çizilmişçesine belirgindi. Su damlalarının, köpüklerin, çisentilerin altında, karabasanlarda gördüğümüz türden korkunç kuşlar gibi gökyüzüne yükselen dalgaların ve onların sırtına binmiş başka dalgaların üstünde ışıl ışıl parlıyordu.</p>

  <p>"Yağ bu."</p>

  <p>insana yer yoktu burada: Deniz tanrılarına göreydi burası belki, evrenimize müdahale etmeyi kendilerine görev bilen o muhteşem, sonsuz güç sahibi yaratıklara göre. İnsanlar bu yaratıklar karşısında acizdi; yaşam deneyimlerini söze dökmekten, beyhude bir çabayla yaşamlarını denetlemek için sözcüklerin yardımına başvurmaktan başka bir şey gelmiyordu ellerinden.</p>

  <p>"Dalgalar üzerinde... Yağ..."</p>
</body>
</html>
