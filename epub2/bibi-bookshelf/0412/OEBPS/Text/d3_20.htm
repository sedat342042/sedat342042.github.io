<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Aşağıdaki Yangın</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>(20)</h1>

  <p>Bu, yolculuğumuzun sonu değildiyse de, sonun başlangıcıydı. Birkaç günlük bu dönem boyunca, her birimiz, tüm sorunlarımızın geride kaldığına inanmıştık -herhangi bir konu hakkında herkesin böyle aynı fikirde olması gemide pek az rastlanan bir durumdu. Hava, ara sıra sertleşmekle birlikte, genellikle güzeldi. Bay Summers ile Bay Benêt hangi boylamda bulunduğumuz konusunda kibar bir tartışmaya tutuşmuşlardı. Ama artık hava güzel olduğu için, hiç kimse hangi boylamda bulunduğumuzu o kadar önemsemiyordu çünkü bu koşullarda 10 mil ötemizde bile olsa karayı görmeden geçmemiz olanaksızdı. Charles ile birlikte tuttuğumuz gece vardiyası büyülü bir zamana dönüşmüşü. Elimizi uzatsak yıldızlara değebilecek gibiydik. Geceleri mavinin ahenkli tonları bizi sarıp sarmalıyordu. Sanki gemiciler, şarkılarıyla karanlığı uzaklaştırmıştı. Gündüzleri, yürüyebilen herkesin çıkıp volta attığı güvertede, Pike'ların şimdi çok daha sağlıklı görünen çocukları oyunlar oynuyordu. Bay Brocklebank, o meşhur pelerinini sırtından nihayet çıkarmış, güneşleniyordu. Bense Bay Prettiman'e kitap okumaya devam ediyordum; hatta bir keresinde, Bayan Prettiman'e güverte yürüyüşünde eşlik etme şerefine bile nail oldum -bir zamanlar kendisine bakan herkesi taşa çeviren bu yılan saçlı kadın artık ehlileşmişti! Teğmen Benêt'nin. Bayan Pretttiman'le yürüyüş yaptığımızı görünce kaderine boyun eğip bir kenara çekileceğini umut etmiştim ama benim Bay Prettiman'e kitap okumakla meşgul olduğum o öğleden sonra, Bayan Prettiman özür dileyerek yanımızdan ayrıldı; sonradan öğrendim ki o gün güverte yürüyüşünü Teğmen Benêt ile birlikte yapmış. Bayan Prettiman'in davramşı o kadar açık bir anlam taşıyordu ki insan davranışları konusunda yazılmış bir ansiklopedi bile beni Bayan Prettiman'in neden böyle davrandığı konusunda bundan fazla aydınlatamazdı.</p>

  <p>Bir sabah Charles, görmeye değer bir operasyonu izlemem için beni davet etti. Gerçekten de görmeye değermiş. Güverteye çıkıp çevreye bakındım. Boylam doğrultusunda şişip genişlemeye başlayan birkaç beyaz buluttan başka hiçbir şey yoktu görünürde. Bayan Pike ön kasaranın hemen bitiminde, tırabzanlara dayanmış, Billy Rogers'la çene çalıyordu tıpkı yatalak olmadan önce Zenobia'nın yaptığı gibi. Bay Gibbs birkaç adamıyla birlikte, küpeştenin düşen buz parçaları yüzünden kırılan, sonra da onarılan bölümünü son kez gözden geçiriyordu. Ana bitaların altında, Pike'ın kızları oyuncak bebekleriyle evcilik oynuyordu, Bayan East de hemen yanlarında onların oyunlarına eşlik ediyordu. Derken Albay Anderson'ın emirleri duyuldu, traverse çıkıyorduk (Bkz. Falconer, ben burada ayrıntıya giremeyeceğim). Tabii kızların evcilik oyunu yanda kesildi. Adamlar iskele tarafına dizilmişti, hepsinin elinde halat demetleri vardı. Ucuna bir kişinin tek başına kaldıramayacağı kadar ağır bir kurşun bağlı olan halatın ucu bir borda mataforası üzerinden aşağı sarkıtılmıştı. Bay Benêt çukur güverteden haykırdı: "Bırakın!". Kurşun suyun yüzeyine çarptığında tok bir ses çıkardı, sonra dibi boyladı. Halat demetleri birbiri ardına hızla açılıp denize iniyordu.</p>

  <p>"Halat boşluğunu toplayın!"</p>

  <p>"Tüm bunlar ne demek oluyor Charles, yani bu sayede nerede olduğumuzu mu öğreneceğiz?"</p>

  <p>"Aslında, hayır". Bir an duraladı, ardından gülümsedi. "Nerede olmadığımızı anlayacağız desek daha doğru olur."</p>

  <p>Başta gevşek duran halat artık gerilmiş, kuzeydoğuya doğru uzanıyordu.</p>

  <p>"İşte sana kutup akıntısı Edmund. Bence bu şimdiye dek</p>

  <p>sahip olduğumuz en kesin kanıt."</p>

  <p>"Bilmece gibi konuşuyorsun."</p>

  <p>"Bay Summers, konuşmanıza bir ara verin de işinize bakın!"</p>

  <p>Charles hoşnutsuz bir gülümsemeyle yanımdan ayrılıp yelkenler biraz daha şişsin diye adamlarına çeşitli ıskotaların laçka edilmesini emretti. Geminin pruvasından su şıpırtıları gelmeye başlamıştı. Albay Anderson bana sarı sarı sınttı. Böyle güneşli, ışıl ışıl bir günde, genç kız gibi fısıldayıp kıkırdayan bir denizin üstünde hangi kaptan keyifli olmazdı ki?</p>

  <p>"Elden ele!"</p>

  <p>"Çekin, çekin, işte böyle!"</p>

  <p>"Yüz on kulaç efendim."</p>

  <p>Halat gemiye çekilirken bir ara mola verildi ama sonunda üzeri yağla kaplıymış gibi görünen kurşun su yüzeyine çıktı.</p>

  <p>"Bay Cumbershum, tam yol kuzey doğu!"</p>

  <p>Bay Benêt çukur güverteden bağırdı.</p>

  <p>"Kurşun güvertede efendim. Kum ve deniz kabuğu, efendim!"</p>

  <p>Albay sanki bunu önceden tahmin etmişçesine başım salladı. Bense üsteğmene dönüp sordum:</p>

  <p>"Çok ilginç, iyi güzel de, ne anlama geliyor tüm bunlar?"</p>

  <p>"İskandil atıyoruz, derinliği ölçmek için. Boylam meselesini çözmek için herkes ayrı bir fikirle çıkageldi biliyorsun. Herkesin kendine göre fikirleri var. Benét'nin, Albay”ın, benim, Cumbershum'ın. Ama görüş mesafesi bu kadar fazlayken bunlardan hiçbirinin önemi yok aslında."</p>

  <p>Charles bunları söyleyip yanımdan ayrıldı; geminin bitmek tükenmek bilmeyen işleriyle ilgilenmek üzere gözden kayboldu.</p>

  <p>"Bay Talbot. Size söylemek istediğim bir şey var."</p>

  <p>Döndüm, Bay Brocklebank yolcu güvertesinden çıkmıştı. Arabacı pelerini içinde yine heybetli görünüyordu.</p>

  <p>"Buyurun Bay Brocklebank?"</p>

  <p>Yaşlı adam yanıma yanaştı.</p>

  <p>"Efendim, kusura bakmayın, o tehlike anında uygunsuz bir halde yakalandım..."</p>

  <p>"Tabii yaşınız bir az ileri olduğu için..."</p>

  <p>"Yaş meselesi değil Bay Talbot, başka bir derdim var benim. Beynime kan gitmeyecek, komaya gireceğim diye korktum."</p>

  <p>"Gemi neredeyse batıyordu, eğer batsaydı hepimiz ölecek bütün dertlerimizden kurtulacaktık zaten."</p>

  <p>"Öyle bir anda bile bilincim yerinde olsun isterim, içerdeki düşman, dışarıdaki azgın denizden daha çok korkutuyor beni! <i>Alcyone’un</i> yanımıza yanaştığı günü anımsıyor musunuz?"</p>

  <p>"Hatırlamaz mıyım?"</p>

  <p>"Ah, evet şimdi hatırladım. Siz kamaranızdaydınız, herhalde o bayan da sizin için ağlıyordu."</p>

  <p>"O bayan mı? Hangi bayan?"</p>

  <p>"O, genç bayan. <i>Alcyone'</i>un doktoru kamaranızdan çıktığında yanına gidip onunla konuşmaya çalıştım fakat beni bir kenara itti. Evet, şimdi anlıyorum, o doktor sadece sizin için gelmişti, sonra da doğruca kendi gemisine geçti. Kadınlar çevresini sardı. Tabii ya, sizin durumunuz hakkında bilgi almaya çalışıyorlardı."</p>

  <p>"Bayan Chumley'den söz ediyorsunuz herhalde. Mutlaka o olmalı!"</p>

  <p>"Düşünün, sizin gibi sapasağlam bir adam için kadınlar ağlaşıyor... Özel doktorlar geliyor... Herkes sizinle uğraşıyordu canım. Allahım, hayatımda böyle muayene olduğumu hatırlamıyorum. İki gemi birbirinden ayrılırken ben doktora seslenmeye çalışıyorum; bu arada kadınlar onun eteklerine yapışmış durumunuzla ilgili bilgi almak için yalvarıyor... Bir taraftan kadınların feryatlan bir taraftan emirler... Derken o genç bayan ağlayarak, <i>'Bay Truscott, Bay Truscott, söyleyin bana, yaşayacak mı?',</i> diye soruyor... Sonra Leydi Somerset yaşlı gözlerle şöyle diyor, <i>'Martin, Martin, gemicilerin önünde böyle yapma ama. Ah, ne kadar dokunaklı'.</i> Derken yine bir bağırış: '<i>Haydi beyler hareketlenin’...</i> Bir yandan gemiciler bağırıyor, bir yandan ben doktora sesimi duyurmak için avazım çıktığı kadar bağırıyorum. Anlayacağınız her kafadan bir ses çıkıyor. Düşünebiliyor musunuz? Sonunda beni duyan doktor aninden bana dönüp azarlar gibi bir sesle <i>'Ne istiyorsunuz?' diye</i> sordu. Ben de <i>'Bana bir perhiz yazmanızı istiyorum'</i> diye bağırdım. <i>'Tütünü azalt, içkiyi kes, boğazını tut, yatağı unut, seni yaşlı şişman budala!’</i> diye karşılık verdi bana, düşünebiliyor musunuz? Bu arada şu genç bayan, Leydi Somerset'in boynuna sarılmış <i>'Ah, Helen!'</i> diye ağlıyordu. Daha sonra birbirimizden ayrıldık, yani <i>Alcyone</i> ile bizim gemi demek istiyorum, ben de sonuçsuz kalan bu girişimimin ardından uygun bir tıbbi öneri alamadığım için, bu koşullarda yapabileceğimin en iyisini yaparak ..."</p>

  <p>"Gerçekten de <i>'Yaşayacak mı?'</i> diye ağladı mı?</p>

  <p>"Genç bayan mı? Evet, ya da buna benzer bir şeyler söyledi. <i>'Sanıyorum yaşayacak'</i> ya da <i>'Yaşamak zorunda'</i> falan gibi bir şey de olabilir."</p>

  <p><i>‘"Yaşayacak mı?'</i> diye sormuş olmalı. Yaşayacağımdan emin olsa iki kez <i>‘Bay Truscott'</i> diye haykırmazdı!"</p>

  <p>"Evet. İki kez bağırdı galiba, <i>'Truscott, Truscott'</i> diye. Yoksa <i>'Ah Truscott'</i> mu demişti? Belki de <i>'Bay Truscott'</i> diye seslendi yalnızca!</p>

  <p>"Lütfen bir karar verin Bay Brocklebank!"</p>

  <p>"Tütün, içki, boğaz ve yatak... Bunları gayet iyi hatırlıyorum. Kendinizi benim yerime koyun canım!"</p>

  <p>"Allahım, eğer doktora iki kez seslenmediyse ben de dünyanın en mutsuz erkeğiyim!"</p>

  <p>"Bay Talbot, lütfen kendinize gelin! Ben size o kriz anında niçin o haldeydim, bunu izah etmeye çalışıyorum, sizse neler söylüyorsunuz. <i>'Truscott, Truscott, Truscott'</i> diye bağırmıştı herhalde, hatta belki bir <i>'Truscott'</i> daha demiştir. Üstelik bu sırada zavallı ben, 18 yaşında kaya gibi bir delikanlıyken bile maruz kalmadığım kadar uzun süre rüzgâra maruz, kaldım!"</p>

  <p>"Ama bağırdı değil mi?"</p>

  <p>"Başka türlü olsaydı ben nasıl duyacaktım ki onu?"</p>

  <p>"Zaten Charles da onu bir gece önce gemimize üzgün üzgün bakarken görmüş."</p>

  <p>"Düşünüyorum da, doktor gerçekten <i>'Tütünü azalt, içkiyi kes, boğazını tut, yatağı unut'</i> mu demişti? Yoksa '<i>yatağı azalt'</i> diye mi bağırmıştı? Yatak derken kocalık görevimden söz ediyordu kuşkusuz. Aman ne güzel, zaten haftalardır rahibe gibi yaşıyorum! Kimse kadınlar kadar gaddar olamaz. '<i>Wilmont, hemen güverteye çık'</i> diyor bana, <i>'İğrenç kokuna katlanamayacağım, cildim bozulacak şu berbat kokun yüzünden."</i></p>

  <p>"Demek Bayan Chumley sağlık durumumla ilgili derin kaygılarını ifade etti!"</p>

  <p>Bir karşılık bekledim, fakat yaşlı adam bir eli küpeştede, bacakları iki yana alabildiğince açık, kendi içine dönmüş, sanki transa geçmişti. Hemen yanından uzaklaştım.</p>

  <p>Böylece, beni ona bağlayan özlem ve kuşkudan örülü pamuk ipliğine bir eza düğümü daha ekledim.</p>

  <p>Bence burada okuru bekleyen tek bir dramatik an daha kaldı. Neredeyse bir yıl süren yolculuk sonunda karaya çıktığımız an. Okurun bu anı nasıl büyük bir merakla beklediğini biliyorum. Bu bekleyiş benim için de çok zor oldu. Üstelik karaya çıktığımız anla ilgili bir sıkıntım var hâlâ. Gerçek şu ki, karaya çıkışımız, dramatik olmaktan hayli uzaktı. Ben de, bu alelade anı nasıl renklendirebilirim diye düşünmeye başladım. Sonra, karaya çıkış anımızı bir Doğa komedisi biçiminde vermek geldi aklıma. Gemideki herkes şaşkın komedi oyuncularına dönüşüyor; Doğa onlarla alay ediyor. Diyelim sisli bir sabah, her şey gayet normalken, birisi, örneğin bir kadın ya da bir çocuk, garip bir şeyler olduğunu fark ediyor. Derken mürettebattan bir kahkaha tufanı yükseliyor, seyir subaylarımız koyunlarınkini andıran aptal bir ifadeyle sırıtmaya başlıyor. Meğer gemimiz karaya oturmuş. Sonra sular yavaş yavaş çekilince, gemimiz bir kum tepesinin üstünde öylece kalıveriyor. Dahası, güneş yükselip sis dağılınca fark ediyoruz ki gemiden iskele versek karaya ayak basabiliyoruz! Ama içimden bir ses bana senaryonun asla böyle sonlanamayacağını söylüyordu: Böylesi bir durumda, koca gemideki tüm ağırlık Charles'ın gemiyi sağlamlaştırmak için kullandığı halatlara biner, omurga yükü taşımaz olur ve sonunda gemi güneşte eriyip çatlayan bir buz kalıbı gibi ortadan ikiye ayrılıverirdi. Evet, bu kadarını gayet iyi kestirebiliyordum.</p>

  <p>Sonunda bu düşüncemi bir kenara bıraktım; gerçeği olduğu gibi versem, ama bunu yaparken olayı <i>biraz daha dramatikleştirmek için</i> birkaç ufak müdahalede bulunsam nasıl olur diye düşünmeye başladım. Örneğin küpeştede, ana çarmıkların altında bir delik ortaya çıkıyor. Topçu Bay Askerle birlikte bu deliği inceliyoruz. Bu arada ben de top güllesi yuvarlama sanatına, daha doğrusu zanaatına ilişkin önemli bir bilgi ediniyorum. Bay Askew bana, asi bir gemicinin, istese, bir top güllesini topun ağzından çıkarıp ortalık yere bırakabileceğini, sonra da oturup güllenin nereye yuvarlanacağını keyifle seyredebileceğini anlatıyor. Alçak sesle konuşuyor çünkü bu anlattıklarını alt güvertedekilerin duymasını istemiyor. Gemi seyir halindeyken güvertedeki güllenin çok büyük bir tehlike yaratabileceğini, örneğin geminin bir ucundan öteki ucuna yuvarlandıktan sonra rasgele bir hedefi sanki top namlusundan ateşlenmişçesine paramparça edebileceğini söylüyor. Tabii güvertede bulduğumuz deliğin top güllesi tarafından açılmış olması mümkün değil, eğer öyle olsa, ana çarmıklar mutlaka hasar görürdü. Belki de üstümüze düşen buz parçalan açmıştır bu deliği. Gerçi ben farelerden kuşkulanıyorum. Ama isyan lafının bir kere geçmesi, derken bu konuşmaya kulak misafiri olanlardan birinin isyan var diye bir dedikodu başlatması yeter de artar bile... Az önce sözünü ettiğim grotesk komedinin yerine, işte size dramatik anlarla dolu gerçek bir oyun. Düşünsenize, gemicilerle subaylar arasında bir çatışma... Mürettebat ve göçmenler ön kasaradan çıkarak yavaş yavaş, tehditkâr adımlarla ilerlemeye başlıyor. Albay Anderson mağrur, son derece kendinden emin. Adamlar yaklaşıyor. İçlerinden biri tam öne atılacakken...</p>

  <p>Pruva direğinin gurcatalarından bir ses yükseliyor:</p>

  <p>"Kara göründü! Kara iskele yönünde tam karşıda! Kara göründü!"</p>

  <p>Tabii böyle bir şey yazamazdım. Bu bir otobiyografi olduğu için değil. Zaten ben otobiyografi yazarlarının da bol bol uydurduklarını düşünüyorum. Böylesi fazla teatral olurdu da ondan.</p>

  <p>Gerçeğin kendisi daha sıradandı ama belki tam da bu yüzden daha keyifli gelecektir okura. Bir sabah yine son derece açık bir görüş mesafesiyle seyrediyorduk. Bay Summers enlem-boylam hesaplamalarıyla dolu bir kâğıt tomarını Albay'a teslim etti, Albay da kaşlarını kaldırıp elindekileri bir süre inceledikten sonra bunlan Bay Benêt'nin verdiği kâğıt tomarındaki hesaplarla karşılaştırdı. Geminin mevcut rotasında devam etmesi için bir emir verdi ama başka bir yorum yapmadı. Birkaç saat sonra kara göründü.</p>

  <p>Burada bir roman yazarının öngöremeyeceği, bir otobiyografi yazarınınsa mümkün olduğunca ilginç hale sokarak aktarması gereken şey, insanların sergiledikleri beklenmeyen davranışlardı. Her şeye itiraz edip homurdandığım, etrafta top gülleleri yuvarlamaya, hatta temsilciler seçip kaptana yollamaya hazır olduğunu düşlediğimiz mürettebat, aslında karayı görene kadar son derece iyi huylu ve itaatkârdı. Gemiciler ancak kara göründükten sonra homurdanmaya başladılar. Bu bolluk diyarında fazla kalmayacağız, gönüllü yerliler arasından beğendiğimiz köleleri seçip hemen yolumuza devam edeceğiz diye endişeleniyorlardı!</p>

  <p>İşte tam bunun ardından Bay Prettiman bir tür aydınlanma yaşadı. Trans halinden çıkıp kendine geldiğinde olağanüstü mutluydu. Oysa ben onun öleceği konusunda bir önseziye kapılmıştım; tabii her zaman olduğu gibi önsezilerim beni yine yanıltmıştı. Kendine geldikten hemen sonra bana bir şeyler anlattı ama onları size aktaramayacağım çünkü bunlar çok özel şeyler. Yanılıyor olsa bile, ki büyük olasılıkla yanılıyordu, adamın bu halinden çok etkilenmiştim.</p>

  <p>Dediğim gibi, Bay Prettiman'in aydınlanması karayı gördüğümüz günün ertesine rastlıyor.</p>

  <p>"Kara göründü!"</p>

  <p>Gerçekten de kara görünmüştü, üstelik hayret edilecek kadar da yakındı. Gerçi bu tür iklimlerde herhangi bir şeye inanmadan önce havanın elmas etkisi göz önüne alınmalı, ama ben şimdi bunun ne demek olduğunu açıklamak zahmetine girecek değilim. Boylam hesabı, seyir subaylarımızın hem hoşuna gitmiş hem de onları öfkelendirmişti; Charles da Benêt de ellerini birbirlerinden gizleyen kumarbazlar gibi çalışmalarını birbirlerinden saklamışlar, onları yalnızca Albay'la paylaşmışlardı. Albay ise, sahip olduğunu hiç düşünmediğim bir mizah anlayışıyla, görüşlerini kendine saklayıp hiçbir yorumda bulunmadı. Aslında iki boylam hesabı da bir iki mil farkla aynı noktayı işaret ediyordu! Benêt-Anderson yöntemi iyi de olabilirdi kötü de. Sonuçta ne kanıtlanan ne de çürütülen bir şey vardı ortada. Charles, bozuk olan kronometreyi bir kenara bırakıp birbirine çok yakın değerler gösteren öteki iki kronometreye dayanarak -bu iki kronometrenin değerlerini toplayıp ikiye bölerek aritmetik ortalamalarını almak suretiyle- Benêt'ninkine hayli yakın bir sonuç elde etmişti. Şöyle de söylenebilir: İki tarafın da şansı aynı ölçüde yaver gitmişti. Kara, söyledikleri gibi, işte tam karşımızdaydı. Yani hem herkes kazanmış, hem de hiç kimse kazanamamıştı.</p>

  <p>Maceramız sona yaklaşıyordu artık. Bir limanda biraz et stokladık, bir başka limanda da biraz sebze. Fasulyemiz hiç bitmemişti zaten. İtiraf etmeliyim ki karayı görür görmez o belirleyici kişilik özelliğini, yani zaman zaman sıkıcı bir adam izlenimi uyandırmama yol açan ama yine de bana çok faydası dokunan sağduyum yine kendini göstermeye başlamıştı. Aslında hepimizde belirgin değişiklikler olmuştu. Bay</p>

  <p>Prettiman yine o alıştığımız coşkulu ve öfkeli ruh haline bürünmüştü. Bu haliyle hayranlık uyandırıcı olmaktan çok, komikti. Benim için bir başka eğlence kaynağı da göçmenlerdi. Onlara göre en yakın toprak parçasına dümen kırıp mümkün olan ilk yerde karaya çıkmalıydık! Bir zamanlar gemimizde hüküm süren ayrımcı sistem, zaman içinde öylesine yumuşamıştı ki artık göçmenlerin arasında yürüdüğüm zaman bunu kimse yadırgamıyordu. Zavallı göçmenler, Sydney Körfezi'ne varır varmaz Aborijinlerin bizi karşılayıp kulübelerini hemen güçsüz, hasta olanlara açacağını sanıyordu. Onlar için bu topraklar bir özgürlük diyarıydı çünkü buralarda ekinlerin, hayvanların kendi kendine büyüdüğüne, kara derililerin eğitilmeye ve bize hizmet etmeye can attığına, bütün beyazların da bu yerlileri hizaya getirmeye yarayacak, eski mahkûmlardan kurulu kendi küçük ordularıyla krallar gibi yaşadığına inanıyorlardı!</p>

  <p>Flinders Adası'nın kuzeyine ulaşıp buradan rotamızı doğuya çevirdiğimizde kışın en kötü günleri geride kalmıştı. Gerçi Howe Burnu'na kadar bir süre daha ters rüzgârların etkisinde kaldık. Ama adlarına her zaman aşina olduğumuz bu yerlerin yakınlarında dolaştığımız için mutluyduk galiba. Daha önce hep harita üzerinde gördüğümüz, haritaların üzerine kondurulmuş siyah birer noktadan ibaret olan bu yer adları şimdi bize kendi dilimizde 'hoş geldiniz' diye sesleniyordu. Evet, Prettiman'ler sayesinde okuyup öğrendiğim onca şeye karşın, ben hâlâ bir vatanseverdim. Tabii, İngiltere'nin kusurlarını görebiliyordum artık. Üstelik yalnızca Prettiman'lerin gösterdiklerini değil, başkalarını da. "İngiliz olsun da çamurdan olsun" gibisinden bir saçmalığa inanmam mümkün değildi zaten. Ama her şeye karşın, yaradılışımdan ve aldığım terbiyeden ileri gelen bütün önyargılar, bütün o yeni tanıdığım insanlar, kaçınılmaz olan değişime ayak uydurma çabalarım, bütün o yazarlar, sanatçılar, filozoflar, politikacılar -hatta o gözü dönmüş <i>toplumsal filozoflar-</i>ve bunlardan edindiğim yeni fikirler arasından bir ses, yüreğimin en derin köşesinden kopup gelen bir ses bana "Yaşasın İngiltere!" diye haykırıyordu. Eminim öldüğüm güne kadar da bu böyle olacak. Evet, bu kıraç topraklara bakıp bu yerlerin adlarını, King Adası'nı, Flinders Adası'nı ve Howe Burnu'nu işitince, içimdeki ses böyle haykırıyordu: "Yaşasın İngiltere!"</p>
</body>
</html>
