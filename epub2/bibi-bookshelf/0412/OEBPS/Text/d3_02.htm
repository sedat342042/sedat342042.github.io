<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Aşağıdaki Yangın</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>(2)</h1>

  <p>Gece yarısı yeniden çıkan fırtına beni uyandırdığında ben hâlâ subay yatakhanesindeki kamarada kalıyordum. Sarsıntıya bakılırsa gemimiz dalgalarla boğuşuyordu. Yattığım yerde, geminin hareketlerinden yola çıkarak rüzgârın yönünü tahmin etmeye çalıştım. Yaşlı gemi daha çok sancak tarafına doğru yatıyor; iskele tarafına doğru hareket ettiğinde ise geminin omurgası düz hizaya geliyordu. Arada bir at gibi silkiniyor arada bir yine at gibi ayak diriyordu ama rüzgar pruvadan alsaydı silkinmesi de ayak diremesi de böyle olmazdı. Yarı uykulu bir halde rüzgar iskele tarafından estiği, gemimizin de giderek artan bir hızla güneye doğru yol almakta olduğu sonucunu çıkardım. Eğer bir gemideyseniz, hiçbir şey geminizin doğru yönde ilerlemesi kadar sevindiremez sizi. Aslında bizim gitmemiz gereken yön doğu idi ama en güney enlemlerde batı rüzgarlarını yakalamanın mümkün olduğu biliniyordu; dolayısıyla ikinci en iyi seçeneğimiz güneydoğu idi. Orada öylece yatarken mürettebatımızın düşündüm; emindim, şimdi vardiya görevinde olanların bir bölümü pompalama işiyle uğraşıyor, bir bölümü güvertede durup gözleriyle yelkenleri, donanımı tarıyor, vardiya subayları olarak bir teğmen ve bir asteğmen ayakta dikilip olan biteni denetliyor, sağı solu belli olmayan albay”ımız ara sıra dışarı çıkıp genel duruma bakıyor, gemimiz ise kocaman dalgaları yarıp ilerlemeye çalışırken o denli ağır yol alıyordu ki neredeyse yürüyerek gitsek daha kolay varırdık gideceğimiz yere. Ama idare ediyorduk. Tabii şu kaşıntım olmasaydı her şey çok daha güzel olurdu. Elim istem dışı kaşınan yerlerime gidiyordu. Bazen kaşıntıyı, karşılaştığımız tüm bu tehlikelerden daha dayanılmaz buluyordum.</p>

  <p>Gemi aniden baş kıç vurdu. Belki dokuzuncu dalgaydı bu. Yattığım yerden doğruldum çünkü sarsıntının hemen ardından bir bağırma duyulmuştu. Ses yukarıdan, bir üst güverteden, belki yemek salonundan, belki de yolcu güvertesindeki kamaralardan birinden geliyordu. Ardından bir bağırtı daha gelir mi diye bekledim ama ses çıkmadı. Yeniden yatağıma uzandım. Ama üstümü açınca bedenime temas eden serin havadan sonra yatağın içindeki nem ve sıcaklık hiç de hoş değildi. Yine kaşınmaya başladım.</p>

  <p>Yattığım yerden kalkıp zifiri karanlıkta ayakta durmaya çalıştım. Yan kamaradan, vardiyasını bitirip yatmaya giden Cumbershum'un kamarasından hafif bir horultu sesi geliyordu. El yordamıyla pardösümü -hani şu üç kaplı pardösümü, bana sonsuza dek sürecekmiş gibi gelen bu yolculuğun başında zarif, şık bir giysiyken şimdi şıklığından eser kalmayan pardösümü- bulup üstüme geçirdim. Gece kostümü üzerine bir pardösü. Yün çoraplarımı, sonra lastik çizmelerimi ayağıma giydim. Kamaradan dışarı, subay yatakhanesinin salonuna çıktım. Salonun kıça açılan penceresinden dışarı bakınca ufukta bulanık gökyüzünden başka bir şey görülmüyordu. Henüz şafak sökmemişti; gökyüzündeki hafif aydınlık ancak deniz ile gökyüzü arasındaki çizgiyi seçmeme izin verecek kadardı. Gemi yeniden baş kıç vurdu. Bu seferki biraz daha şiddetliydi. Sanki gemimiz ters yönden bir dalga almıştı. Hemen ardından yine bir bağırma geldi yukarıdan. Belli ki büyük bir acı çekiyordu bu sesi çıkaran. Ne yaptığımı pek bilmeden -hâlâ uykuluydum çünkü, üstelik belki de acı çekme konusunda yaptığım yorum benim kendi kaşıntımla ilişkiliydi, zira istemeden uyanınca aklınızın bir kısmını yatakta bırakıyorsunuz- yukarıya, yolcu güvertesine doğru yöneldim. Ama daha merdivenin tırabzanlarına elimi uzatmıştım ki gemi bir kez daha baş kıç vurdu, hemen ardından bağırtı yine duyuldu. Ses, bizim komik filozofumuz Bay Prettiman'in kamarasından geliyordu.</p>

  <p>Sonra yandaki kapı, filozofun nişanlısı Bayan Granham'ın kapısı açıldı ve kadın kapıda göründü. Bayan Granham tırabzanlara tutunarak Bay Prettiman'in kapısını açtı, içeri girdi. Yolcu güvertesinde ilerledim -bu arada, yine sancak tarafına doğru yatan gemimiz sayesinde son birkaç metreyi de yokuş aşağı yürümüş oldum. Kadının odaya girdiğini görünce acaba benden yardım ister mi diye sormak için harekete geçmiş ancak hareketin sonunu denetleyememiştim. Eğim yüzünden koşar adım ilerliyordum. Hareketlerimi denetleyemediğim için Bay Prettiman'in kamarasının kapısına paldır küldür çarptım. Eğer Bayan Granham kapıyı tam zamanında açmamış olsaydı belki de kapıyı kıracaktım. Kadın kapıda durup bana şaşkın şaşkın baktı. Üzerinde beyaz bir gecelik vardı. Başına taktığı bone ya da adı her neyse, saçlarını gizliyordu. Büyük bir şal da omuzlarını örtüyordu. Beni gördüğüne pek sevinmemiş gibiydi.</p>

  <p>''Bay Talbot?"</p>

  <p>“Bay Prettiman'in bağırdığım duydum. Ben -bir şey-?</p>

  <p>“Yardımcı olabilir miyim mi diyeceksiniz? Hayır, teşekkürler.”</p>

  <p>''Bir dakika, hanımefendi. Kâfurlu-"</p>

  <p>"Veznedarın afyon tentürü mü? O da var efendim."</p>

  <p>İkimiz de sustuk. Birden gece kostümümün altından bacaklarımın gözüktüğü geldi aklıma. Bayan Granham soğuk soğuk gülümseyip kapıyı yüzüme kapadı. Sonra bir kez daha savruldum. Tırabzanlara tutunarak ayakta durmaya çalışırken zavallı yaşlı adamın sesi yine duyuldu. Evet, komik bir adamdı ama komik insanlar da en az ötekiler kadar acı çekebilir. Sağa sola tutunarak yolcu güvertesinin kapısına doğru ilerledim, dışarı çıktım. Çukur güvertenin ortasında acaba bağırtıları duyamayacak kadar uzaklaştım mı diye durup kulak kabarttım, fakat ne yazık ki daha yeterince uzaklaşmamıştım. Buz gibi sabah havasını bedenimde hissettim. Sökmekte olan şafağa baktım. Sonra iskele tarafındaki ana ıstralyaların altına doğru seğirttim. Belli ki yukarıda paraketeleri salıyorlardı; birinin emir verdiğini duydum;</p>

  <p>"Bırak!"</p>

  <p>Uzun bir sessizlikten sonra;</p>

  <p>"Beş buçuk knot, efendim."</p>

  <p>"Öyle olsun bakalım."</p>

  <p>Sonra tebeşirin rota tahtası üzerinde çıkardığı sesi duydum. Beş buçuk knot! Demek ki gemimiz son yirmi dört saattir saatte yüz otuz kara milinden yüksek bir hızla güneydoğuya doğru ilerlemekteydi, üstelik tek bir direğimiz kaldığı halde. Kuşkusuz kısa bir süre içinde şu sözü edilen batı rüzgârlarını bulacak, onları arkamıza alıp bir bakacaktık ki Sydney Limanı'na gelivermişiz!</p>

  <p>Gemi mürettebatı vardiya değişikliği için bir araya toplandı. Tören kısa sürdü. Bay Smiles ile genç Tommy Taylor kıçüstü güvertesinde vardiyayı topçumuz Bay Askew'e devrettiler. Saat sabahın sekiziydi; güneş doğuda pırıl pırıl parlıyordu. Sonra dostum Summers'ı gördüm, arkadan da Teğmen Benet merdivenlerin başında belirdi. Belli ki aralarında bir anlaşmazlık doğmuştu. Normalde munis bir adam olan Charles hayli öfkeli görünüyordu. Öte yandan Bay Benet'nin her zamankinden çok daha hareketli, neşeli bir hali vardı. Onların arkasından marangoz Bay Gibbs ve demirci Bay Coombs göründüler. Bu yeni bir şeydi. Benet kibarlık ederek üsteğmenin önden gitmesi için yol vermiş gibi görünüyordu ama dudaklarına yapışan sırıtışa ve arkadaşımın yüzündeki ifadeye bakınca bunun ne kibarlıkla ne de incelikle ilgisi olmadığını anladım. Kuşku yoktu, kurnaz Benet bir zafer kazanmak üzereydi. Elinde ufak ama karmaşık görünen bir alet taşıyordu. Ahşap ve metalden yapılmış bir şeye benziyordu. Charles benim yüzüme bakmadan yolcu güvertesine girdi ve aşağı yöneldi. Bay Benet, demirci ve Bay Gibbs durup bir şeyler konuştular; marangoz alnını ovuşturdu, sonra üsteğmenin peşinden gitti. Bay Benet elindeki modeli demircinin eline tutuşturdu, onu sırtından ileri doğru itti.</p>

  <p>Bu kadarı da fazlaydı. Birinin bana açıklama yapması gerekiyordu: -üstelik-“Günaydın Bay Benet. Yeni bir şeyler mi var?</p>

  <p>“Gerçekten de var Bay Talbot.</p>

  <p>“Bana da söyleyebilir misiniz? Yoksa bu hoş haberi kutlamak için şiir yazmanızı bekleyeceğiz?"</p>

  <p>"Size söylemenin doğru olacağından emin değilim. Zira siz üsteğmenin tarafındasınız, öyle değil mi?”</p>

  <p>“Taraf mı? 'Hizip' mi demek istiyorsunuz? Neler oluyor burda?”</p>

  <p>"Biraz garip aslında ama -oldu işte. Üsteğmenin sözünü dinlemeyip halat yardımıyla geminin alt kısmındaki yosunları temizlerken-“</p>

  <p>“Alt kısımdan bir kirişi mi söküp kopardınız yoksa?"</p>

  <p>“Ve o zamandan beri de geminin hızı bir knot daha arttı.”</p>

  <p>''Üsteğmen bir knot mu dedi?"</p>

  <p>"Her neyse, bu durumda tel örgünün iki yanındayız, o ve ben, hayatlarını kurtardığımı düşünenler benim yanımda, çok büyük bir risk alıp hayatlarını tehlikeye attığımı düşünenlerse onu destekleyecek.</p>

  <p>Bu adamla kesinlikle tartışamazdım. Zira o genç hanımla aramdaki tek bağ bu adamdı.</p>

  <p>“Demek gerçekten de 'hizip' demek istediniz siz Bay Benet. Sanki bu gemi küçük bir ülke ve-“</p>

  <p>Öyle değil mi yani?"</p>

  <p>O sizden kıdemli bir subay Dahası, geminin paramparça olmasını engelleyen tek şey ne biliyor musunuz, güverte boyunca uzanan şu halatlar!</p>

  <p>Nuh Nebi'den kalma fikirler bunlar Bay Talbot! Üsteğmeni biraz gözünüzde büyütüyorsunuz.</p>

  <p>Coombs'a verdiğiniz o aletin olayla bir ilgisi var mı peki?"</p>

  <p>"Olmaz olur mu? O iç omurgayı, pruva direği pabucunu ve pruva direğinin alt kısmım gösteren bir maket. Görmek inanmaktır! Direği sağlamlaştırmanın bir yolunu buldum. Biliyorsunuz ne yaparsak yapalım, sallanmasını engelleyemiyoruz. Ama bence onu eski haline getirebiliriz. Eğer başarılı olursam pruva direğine yeniden yelken gerebilir, onu mizana direğinin üzerindeki yelkenlerle dengeleyebiliriz. Bu iki knot daha hız kazanmak demektir Bay Talbot, hem de hafif bir rüzgârla!"</p>

  <p>“Bu maketi Albay Anderson'a gösterdiniz mi?</p>

  <p>“Görmek inanmaktır. O da ikna oldu."</p>

  <p>"Ama Charles olmadı. Ben de ona inanıyorum Bay Benet!</p>

  <p>“Ah, tabii. Ama o yalnızca bir -neyse. O sizin arkadaşınız. bu yüzden bir şey söylemek istemiyorum</p>

  <p>“Bu defa alışılmadık biçimde sessiz kalacağını göstermek ister gibi bir eliyle ağzını kapattı, ötekiyle gemici selamı verip halat yığınlarının üzerinden atlayarak ön kasaraya girdi, gözden kayboldu. Ben de aceleyle merdivenlerden aşağı yöneldim. Charles subay yatakhanesinin salonunda, kıç tarafa açılan pencereden dışarı bakıyordu; her zamanki gibi geminin sallantısı duruşunu biraz olsun bozmuyordu. Kapıyı açtığımı duyunca bana döndü.</p>

  <p>"Neler oluyor Charles?"</p>

  <p>Beni anlamamış gibi yapmadı.</p>

  <p>“Benet bu defa da kaybettiğimiz direklerden bir kaçını bize geri kazandırmak istiyor, hepsi bu.</p>

  <p>"Albay evet dedi mi?"</p>

  <p>"Aa, evet. Biliyorsun birilerini ikna etmek konusunda Bay Benet'nin üstüne yoktur. Başarılı bir adam olacak, eğer yaşarsa tabii."</p>

  <p>"Ya da eğer biri onu öldürmezse! Peki, risk büyük mü?"</p>

  <p>"Kısacası, pruva direği pabucu kırdı. Şimdi direk hareket ediyor. Direği aşağı çektik, palangalar, takozlar falan kullanarak hareketi biraz azalttık. Ama Benet hareketi tümden ortadan kaldıracağım iddia ediyor."</p>

  <p>Peki, tehlikeli olan ne?"</p>

  <p>Bir tek hata yaparsak direğin alt kısmı geminin dibinde bir delik açabilir. Hepsi bu.</p>

  <p>"Birinin bu adamı durdurması gerek."</p>

  <p>"Dahası bu yöntemi uygulayacaksak ateş ve sıcak metal kullanmamız gerekecek. Şimdi anlıyor musun niçin itiraz ettiğimi? Üstelik şu halatla yosun temizleme meselesi yine gündeme geldi. Kim bilir, belki başarırız ama risk çok büyük.</p>

  <p>"Senin tarafında kim var?"</p>

  <p>“Bu da ne demek oluyor?</p>

  <p>“Ben senin tarafındayım, tabii."</p>

  <p>“Böyle söyleme lütfen. Anlamıyor musun? Bu tür sözler kullanılmaz gemide.</p>

  <p>“Ama Benet kullandı."</p>

  <p>“Onun da kullanmaması gerek. Her şeyden önce sen bir yolcusun. Bu meselede fikir beyan etmen anlamlı değil.</p>

  <p>Buna yanıt veremedim. Karşımdaki sandalyeye oturdu. Acı acı gülümsedi.</p>

  <p>“Sen bu meseleyi herkesin içinde tartışacaktın, öyle mi?"</p>

  <p>"Senden böyle azar işitmek-"</p>

  <p>"Ben seni azarlamıyorum, uyarıyorum. Albay ikimizin de yorumlarını dinledi ve bir karara vardı. Bizim de bu karara göre hareket etmemiz gerekiyor."</p>

  <p>"Bir tatsızlık çıkacağa benziyor."</p>

  <p>"Sen bu işten uzak dur."</p>

  <p>"Ama biz dost değil miyiz? Sana yardım etmeliyim!"</p>

  <p>Hayır, anlamında başını sağa sola salladı.</p>

  <p>"Zaman kaybetmeden resmi bir itirazda bulunabilirim herhalde. Coombs demir işine koyuldu bile, iki büyük levha yapacak -demirimiz nasıl yetecek hiç bilmiyorum. Ayrıca uçları vida biçiminde dört demir çubuk ve çubukları vidalayabilmemiz için dört vida somunu yapacak."</p>

  <p>"Daha fazla anlatmana gerek yok çünkü gözümün önüne geliyor. Babam nehir kıyısındaki eski yalıya da böyle bir şey yaptırmıştı. Kızgın demirden çubuklarla bel vermiş duvarlara destek yapılmıştı. İyi hatırlıyorum çünkü küçük bir çocukken dikkatle izlemiştim. Kızgın demir çubuklar soğudukça duvarları birbirine yaklaştırmış, binayı toparlamıştı. Çok heyecanlanmıştım, benim için panayıra gitmek gibi bir şeydi."</p>

  <p>"Bina ahşap mıydı?"</p>

  <p>'Tuğladandı."</p>

  <p>"Bilmiyorum farkında mısın ama bizim gemi ahşap. Demircinin yaptığı sıcak demir çubuklar dört kocaman ahşap kaide üzerine monte edilecek. Gözlerin fal taşı gibi açıldı bakıyorum. Tabii çubuklar ahşap kaidelerin üzerindeki geniş deliklere oturtulacak. Adam yeminler ediyor, metal soğuyunca pabucun içinde ince bir kömür tabakasından başka bir şey oluşmaz diyor. Makette hiçbir sorun çıkmadı hakkım teslim etmem gerek. Biraz fazla duman çıktı o kadar."</p>

  <p>"Fakat daha kısa bir süre önce Albay Anderson Benet'yi metalle, zincirle, buharla işi olmadığı, yalnızca halatla, ahşapla, yelken beziyle çalıştığı için öve öve göklere çıkarıyordu.</p>

  <p>üsteğmen eliyle masaya vurdu.</p>

  <p>"Beni iyi dinle Edmund! Direk geminin dibini delip geçmese bile büyük tehlike içindeyiz. Bir ateş sönerken çevreye kıvılcımlar saçılır hiç izledin mi? Metalin üzerinde oluşan kurum tabakasında kıvılcımlar nasıl dans eder sanki canlıymış gibi? Sen hiç tamamen söndüğünü düşündüğün bir ateşin yeniden canlandığına tanık oldun mu? Sıcak demir orada, pabucun içinde kapalı kalacak. Bu arada biz mutlu mesut yolumuza devam edeceğiz. Sanki başka şeyler yetmiyormuş gibi şimdi de bu çıktı. Teknede çatlaklar, eğreti direkler, bitmek bilmeyen miller, şu korkunç hava koşulları. Düşünsene giderek daha da kötüleşecek bir havaya doğru kör topal ilerliyoruz, buna mecburuz çünkü bizi karaya vardıracak tek şey kuvvetli rüzgârlar; yoksa karaya çıkmadan içilebilir suyumuz, hatta yiyeceğimiz tükenecek..."</p>

  <p>Soluk almak için durakladı; bu suskunluk sırasında geminin teknesine çarpan suyun sesi duyuluyordu bir tek.</p>

  <p>"Kusura bakma Edmund! Bu adam sinirlerimi bozuyor.</p>

  <p>Hangi boylamda bulunduğumuzu bir takım hesaplar yaparak bulabileceğini iddia ediyor, -sonra- neyse, daha neler neler! Benim sana bu kadarını bile söylememem gerekirdi. Yapılmasından hiç hoşlanmadığım şeyi kendim...</p>

  <p>Bana ne istersen söyleyebilirsin, bana verdiğin sırları hayatım boyunca saklamaktan onur duyarım.</p>

  <p>Bu sözlerim üzerine gülümsedi.</p>

  <p>"Aman sakın kimseye bir şey söyleme eski dostum. Bu duyduklarını unut gitsin. Senden bir tek bunu rica ediyorum."</p>

  <p>“ Merak etme, kimseye bir şey söylemem. Ama duyduklarımı unutacağımı hiç sanmıyorum."</p>

  <p>Ayağa kalktı, kıç tarafa bakan pencerenin önünde durdu. "Edmund!"</p>

  <p>"Efendim?"</p>

  <p>Bana güveniyor musun?"</p>

  <p>Heyecanlı gibisin, bana sözünü etmediğin başka tehlike1er de mi var? Tabii ki güveniyorum.</p>

  <p>Hızla masaya döndü.</p>

  <p>"Git üzerine doğru düzgün bir şeyler giy. Sakın muşamba olmasın. Sonra çukur güverteye git. Orada açıklık bir yerde dur. Ne olursa olsun oradan bir yere ayrılma. Hadi, çabuk ol!"</p>

  <p>Geçici olarak paylaştığım kamaraya koştum, pardösümü, gece kostümümü çıkartıp gündelik giysilerimi üzerime geçirdim. Hayatım boyunca hiç bu kadar hızlı değiştirmemiştim üstümü. Soluk soluğa çukur güverteye vardım, soluk alışımın yeniden normale dönmesi için ana istralyalardan birine yaslanmam gerekti. Bay Brocklebank'in, üzerindeki kokuşmuş pelerinin eteklerini toplayıp yemek salonuna girdiğini gördüm. Charles'ın bu denli heyecanlanmasına yol açacak bir şey olmuyordu çukur güvertede. Eğilip kıç tarafa baktım.</p>

  <p>"Haa!"</p>

  <p>Kıç tarafta, rüzgârın estiği yönde o ana kadar gördüğüm en kara bulutu gördüm. Bulutun üzerindeki gri yerler onun pis su bırakacağını gösteriyordu, üstelik pis su bize zaten yapacağını yapmışken. Kamarot, bu iğrenç görüntüyü gözlerimin önünden silmek ister gibi yolcu güvertesinden dışarı çıktı. Üstelik bulut giderek bize yaklaşıyor, kendi rüzgârıyla birlikte üstümüze doğru geliyordu. İşte şimdi yelkenlerimiz büyük bir gürültüyle şişip iniyor, sonra yeniden şişiyor, geminin burnu yavaş yavaş sancaktan iskeleye doğru dönüyordu. Bulut denize değecek gibiydi, sonra birden sanki bizi sarıverdi. Buz gibi sular tıslayarak güverteye giriyordu. Sanki ben bir nehre karşı duruyordum da sular hiç durmadan yüzüme, bedenime çarpıyor, soluk almamı engelliyordu. Sırılsıklam olmuştum, öyle ki sonunda elim gevşedi, tutunduğum ana istralyadan uzaklaşarak yemek salonuna doğru sendeleyerek ilerledim. Ama o anda Charles'a verdiğim söz aklıma geldi. Bu yüzden yine biraz önceki yerime döndüm. Dönerken hayatımda ilk ve son kez Charles'a küfrettim. Dalgalar yine üzerime abanmaya başladı. Giysilerim üzerime yapışmıştı, ismi lazım değil, bazı giysilerime kadar ıslanmıştım. Sonra birden daha soğuk bir rüzgâr esmeye başladı; üzerimdekiler bedenime iyice yapıştı. Derken sanki biri sihirli değneğini dokundurmuşçasına güvertedeki fırtına diniverdi. Başımı yukarı kaldırdım. Rüzgâr hâlâ sert esiyordu. Deniz de gökyüzü de kapkaraydı. Kamarot Webber yolcu güvertesinin kapısını açmış, pişmiş kelle gibi sırıtıyordu.</p>

  <p>"Bay Summers sevgi ve saygılarım iletiyor, efendim! Artık banyonuzu yaptığınıza göre içeri gelebilirmişsiniz."</p>
</body>
</html>
