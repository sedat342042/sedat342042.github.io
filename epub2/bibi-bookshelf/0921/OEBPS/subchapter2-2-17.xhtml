<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-2-17">
<div class="html5_section">
				<h1 class="subchapter">XVII </h1>
				
				<p class="margin">Haziran ayında, Pavlogradlıların katılmadığı Friedland çatışmasının hemen ardından ateşkes ilan edildi. Dostunun yokluğunu acıyla hisseden, gittiğinden beri ondan haber alamayan, sağlık durumunu merak elen Rostov, ateşkesten yararlanarak hastanede Denisov’u ziyaret için izin istedi.</p>
				<p>Hastane, Prusyalı ve Fransız kıtaları tarafından iki kez tahrip edilmiş küçük bir Prusya kasabasındaydı. Özellikle yazın, kırların böyle güzelleştiği bir mevsimde bu kasaba yıkılmış damları, bahçe duvarları, çöplük haline gelmiş sokakları, üstü başı paramparça halkı, sokaklarında dolaşan sarhoş, hasta askerleriyle perişan görünüyordu. </p>
				<p>Hastaneyi, avlusunda yıkılmış bahçe duvarının artıkları yığılı, camları ve çerçeveleri kısmen kırılmış kâgir bir eve yerleştirmişlerdi. Sargılı, solgun ve şişmiş birkaç asker avluda dolaşıyor, oturuyor, güneşliyorlardı.</p>
				<p>Evin kapısına yaklaşır yaklaşmaz Rostov’u bir çürümüş et ve hastane kokusu kavradı. Merdivende puro içen bir askerî Rus doktoruyla karşılaştı. Doktorun arkasından bir Rus sıhhiyesi geliyordu.</p>
				<p>Doktor, “Parçalanamam ya,” diyordu, “akşama Makar Aleksiyeviç’e gel, oradayım.” Sıhhiye bir şeyler daha sordu.</p>
				<p>“Eeee! Bildiğin gibi yap! Hepsi bir değil mi zaten?” Doktor merdivenleri çıkan Rostov’u gördü.</p>
				<p>“Siz ne istiyorsunuz, beyefendi?” dedi. “Ne istiyorsunuz? Yoksa kurşun yemediniz diye sizi tifüsün mü yemesini istiyorsunuz? Burası, babacığım, vebalılar evi.” </p>
				<p>“Neden?” diye sordu Rostov.</p>
				<p>“Tifüs, efendim. İçeri giren ölür. Yalnız Makiyev’le (sıhhiyeyi gösterdi) ikimiz burada sürünüyoruz. Burada doktor kardeşlerimizden beşi öldü. Her yeni gelenin bir haftada işi tamam.” dedi doktor belli bir memnunlukla, “Prusyalı doktorları çağırdılar ama müttefiklerimiz böyle işleri sevmiyor.”</p>
				<p>Rostov ona, burada yatan <em>Hussar</em> Binbaşısı Denisov’u görmek istediğini anlattı.</p>
				<p>“Tanımıyorum, bilmiyorum efendim. Düşünün bir kere, sorumluluğum altında üç hastane var; dört yüzden fazla hasta! Yine çok şükür ki, hayırsever Prusya bayanları bize ayda iki funt kahveyle, yara için tiftik yolluyorlar, yoksa mahvolmuştuk,” güldü, “dört yüz efendim, bir de hâlâ yenilerini gönderiyorlar. Dört yüz, değil mi, ha?” diye sıhhiyeye döndü.</p>
				<p>Sıhhiyenin bitkin bir hali vardı. Gevezeleşen doktor çabuk gidecek mi diye sabırsızlıkla beklediği belliydi.</p>
				<p>“Binbaşı Denisov,” diye yineledi Rostov, “Moliten dolaylarında yaralanmıştı.”</p>
				<p>Doktor, “Galiba öldü. Ha, Makiyev?” diye kayıtsızca sordu sıhhiyeye. Ama sıhhiye doktoru onaylamadı.</p>
				<p>“Nasıl, şöyle uzun boylu, kızılımtırak saçlı mı?” diye sordu doktor.</p>
				<p>Rostov, Denisov’un görünüşünü tarif etti. </p>
				<p>Doktor sanki neşelenmiş gibi, “Vardı, böyle biri vardı,” dedi, “ama ölmüş olacak, yine de bir bakalım, bende listeler olacaktı. Sende mi Makiyev?”</p>
				<p>Sıhhiye, “Listeler Makar Aleksiyeviç’te,” dedi, “subaylar koğuşuna geçin, orada kendiniz görüp anlarsınız,” diye ekledi Rostov’a dönerek.</p>
				<p>Doktor, “Aman, iyisi mi girmeyin efendim,” dedi, “hani, yoksa siz de burada kalırsınız.” Rostov doktoru dinlemedi ve sıhhiyeden yol göstermesini rica etti.</p>
				<p>Doktor, merdivenin alt başından, “Bana içerlemeyin ha!” diye haykırdı.</p>
				<p>Rostov’la sıhhiye koridora girdiler. Bu karanlık koridorda hastane kokusu o kadar güçlüydü ki Rostov kendini toplayıp yoluna devam edebilmek için burnunu tıkadı ve durmak zorunda kaldı. Sağda bir kapı açıldı, zayıf, sarı, yalınayak ve sırtında yalnız iç çamaşırları olan bir adam koltuk değnekleriyle çıktı. Pervaza dayandı, geçenlere parlayan, gıpta dolu gözlerle baktı. Kapıdan içeri bir göz atan Rostov hastaların ve yaralıların yerde, samanların, kaputların üstünde yattıklarını gördü.</p>
				<p>“Girip içeriden bakabilir miyim?” diye sordu.</p>
				<p>Sıhhiye, “Nesine bakacaksınız?” dedi. Sıhhiyenin onu burada bırakmak istemediği belliydi ki, Rostov daha çok bunun için bu asker koğuşuna girdi. Koridorda alıştığı koku burada iyice artmıştı. Bu koku burada biraz değişmişti, daha keskindi, asıl buradan çıktığı hissediliyordu.</p>
				<p>Büyük pencerelerden giren güneşin güçlü bir biçimde aydınlattığı uzun odada, hastalar ve yaralılar iki sıra halinde, başları duvara gelmek üzere ve ortada bir geçit bırakarak yatıyorlardı. Pek çoğu baygındı ve içeri girenlere aldırmıyorlardı. Kendilerini kaybetmeyenlerin hepsi ya ayağa kalktı ya da zayıf, sarı yüzlerini kaldırdılar, yardım görme arzusuyla, sitemle ve sağlıklı, yabancı bir insana karşı duyulan gıptayla gözlerini üzerinden ayırmadan Rostov’a baktılar. Rostov odanın ortasına yürüdü, bitişik odalara açılmış kapılardan bir göz attı, her iki yanda da aynı şeyi gördü. Durdu, susarak etrafına bakındı. Böyle bir şeyle karşılaşmayı hiç beklemiyordu. Tam önünde, ortadaki geçitte, hemen hemen enlemesine, çıplak döşemenin üstünde bir hasta yatıyordu, bu bir Kazak’tı anlaşılan, çünkü saçları Kazak usulü kesilmişti. Bu Kazak kocaman kollarını ve bacaklarını açmış sırtüstü yatıyordu. Yüzü erguvani kızıldı, gözleri büsbütün kaymıştı, o kadar ki yalnız akları görünüyordu ve çıplak kollarıyla bacaklarından ip gibi damarlar fırlamıştı. Ensesini döşemeye çarpıyor, boğuk boğuk bir şeyler söylüyor, bu söylediği şeyi de boyuna yineliyordu. Rostov ona kulak verdi, söylediklerini anladı: Su verin, su, su verin! Rostov, bu hastayı yerine götürebilecek, ona su verecek birisini gözleriyle araştırdı.</p>
				<p>“Burada hastalara kim bakıyor?” diye sordu sıhhiyeye. Bu sırada bitişik odadan hastanede hademelik eden bir nakliye eri çıktı, düzgün adımlarla gelerek Rostov’un karşısına dikildi. Gözlerini ona dikerek, herhalde Rostov’u hastane şefi sandığı için, “Sağlığımızı dilerim, saygıdeğer efendim,” diye haykırdı. </p>
				<p>Rostov, Kazak’ı gösterip, “Kaldır şunu, su ver ona,” dedi.</p>
				<p>Asker gözlerini daha büyük bir dikkatle dikerek, daha çok gerilerek ama yerinden kımıldamaksızın, “Baş üstüne efendim,” diye yanıt verdi.</p>
				<p>Rostov gözlerini indirerek, “Hayır, burada bir şey yapılamaz,” diye düşündü, artık dışarı çıkmak istiyordu, fakat sağ taraftan, kendisine dikilmiş manalı bir bakış sezdi ve ona döndü. En köşede, bir kaputun üstünde, sarı, iskelet gibi zayıf, ciddi yüzlü ve sakallı tıraşsız yaşlı bir asker oturuyor, dikkatle Rostov’a bakıyordu, yaşlı askerin sağındaki komşusu ona Rostov’u göstererek bir şeyler fısıldıyordu. Rostov, ihtiyarın kendisinden bir ricada bulunacağını anladı. Yaklaştı, ihtiyarın yalnız bir ayağını büktüğünü, ötekinin dizden aşağısının olmadığını gördü. Yaşlı adamın öteki komşusu epey uzakta, arkaya düşmüş başıyla kımıldamadan yatan genç bir askerdi, yassı burunluydu, çilli yüzü balmumu sarılığındaydı, kirpiklerinin altında gözleri kaymıştı. Rostov, yassı burunlu askere baktı, sırtına soğuk bir su dökülmüş gibi ürperdi,</p>
				<p>“İyi ama, bu galiba...” diye sıhhiyeye döndü. Yaşlı asker çenesi titreyerek, “Rica etmiştik komutanım,” dedi, “daha sabahleyin öldü; ne de olsa bunlar da insan, köpek değil.”</p>
				<p>Sıhhiye acele acele, “Şimdi birini gönderirim, kaldırırlar, kaldırırlar,” dedi, “lütfen komutanım.”</p>
				<p>Rostov da acele acele, “Gidelim, gidelim,” dedi, gözlerini indirip büzüldü, üzerine dikilmiş bu sitemli, gıptalı gözlerin arasından görülmeden geçmeye çalışarak odadan çıktı.</p>
				</div>
  </body>
</html>