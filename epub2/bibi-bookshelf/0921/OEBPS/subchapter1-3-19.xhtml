<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-3-19">
<div class="html5_section">
				<h1 class="subchapter">XIX</h1>
				
				<p class="margin">Prens Andrey Bolkonski, Pratzen Tepesi’nde, elinde sancak, kanları akarak yatıyor, bilincini yitirmiş, zayıf, acıklı bir çocuk gibi inliyordu.</p>
				<p>Akşama doğru iniltisini kesti, büsbütün sustu. Baygınlığının ne kadar sürdüğünü bilmiyordu. Ansızın kendini, başında yakıcı, müthiş bir acıyla yeniden hayatta hissetti.</p>
				<p>İlk düşüncesi, “Neredeyim ben? Az önce gördüğüm o olağanüstü gökyüzü nerede?” demek oldu. “Hem böyle bir acıyı da bilmiyordum,” diye düşündü, “evet, şimdiye kadar hiç, hiçbir şey bilmiyordum. Ama neredeyim?”</p>
				<p>Etrafa kulak kabartmaya başladı, nal sesleri ve Fransızca konuşmalar duydu. Gözlerini açtı. Başının üzerinde, iyice yükselmiş, sonsuz maviliklerde yüzen bulutlarıyla yine aynı gökyüzü vardı. Başını çevirmedi, nal gürültülerinden ve seslerden anlaşıldığına göre artık yanı başına gelmiş insanları görmedi.</p>
				<p>Yaklaşan atlılar, Napoléon’la iki yaveriydi. Bonaparte savaş meydanını dolaşarak Augest Bendi’ni döven bataryalara ateşlerini güçlendirmeleri için son emirlerini vermiş, savaş meydanında kalan ölülerle yaralıları gözden geçiriyordu.</p>
				<p>Napoléon; artık kaskatı kesilmiş olan kollarından birini genişçe açarak yüzükoyun, ensesi kararmış, karnının üstüne yatan bir Rus humbaracısını göstererek, “<em>De beaux hommes!</em>”<a class="si-noteref epub-type_noteref" href="#f427" id="ref_f427">427</a> dedi.</p>
				<p>Bu sırada Augest’e ateş eden bataryalardan gelen, bir yaver, “<em>Les munitions des pièces de position sont épuisées, sire,</em>”<a class="si-noteref epub-type_noteref" href="#f428" id="ref_f428">428</a> dedi. </p>
				<p>Napoléon, “<em>Faites avancer celles de la réserve</em>,”<a class="si-noteref epub-type_noteref" href="#f429" id="ref_f429">429</a> diye karşılık verdi ve birkaç adım uzaklaşıp yanındaki sancak gönderiyle (sancak Fransızlar tarafından ganimet olarak alınmıştı) sırtüstü yatan Prens Andrey’in başucunda durdu.</p>
				<p>Gözlerini Prens Andrey’e dikerek, “<em>Voilà une belle mort</em>,”<a class="si-noteref epub-type_noteref" href="#f430" id="ref_f430">430</a> dedi.</p>
				<p>Prens Andrey onun kendisi için söylendiğini, bunu Napoléon’un söylediğini anladı. Bu sözleri söyleyene <em>sire</em><a class="si-noteref epub-type_noteref" href="#f431" id="ref_f431">431</a> diye hitap edildiğini işitmişti. Ama belli belirsiz duyuyordu. Onlarla ilgilenmemekle kalmamış, onları fark etmemiş, onları hemen unutmuştu da. Başı yanıyordu, kan kaybettiğini duyuyor, başının üzerinde uzak, yüksek, sonsuz gökyüzünü görüyordu. Biliyordu ki bu kendi kahramanı olan Napoléon’dur ama şimdi yüzen bulutlarıyla o yüksek, sonsuz gökyüzüyle kendi ruhu arasında geçen şeylerle karşılaştırılınca Napoléon ona öyle küçük, o kadar önemsiz bir adam gibi geliyordu ki. O durumda, başında duran kim olursa olsun, bu kişi kendi hakkında ne söylerse söylesin ona göre hepsi birdi; onu mutlu eden tek şey, başucunda insanların durmakta oluşuydu, bu insanların kendisine yardım etmelerini istiyordu yalnızca, kendini, artık başka türlü anladığı içini ona bunca güzel gelen hayata döndürmelerini istiyordu. Kımıldamak, bir ses çıkarmak için bütün gücünü topladı. Ayağını hafifçe kımıldattı ve kendi içini de sızlatan zayıf, hasta bir inilti çıkardı.</p>
				<p>“Vay, yaşıyor,” dedi Napoléon, “bu genç adam <em>ce jeune homme</em>, kaldırılsın, sargı yerine götürülsün.”</p>
				<p>Napoléon bunları söyleyerek ilerledi, şapkasını çıkarmış, gülümseyip zafer tebrikleriyle imparatora yaklaşan Mareşal Lannes’a doğru yürüdü.</p>
				<p>Prens Andrey, bundan sonrasını hatırlamıyordu: Sedyeye yerleştirilirken, taşınma sırasındaki sarsıntılardan, sargı yerinde yarasına sonda sokulmasından duyduğu müthiş acılarla kendini kaybetmişti. Ancak günün sonuna doğru, onu öteki yaralı ve esir Rus subaylarıyla birleştirip hastaneye götürdükleri zaman kendine gelmişti. Bu seferki taşınmalarda kendini biraz canlı hissetmiş, çevresine bakınabilmiş, hatta konuşmuştu.</p>
				<p>Gözlerini açtığı zaman, kafileye refakat eden bir Fransız subayının aceleyle, “Burada duralım, şimdi imparator geçecek, bu esirleri görmekten memnuniyet duyacaktır,” dediğini duyudu. </p>
				<p>Başka bir subay, “Bugün öyle çok esir var ki, aşağı yukarı bütün Rus Ordusu, herhalde ona artık bıkkınlık gelmiştir,” dedi.</p>
				<p>“Öyle ama, ne de olsa... Söylendiğine göre, İmparator Aleksandr’ın muhafız komutanıymış şu.” </p>
				<p>Bolkonski, Petersburg davetlerinde rastladığı Prens Repnin’i tanıdı. Onun yanında on dokuz yaşlarında bir çocuk olan yaralı bir atlı muhafız subayı daha duruyordu.</p>
				<p>Napoléon dörtnala gelerek atını durdurdu. Yaralıları görünce, “En üstünüz kim?” diye sordu.</p>
				<p>Albay Prens Repnin’in adını verdiler.</p>
				<p>“Siz, İmparator Aleksandr’ın Atlı Muhafız Alayı komutanı mısınız?” diye sordu Napoléon.</p>
				<p>“Ben bir Süvari Bölüğü’ne komuta ediyordum,” diye yanıt verdi Repnin.</p>
				<p>“Sizin alayınız görevlerini namusuyla yaptı,” dedi Napoléon.</p>
				<p>“Büyük bir komutanın takdiri, bir asker için en iyi ödüldür,” dedi Repnin.</p>
				<p>Napoléon, “Onu size memnuniyetle veriyorum,” dedi. “Bu yanınızdaki delikanlı kim?”</p>
				<p>Prens Repnin, Teğmen Suhtelen’in adını söyledi.</p>
				<p>Napoléon ona bakıp gülümseyerek, “<em>Il est venu bien jeune se frotter à nous</em>,”<a class="si-noteref epub-type_noteref" href="#f432" id="ref_f432">432</a> dedi.</p>
				<p>Suhtelen heyecandan titreyen bir sesle, “Gençlik cesarete engel değildir,” diye yanıt verdi.</p>
				<p>“Mükemmel bir yanıt,” dedi Napoléon, “delikanlı, geleceğiniz parlak sizin.”</p>
				<p>Esirler arasında imparatorun gözü önüne sürülen Prens Andrey de onun dikkatini çekti. Napoléon, onu sahada gördüğünü hatırlamıştı ki ona seslenirken yine (hafızasına bu adla yerleştiği için) delikanlı – <em>jeune homme</em> ifadesini kullandı.</p>
				<p>“<em>Et vous jeune homme?</em><a class="si-noteref epub-type_noteref" href="#f433" id="ref_f433">433</a> Siz kendinizi nasıl hissediyorsunuz, <em>mon brave</em>?”<a class="si-noteref epub-type_noteref" href="#f434" id="ref_f434">434</a></p>
				<p>Bundan beş dakika önce Prens Andrey kendisini taşıyan askerlerle konuşabildiği halde şimdi gözlerini Napoléon’a dikmiş, susuyordu. Ona şimdi Napoléon’un ilgilendiği şeyler öyle önemsiz görünüyor, gördüğü, anladığı o adil, yüksek ve iyi gökyüzüyle karşılaştırınca, bu adi övünüş ve zafer sevinci öyle küçücük geliyordu ki, ona yanıt veremedi.</p>
				<p>Evet, kan kaybetmesiyle düştüğü halsizlikten, çektiği acılardan ve yalçın bir ölümü bekleyişten sonra o katı, üstün düşünce düzeniyle ölçülünce her şey öyle faydasız ve önemsiz görünüyordu ki. Prens Andrey, gözlerini Napoléon’un gözlerine dikerek onun büyüklüğünün önemsizliğini, hayatın kimsenin anlayamadığı o hiçliğini ve hepsinden çok da, kimsenin anlayıp açıklayamadığı ölümün değersizliğini düşünüyordu.</p>
				<p>İmparator yanıtı beklemeden döndü, uzaklaşırken şeflerden birine, “Bu beylere özen gösterilsin, benim açık ordugâha getirilsinler, doktorum Larrey hepsini muayene etsin. Hoşça kalın Prens Repnin,” dedi ve atını sürerek dörtnala uzaklaştı.</p>
				<p>Yüzünde mutluluğun ışıltısı vardı.</p>
				<p>Prens Andrey’i taşıyan askerler, boynuna kız kardeşi Prens Mariya tarafından asılan ve o sırada yere düşen küçük altın tasviri almışlardı ama imparatorun esirlere nasıl davrandığını görünce bunu hemen ona geri verdiler.</p>
				<p>Prens Andrey onu yeniden kimin, ne zaman boynuna taktığını görmemiş, ama küçük tasvir göğsünde, üniformasının üstünde ince altın bir zincirin ucunda birdenbire belirivermişti.</p>
				<p>Prens Andrey, kız kardeşinin heyecanla, coşkuyla boynuna astığı bu küçük tasvire bakarak, “Ne iyi olurdu,” diye düşünüyordu, “ne iyi olurdu, her şey Prens Mariya’ya göründüğü gibi sade ve açık olsaydı. Bu dünyada kurtuluşun nerede olduğunu ve sonra orada, ölümden sonra bizi neyin beklediğini bilmek ne iyi olurdu! Şimdi ben, ‘Merhamet et bana Tanrım,’ diyebilseydim ne kadar mutlu olurdum... Ama bunu kime söyleyeceğim? Ya, belirsiz, ulaşılmaz bir varlıktır, ki ben ona seslenemem, seslensem de söyleyecek söz bulamam; ya da bir hiçtir,” diye konuşuyordu kendi kendine, “ya da o, buraya Prenses Mariya’nın şu muskaya işlediği Tanrı’dır. Anlaşılır şeylerin hiçliğinden ve anlaşılamayan ama her şeyden önemli olan bir şeyin yüceliğinden başka gerçek olan hiç, hiçbir şey yok!”</p>
				<p>Sedyeler hareket etti. Her sarsıntıda yeniden dayanılmaz bir ağrı duyuyordu, ateşi arttı, sayıklamaya başladı. Babasına, karısına, kız kardeşine, doğacak oğluna karşı hasreti; savaşın başlayacağı günün gecesi duyduğu sevecenlik; küçücük, önemsiz Napoléon’un görünümü ve bütün bunların üzerindeki geniş gökyüzü, sıtmalı hayallerini dolduruyordu. </p>
				<p>Lısiye Gori’deki sakin hayat ve aile saadeti gözlerinin önüne geliyordu. Ama daha bu saadetin tadını çıkaramadan, küçücük Napoléon, kayıtsız, dar, başkalarının felaketinden zevk duyan bakışlarıyla ansızın beliriyor, kuşkular, azaplar başlıyor ve ona arzu ettiği huzuru yalnız gökyüzü vaat ediyordu. Sabaha karşı bütün bu hülyalar, Napoléon’un doktoru Larrey’e göre ölümle sonuçlanması iyileşmesinden çok daha olası bulunan bir baygınlık ve kendinden geçişin karanlığı içinde birbirlerine karıştılar.</p>
				<p>Larrey, “<em>C’est un sujet nerveux et bilieux</em>,”<a class="si-noteref epub-type_noteref" href="#f435" id="ref_f435">435</a> dedi, “<em>il n’en réchappera pas</em>.”<a class="si-noteref epub-type_noteref" href="#f436" id="ref_f436">436</a></p>
				<p>Prens Andrey öteki ümitsiz yaralılar arasında, yerli halkın bakımına bırakıldı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f427"><a class="si-backref" href="#ref_f427">427</a><span class="si-footnote-text"> Yaman adamlar.</span></div>
					
						<div class="si-footnote html5_aside epub-type_footnote" id="f428"><a class="si-backref" href="#ref_f428">428</a><span class="si-footnote-text"> Mevzilerdeki topların cephanesi tükendi efendim.</span></div>
					
						<div class="si-footnote html5_aside epub-type_footnote" id="f429"><a class="si-backref" href="#ref_f429">429</a><span class="si-footnote-text"> İhtiyattakileri aldırın.</span></div>
					
						<div class="si-footnote html5_aside epub-type_footnote" id="f430"><a class="si-backref" href="#ref_f430">430</a><span class="si-footnote-text"> İşte güzel bir ölüm.</span></div>
					
						<div class="si-footnote html5_aside epub-type_footnote" id="f431"><a class="si-backref" href="#ref_f431">431</a><span class="si-footnote-text"> Haşmetmeap.</span></div>
					
						<div class="si-footnote html5_aside epub-type_footnote" id="f432"><a class="si-backref" href="#ref_f432">432</a><span class="si-footnote-text"> Bizimle boy ölçüşmeye çok genç gelmiş.</span></div>
					
						<div class="si-footnote html5_aside epub-type_footnote" id="f433"><a class="si-backref" href="#ref_f433">433</a><span class="si-footnote-text"> Peki ya siz delikanlı?</span></div>
					
						<div class="si-footnote html5_aside epub-type_footnote" id="f434"><a class="si-backref" href="#ref_f434">434</a><span class="si-footnote-text"> Yiğidim.</span></div>
					
						<div class="si-footnote html5_aside epub-type_footnote" id="f435"><a class="si-backref" href="#ref_f435">435</a><span class="si-footnote-text"> Sinirli ve safravi bir hasta bu.</span></div>
					
						<div class="si-footnote html5_aside epub-type_footnote" id="f436"><a class="si-backref" href="#ref_f436">436</a><span class="si-footnote-text"> Kurtulmayacak.</span></div>
				</div>
  </body>
</html>