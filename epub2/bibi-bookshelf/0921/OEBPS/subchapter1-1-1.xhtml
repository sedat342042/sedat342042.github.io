<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-1">
<div class="html5_section">
				<h1 class="chapter">BİRİNCİ BÖLÜM</h1>
				<h1 class="subchapter">I</h1>
				
				<p class="margin"><em>“Eh bien, mon prince, que vous disais-je? Gênes et Lucques ne sont plus que des apanages, de la famille Bonaparte. Non, je vous préviens, que si vous ne me dites pas que nous avons la guerre, si vous vous permettez encore de pallier toutes les infamies, toutes les atrocités de cet Antéchrist (ma parole, j’y crois) – je ne vous connais plus, vous n’êtes plus mon ami, vous n’êtes plus </em>sadık kulum<em>, comme vous dites</em>.<a class="si-noteref epub-type_noteref" href="#f1" id="ref_f1">1</a> Neyse, günaydın, oturun, anlatın. <em>Je vois que je vous fais peur</em>.”<a class="si-noteref epub-type_noteref" href="#f2" id="ref_f2">2</a></p>
				<p>İmparatoriçe Mariya Fedorovna’nın nedimesi ve yakını ünlü Anna Pavlovna Şerer, 1805 Temmuzunda akşam davetine ilk gelen, konumu da, rütbesi de yüksek Prens Vasiliy’i bu sözlerle karşılıyordu. Birkaç gündür öksürüyordu Anna Pavlovna, kendi deyimiyle “grip” olmuştu (o zamanlar “grip” az kullanılır bir sözcüktü). Sabahleyin kırmızı elbiseli bir uşakla sağa sola gönderilen davetiyelerin ayrıksız hepsinde şunlar yazılıydı:</p>
				
				<blockquote>
				<p><em>Si vous n’avez rien de mieux à faire, Monsieur le Comte (ya da Mon Prince), et si la perspective de passer la soirée chez une pauvre malade ne vous effraye pas trop, je serai charmée de vous voir chez moi entre 7 et 10 heures. Annette Schérer</em><a class="si-noteref epub-type_noteref" href="#f3" id="ref_f3">3</a></p>
				</blockquote>

				<p class="margin-low">Sırmalı saray üniforması, çoraplar, ışıl ışıl ayakkabılar giymiş, göğsü madalyalarla dolu, ablak yüzünde neşeyle içeri giren Prens böylesi karşılanmaya hiç de şaşırmadan yanıt verdi:</p>
				<p><em>“Dieu, quelle virulente sortie!”</em><a class="si-noteref epub-type_noteref" href="#f4" id="ref_f4">4</a></p>
				<p>Büyükbabalarımızın konuştuğu, hatta düşündüğü temiz Fransızca’yla, centilmenlik peşinde saç ağartanların, sarayda yüksek konumlar elde edenlerin sakin sesiyle, bir koruyucu edasıyla konuşuyordu. Anna Pavlovna’ya yaklaştı, elini onun dudaklarına götürdü, parlayan, güzel kokulu çıplak başını önünde eğerek yavaşça kanepeye oturdu.</p>
				<p>Sesini değiştirmeden, nezaketinden, sempatisinden kayıtsızlık, hatta alay sızan bir tavırla dedi ki:</p>
				<p>“<em>Avant tout dites moi, comment vous allez, chère amie?</em>”<a class="si-noteref epub-type_noteref" href="#f5" id="ref_f5">5</a></p>
				<p>Anna Pavlovna, “Bu azapla,” dedi, “insan nasıl iyi olabilir? Bu devirde duygusu olan bir insanın rahat etmesi mümkün mü? Bu akşam başka bir yere gitmiyorsunuz, değil mi?”</p>
				<p>Prens, “İngiliz Elçiliği’ndeki şenlik ne olacak? Bugün çarşamba, orada bulunmam lazım. Kızım beni gelip alacak,” dedi.</p>
				<p>Anna Pavlovna, “Şenliğin ertelendiğini zannediyordum,” dedi. “<em>Je vous avoue que toutes ces fêtes et tous ces feux d’artifice commencent à devenir insipides.</em>”<a class="si-noteref epub-type_noteref" href="#f6" id="ref_f6">6</a></p>
				<p>Prens, söylediklerine inanılmasını kendisi de istemeyerek, kurulu bir saat alışkanlığıyla, “Bunu istediğinizi bilseler,” dedi, “şenliği ertelerlerdi.”</p>
				<p><em>“Ne me tourmentez pas. Eh bien, qu’a-t-on décidé par rapport à la dépêche de Novosiltzoff? Vous savez tout.”</em><a class="si-noteref epub-type_noteref" href="#f7" id="ref_f7">7</a></p>
				<p>Prens soğuk, üzüntülü bir tavırla, “Nasıl anlatmalı size?” dedi. <em>“Qu’a-t-on décidé? On a décidé que Bonaparte a brûlé ses vaisseaux, et je crois que nous sommes en train de brûler les nôtres.”</em><a class="si-noteref epub-type_noteref" href="#f8" id="ref_f8">8</a></p>
				<p>Prens Vasiliy, eski bir oyunda rolüne çalışan bir aktör gibi, bezgin bir biçimde konuşurdu. Anna Pavlovna Şerer kırk yaşındaydı ama tam tersine, heyecan ve neşe doluydu.</p>
				<p>Sosyal konumundan ileri geliyordu bu heyecan; kimi zaman, sırf tanıyanların beklentilerini boşa çıkarmamak için, istemeden de olsa heyecanlı göründüğü oluyordu. Yüzünde hep taşıdığı zoraki gülümseme onun geçkin çizgilerine yakışmaz, şımarık çocuklar gibi, düzeltmek istemediği, zaten buna gerek de görmediği bir kabahati ele verirdi. </p>
				<p>Siyasi hareketler üzerine konuşurlarken Anna Pavlovna öfkelendi:</p>
				<p>“Ah, bana Avusturya’dan söz etmeyin! Ben belki bir şey anlamıyorum ama Avusturya hiçbir zaman savaş istemedi, istemiyor da. Bizi aldatıyor. Rusya’ya da tek başına Avrupa’nın kurtarıcısı olmak düşüyor. Velinimetimiz sorumluluğunun farkında, ona sadık kalacaktır. İnandığım bir şey varsa işte bu. İyi ve eşsiz hükümdarımızın yeryüzünde oynayacağı rol pek büyük. O öyle erdemli, öyle iyi kalplidir ki, Tanrı yardımlarını ondan esirgemeyecek; bu katilin, bu şeririn kişiliğinde şimdi daha korkunç bir hal alan devrim ejderhasını ezmeyi başaracaktır. Doğru ya, kan gütmede tek başımızayız. Kime güvenebiliriz, soruyorum size. İngiltere kendi tüccar ruhuyla İmparator Aleksandr’ı anlamıyor, anlayamaz da. O İngiltere ki, Malta’yı boşaltmayı reddetti. Bizim gizli planlar yaptığımızı düşünüyor. Novosiltsov’a ne dediler? Hiç. Çıkarsız, her şeyi dünyanın iyiliği için isteyen İmparatorumuzun fedakârlığını anlamadılar, anlayamazlar da. Ne vaat ettiler? Hiç. Vaatlerinin yarısını bile yerine getirecek değiller. Prusya Bonaparte’ın yenilmez olduğunu, Avrupa’nın onunla başa çıkamayacağını ilan etti. Ben ne Hardenberg’in ne de Haugwitz’in söylediğine inanırım. <em>Cette fameuse neutralité prussienne, ce n’est qu’un piège.</em><a class="si-noteref epub-type_noteref" href="#f9" id="ref_f9">9</a> Ben yalnız Tanrı’ya ve sevgili İmparatorumuzun şansına inanırım. Avrupa’yı o kurtaracak.”</p>
				<p>Kendi öfkesiyle alay eden bir gülümsemeyle birdenbire durdu.</p>
				<p>Prens gülerek, “Zannederim,” dedi, “Aziz Vinstsengerode’mizin yerine sizi gönderselerdi Prusya kralını bir hamlede yola getirirdiniz. Ne güzel konuşuyorsunuz. Çay vermeyecek misiniz bana?”</p>
				<p>Anna Pavlovna, “Şimdi,” dedi sakinleşerek ve ekledi: “<em>A propos,</em><a class="si-noteref epub-type_noteref" href="#f10" id="ref_f10">10</a> bugün görülecek iki davetli var, <em>le vicomte de Mortemart, il est allié aux Montmorency par les Rohan.</em><a class="si-noteref epub-type_noteref" href="#f11" id="ref_f11">11</a> Fransa’nın en büyük ailelerinden biri. Bizdeki mültecilerin en iyilerinden, gerçek mültecilerden. Sonra, <em>l’abbé Morio</em><a class="si-noteref epub-type_noteref" href="#f12" id="ref_f12">12</a> geliyor. Bu müthiş zekâyı tanıyor musunuz? Hani İmparator tarafından kabul edilmişti. Tanıyor musunuz?”</p>
				<p>Prens, “Ya! Çok memnun olacağım,” dedi. Sonra sanki aklına ansızın bir şey gelmiş gibi, ziyaretinin gerçek nedenini açıklayacağı zamanlar hep takındığı kayıtsız tavırla ekledi: “<em>L’impératrice-mère</em><a class="si-noteref epub-type_noteref" href="#f13" id="ref_f13">13</a> Baron Funke’nin Viyana’ya başyazman olarak tayin edilmesini istiyormuş, doğru mu? <em>C’est un pauvre sire, ce baron, à ce qu’il paraît</em>.”<a class="si-noteref epub-type_noteref" href="#f14" id="ref_f14">14</a></p>
				<p>Prens Vasiliy, imparatoriçenin desteğiyle Baron’a sağlanmaya çalışılan bu yere oğlunu getirtmek istiyordu.</p>
				<p>Anna Pavlovna, imparatoriçenin işine gelen ya da hoşuna giden bir şeye ne kendisinin ne de başka birisinin karışabileceği anlamına gelen bir tavırla gözlerini süzdü. Hüzünlü, soğuk bir sesle, “<em>Monsieur le baron de Founcke a été recommandé à l’impératrice-mère par sa soeur,</em>”<a class="si-noteref epub-type_noteref" href="#f15" id="ref_f15">15</a> dedi ve sustu. İmparatoriçenin adını söylerken Anna Pavlovna’nın yüzünde birdenbire, büyük koruyucusunu andığı zamanlarda olduğu gibi hüzünle karışık derin, içten bir bağlılık ve saygı ifadesi belirmişti. İmparatoriçe hazretlerinin Baron Funke’ye <em>beaucoup d’estime</em><a class="si-noteref epub-type_noteref" href="#f16" id="ref_f16">16</a> göstermek ayrıcalığında bulunduklarını da sözlerine ekledi; bakışlarına yine bir hüzün çökmüştü.</p>
				<p>Prens kayıtsızca susuyordu. Anna Pavlovna, bir saraylı, bir kadın inceliği, çabuk sezerliğiyle, imparatoriçenin tavsiye ettiği biri hakkında bu şekilde konuşmaya yeltendiği için, Prens’e hem dokundurmak, hem de onu teselli etmek istedi.</p>
				<p><em>“Parlons un peu des vôtres!”</em><a class="si-noteref epub-type_noteref" href="#f17" id="ref_f17">17</a> dedi.<em> “Savez-vous que votre fille fait des délices de la société depuis son apparition dans le monde? On la trouve belle comme le jour!”</em><a class="si-noteref epub-type_noteref" href="#f18" id="ref_f18">18</a></p>
				<p>Prens saygıyla, minnetle eğildi.</p>
				<p>“Sık sık düşünürüm...” Anna Pavlovna bir süre sustuktan sonra Prens’e sokuldu, dostça gülümsedi, böylece siyaset ve sosyete üzerine konuşmanın sona erdiğini, artık içli dışlı olabileceklerini göstererek sözüne devam etti: “Sık sık düşünürüm, mutluluk anları nasıl adaletsizce bölünüyor bazen. Talih size ne diye bu kadar iyi, bu kadar sevimli iki çocuk”, kaşlarını “karşılık istemem” der gibi kaldırarak ekledi; “küçük oğlunuz Anatol’u katmıyorum, onu sevmem, evet, iki çocuk verdi? Ama doğrusu siz onlara herkesten daha az değer veriyorsunuz; bunun için de siz onlardan daha aşağısınız.”</p>
				<p>Yüzünde her zamanki o muzaffer gülümseme belirdi.</p>
				<p>Prens, <em>“Que voulez - vous? Lavater aurait certainement découvert que je n’ai pas la bosse de la paternité,”</em><a class="si-noteref epub-type_noteref" href="#f19" id="ref_f19">19</a> dedi<em>.</em></p>
				<p>“Şakayı bırakın, ben sizinle ciddi ciddi konuşmak istiyorum. Küçük oğlunuzdan memnun olmadığımı biliyorsunuz. Laf aramızda”, yüzünde yine hüzünlü bir ifade belirmişti, “İmparatoriçe’nin yanında onun sözü edildi, size acıyorlar...”</p>
				<p>Prens karşılık vermedi, Anna Pavlovna susmuş, anlamlı bakışlarla onu süzerek yanıt bekliyordu. Prens Vasiliy kaşlarını çattı. Sonunda dedi ki:</p>
				<p>“Ne yapabilirim? Biliyorsunuz ki iyi yetişmeleri için bir babanın yapabileceği her şeyi yaptım, ikisi de ‘budala’ çıktı. İppolit hiç olmazsa sakin bir aptaldır, oysa Anatol, aynı zamanda geçimsiz de.”</p>
				<p>Sırıtıyordu; alışık olmadığı bir heyecanla, ağzının çevresinde biçimlenen kaba, hoş olmayan kırışıklıkları göze batacak derecede belirterek ekledi:</p>
				<p>“İşte bir fark.”</p>
				<p>Anna Pavlovna dalgın, gözlerini kaldırdı.</p>
				<p>“Sizin gibilerde ne diye çocuk olur? Baba olmasanız söz söylenecek bir yanınız bulunamazdı.”</p>
				<p>“<em>Je suis votre,</em><a class="si-noteref epub-type_noteref" href="#f20" id="ref_f20">20</a> sizin sadık kulunuzum; <em>et à vous seule je puis l’avouer.</em><a class="si-noteref epub-type_noteref" href="#f21" id="ref_f21">21</a> Çocuklarım <em>sont les entraves de mon existence</em><a class="si-noteref epub-type_noteref" href="#f22" id="ref_f22">22</a> Bu benim çilem, öyle geliyor bana. Ne yapalım.<em>”</em></p>
				<p>Alın yazısına boyun eğdiğini jestleriyle anlatarak sustu.</p>
				<p>Anna Pavlovna düşünüyordu.</p>
				<p>“Siz,” dedi, “savurgan oğlunuz Anatol’u evlendirmeyi aklınıza hiç getirmediniz. Yaşlı bâkirelerde <em>ont la manie des mariages.</em><a class="si-noteref epub-type_noteref" href="#f23" id="ref_f23">23</a> Ben bu illeti henüz kendimde hissetmiyorum. Ancak elimde bir <em>petite personne</em><a class="si-noteref epub-type_noteref" href="#f24" id="ref_f24">24</a> var ki, babasının yanında çok mutsuz, <em>une parente à nous, une princesse</em><a class="si-noteref epub-type_noteref" href="#f25" id="ref_f25">25</a> Bolkonskaya.”</p>
				<p>Prens Vasiliy yanıt vermemiş ama yüksek sosyete adamlarına vergi bir çabuk kavrayışlılıkla başını sallayarak, bu yeni haberin üzerinde durduğunu göstermişti.</p>
				<p>“Hayır, biliyor musunuz, bu Anatol bana yılda kırk bin rubleye mal oluyor,” dedi.</p>
				<p>Düşüncelerinin acıklı akışını durdurmak elinde değil gibi görünüyordu. Sustu.</p>
				<p>“Bu böyle giderse beş yıl sonra ne olacak? <em>Voilà l’avantage d’être père.</em><a class="si-noteref epub-type_noteref" href="#f26" id="ref_f26">26</a> Bu Prensesiniz zengin mi bari?”</p>
				<p>“Babası hem çok zengin, hem de çok cimri. Köyde yaşar. Bilirsiniz, daha ölen imparator zamanında emekliye çıkarılan ‘Prusya Kralı’ lakabıyla tanınmış şu ünlü Bolkonski. Akıllı ama acayip, titiz bir adam. Zavallı kız çok mutsuz. Erkek kardeşi daha geçenlerde <em>Lise Heinenn</em>’le evlenmişti. Kutuzov’un yaveridir. Kendisi şimdi buraya gelecek.”</p>
				<p>Prens birden kadının elini tutup nedense aşağı eğerek, <em>“Ecoutez, chère Annette,”</em><a class="si-noteref epub-type_noteref" href="#f27" id="ref_f27">27</a> dedi, <em>“Arrangez-moi cette affaire et je suis vôtre et je serai à tout jamais le plus fidèle de vos esclafes comme l’écrit mon staroste au bas de ses rapports.</em><a class="si-noteref epub-type_noteref" href="#f28" id="ref_f28">28</a> Kız iyi bir aileden, zengin de. Bana gereken de bu...”</p>
				<p>Kendine has o laubali, ince hareketleriyle eğilerek nedimenin elini aldı, öptü, sonra koltuğa yaslanıp yan tarafa bakarak tuttuğu eli hafifçe sıktı.</p>
				<p>Anna Pavlovna dalgın, <em>“Attendez,”</em><a class="si-noteref epub-type_noteref" href="#f29" id="ref_f29">29</a> dedi, “ben şimdi <em>Lise –la femme du jeune–</em><a class="si-noteref epub-type_noteref" href="#f30" id="ref_f30">30</a> ile konuşurum. Bu iş belki olur. <em>Ce sera dans votre famille, que je ferai mon apprentissage de vieille fille.</em>”<a class="si-noteref epub-type_noteref" href="#f31" id="ref_f31">31</a></p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f1"><a class="si-backref" href="#ref_f1">1</a><span class="si-footnote-text"> Evet, Prensim, ne diyordum? Cenova, Lucca, Bonaparte ailesinin yalnızca bir mülküdür artık. Hayır, hemen söyleyeyim, eğer savaşa girdiğimizi bana söylemez de bu deccalin (doğrusu onun bir deccal olduğuna inanıyorum) bütün alçaklıklarını, gaddarlıklarını örtmeye kalkarsanız sizi tanımam, artık benim dostum, kendi deyiminizle sadık kulum olamazsınız.</span></div>
					
						<div class="si-footnote html5_aside epub-type_footnote" id="f2"><a class="si-backref" href="#ref_f2">2</a><span class="si-footnote-text"> Sizi ürküttüm, görüyorum.</span></div>
					
						<div class="si-footnote html5_aside epub-type_footnote" id="f3"><a class="si-backref" href="#ref_f3">3</a><span class="si-footnote-text"> Daha önemli bir işiniz yoksa, Sayın Kont (yahut Prensim) ve zavallı bir hastanın yanında bir gece geçirmek düşüncesinden de ürkmüyorsanız, saat 19.00 ile 22.00 arasında sizi evimde görmekten mutluluk duyacağım. Anna Şerer</span></div>
					
						<div class="si-footnote html5_aside epub-type_footnote" id="f4"><a class="si-backref" href="#ref_f4">4</a><span class="si-footnote-text"> Aman Tanrım, bu ne öfke!</span></div>
					
						<div class="si-footnote html5_aside epub-type_footnote" id="f5"><a class="si-backref" href="#ref_f5">5</a><span class="si-footnote-text"> İlk önce nasılsınız, onu söyleyin, sevgili dostum?</span></div>
					
						<div class="si-footnote html5_aside epub-type_footnote" id="f6"><a class="si-backref" href="#ref_f6">6</a><span class="si-footnote-text"> İtiraf edeyim ki bütün bu şenlikler, bu havai fişekler kabak tadı vermeye başladı.</span></div>
					
						<div class="si-footnote html5_aside epub-type_footnote" id="f7"><a class="si-backref" href="#ref_f7">7</a><span class="si-footnote-text"> Bana eziyet etmeyin. Peki, Novosiltsov’un raporu hakkında nasıl bir karar verildi? Sizin haberiniz vardır.</span></div>
					
						<div class="si-footnote html5_aside epub-type_footnote" id="f8"><a class="si-backref" href="#ref_f8">8</a><span class="si-footnote-text"> Neye karar verildi? Bonaparte’ın gemilerini yaktığına dair karar verildi ve sanırım bizde bizimkileri yakmaktayız şu an.</span></div>
					
						<div class="si-footnote html5_aside epub-type_footnote" id="f9"><a class="si-backref" href="#ref_f9">9</a><span class="si-footnote-text"> Prusya’nın o sözde tarafsızlığı bir tuzaktan başka bir şey değil.</span></div>
					
						<div class="si-footnote html5_aside epub-type_footnote" id="f10"><a class="si-backref" href="#ref_f10">10</a><span class="si-footnote-text"> Sırası gelmişken.</span></div>
					
						<div class="si-footnote html5_aside epub-type_footnote" id="f11"><a class="si-backref" href="#ref_f11">11</a><span class="si-footnote-text"> Vikont Mortemart, Rohanlar tarafından Montmorencylere akrabadır.</span></div>
					
						<div class="si-footnote html5_aside epub-type_footnote" id="f12"><a class="si-backref" href="#ref_f12">12</a><span class="si-footnote-text"> Rahip Morio.</span></div>
					
						<div class="si-footnote html5_aside epub-type_footnote" id="f13"><a class="si-backref" href="#ref_f13">13</a><span class="si-footnote-text"> Ana imparatoriçe.</span></div>
					
						<div class="si-footnote html5_aside epub-type_footnote" id="f14"><a class="si-backref" href="#ref_f14">14</a><span class="si-footnote-text"> Bu baron zavallının birisiymiş.</span></div>
					
						<div class="si-footnote html5_aside epub-type_footnote" id="f15"><a class="si-backref" href="#ref_f15">15</a><span class="si-footnote-text"> Baron Funke, ana imparatoriçeye kız kardeşi tarafından tavsiye edildi.</span></div>
					
						<div class="si-footnote html5_aside epub-type_footnote" id="f16"><a class="si-backref" href="#ref_f16">16</a><span class="si-footnote-text"> Çok yakınlık.</span></div>
					
						<div class="si-footnote html5_aside epub-type_footnote" id="f17"><a class="si-backref" href="#ref_f17">17</a><span class="si-footnote-text"> Sırası gelmişken ailenizden söz edelim. </span></div>
					
						<div class="si-footnote html5_aside epub-type_footnote" id="f18"><a class="si-backref" href="#ref_f18">18</a><span class="si-footnote-text"> Biliyor musunuz, toplantılara girdi gireli kızınız herkesi kendine hayran bırakıyor. Gün gibi güzel buluyorlar onu.</span></div>
					
						<div class="si-footnote html5_aside epub-type_footnote" id="f19"><a class="si-backref" href="#ref_f19">19</a><span class="si-footnote-text"> Ne yapabilirim? Lavater olsa babalık yeteneğim olmadığını söylerdi.</span></div>
					
						<div class="si-footnote html5_aside epub-type_footnote" id="f20"><a class="si-backref" href="#ref_f20">20</a><span class="si-footnote-text"> Ben sizinim.</span></div>
					
						<div class="si-footnote html5_aside epub-type_footnote" id="f21"><a class="si-backref" href="#ref_f21">21</a><span class="si-footnote-text"> Yalnız size itiraf edebilirim bunu.</span></div>
					
						<div class="si-footnote html5_aside epub-type_footnote" id="f22"><a class="si-backref" href="#ref_f22">22</a><span class="si-footnote-text"> Ömrümün törpüsüdür.</span></div>
					
						<div class="si-footnote html5_aside epub-type_footnote" id="f23"><a class="si-backref" href="#ref_f23">23</a><span class="si-footnote-text"> Evlendirmek illeti vardır derler.</span></div>
					
						<div class="si-footnote html5_aside epub-type_footnote" id="f24"><a class="si-backref" href="#ref_f24">24</a><span class="si-footnote-text"> Kızcağız.</span></div>
					
						<div class="si-footnote html5_aside epub-type_footnote" id="f25"><a class="si-backref" href="#ref_f25">25</a><span class="si-footnote-text"> Bir akrabamız, bir Prenses.</span></div>
					
						<div class="si-footnote html5_aside epub-type_footnote" id="f26"><a class="si-backref" href="#ref_f26">26</a><span class="si-footnote-text"> İşte baba olmanın yararları.</span></div>
					
						<div class="si-footnote html5_aside epub-type_footnote" id="f27"><a class="si-backref" href="#ref_f27">27</a><span class="si-footnote-text"> Dinleyin sevgili Anet.</span></div>
					
						<div class="si-footnote html5_aside epub-type_footnote" id="f28"><a class="si-backref" href="#ref_f28">28</a><span class="si-footnote-text"> İşi yoluna koyun, ben hep sizin sadık kulunnuz (kâhyanın raporlarında yazdığı gibi iki ‘n’ ile) olarak kalacağım.</span></div>
					
						<div class="si-footnote html5_aside epub-type_footnote" id="f29"><a class="si-backref" href="#ref_f29">29</a><span class="si-footnote-text"> Bekleyin.</span></div>
					
						<div class="si-footnote html5_aside epub-type_footnote" id="f30"><a class="si-backref" href="#ref_f30">30</a><span class="si-footnote-text"> Liza (genç Bolkonski’nin karısı).</span></div>
					
						<div class="si-footnote html5_aside epub-type_footnote" id="f31"><a class="si-backref" href="#ref_f31">31</a><span class="si-footnote-text"> Ben, evde kalmış kızların çıraklık stajını sizin ailenizde yapmış olacağım anlaşılan.</span></div>
				</div>
  </body>
</html>