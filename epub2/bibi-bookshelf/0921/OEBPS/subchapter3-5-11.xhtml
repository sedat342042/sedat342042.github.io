<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-5-11">
<div class="html5_section">
				<h1 class="subchapter">XI</h1>
				
				<p class="margin">Piyer 6 Ekim sabahı barakadan çıktı ve geri dönüp kapının yanında durarak, etrafında dört dönen kısa ve eğri bacaklı, boz, uzun bir köpekle oynamaya başladı. Bu köpek onların barakasında kalıyor, Karatayev’le yatıyor, bazen şehirde bir yerlere gidip yine geri geliyordu. Herhalde şimdiye kadar bir sahibi olmamıştı; şimdi de kimsenin değildi, adı yoktu. Fransızlar onu Azor, hikâyeci asker Femgalka, Karatayev ve başkaları Seriy, arada bir de Vislıy diye çağırırlardı. Boz köpek, sahibi bulunmamasından, ismi, cinsi, hatta belli bir renginin bile olmamasından memnun değilmiş gibi görünmüyordu. Sorguç şeklindeki tüylü kuyruğu sert ve yukarı doğru kıvrık dururdu, eğri bacakları görevini o kadar iyi yapıyordu ki çoğu zaman adeta dört ayağını birden kullanmayı hafifseyerek arka ayaklarından birini gösterişle kaldırır, çok hızlı ve kolaylıkla üç ayak üzerinde koşardı. Her şey bir eğlence konusuydu onun için. Kâh sevincinden ince sesler çıkararak sırtüstü yerlerde sürünür, kâh düşünceli ve ciddi bir tavırla güneşlenir, kâh bir yonga parçasıyla ve bir saman çöpüyle oynar dururdu.</p>
				<p>Piyer’in giyecekleri eski çamaşırlarından kalan kirli ve yırtık bir gömlekle sıcak tutsun diye Karatayev’in tavsiyesiyle bacaklarından bağladığı bir asker donu, bir kaftan ve bir mujik kalpağından ibaretti. Piyer görünüş olarak çok değişmişti. Aynı iriyarılığı ve gücü korumakla beraber artık öyle şişman görünmüyordu. Sakalı ve bıyıkları uzamış, yüzünün alt kısmını örtmüştü. Uzamış, karmakarışık olmuş bit dolu saçları şimdi şapkasının altından kıvrılıyordu. Bakışlarının ifadesi sert, sakin, canlı ve kararlıydı, öyle ki bu ifade eskiden hiç görülmezdi. Bakışlarında da beliren eski gevşekliğin yerini şimdi işe, mücadeleye hazır bir enerji ve kararlılık almıştı. Yalınayaktı.</p>
				<p>Piyer kâh ovadan aşağı, sabah yük arabalarının ve atlıların geçtiği tarafa, kâh nehrin karşı tarafındaki uzaklıklara, kâh, öylesine değil, gerçekten ısırmak istiyormuş gibi yapan köpeğe, kâh kirli, iri, kocaman parmaklarını oynatarak türlü vaziyetler vermekten hoşlandığı çıplak ayaklarına bakıyordu. Çıplak ayaklarına her bakışında yüzünde bir gülümseme belirirdi. Bu çıplak ayakların görünümü ona yaşadığı, öğrendiği şeyleri hatırlatır ve bu hatırlayış hoşuna giderdi.</p>
				<p>Hava birkaç günden beri sakin ve açıktı, sabahları hafifçe don yapıp sonra açılıyordu. </p>
				<p>Açık havada, güneşte sıcaklık hüküm sürüyordu; bu sıcaklığın, hâlâ hissedilen sabah ayazının dinçleştirici serinliği ile karışması özellikle hoştu.</p>
				<p>Her şeyde, uzak yakın bütün eşyada, ancak mevsimin bu anında görülen o büyüleyici berraklık vardı. Uzakta köyü, kilisesi ve büyük beyaz binasıyla Vorobiyev tepeleri görünüyordu. Çıplak ağaçlar, kum, taşlar, evlerin damları, kilisenin yeşil kubbesi, uzaktaki beyaz binanın köşeleri, bütün bunlar görülmedik bir açıklıkla ve zarif çizgilerle berrak havada belirmekteydi. Daha yakında Fransızların işgal ettiği, bahçesi henüz koyu yeşil leylak kümeleriyle dolu yarı yanmış konağın tanıdık yıkıntısı görünüyordu. Sisli bir havada hoş görünmeyen bu yıkıntının bile parlak, hareketsiz ışıltılar içinde ferahlık veren bir güzelliği vardı.</p>
				<p>Ceket düğmeleri (evdeymiş gibi) çözük, kalpaklı bir Fransız onbaşısı ağzında kısa bir pipoyla barakanın köşesinden çıktı, dostça göz kırparak Piyer’e yaklaştı.</p>
				<p>“<em>Quel soleil, hein, monsieur Kiril?”</em><a class="si-noteref epub-type_noteref" href="#f476" id="ref_f476">476</a> (Tüm Fransızlar Piyer’i böyle çağırırlardı.) “<em>On dirait le printemps.”</em><a class="si-noteref epub-type_noteref" href="#f477" id="ref_f477">477</a> Onbaşı kapıya yaslandı ve piposunu (her zaman teklif etmesine ve karşısındakinin daima reddetmesine rağmen) Piyer’e uzattı. “<em>Si l’on marchait par un temps comme celui-là...”</em><a class="si-noteref epub-type_noteref" href="#f478" id="ref_f478">478</a> diye söze başladı.</p>
				<p>Piyer ona harekât hakkında ne söylendiğini sordu, onbaşı hemen hemen bütün ordunun hareket edeceğini, bugün esirler hakkında günlük bir emir beklediklerini anlattı. Piyer’in bulunduğu barakada, askerlerden biri, Sokolov, ölüm derecesinde hastaydı; Piyer bu askerle ilgilenmek gerektiğini söyledi. Onbaşı, Piyer’e müsterih olabileceğini, bunun için seyyar ve sabit hastaneler bulunduğunu, hastalar için talimat verileceğini ve meydana gelebilecek her şeyin komutanlıkça önceden düşünülmüş olduğunu söyledi.</p>
				<p><em>“Et puis monsieur Kiril, vous n’avez qu’à dire un mot au capitaine, vous savez. Oh, c’est un... qui n’oublie jamais rien. Dites au capitaine quand il fera sa tournée, il fera tout pour vous...”</em><a class="si-noteref epub-type_noteref" href="#f479" id="ref_f479">479</a></p>
				<p>Onbaşının sözünü ettiği yüzbaşı, Piyer’le sık sık, uzun uzun konuşur, ona her türlü yardımda bulunurdu.</p>
				<p>“<em>Vois-tu, St. Thomas, qu’il me disait l’autre jour: Kiril c’est un homme qui a de l’instruction, qui parle français; c’est un seigneur russe, qui a eu des malheurs, mais c’est un homme. Et il s’y entend le... S’il demande quelque chose, qu’il me dise il n’y a pas de refus. Quand on a fait ses études, voyez vous, on aime l’instruction et les gens comme il faut, C’est pour vous que je dis celà, monsieur Kiril. Dans l’affaire de l’autre jour si ce n’etait grâce à vous, ça aurait fini mal.”</em><a class="si-noteref epub-type_noteref" href="#f480" id="ref_f480">480</a></p>
				<p>Onbaşı daha bir süre gevezelik ettikten sonra gitti. (Onbaşının esirlerle Fransızlar arasındaki bir kavgayı anlatıyordu ki burada Piyer arkadaşlarını yatıştırmayı başarmıştı.) Birkaç esir Piyer’le onbaşının konuşmasını dinlemişti. Ne söyledi diye hemen sormaya başladılar. Piyer arkadaşlarına onbaşının harekât hakkında söylediklerini anlatırken barakanın kapısına zayıf, sararmış, üstü başı yırtık bir Fransız askeri yaklaştı. Çabuk ve ürkek bir hareketle parmaklarını alnına götürerek selam verdi ve Piyer’e seslenerek, dikmek için gömleğini verdiği asker Platoche’un bu barakada olup olmadığını sordu.</p>
				<p>Bir hafta önce Fransızlar çizme malzemesi ve keten bezi almış, bunları çizme yapmak, gömlek dikmek için esir askerlere dağıtmışlardı.</p>
				<p>Karatayev itina ile katlanmış bir gömlekle barakadan çıkarak, “Hazır, hazır, şahinim!” dedi.</p>
				<p>Karatayev, havanın sıcak olması dolayısıyla ve rahat çalışmak için bir don, toprak gibi siyah ve yırtık bir gömlek giyiyordu. Saçları işçilerinki gibi liflerle bağlıydı; yuvarlak yüzü daha yuvarlak ve sevimli görünüyordu.</p>
				<p>Gülümseyerek ve diktiği gömleği açarak, “Söz, işin öz kardeşidir. Cuma günü, dedim, işte cuma günü veriyorum,” dedi.</p>
				<p>Fransız, kaygılı kaygılı etrafına bakındı ve tereddüdünü gidermiş gibi çabucak üniformasını çıkardı, gömleği giydi. Fransız, üniformasının altından gömlek giymiyordu, çıplak, sarı, sıska vücudunu uzun, yağlanmış, çiçekli bir yelek örtmekteydi. Kendisine bakan esirlerin güleceklerinden korkuyordu, başını çabuk çabuk gömleğe soktu. Esirlerden hiçbiri bir şey söylemedi.</p>
				<p>Platon, gömleği çekip düzelterek, “Bak, tam sana göre oldu,” dedi.</p>
				<p>Fransız, başını ve kollarını geçirdikten sonra gözlerini kaldırmadan gömleğini süzdü, dikişleri gözden geçirdi.</p>
				<p>Platon yayvan yayvan gülümseyerek ve eseri karşısında memnuniyet duyarak, “E, şahinim, burası terzi dükkânı değil, gereken aletler de yok; aletsiz bit bile öldürülmez, demişler,” dedi.</p>
				<p>“<em>C’est bien, c’est bien, merci, mais vous devez avoir de la toile de reste,”</em><a class="si-noteref epub-type_noteref" href="#f481" id="ref_f481">481</a> dedi Fransız.</p>
				<p>Karatayev eseri karşısında haz duymaya devam ederek, “Giydikçe daha iyi olacak,” dedi, “hem iyi, hem rahat olacak...”</p>
				<p>Fransız gülümseyerek, “<em>Merci, merci mon vieux, le reste...”</em><a class="si-noteref epub-type_noteref" href="#f482" id="ref_f482">482</a> diye tekrarladı ve bir banknot çıkarıp Karatayev’e verdi, “<em>mais le reste...”</em><a class="si-noteref epub-type_noteref" href="#f483" id="ref_f483">483</a></p>
				<p>Piyer, Fransız’ın söylediği şeyi Platon’un anlamak istemediğini görüyor, söze karışmaksızın onlara bakıyordu. Karatayev paraya teşekkür etti; eserini hâlâ seyretmekteydi. Fransız, kalan parça üzerinde ısrar ediyordu. Söylediğini tercüme etmesini rica etti Piyer’den.</p>
				<p>“Kalan parçayı ne yapacakmış?” dedi Karatayev. “Bize iyi ayak sargısı çıkardı ondan, eh, ne yaparsa yapsın.” Karatayev birden değişen, hüzünlü bir yüzle koynundan kırpıntı paketini çıkardı, bakmadan Fransız’a uzattı. “Eyvahlar olsun!” diye mırıldandı, geri dönüp yürüdü. Fransız, keten parçasına baktı, düşündü, soran gözlerle Piyer’e bir göz attı, Piyer’in bakışları ona sanki bir şeyler söyledi.</p>
				<p>Fransız kızararak, “<em>Platoche, dites donc, Platoche!”</em><a class="si-noteref epub-type_noteref" href="#f484" id="ref_f484">484</a> diye birden acı bir sesle bağırdı. “<em>Gardez pour vous,”</em><a class="si-noteref epub-type_noteref" href="#f485" id="ref_f485">485</a> diyerek parçayı uzattı, dönüp gitti.</p>
				<p>Karatayev başını sallayarak, “İşte bak,” dedi. “Hıristiyan değil derler ama onların da kalbi var. Eskiler boşuna terli el açık, kurusu sıkı olur,<a class="si-noteref epub-type_noteref" href="#f486" id="ref_f486">486</a> dememişler. Kendisi çıplak, ama bak verdi gene.” Karatayev dalgınca gülümseyerek ve parçaya bakarak bir süre sustu, “İyi ayak sargısı olur, dostum,” dedi ve barakaya döndü.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f476"><a class="si-backref" href="#ref_f476">476</a><span class="si-footnote-text"> Ne güneş, ha, Mösyö Kiril?</span></div>
					
						<div class="si-footnote html5_aside epub-type_footnote" id="f477"><a class="si-backref" href="#ref_f477">477</a><span class="si-footnote-text"> Sanki bahar.</span></div>
					
						<div class="si-footnote html5_aside epub-type_footnote" id="f478"><a class="si-backref" href="#ref_f478">478</a><span class="si-footnote-text"> Böyle bir havada yürünseydi...</span></div>
					
						<div class="si-footnote html5_aside epub-type_footnote" id="f479"><a class="si-backref" href="#ref_f479">479</a><span class="si-footnote-text"> Ve sonra, Mösyö Kiril, yüzbaşıya bir söz söylemeniz yeterli, biliyorsunuz. Ah, bu öyle bir adam ki... hiçbir zaman bir şey unutmaz. Teftiş yapacağı zaman yüzbaşıya söyleyin, sizin için her şeyi yapar...</span></div>
					
						<div class="si-footnote html5_aside epub-type_footnote" id="f480"><a class="si-backref" href="#ref_f480">480</a><span class="si-footnote-text"> Bak. St. Thomas, bana geçende şöyle söyledi: Kiril eğitim görmüş, Fransızca konuşan bir adamdır; felakete uğramış bir Rus beyidir ama adamdır. O anlar... Bir şey isterse bana söylesin, reddedilmez. İnsan okuyunca, anlıyor musun, eğitimi ve dürüst insanları sever. Sizin için söylüyorum Mösyö Kiril, geçen günkü olayda sen olmasan iş kötü bitecekti. </span></div>
					
						<div class="si-footnote html5_aside epub-type_footnote" id="f481"><a class="si-backref" href="#ref_f481">481</a><span class="si-footnote-text"> İyi, iyi, teşekkür ederim ama sizde artık parça olması lazım.</span></div>
					
						<div class="si-footnote html5_aside epub-type_footnote" id="f482"><a class="si-backref" href="#ref_f482">482</a><span class="si-footnote-text"> Teşekkür ederim, teşekkür ederim.</span></div>
					
						<div class="si-footnote html5_aside epub-type_footnote" id="f483"><a class="si-backref" href="#ref_f483">483</a><span class="si-footnote-text"> Dostum.</span></div>
					
						<div class="si-footnote html5_aside epub-type_footnote" id="f484"><a class="si-backref" href="#ref_f484">484</a><span class="si-footnote-text"> Platon, hey Platon. </span></div>
					
						<div class="si-footnote html5_aside epub-type_footnote" id="f485"><a class="si-backref" href="#ref_f485">485</a><span class="si-footnote-text"> Sizde kalsın. </span></div>
					
						<div class="si-footnote html5_aside epub-type_footnote" id="f486"><a class="si-backref" href="#ref_f486">486</a><span class="si-footnote-text"> Bir atasözü.</span></div>
				</div>
  </body>
</html>