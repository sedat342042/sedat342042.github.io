<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-3-4">
<div class="html5_section">
				<h1 class="subchapter">IV</h1>
				
				<p class="margin">Prenses Mariya içeri girdiği zaman, Prens Vasiliy oğluyla birlikte konuk odasında Küçük Prenses ve Matmazel Bourienne ile konuşuyordu. O topuklarını vura vura, ağır yürüyüşle içeri girince erkeklerle Matmazel Bourienne ayağa kalktılar, Küçük Prenses onu erkeklere göstererek, “<em>Voilà Marie,”</em><a class="si-noteref epub-type_noteref" href="#f377" id="ref_f377">377</a> dedi. Prenses Mariya hepsini gördü, hem iyice gördü. Onu görür görmez bir an ciddileşen, sonra hemen gülümseyen Prens Vasiliy’in yüzünü ve üzerlerinde bıraktığı izlenimi konukların yüzünde ilgiyle okuyan Küçük Prenses’in yüzünü gördü. Her zamankinden daha heyecanlı bakışlarını onun üzerine dikmiş olan kurdeleli güzel yüzlü Matmazel Bourienne’i gördü; ama onu göremedi, yalnız, odaya girdiği zaman kendisine doğru gelen büyük, aydınlık, harikulade bir şey görmüştü. Ona ilk önce Prens Vasiliy yaklaştı, Mariya elinin üzerine eğilen dazlak başı öptü, sözlerine yanıt vererek, tersine kendisini çok iyi hatırladığını söyledi. Sonra Anatol yaklaştı. Mariya hâlâ onu göremiyordu, sadece elini kuvvetle tutan yumuşak bir el hissetti, üstüne güzel, kumral saçlar yapışık beyaz bir alna hemen hemen dokundu. Ona bakınca güzelliğine hayran oldu. Anatol sağ elinin başparmağını üniformasının çözük bir düğmesine geçirmiş, göğsünü öne, sırtını arkaya vermiş boştaki ayağını sallayarak, başını hafifçe eğip Prenses’e, besbelli, kesinlikle onu düşünmeyerek hiçbir şey söylemeden, neşeyle bakıyordu. Anatol iyi bir konuşmacı sayılmazdı, ne parlak fikirler öne sürebilir ne de hazırcevaplık edebilirdi. Buna karşılık onda sosyete için değerli olan bir ağırbaşlılık vardı, güven vericiydi. Kendine güvenmeyen insan ilk tanışma anlarında susar, bu susuşun hoş kaçmadığını anlar, bir şeyler bulup söylemeye kalkışır, işi de berbat eder. Ama Prenses’in saç tuvaletine neşeyle bakan Anatol susuyor, ayağını sallıyordu. Daha uzun zaman böyle rahat rahat susabileceği de belliydi. Sanki bu hali ile, “Eğer bu sessizlikten hoşlanmayan varsa, kendisi konuşsun, benim canım istemiyor,” diyordu. Bundan başka Anatol’un kadınlarla ilişkilerinde, onlarda merak, korku, hatta aşk uyandırmakta kendine özgü bir tavrı vardı; kendi üstünlüğünün küçümseyiciliğinden gelen bir tavır. Sanki o haliyle onlara, “Bilirim, sizi bilirim, sizinle uğraşmaya ne gerek var? Böyle yapsam ne kadar sevinirdiniz!” derdi. Belki de kadınlara rastladığı zaman böyle bir şey düşünmezdi (düşünmediği kesin, çünkü genellikle az düşünürdü) ama hali, tavırları böyleydi. Prenses bunu sezdi, onu kendisiyle meşgul etmeyi düşünmeye bile yeltenmediğini ona göstermek istiyormuş gibi yaşlı Prens’e döndü. Küçük Prenses’in zayıf sesi ve beyaz dişleri üstünde kımıldanan tüylü küçük dudakları sayesinde konuşma heyecanlı bir hal aldı... Küçük Prenses, Prens Vasiliy’i genel olarak geveze, neşeli insanların şakacı edasıyla karşıladı, bu hal, ortak neşeli ortak anıları gerektiriyordu ama Prens Vasiliy’le Küçük Prenses arasında böyle bir anı da yoktu. Prens Vasiliy bu tavrı memnuniyetle benimsedi; Küçük Prenses, bu hiçbir zaman yaşanmamış gülünç maceraların anıları içine, hemen hemen hiç tanımadığı Anatol’u da sokmuştu. Matmazel Bourienne de bu ortak anıları paylaşıyordu, hatta Prenses Mariya bile bu neşeli konuşmalara katılmak arzusunu mutlulukla hissediyordu.</p>
				<p>Küçük Prenses, Prens Vasiliy’e, tabii Fransızca olarak, “İşte hiç olmazsa şimdi biz sizden iyice yararlanıyoruz, Aziz Prens,” dedi. “Annette’in gece toplantılarında olduğu gibi değil, orada her zaman çabuk kaçardınız. <em>Chère Annette</em>’i<a class="si-noteref epub-type_noteref" href="#f378" id="ref_f378">378</a> hatırlıyor musunuz?”</p>
				<p>“Ha, Annette’in yaptığı gibi beni politikadan ‘konuşmaya zorlamayacaksınız ya’!”</p>
				<p>“Ah, evet!”</p>
				<p>Küçük Prenses Anatol’a, “Siz niye hiç Anet’e gelmediniz?” diye sordu, sonra, “Ha, biliyorum, biliyorum,” diye gözünü kırparak ekledi. “Kardeşiniz, İppolit bana sizin işlerinizi anlatmıştı. Ah sizi ah!” Parmağıyla onu tehdit etti. “Daha Paris’teyken marifetlerinizi biliyordum!”</p>
				<p>Prens Vasiliy, oğluna dönerek ve Küçük Prenses’in de kolunu sanki o kaçmak istiyormuş da kendisi onu güçbela alıkoymayı başarmış gibi, “Peki, ama İppolit sana söylemedi mi?” dedi. “Peki o sana kendisinin şirin, küçük bir Prenses için nasıl yanıp kül olduğunu ve onun nasıl kendisini <em>mettait à la porte</em>,<a class="si-noteref epub-type_noteref" href="#f379" id="ref_f379">379</a> söylemedi mi?” Sonra Prenses’e seslendi: “<em>Oh! C’est la perle des femmes, princesse</em>!”<a class="si-noteref epub-type_noteref" href="#f380" id="ref_f380">380</a> </p>
				<p>Paris lafı edilir edilmez Matmazel Bourienne de anılarıyla konuşmaya katılmak fırsatını kaçırmadı.</p>
				<p>Anatol’un Paris’te çok mu kaldığını, bu kentin hoşuna gidip gitmediğini sormaya cesaret etti. Anatol büyük bir memnuniyetle Fransız kızına yanıt verdi, gülümseyerek, ona bakarak ülkesi hakkında onunla konuştu. Güzel Bourienne’i görünce Anatol burada Lısiye Gori’de canının sıkılmayacağına hükmetmişti. “Hiç de fena değil!” diye onu süzerek düşünüyordu, “Hiç de fena değil bu <em>demoiselle de compagnie</em>.<a class="si-noteref epub-type_noteref" href="#f381" id="ref_f381">381</a> Bana vardığı zaman bunu yanına alır umarım,” diye düşünüyordu, “<em>la petite est gentille</em>.<a class="si-noteref epub-type_noteref" href="#f382" id="ref_f382">382</a>”</p>
				<p>Yaşlı Prens kaşları çatık, ne yapacağını tasarlayarak yazı odasında acele etmeden giyinmekteydi. Konukların gelişi onu öfkelendirmişti. “Prens Vasiliy ile veledinden bana ne? Prens Vasiliy kendini beğenmişin, boş herifin biri, oğluna gelince o da malın gözü olmalı,” diye kendi kendine homurdandı. Onu öfkelendiren şey, halledilmeyen, daima yatıştırılan ve yaşlı Prens’in hep geçiştirdiği bir sorunun bu konukların gelişiyle ruhunda canlanmasıydı. Sorun şundan ibaretti: Prenses Mariya’dan ayrılmaya, onu evlendirme bir gün olup karar verecek mi? Bunu dürüstçe yanıtlayacağını, bu dürüstlüğünse duygularından çok sürdüğü hayat tarzına olumsuz bir etkisi olacağını önceden bildiği için Prens bu soruyu hiçbir zaman açıkça kendine sormaya cesaret edememişti. Prens Nikolay Andreyiç için Prenses Mariya’sız (görünüşe bakılırsa onu az takdir ettiği halde) hayat imkânsız bir şeydi. “Hem niçin evlensin?” diye düşünüyordu. “Sonuçta mutsuz olacak. Liza işte Andrey’le evlendi, (şimdi ondan iyi koca bulmak da güç) memnun mu halinden? Onunla kim severek evlenir? Çirkin, beceriksiz. Onunla zenginliği için, çevresi için evlenecekler. Sanki kız kalarak yaşanılamaz mı? Daha mutlu olurdu!” Prens Nikolay Andreyiç giyinirken böyle düşünüyordu, ama yine de sorunun bir an önce çözülmesi gerekiyordu. Prens Vasiliy oğlunu besbelli kızı istemek niyetiyle getirmişti, herhalde bugün ya da yarın açık bir yanıt isteyecekti. Adı, toplumsal konumu oldukça yerinde, “Ne yapalım, ben razıyım,” diye kendi kendine söylendi, “fakat yeter ki kıza layık olsun. Onu da göreceğiz.”</p>
				<p>“Bunu da göreceğiz işte,” diye yüksek sesle yineledi, “bunu da göreceğiz.”</p>
				<p>Sonra her zamanki gibi dinç adımlarla konuk odasına girdi, oradakilere hızla göz gezdirdi, hem Küçük Prenses’in elbise değiştirmiş olduğunu, hem Bourienne’in kurdeleciğini, hem Prenses Mariya’nın berbat saç tuvaletini, hem Bourienne ile Anatol’un gülümsemelerini, hem de kendi Prensesçiğinin onların arasında bir başına kaldığını gördü. “Aptalca giyinip kuşanmış!” diye kızına öfkeyle göz atarak düşündü. “Utanmıyor. Herifin ona aldırdığı bile yok!”</p>
				<p>Prens Vasiliy’e yaklaştı.</p>
				<p>“Merhaba, merhaba, sizi gördüğüme memnun oldum.”</p>
				<p>Prens Vasiliy her zamanki gibi kendinden emin, teklifsizce söze başladı:</p>
				<p>“Aziz bir dost için yedi verstlik yol, yol değildir. İşte benim ikincisi, onu sevmenizi, korumanızı dilerim.”</p>
				<p>Prens Nikolay Andreyiç, Anatol’u süzdü.</p>
				<p>“Aslan gibi,” dedi, “hadi bakalım gelin öpün!” Ve yanağını uzattı.</p>
				<p>Anatol, sakin sakin, babasının anlattığı kabalıklarından birini hemen yapacak mı diye bakarak yaşlı adamı öptü.</p>
				<p>Prens Nikolay Andreyiç her zamanki yerine, divanın köşesine oturdu, Prens Vasiliy için de bir koltuğu kendine doğru çekti, yer gösterdi, siyasi işler, haberler hakkında ona sorular sormaya koyuldu. Prens Vasiliy’in anlattıklarını dinler görünüyor, ama hep Prenses Mariya’ya bakıyordu.</p>
				<p>“Demek artık Potsdam’dan yazıyorlar?” diye Prens Vasiliy’in son sözünü yineledi, sonra ansızın ayağa kalkarak kızına yaklaştı.</p>
				<p>“Sen konuklar için böyle süslendin ha?” dedi, “Güzel, çok güzel, konuklar için yeni bir baş tuvaleti yapmışsın, ama, ben sana konukların yanında söylüyorum ki bir daha bana sormadan kılık kıyafet değiştirmeye kalkışma.”</p>
				<p>“Suç bende, <em>mon père</em>,” diye Küçük Prenses kızararak araya girdi.</p>
				<p>Prens Nikolay Andreyiç gelininin önünde topuklarını birbirine vurdu, eğilerek, “Siz dilediğinizi yapabilirsiniz,” dedi, “ama onun kendisini çirkinleştirmeye gereksinimi yok, zaten nasıl olsa çirkin.”</p>
				<p>Ağlayacak dereceye getirdiği kızına artık bir daha dikkat etmeyerek tekrar yerine oturdu.</p>
				<p>Prens Vasiliy, “Bilakis, bu saç tuvaleti Prenses’e çok yakışmış,” dedi.</p>
				<p>Prens Nikolay Andreyiç, Anatol’a döndü ve “Eee, genç Prens, adınız neydi?” dedi, “Buraya gelin, konuşalım, tanışalım.”</p>
				<p>Prens Anatol, “İşte pantomima başlıyor,” diye düşündü, gülümseyerek yaşlı Prens’in yanına oturdu.</p>
				<p>Anatol’u yakından, dikkatle süzen ihtiyar sordu:</p>
				<p>“Bak, ne diyeceğim, sizin, dostum, eğitiminizi Avrupa’da aldığınızı söylüyorlar. Alfabeyi diyakozdan öğrenen babanla benim gibi değil. Söyleyin bana dostum, şimdi atlı muhafızda mı hizmet ediyorsunuz?”</p>
				<p>Anatol gülüşünü zor tutarak yanıt verdi:</p>
				<p>“Hayır, orduya geçtim.”</p>
				<p>“Ya, çok iyi, demek azizim, Çar’a ve vatana hizmet etmek istiyorsunuz? Savaştayız. Böyle babayiğitlerin hizmet etmeleri gerek. Cephede mi bulunuyorsunuz?”</p>
				<p>“Hayır Prens, bizim alay henüz iltihak edecek. Ben de... şey meyanındayım...” diye takılan Anatol, gülerek babasına döndü: “Ben, ne meyanındayım baba?” </p>
				<p>Prens Nikolay Andreyiç güldü:</p>
				<p>“Mükemmel hizmet ediyor, mükemmel. Ne meyanındayım? Ha, ha.”</p>
				<p>Anatol daha çok güldü. Derken ansızın Prens Nikolay Andreyeviç kaşlarını çattı. Anatol’a, “Hadi, git,” dedi.</p>
				<p>Anatol gülümseyerek yeniden kadınların yanına gitti.</p>
				<p>Yaşlı Prens, “Sen bunları orada, Avrupa’da okuttun değil mi Prens Vasiliy? Ha?” diye Prens Vasiliy’e döndü.</p>
				<p>“Elimden geleni yaptım, hem size şunu söyleyeyim ki bugünkü eğitim bizimkinden çok iyi.”</p>
				<p>“Evet, öyle şimdi her şey başka türlü, yeni yöntemler var. Aslan gibi çocuk! Aslan! Hadi benim odaya gidelim.”</p>
				<p>Prens Vasiliy’in koluna girdi, onu yazı odasına götürdü.</p>
				<p>Prens’le baş başa kalan Prens Vasiliy ona hemen neler istediğini anlattı.</p>
				<p>“Ne zannediyorsun?” diye öfkeyle söze başladı yaşlı Prens, “Ben onun yakasını bırakmıyor muyum? Ondan ayrılamaz mıyım? Düşündüğü şeye bak! Yarından tezi yok! Yalnız sana şunu söyleyeyim, damadımı daha iyi tanımak isterim. Benim prensibimi bilirsin: Her şey açık olmalı! Yarın senin yanında sorarım. Kız razı oldu mu, oğlan burada kalır. Burada kalır, ben onu tetkik ederim.” Prens genzini temizledi. Sonra, “Varsın kız ona gitsin, benim için hepsi bir!” diye oğluyla vedalaşırken nasıl haykırmışsa aynı keskin sesle haykırdı.</p>
				<p>Anlayışlı bir kişinin karşısında kurnazlığa sapmanın gereksizliğine inanmış kurnaz bir insan edasıyla Prens Vasiliy, “Size açıkça söyleyeyim,” dedi. “Siz insanların ciğerini okursunuz. Anatol bir dâhi değildir. Ama namuslu, iyi bir çocuk, mükemmel bir oğul, candan bir evlattır.”</p>
				<p>“Peki peki, görürüz.”</p>
				<p>Uzun zaman erkek meclislerinden ayrı yaşamış bekâr kadınların başına hep geldiği gibi, Prens Nikolay Andreyiç’in evindeki üç kadının üçü de, Anatol’un görünmesiyle şimdiye kadar sürdükleri hayatın hayat olmadığını aynı kesinlikle hissetmişlerdi. Benliklerindeki düşünme, hissetme, anlama güçleri bir anda on kat çoğalmış, sanki şimdiye kadar karanlıkta geçen hayatları ansızın, yeni, bol, güçlü bir ışıkla aydınlanmıştı.</p>
				<p>Artık Prenses Mariya yüzünü, saç tuvaletini katiyen ne düşünüyor ne de hatırlıyordu. Belki kocası olacak insanın güzel, açık yüzü onun bütün dikkatini kendine çekmişti. Anatol ona iyi, cesur, iradeli, mert, eliaçık bir kimse gibi geliyordu. Bundan emindi. Gelecekteki aile hayatına dair binlerce hayal durup dinlenmeksizin zihninden geçiyordu. O bunları kovuyor, gizlemeye çalışıyordu.</p>
				<p>Prenses Mariya, “Ona karşı acaba çok mu soğuk davranıyorum?” diye düşünüyordu. “Kendimi tutmaya çalışıyorum, çünkü şimdiden ona çok yakın olduğumu ruhumun derinliğinde duyuyorum ama o kendisi hakkında düşündüğüm her şeyi bilemez ki, belki hoşuma gitmediğini sanıyordur.”</p>
				<p>Ve Prenses Mariya yeni konuklara karşı, o kadar uğraştığı halde, sevimli olmayı beceremiyordu.</p>
				<p>Anatol onun hakkında, “<em>La pauvre fille! Elle est diablement laide</em>,”<a class="si-noteref epub-type_noteref" href="#f383" id="ref_f383">383</a> diye düşünüyordu.</p>
				<p>Anatol’un gelişiyle çok heyecanlanan Matmazel <em>Bourienne</em> de başka türlü şeyler düşünüyordu. Belirli bir sosyal mevkii olmayan, akrabasız, dostsuz, hatta vatansız güzel genç kız, elbette ki, bütün hayatını Prens Nikolay Andreyeviç’in hizmetine, ona kitap okumaya, Prenses Mariya’nın dostluğuna hasretmeyi düşünmüyordu. Çirkin, giyinmesini bilmez, kaba Rus Prenseslerinin yanında, kendisinin üstünlüğünü hemen teslim edecek bir Rus Prensi sonunda gelmişti. Matmazel Bourienne’in, teyzesinden dinleyip kendisinin tamamladığı bir hikâyesi vardı ki bunu zihninde tekrarlamayı severdi. Bu hikâye, aldatılmış bir genç kızın zavallı anacığı <em>sa pauvre mère</em><a class="si-noteref epub-type_noteref" href="#f384" id="ref_f384">384</a> gözünün önüne gelerek kendini bir erkeğe evlenmeden teslim ettiği için onu nasıl azarladığına dairdi. Matmazel Bourienne hayalinde bu hikâyeyi ona, kendini baştan çıkarana anlatarak sık sık gözleri dolardı. Ama artık işte o, gerçek Rus Prensi gelmişti, kendisini götürecek, sonra <em>pauvre mère</em> meydana çıkacak; evlenecekler. Anatol’la Paris’e dair konuşurken Matmazel Bourienne’in kafasında gelecekteki bütün macerası böyle bir biçim almıştı. Ona göre, hesapla hareket etme düşüncesi değildi, (ne yapacağını bir dakika bile düşünmemişti) bütün bunlar, çoktan beri kafasında hazırdı. Sadece, hoşuna gitmek istediği, hoşuna gitmeye çalıştığı Anatol’un ortaya çıkmasıyla, onun etrafında toplanmış bulunuyorlardı. </p>
				<p>Küçük Prenses, boru sesini duyan yaşlı bir alay beygiri gibi, bilinçsizce, gebeliğini unutarak, herhangi bir gizli düşüncesi olmaksızın, zahmetsizce, fakat hoppaca bir neşeyle dörtnala kırıtmaya hazırlanıyordu.</p>
				<p>Anatol, alışkanlığı olduğu üzere, kendisini kadınların ilgisinden usanmış bir insan gibi göstermeye çalışıyor ama bu üç kadının üzerindeki etkisini görerek gururlu bir sevinç de duyuyordu. Bundan başka şirin, tahrik edici Bourienne’e karşı, kendisini en kaba, en cesur hareketlere sürükleyebilecek, ihtiraslı ve hayvani bir ilgi duymaya başlamıştı. </p>
				<p>Çaydan sonra toplantı divan odasına geçti, Prenses’ ten klavsen çalmasını rica ettiler. Anatol onun karşısında, Matmazel Bourienne’in yanında dirseğine dayanıp durdu; gözleri gülerek, sevinçle Prenses Mariya’ya bakıyordu. Prenses Mariya ıstıraplı, sevinçli bir heyecanla onun bakışlarını üzerinde duymaktaydı. Sevdiği sonat onu içli, şairane bir dünyaya götürüyor, üzerinde duyduğu bakışlarsa bu dünyayı bir kat daha şairaneleştiriyordu. Anatol’un bakışları onun üzerine dikiliydi ama ona değil, bu sırada piyanonun altından ayağıyla dokunduğu Matmazel Bourienne’in küçücük ayaklarının hareketlerine aitti. Bourienne de Prenses’e bakmaktaydı, onun güzel gözlerinde de Prenses Mariya için yeni olan ürkek bir mutluluk, bir ümit ifadesi vardı.</p>
				<p>Prenses Mariya, “Bourienne beni nasıl da seviyor!” diye düşünüyordu, “Şimdi ne mutluyum, böyle bir dostla, böyle bir kocayla ne kadar mutlu olabilirim! Gerçekten kocam mı?” diye üzerine hep o aynı bakışın ağırlığını duyarak ve onun yüzüne bakmaya cesaret edemeyerek düşünüyordu. </p>
				<p>Gece yemekten sonra dağıldıkları zaman Anatol Prenses’in elini öptü. Mariya miyop gözlerine yaklaşan bu güzel yüze, nasıl olup da cesaret ettiğini kendisi de bilmeden dosdoğru baktı. Anatol, Prenses’ten sonra Matmazel Bourienne’in eline uzandı, (bu yakışık almaz bir hareketti, fakat o her şeyi öyle sade, kendinden emin yapıyordu ki) Matmazel Bourienne, kızardı, korkuyla Prenses’e baktı.</p>
				<p>Prenses, “<em>Quelle délicatesse</em>,”<a class="si-noteref epub-type_noteref" href="#f385" id="ref_f385">385</a> diye düşündü. “Yoksa Amélie (Matmazel Bourienne’i böyle çağırıyorlardı) benim kendisini kıskanacağımı, temiz sevgisini, bana karşı sadakatini takdir edemeyeceğimi mi sanıyor?” Matmazel Bourienne’e yaklaştı, onu kuvvetle öptü. Anatol Küçük Prenses’in eline uzandı.</p>
				<p>“<em>Non, non, non! Quand votre père m’écrira, que vous vous conduisez bien, je vous donnerai ma main à baiser. Pas avant</em>.”<a class="si-noteref epub-type_noteref" href="#f386" id="ref_f386">386</a></p>
				<p>Küçük Prenses, parmağını kaldırıp gülümseyerek odadan çıktı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f377"><a class="si-backref" href="#ref_f377">377</a><span class="si-footnote-text"> İşte Mariya.</span></div>
					
						<div class="si-footnote html5_aside epub-type_footnote" id="f378"><a class="si-backref" href="#ref_f378">378</a><span class="si-footnote-text"> O sevgili Anet’i.</span></div>
					
						<div class="si-footnote html5_aside epub-type_footnote" id="f379"><a class="si-backref" href="#ref_f379">379</a><span class="si-footnote-text"> Kapı dışarı ettiğini.</span></div>
					
						<div class="si-footnote html5_aside epub-type_footnote" id="f380"><a class="si-backref" href="#ref_f380">380</a><span class="si-footnote-text"> Prenses, kadınların incisidir.</span></div>
					
						<div class="si-footnote html5_aside epub-type_footnote" id="f381"><a class="si-backref" href="#ref_f381">381</a><span class="si-footnote-text"> Nedime.</span></div>
					
						<div class="si-footnote html5_aside epub-type_footnote" id="f382"><a class="si-backref" href="#ref_f382">382</a><span class="si-footnote-text"> Bu küçük, şirin şey.</span></div>
					
						<div class="si-footnote html5_aside epub-type_footnote" id="f383"><a class="si-backref" href="#ref_f383">383</a><span class="si-footnote-text"> Zavallı kız, pek de çirkin.</span></div>
					
						<div class="si-footnote html5_aside epub-type_footnote" id="f384"><a class="si-backref" href="#ref_f384">384</a><span class="si-footnote-text"> Zavallı annesi.</span></div>
					
						<div class="si-footnote html5_aside epub-type_footnote" id="f385"><a class="si-backref" href="#ref_f385">385</a><span class="si-footnote-text"> Bu ne incelik.</span></div>
					
						<div class="si-footnote html5_aside epub-type_footnote" id="f386"><a class="si-backref" href="#ref_f386">386</a><span class="si-footnote-text"> Hayır, hayır, hayır! Babanız bana akıllı uslu hareket etmeye başladığınızı yazdığı zaman elimi öptürürüm size. Daha önce olmaz.</span></div>
				</div>
  </body>
</html>