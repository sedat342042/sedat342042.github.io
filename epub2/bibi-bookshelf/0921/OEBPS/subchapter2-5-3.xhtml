<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-5-3">
<div class="html5_section">
				<h1 class="subchapter">III</h1>
				
				<p class="margin">1811 yılında Moskova’da, kısa sürede ün yapmış, uzun boylu, yakışıklı, her Fransız gibi nazik, o zamanlar bütün Moskova’nın dediği gibi fevkalade nazik bir doktor olan Métivier yaşıyordu. Yüksek sosyete evlerine o bir doktor gibi değil, bir eşit gibi kabul edilirdi.</p>
				<p>Tıpla alay eden Prens Nikolay Andreyiç son zamanlarda Matmazel Bourienne’in tavsiyesiyle bu doktoru evine kabul etmiş, ona alışmıştı. Métivier haftada iki kez Prens’e gelirdi.</p>
				<p>Aziz Nikolay bayramında Prens’in isim gününde, bütün Moskova kapısını çalmış ama o hiç kimsenin kabul edilmemesini emretmişti. Yalnızca, listesini Prenses Mariya’ya verdiği pek az kimsenin yemeğe çağrılmasını tembih etmişti.</p>
				<p>Sabahleyin kutlama için gelen Métivier, Prenses Mariya’ya dediği gibi, doktor sıfatıyla da <em>forcer la consigne</em>’yi<a class="si-noteref epub-type_noteref" href="#f576" id="ref_f576">576</a> yerinde buldu, Prens’in yanına girdi. Prens’in en keyifsiz anlarından birine rastlamıştı. Herkese çatıyor, ona söylenenleri anlamıyordu ve söyledikleri anlaşılmıyormuş gibi bütün sabah evde dolaşıp durmuştu. Prenses Mariya, onun genellikle kudurmuşçasına bir öfkeyle biten bu kaygılı ve homurtulu ruh halini çok iyi bilirdi. O sabah hep tetiği kalkık, dolu bir tüfek karşısındaymış gibi patlamayı bekleyerek dolaşmıştı. Sabah, doktor gelinceye kadar iyi geçti. Doktoru içeri aldıktan sonra Prenses Mariya elinde bir kitapla misafir salonunda kapının yanına oturdu; buradan çalışma odasında konuşulan her şeyi duyabilirdi.</p>
				<p>Önce Métivier’nin, sonra babasının sesini duydu, sonra da iki ses birden konuşmaya başladı, kapı açıldı, Métivier’nin siyah perçemli, ürkmüş, güzel yüzüyle Prens’in öfkeyle kudurmuş, oyuklarından fırlamış gözlerini gördü. </p>
				<p>“Anlamıyor musun?” diye bağırıyordu Prens, “Ben anlıyorum! Fransız casusu, Bonaparteların uşağı, casus, defol evimden, defol diyorum!”</p>
				<p>Kapıyı sertçe kapattı arkasından.</p>
				<p>Métivier omuzlarını silkerek yandaki odadan sese doğru koşan Matmazel Bourienne’e yaklaştı.</p>
				<p>“Prensin sağlığı yerinde değil <em>la bile et le transport au cerveau. Tranquillisez-vous, je repasserai demain,”</em><a class="si-noteref epub-type_noteref" href="#f577" id="ref_f577">577</a> dedi ve parmağını dudağına götürerek acele acele çıktı.</p>
				<p>Kapının ötesinden terlikli ayak sesleri ve bağrışmalar duyuluyordu: “Casuslar, hainler, her taraf hainlerle dolu! İnsana kendi evinde bile rahat yok!”</p>
				<p>Métivier gittikten sonra yaşlı Prens kızını yanına çağırttı ve öfkesinin bütün gücüyle ona yüklendi. Suçu, casusun yanına bırakılmasıydı. Ona bir liste düzenlemesini ve listede olmayanların içeri alınmamasını söylemişti. Neden bu alçağa izin vermişlerdi? Her şeyin sebebi oydu. Onunla bir dakika rahat edemediğini, rahatça ölemeyeceğini söylüyordu.</p>
				<p>“Hayır, kuzum, ayrılmak gerek, ayrılmak, bunu siz biliyorsunuz, biliyorsunuz! Artık daha fazla dayanamam,” diyerek odadan çıktı ve sanki onun herhangi bir şekilde teselli bulmasından korkuyormuş gibi ona doğru döndü, sakin bir tavır takınmaya çalışarak ekledi: “Zannetmeyin ki size bunu kızgın bir anımda söyledim; ben sakinim, bunu düşündüm; son sözüm budur: ayrılmak. Kendinize, yer arayın!...” Ama kendini tutamadı, ancak seven bir insanda görülebilen bir öfkeyle, besbelli kendisi de üzülerek, yumruklarını sıkıp ona bağırdı:</p>
				<p>“Bir sersem çıksa da onu alsa bari!”</p>
				<p>Kapıyı küt diye kapadı. Matmazel Bourienne’i yanına çağırttı, çalışma odasına girince sakinleşti.</p>
				<p>Seçilen altı kişi saat ikide öğle yemeğine geldiler. Misafirler (ünlü Kont Rastopçin, Prens Lapuhin’le yeğeni, Prens’in eski silah arkadaşı General Çatrov ve gençlerden Piyer’le Boris Drubetskoy) misafir salonunda onu bekliyorlardı.</p>
				<p>O günlerde izinli olarak Moskova’ya gelen Boris, Prens Nikolay Andreyiç’e takdim edilmeyi arzu etmiş ve onun sevgisini öyle kazanmıştı ki, Prens bekârları evine kabul etmediği halde onu bekârlardan ayırt etmişti.</p>
				<p>Prensin evi “kibar âlemi” dediklerinden değildi, ama bu öyle küçük bir topluluktu ki şehirde lafı edilmezdi ama oraya kabul edilmek her şeyden gurur vericiydi. Boris bunu bir hafta önce, Kont Rastopçin kendisini Aziz Nikolay günü öğle yemeğine çağıran başkomutana orada bulunamıyacağını söylediği zaman anlamıştı:</p>
				<p>“O gün mutlaka Prens Nikolay Andreyiç’in ellerini öpmeye giderim.”</p>
				<p>“A evet, evet,” diye yanıt vermişti komutan, “o nasıl?”</p>
				<p>Eski tarz, yüksek tavanlı, eski mobilyalı bir salondaki topluluk, görüşme halindeki tantanalı bir mahkeme heyetini andırıyordu. Susuyor, konuşunca da alçak sesle konuşuyorlardı. Prens Nikolay Andreyiç ciddi ve sessizdi. Prenses Mariya her zamankinden daha sessiz, daha ürkekti. Misafirler ona gönülsüzce sesleniyorlardı, çünkü konuşmalarına ilgi göstermediğinin farkındaydılar. Kont Rastopçin, kâh şehre, kâh siyasete dair son haberleri anlatarak, konuşmayı tek başına idare ediyordu.</p>
				<p>Lapuhin’le yaşlı General, konuşmaya arada bir katılıyorlardı. Prens Nikolay Andreyiç, verilen raporu dinleyen yüksek bir yargıcı andırıyor, arada sessiz kalarak ya da kısa cümlelerle ona rapor edilen şeyler hakkında bilgi edindiğini bildiriyordu. Konuşmanın tonundan, siyaset dünyasında olup bitenleri kimsenin doğru bulmadığı anlaşılıyordu. Her şeyin kötüye gittiğini açıkça gösteren olayları anlatıyorlardı; işin ilginç yanı, anlatılanlar imparatoru ilgilendirmeye başladığı an konuşmalar mutlaka kesiliyordu. </p>
				<p>Napoléon’un Oldenburg Grandükalığı arazisini zaptetmesi ve Avrupa saraylarına gönderilen Napoléon karşıtı Rus notası üzerinde konuşuyorlardı.</p>
				<p>Rastopçin birkaç kez söylediği cümleyi tekrarladı:</p>
				<p>“Napoléon Avrupa’ya karşı, bir korsan gibi hareket ediyor,” dedi, “insan hükümdarların bu bitmez hoşgörülerine, körlüklerine hayret ediyor. Şimdi iş Papa’ya dayandı, Bonaparte sıkılmadan Katolik mezhebinin başkanını devirmek istiyor da kimse ses çıkarmıyor! Oldenburg Grandükalığı’nın zaptını protesto eden yalnız bizim hükümdar. O da...” Kont Rastopçin, görüş bildirilmesi doğru olmayan sınırın üzerinde olduğunu anlayarak sustu.</p>
				<p>Nikolay Andreyiç, “Oldenburg Grandükalığı üzerine başka bir arazi teklif ettiler,” dedi, “tıpkı ben mujikleri Lısiye Gori’den Boguçarovo’ya ve Riyazan’a naklettiğim gibi o da grandükları naklediyor.”</p>
				<p><em>“Le duc d’Oldenbourg supporte son malheur avec une force de caractère et une résignation admirable,”</em><a class="si-noteref epub-type_noteref" href="#f578" id="ref_f578">578</a> diye saygıyla söze başladı Boris.</p>
				<p>Petersburg’dan ayrılırken düke takdim edilmek şerefine erdiği için bunu söylüyordu. Prens Nikolay Andreyiç delikanlıya bu konu hakkında bir şeyler söylemek istiyormuş ama bunun için onu daha çok genç sayarak vazgeçmiş gibi bir baktı. Kont Rastopçin iyi bildiği bir sorun üzerinde fikir yürüten bir adamın kayıtsız sesiyle, “Oldenburg sorunu hakkındaki protestomuzu okudum, bu notanın böyle kötü kaleme alınışına hayret ettim,” dedi.</p>
				<p>Piyer, notanın kötü kaleme alınmasına neden üzüldüğünü anlamayarak bön bir hayretle Rastopçin’e baktı, “İçeriği güçlü olduktan sonra nota nasıl yazılırsa yazılsın, hepsi bir değil mi Kont?” dedi.</p>
				<p>Kont Rastopçin, “<em>Mon cher, avec nos 500 mille hommes de troupes, il serait facile d’avoir un beau style,</em>”<a class="si-noteref epub-type_noteref" href="#f579" id="ref_f579">579</a> dedi. </p>
				<p>Piyer, notanın kaleme alınışının Kont Rastopçin’i neden üzdüğünü anlamıştı. </p>
				<p>Yaşlı Prens, “Hem epey de yazıcı türedi galiba,” dedi, “Petersburg’da yalnız nota yazmıyorlar, boyuna yeni kanunlar yazıyorlar. Benim Andrüşa orada Rusya için koca bir cilt kanun yazdı. Şimdi herkes yazıyor!”</p>
				<p>Doğal olmayan bir şekilde güldü. Konuşma bir an kesildi; yaşlı general bir öksürükle dikkati kendine çekti: </p>
				<p>“Petersburg’da geçit törenindeki şu olayı duydunuz mu? Yeni Fransız elçisi nasıl davranmış.”</p>
				<p>“Nasıl? Ha, evet bir şeyler duydum; Majeste’nin yanında yakışık almaz bir şeyler söylemiş.”</p>
				<p>General devamla, “Majeste onun dikkatini humbaracı tümenine ve geçit töreni yürüyüşüne çekmiş,” dedi, “güya elçi hiç aldırış etmemiş, Fransa’da böyle önemsiz şeylere aldırış etmediklerini söylemiş, Hükümdar hiç sesini çıkarmamış. Sonraki geçit töreninde de yüzüne bile bakmamış, diyorlar.”</p>
				<p>Sessizlik oldu. Hükümdarı ilgilendiren bu olay karşısında fikir yürütmek olamazdı.</p>
				<p>“Küstahlar!” dedi Prens, “Métivier’yi tanır mısınız? Bugün onu evimden kovdum. Buraya geldi, kimseyi bırakmamalarını söylediğim halde onu yanıma göndermişler,” diyerek öfkeyle kızına baktı. Sonra Fransız doktoruyla burada bütün konuştuklarını, Métivier’nin casus olduğuna inanmasının nedenlerini anlattı. Bu nedenler çok zayıf ve belirsizdi ama kimse itiraz etmedi.</p>
				<p>Kızarmış etten sonra şampanya geldi. Davetliler yerlerinden kalkıp yaşlı Kontes’i kutladılar. Prenses Mariya da ona yaklaştı.</p>
				<p>Prens soğuk, kötü bir bakışla kızına baktı, buruşuk, tıraşlı yanağını ona uzattı. Sabahki konuşmayı unutmadığı, kararının değişmediği, ancak orada misafirler bulunduğu için bunu şimdi söyleyemediği yüzünden anlaşılıyordu. </p>
				<p>Kahve içmek için misafir salonuna geçilince yaşlılar bir arada oturdular.</p>
				<p>Prens Nikolay Andreyeviç gittikçe açıldı, gelecek savaş hakkında düşüncelerini anlattı.</p>
				<p>Biz Almanlarla ittifak peşinde koştukça, Tilsit barışının bizi sürüklediği Avrupa sorunlarına karıştıkça Bonaparte’la yapacağımız savaşın felaket olacağını söylüyordu. Bizim için ne Avusturya’dan yana ne de Avusturya’ya karşı savaşmak doğru olurdu. “Bütün siyasetimiz Doğu’da, Bonaparte’a karşıysa, yapacağımız tek şey var: Sınırda silahlı olarak hazır bulunma ve sarsılmaz bir politika, böyle olursa o hiçbir zaman 1807’de olduğu gibi Rus sınırını geçmeye cesaret edemez.”</p>
				<p>Kont Rastopçin, “Hem biz Fransızlarla nasıl savaşırız, Prens,” dedi, “öğretmenlerimize, Tanrılarımıza karşı silaha sarılabilir miyiz? Gençlerimize bakın, kadınlarımıza bakın, Tanrılarımız Fransızlar, cennetimiz Paris.”</p>
				<p>Anlaşılan herkes duysun diye yüksek sesle konuşmaya başladı:</p>
				<p>“Elbiseler Fransız, düşünceler Fransız, duygular Fransız! Bakın siz Métivier’yi tutup kovdunuz, çünkü Fransız’dır, alçaktır, oysa kadınlarımız, önünde diz çöküp ardından sürünüyorlar. Dün bir gecedeydim, orada bulunan beş kadından üçü Katolik’ti, Papa’nın izniyle pazar günü kanaviçe üzerine nakış işliyorlardı. Söylemesi ayıp, çırılçıplak oturuyorlardı. Ah Prens, gençlerimizi görünce insanın müzeden Büyük Petro’nun topuzunu alıp bellerini şöyle Rus usulünce kıracağı geliyor; sersemlikleri o zaman geçerdi belki!”</p>
				<p>Hep susmuşlardı. Yaşlı Prens gülümseyerek Rastopçin’e bakıyor ve başını, “Doğru,” der gibi sallıyordu.</p>
				<p>Rastopçin kendine özgü hızlı hareketlerle kalkıp elini Prens’e uzatarak, “Hadi hoşça kalın, Ekselans, sağlığınıza dikkat edin,” dedi.</p>
				<p>Yaşlı Prens onun elini tuttu, öpmesi için yanağını uzatarak, “Güle güle yavrum, senin santuru her zaman zevkle dinlerim!” dedi.</p>
				<p>Rastopçin’le birlikte ötekiler de kalktılar.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f576"><a class="si-backref" href="#ref_f576">576</a><span class="si-footnote-text"> Yasağı bozmak.</span></div>
					
						<div class="si-footnote html5_aside epub-type_footnote" id="f577"><a class="si-backref" href="#ref_f577">577</a><span class="si-footnote-text"> Safrası var, bir de kan beynine vurmuş. Siz merak etmeyin, yarın tekrar uğrarım.</span></div>
					
						<div class="si-footnote html5_aside epub-type_footnote" id="f578"><a class="si-backref" href="#ref_f578">578</a><span class="si-footnote-text"> Oldenburg dükası, metanetle, şaşılacak bir soğukkanlılıkla felaketine katlanıyor. </span></div>
					
						<div class="si-footnote html5_aside epub-type_footnote" id="f579"><a class="si-backref" href="#ref_f579">579</a><span class="si-footnote-text"> Azizim, beş yüz bin askerimiz olduktan sonra, güzel bir üslup kullanmak mesele mi?</span></div>
				</div>
  </body>
</html>