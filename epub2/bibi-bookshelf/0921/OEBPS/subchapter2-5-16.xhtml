<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-5-16">
<div class="html5_section">
				<h1 class="subchapter">XVI</h1>
				
				<p class="margin">Anatol son zamanda Dolohov’un yanına taşınmıştı. Rostova’nın kaçırılması planı Dolohov tarafından birkaç günden beri düşünülüp hazırlanıyordu.</p>
				<p>Sonya, Nataşa’nın kapısını dinleyerek onu korumaya karar verdiği gün bu planın uygulanacağı gündü. Nataşa, akşam saat onda arka kapıdan çıkıp Kuragin’le buluşmaya söz vermişti. Kuragin onu, hazırlanan bir troykaya bindirecek, Moskova’dan 60 verst uzaktaki Kamenka köyüne götürecekti; nikâhlarını, burada hazır bekleyen aforoz edilmiş bir papaz kıyacaktı. Kamenka’da hazır duran bir menzil arabası onları Varşova yoluna götürecek, oradan posta arabasıyla sınırdışına çıkacaklardı.</p>
				<p>Anatol’un pasaportu, yol izinleri, kız kardeşinden aldığı on bin rublesi ve ayrıca Dolohov aracılığıyla borç aldığı on bin rublesi daha vardı.</p>
				<p>İki şahit; Dolohov’un kumar oyununda kullandığı büro yazmanı Hvorstikov’la Kuragin’e karşı sonsuz bir sevgi besleyen iyi kalpli, zayıf bir adam olan emekli <em>hussar</em> Makarin birinci odada çay içiyorlardı.</p>
				<p>Duvarlardan tavana kadar Acem halıları, ayı postları, silahlarla süslenmiş çalışma odasında, üstünde bir hesap tahtasıyla bir deste para bulunan açık büronun önünde yol <em>beşmeret</em>’i<a class="si-noteref epub-type_noteref" href="#f611" id="ref_f611">611</a> ve çizmeleriyle Dolohov oturuyordu. Anatol, düğmeleri çözülmüş üniformasıyla çalışma odasından geçti, şahitlerin oturduğu odadan Fransız uşağının daha başkalarıyla birlikte son eşyaları yerleştirdikleri arka odaya geldi. Doholof paraları sayıp kaydediyordu.</p>
				<p>“E,” dedi, “Hvorstikov’a iki bin ruble vermek lazım.” </p>
				<p>Anatol, “Peki ver,” dedi.</p>
				<p>“Makarka (Makarin’e böyle derlerdi) hiçbir şey beklemeden senin için kendini ateşe, denize atar. Eh, işte hesaplar bitti,” diyerek listeyi ona gösterdi. “Doğru mu?”</p>
				<p>Dolohov’u dinlemediği anlaşılan ve yüzünden ayrılmayan bir gülümsemeyle önüne bakan Anatol, “Evet, şüphesiz böyle,” dedi.</p>
				<p>Dolohov yazı masasını gürültüyle kapadı, alaycı bir gülüşle Anatol’a döndü.</p>
				<p>“Bana bak, bırak bütün bunları, daha vakit var!” dedi.</p>
				<p>Anatol, “Aptal!” dedi, “Saçmalamayı bırak, bilseydin... Öyle bir bela ki bu, kimse bilmez!”</p>
				<p>Dolohov, “Baksana, Tanrı aşkına bırak,” dedi, “sana ben ciddi söylüyorum, şaka mı bu senin giriştiğin iş?”</p>
				<p>Anatol yüzünü buruşturarak, “E, yine mi, yine mi takılıyorsun? Defol başımdan! Ha?” dedi, “Doğrusu senin aptalca şakalarını dinlemeye vaktim yok.” Odadan çıkıp gitti.</p>
				<p>Anatol çıkarken Dolohov, hafifseyen ve aynı zamanda hoş gören bir edayla gülümsüyordu.</p>
				<p>“Dur bakalım,” diye seslendi Anatol’un arkasından, “şaka yapmıyorum, ciddi söylüyorum, gel buraya, gel.”</p>
				<p>Anatol tekrar odaya girdi, dikkatini toplamaya çalışarak Dolohov’a bakıyordu. Besbelli elinde olmaksızın boyun eğiyordu.</p>
				<p>“Beni dinle sen, son defa söylüyorum sana. Ne diye seninle alay edeceğim? Ben sana itiraz ettim mi? Kim sana her şeyi hazırladı, papazı buldu, pasaportu kim aldı, parayı kim tedarik etti? Hep ben.”</p>
				<p>“Peki, teşekkür ederim. Sana minnettar değil miyim sanıyorsun?” Anatol içini çekti, Dolohov’u kucakladı.</p>
				<p>“Sana yardım ettim, ama yine de doğruyu söylemeliyim sana: Tehlikeli bir iş bu ve eğer iyi düşünülürse budalaca. E, onu götüreceksin, peki, bunu böyle bırakırlar mı? Evli olduğun anlaşılacak, seni cinayet mahkemesine verirler yahu...”</p>
				<p>Anatol yine yüzünü buruşturarak, “Saçma, saçma!” dedi. “Anlattım ya sana. Ha?”</p>
				<p>Anatol, kalın kafalı insanların kendi akıllarıyla vardıkları hükme karşı gösterdikleri özel düşkünlükle Dolohov’a yüz defa tekrar etmiş olduğu düşünceyi yine tekrarladı. </p>
				<p>“Sana anlatmıştım ya, karar verdim: Bu nikâh sayılmazsa,” diyerek parmağını büktü, “demek ben sorumlu değilim, ama sayılırsa ne çıkar, yabancı ülkelerde bunu kimse bilmeyecek, öyle değil mi? Kes, söyleme, söyleme bunu artık!”</p>
				<p>“Ciddi söylüyorum, bırak! Sadece kendini bağlarsın...”</p>
				<p>Anatol, “Elinin körü!” dedi ve saçlarını tutarak öteki odaya gitti, hemen döndü, bir koltuğa bağdaş kurup Dolohov’un karşısına oturdu. </p>
				<p>“Ne iş bu Tanrı bilir! Ha? Kalbim nasıl atıyor bir bak!” Dolohov’un elini alıp kalbine götürdü. “<em>Ah! Quel pied, mon cher, quel regard! Une déesse!</em><a class="si-noteref epub-type_noteref" href="#f612" id="ref_f612">612</a> Ha?”</p>
				<p>Dolohov, soğuk soğuk gülümsedi, belli ki onunla daha eğlenmek isteyerek parlak, güzel, küstah gözleriyle ona baktı:</p>
				<p>“E, paralar bitince ne olacak?”</p>
				<p>Anatol, gelecek düşüncesi karşısında samimi bir şaşkınlıkla, “Ne mi olacak? Ha?” diye yineledi. “Ne mi olacak? Oradaki durumu bilmiyorum... Canım, ne diye saçma konuşuyoruz!” Saatine baktı. “Vakit tamam!”</p>
				<p>Anatol arka odaya gitti, “E, çabuk bitirecek misiniz! Ne eğlenip duruyorsunuz orada!” diye hizmetçilere bağırdı.</p>
				<p>Dolohov paraları topladı, yola çıkmadan yiyecek içecek bir şeyler getirilmesi için uşağa seslendi, Hvorstikov’la Makarin’in oturmakta oldukları odaya girdi.</p>
				<p>Anatol, çalışma odasında, divanda dirseğini dayayıp uzanmış, dalgın dalgın gülümsüyor, güzel ağzıyla kendi kendine bir şeyler mırıldanıyordu.</p>
				<p>Dolohov öteki odadan ona seslendi:</p>
				<p>“Gel, bir şeyler ye, bir şeyler iç hadi!”</p>
				<p>Anatol gülümsemeye devam ederek yanıt verdi: </p>
				<p>“İstemem!”</p>
				<p>“Gel, Balaga geldi.”</p>
				<p>Anatol kalktı, yemek odasına girdi. Balaga, Anatol’la Dolohov’u altı yıldan beri tanıyan ve kendi troykalarıyla onlara hizmet eden tanınmış bir troyka sürücüsüydü. Anatol’un alayı Tver’de bulunduğu zaman kaç defa onu gece bu şehirden alıp sabaha karşı Moskova’ya ulaştırmış, öbür gece geri getirmişti. Kaç kez Dolohov’u takipten kaçırmış, kaç kez onları Çingenelerle, Balaga’nın dediği gibi, “hanımcıklarla” şehirde gezdirmişti. Kaç kez onların işi yüzünden Moskova caddelerinde halkı ve arabacıları çiğnemiş ve her zaman, kendi deyimiyle “efendileri” onu kurtarmışlardı. Onlar için kaç at çatlatmış, kaç kez onlar tarafından pataklanmış, onu kaç kez şampanya, Madeira şarabıyla doyurmuşlardı, onların her birinin alelade bir insan için çoktan Siberya’yı hak ettirecek bir tek macerasını mı bilirdi. İçki âlemlerinde onlar Balaga’yı sık sık çağırır, onu içirir, Çingenelerle dans ettirirlerdi. Elinden onların binlerce rublesi geçmişti. Onlara hizmet ederken senede yirmi kez kendi hayatını da, kendi postunu da tehlikeye atardı. Onların işi için kendisine ödenen paradan değerce daha çok at telef etmişti. Ama onları severdi, saatte on sekiz verst aldığı bu çılgınca yolculukları severdi. Arabacılara takla attırmayı, şehirde yaya gidenleri çiğnemeyi ve Moskova caddelerinden dörtnala uçup gitmeyi severdi. Daha hızla gitmek mümkün olmadığı zaman arkasından sarhoş seslerin şu vahşi haykırışını duymayı severdi: “Sür! Sür!” Ondan korkup kaçan bir mujiğin ensesini kamçılamayı severdi. “Gerçek baylar,” diye düşünürdü.</p>
				<p>Anatol’la Dolohov da, sürüşteki ustalığı ve kendilerinin sevdiği şeyleri onun da sevmesi dolayısıyla Balaga’yı severlerdi. Balaga, başkalarıyla pazarlık eder, iki saatlik bir yol için yirmi beşer ruble alırdı; başkalarıyla kendisi ancak ara sıra gider, daha çok yamaklarını gönderirdi. Ama, onun dediği gibi, efendileriyle her zaman kendisi gider ve yaptığı işe karşılık asla bir şey istemezdi. Yalnız, oda hizmetçilerinden paralı oldukları zamanı öğrenerek birkaç ayda bir sabahları ayık olarak gelir, yerlere kadar eğilerek kendisini sıkıntıdan kurtarmalarını rica ederdi. Efendileri her zaman onu oturturlardı.</p>
				<p>“Beni kurtarın, aziz Fedor İvaniç, yahut Ekselans,” derdi, “büsbütün atsız kaldım, panayıra gitmek için bana ne kadar ödünç verebilirseniz verin.”</p>
				<p>Anatol da, Dolohov da paralı oldukları zaman ona biner veya ikişer bin ruble verirlerdi.</p>
				<p>Balaga, açık kumral saçlı, kırmızı yüzlü, kırmızı kalın enseli, kalkık burunlu, küçük ve parlak gözlü, kısa sakallı yirmi yedi yaşlarında bodur bir mujikti. Kısa bir kürk üzerine geçirilmiş ipek astarlı, ince mavi bir kaftan giymişti.</p>
				<p>Köşedeki kutsal tasvirin önünde haç çıkardı ve esmer küçük elini uzatarak Dolohov’a yaklaştı.</p>
				<p>“Fedor İvaniç’e selam,” diyerek eğildi.</p>
				<p>“Merhaba, kardeş, hah işte o.” </p>
				<p>İçeri giren Anatol’a, “Günaydın Ekselans,” diyerek ona elini uzattı.</p>
				<p>Anatol elini omzuna koyarak, “Sana söylüyorum, Balaga,” dedi, “beni seversin değil mi? Ha? Şimdi bana hizmet et... Hangi atlarla geldin? Ha?”</p>
				<p>Balaga, “Gönderdiğiniz emir üzerine sizinkilerle, azgınlarla,” dedi. </p>
				<p>“Peki, dinle Balaga! Bütün troykayı çatlatacaksın, üç saatte varacaksın. Ha?”</p>
				<p>Balaga gözlerini kırpıştırarak, “Nasıl çatlatırsın, ne ile gideriz?” dedi.</p>
				<p>“Bak, beynini patlatırım, eğlenme,” diye birden gözlerini çevirerek bağırdı Anatol.</p>
				<p>Sürücü gülerek, “Ne eğleneceğim,” dedi, “efendilerimden esirger miyim ki, beygirlerin takatı yettiği kadar koşacağız ve gideceğiz.”</p>
				<p>“Ha?” dedi Anatol, “Peki, otur.” </p>
				<p>Dolohov, “Eh, otur!” dedi.</p>
				<p>“Ayakta durayım, Fedor İvanoviç.” </p>
				<p>Anatol, “Otur, laf, iç,” dedi ve ona büyük bir bardak Madeira şarabı doldurdu. Şarabı görünce sürücünün gözleri parladı, önce nezaket olsun diye reddettikten sonra içti, kalpağında duran kırmızı ipek mendille ağzını sildi.</p>
				<p>“E, ne zaman gideceğiz Ekselans?”</p>
				<p>“İşte, hemen...” Anatol saatine baktı, “şimdi gideceğiz. Bak, Balaga, ha? Yetişebilecek misin?”</p>
				<p>“Yolculuk hayırlı olursa neden yetişmeyelim?” dedi Balaga, “Tver’e yedi saatte varmıştık ya. Hatırlarsınız herhalde Ekselans.”</p>
				<p>Anatol gözlerini dört açmış, hayranlıkla kendisine bakan Makarin’e dönerek güldü: </p>
				<p>“Biliyor musun, bir seferinde Noel’e yetişmek için Tver’den yola çıkmıştım,” dedi, “inanır mısın Makarin, nefesimiz kesiliyordu, öyle uçuyorduk. Önümüze bir ağırlık kolu çıktı, iki yük arabasının üstünden atlayıp geçtik, ha?”</p>
				<p>“Ama ne hayvanlardı ya!” diyerek hikâyeye Balaga devam etti: “O zaman benim al beygirleri koşmuştum,” Dolohov’a döndü, “inanır mısınız, Fedor İvanoviç, azgınlar altmış verst uçar gibi yol aldılar; durdurmanın imkânı yok, ellerim uyuştu, dondurucu bir soğuk vardı, dizginleri bıraktım, tut, Ekselans, dedim, öylece kızağın içine yığıldım, sürmek değil, insan yerinde tutunamıyordu. Üç saat yol aldılar iblisler, yalnız sol koşum ölmüştü.”</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f611"><a class="si-backref" href="#ref_f611">611</a><span class="si-footnote-text"> Çerkez ceketi. (Ç.N.)</span></div>
					
						<div class="si-footnote html5_aside epub-type_footnote" id="f612"><a class="si-backref" href="#ref_f612">612</a><span class="si-footnote-text"> Ah! Ne ayak, azizim, ne bakış! Bir ilahe!</span></div>
				</div>
  </body>
</html>