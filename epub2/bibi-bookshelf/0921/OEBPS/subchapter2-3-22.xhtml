<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-3-22">
<div class="html5_section">
				<h1 class="subchapter">XXII</h1>
				
				<p class="margin">Ertesi gün Prens Andrey, Kont İlya Andreyiç’in daveti üzerine Rostovlara öğle yemeğine gitti ve bütün günü onlarda geçirdi. </p>
				<p>Evde herkes Prens Andrey’in kim için geldiğini anlamıştı. O da bunu gizlememiş, bütün gün Nataşa ile birlikte olmaya gayret etmişti. Yalnızca ürkek ama mesut ve heyecanlı Nataşa’nın ruhunda değil, bütün evde gerçekleşecek önemli bir gelişmenin korkusu seziliyordu. Prens Andrey Nataşa ile konuşurken Kontes hüzünlü, ciddi ve sert bakışlarla ona bakıyor, o kendisine bakar bakmaz sıkılgan ve yapay bir tavırla önemsiz bir konuyu açıyordu. Sonya, Nataşa’dan ayrılmaktan korkuyor, yanlarında olduğu zaman da engel olmaktan çekiniyordu. Prens Andrey’le bir dakika baş başa kalınca Nataşa korkudan sararıyordu. Onun kendisine bir şey söylemek istediğini ama buna cesaret edemediğini hissediyordu.</p>
				<p>Akşam Prens Andrey gidince Kontes Nataşa’ya yaklaştı, sessizce sordu: “E, ne oldu?”</p>
				<p>“Anne, Tanrı aşkına şimdi bir şey sormayın bana. Söylenmez bu,” dedi Nataşa.</p>
				<p>Buna karşın Nataşa o akşam kâh heyecanlı, kâh ürkmüş bir halde ve dalgın gözlerle annesinin yatağında uzun süre yattı. Annesine Prens Andrey’in onu nasıl övdüğünü, yurtdışına gideceğini söylediğini, bu yazı nerede geçireceklerini sorduğunu, ona Boris’ten söz ettiğini anlattı:</p>
				<p>“Ama böylesini... böylesini hiç bilmiyorum!” diyordu, “Ama onun yanında korkuyorum, her zaman onun yanında korkuyorum. Bu ne demektir? O halde gerçek, değil mi? Anne, uyuyor musunuz?”</p>
				<p>“Hayır canım, ben de korkuyorum,” diye yanıt verdi annesi, “git hadi.”</p>
				<p>“Nasıl olsa uyuyacak değilim. Ne saçma şey bu uyumak. Anneciğim, anneciğim, böylesini hiç bilmiyorum!” Kendinde keşfettiği duygu karşısında hayret ve korkuyla söylüyordu bunları: “Aklıma gelir miydi hiç?”</p>
				<p>Nataşa’ya öyle geliyordu ki Prens Andrey’i daha Otradnoye’de ilk gördüğü zaman ona âşık olmuştu. Bu acayip, beklenmedik duygu onu korkutuyordu: Daha o zaman seçtiği adam (bundan emindi) yine karşısına çıktı. Ve öyle görünüyor ki ona karşı kayıtsız değil. “Kasıtlı olarak, şimdi biz buradayken Petersburg’a gelecekti. Bu baloda karşılaşacaktık. Bütün bunlar belliymiş. Belli ki kader böyleymiş, bütün bunlar işi buraya vardırdı. Daha onu görür görmez başka bir şeyler hissetmiştim.”</p>
				<p>Annesi dalgın dalgın, “Daha ne söyledi sana? Nasıl şiir bu? Oku bakalım,” diyerek Nataşa’nın albümüne Prens Andrey’in yazdığı şiiri gösterdi.</p>
				<p>“Anne, onun dul olması ayıp değil, değil mi?”</p>
				<p>“Yeter Nataşa, Tanrı’ya dua et. <em>Les mariages se font dans les cieux.”</em><a class="si-noteref epub-type_noteref" href="#f564" id="ref_f564">564</a></p>
				<p>Nataşa sevinç ve heyecanından ağlayıp annesini kucaklayarak, “Kuzum anneciğim, seni ne kadar severim, ne kadar mutluyum!” diye haykırdı.</p>
				<p>Bu sırada Prens Andrey, Piyer’in yanında oturuyor, Nataşa’ya olan aşkından, onunla evlenme konusundaki kesin niyetinden söz ediyordu.</p>
				<p>O gün Kontes Elena Vasilyevna’nın evinde seçkinler toplantısı vardı. Fransız elçisi, bir süredir Kontes’i sık sık ziyaret etmekte olan Büyük Dük, birçok seçkin kadın ve erkek orada bulunuyordu. Piyer alt kattaydı. Salonda bir aşağı bir yukarı geziniyor, düşünceli, dalgın haliyle davetlileri şaşırtıyordu.</p>
				<p>Balodan beri Piyer kendisine hipokandri nöbetlerinin yaklaştığını hissediyor, ümitsiz bir çabayla onlarla savaşmaya çalışıyordu. Karısı Prens’le sıkı fıkı olduktan sonra Piyer ansızın temsilcilikle ödüllendirilmişti. Bundan sonra da büyük toplantı ve davetlerde sıkıntı ve utanç duymaya başlamıştı; insanlara ait her şeyin boş olduğu hakkında beslediği eski karanlık düşünceler beynine hücum ediyordu. Bu sırada koruması altına aldığı Nataşa ile Prens Andrey arasında sezdiği aşk, kendi durumuyla onların durumu arasında hissettiği aykırılık, bu melankolik ruh haletini daha da şiddetlendirmişti. Karısı ile Nataşa ve Prens Andrey’i düşünmemek için aynı çabayı sarf ediyordu. Yine sonsuzluk düşüncesi karşısında her şey ona bir hiç gibi göründü. Karşısına yine şu soru çıktı: “Niye?” Ve o kötü ruhun yaklaşmasına meydan vermemek için gece gündüz kendini masonluk işlerine vermeye çalıştı. Saat on ikide Kontes’in dairesinden çıkarak yukarıda sigara dumanlarıyla dolu, alçak tavanlı odasında eski bir gecelikle masanın önünde oturmuş, İskoçya hocalarına ait belgelerin asıllarını kopya ediyordu ki içeri birisi girdi. Bu, Prens Andrey’di.</p>
				<p>Piyer dalgın, memnuniyetsizlik ifade eden bir tavırla, “A, sen misin,” dedi. “Ben de çalışıyorum işte,” diyerek yaşamın sıkıntılarına karşı selameti işlerinde gören bahtsız insanların tavrıyla defteri gösterdi.</p>
				<p>Prens Andrey parlayan, heyecanlı ve yaşamla dopdolu taze bir yüzle Piyer’in önünde durdu, kederli yüzünü fark etmeksizin bir mutluluk egoizmiyle ona gülümsedi.</p>
				<p>“Eee, canım kardeşim,” dedi, “dün seninle konuşmak istemiştim. Bugün bunun için sana geldim. Böylesi hiç başımdan geçmemişti. Âşık oldum dostum.”</p>
				<p>Piyer ansızın derin bir nefes aldı, ağır gövdesiyle kanepeye, Prens Andrey’in yanına çöktü.</p>
				<p>“Bizim Rostova’ya değil mi?” dedi.</p>
				<p>“Evet, evet, başka kime olabilir? Asla inanmazdım ama bu aşk benden daha güçlü. Dün azap, acı çektim ama bu azabı dünyada hiçbir şeye değişmem. Daha önce yaşamıyormuşum. Ancak şimdi yaşıyorum ama onsuz yaşayamam. Peki o beni sevebilir mi? Ben onun yanında yaşlıyım... Niçin bir şey söylemiyorsun?”</p>
				<p>“Ben mi? Ben mi? Ne söyleyeyim sana?” diye ansızın kalktı Piyer, odada gezinmeye başladı. “Ben her zaman bunu düşünürdüm... Bu kız öyle bir hazinedir, öyle bir... bulunmaz bir kız bu... Aziz dostum, rica ederim, düşünme, tereddüt etme, evlen, evlen ve evlen, eminim sizden mutlusu olmayacak...”</p>
				<p>“Peki ya o!”</p>
				<p>“O, seni seviyor.”</p>
				<p>Prens Andrey gülümseyerek Piyer’in gözlerinin içine baktı.</p>
				<p>“Bırak saçmalamayı!” dedi. </p>
				<p>Piyer öfkeyle bağırdı:</p>
				<p>“Seviyor, biliyorum ben.”</p>
				<p>Prens Andrey onu kolundan tutarak, “Hayır, dinle,” dedi, “biliyor musun ne haldeyim? Birisine içimi dökmeye ihtiyacım var.”</p>
				<p>Piyer, “Ya, peki, söyle, çok memnun olurum,” dedi. Hakikaten de yüzü değişti. Kırışıklar düzeldi, Prens Andrey’i sevinçle dinliyordu. Prens Andrey büsbütün başka, yeni bir insan olmuş gibi görünüyordu. Hüznü, hayatı küçümsemesi, hayal kırıklığı nerede kalmıştı? Piyer, açılmaya cesaret ettiği biricik adamdı; içinde olan her şeyi ona döktü. Kolayca ve cesaretle süreceği bir geleceğin planlarını çizdi, mutluluğunu babasının kaprisi için feda edemeyeceğinden, onu evlenmeye razı olmaya, Nataşa’yı sevmeye zorlayacağından ya da onun rızası olmadan işi halletmekten söz etti; bir taraftan da onu hükmü altında tutan acayip, yabancı, elinde olmayan duyguya karşı hayretini gizlemedi.</p>
				<p>“Bana birisi böyle sevebileceğimi söylese inanmazdım,” dedi Prens Andrey, “bu sevgi hiç de bildiğim eski sevgilerden değil. Benim için dünya iki yarıma ayrılmıştır: Bir yarısı o, bütün mutluluklar, ümitler ve ışıklar orada; öbür yarısı onun olmadığı her yer, bütün hüzünler, karanlıklar orada...”</p>
				<p>“Karanlık ve gece,” diye yineledi Piyer, “evet, bunu anlıyorum.”</p>
				<p>“Işığı sevmemezlik edemem, bunda benim suçum yok ve ben çok mutluyum. Anlıyor musun beni? Biliyorum, benim adıma seviniyorsun.”</p>
				<p>“Evet, evet,” diye onayladı dostunu Piyer, hüzünle bakarak. Prens Andrey’in geleceği ona ne kadar aydınlık görünüyorsa, kendisininki de o kadar karanlık görünüyordu.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f564"><a class="si-backref" href="#ref_f564">564</a><span class="si-footnote-text"> Nikâhta keramet vardır.</span></div>
				</div>
  </body>
</html>