<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-3-2">
<div class="html5_section">
				<h1 class="subchapter">II</h1>
				
				<p class="margin">1805 yılı Kasım ayında Prens Vasiliy’in dört ili teftişe gitmesi gerekmişti. Hem o bakımsız çiftliklerine uğramak, hem de oğlu Anatol’u alayının bulunduğu yerden alarak birlikte Prens Nikolay Andreyeviç Bolkonski’ye (oğlunu bu zengin ihtiyarın kızıyla evlendirmek istiyordu) gitmek niyetiyle bu görevi sağlamıştı. Ancak hareketinden ve bu yeni işlerden önce, Prens Vasiliy son zamanlarda gerçekten de bütün gününü evde (yani oturmakta olduğu Prens Vasiliy’in evinde) geçiren, Elen’in karşısında tıpkı bir âşık gibi gülünç, heyecanlı, budala bir şekilde bekleyen ve hâlâ bir türlü evlenme teklifinde bulunamayan Piyer’in işini halletmek zorundaydı.</p>
				<p>Kendisine karşı onca borçlu Piyer’in (yine de Tanrı yardımcısı olsun) bu işte hiç de iyi hareket etmediğini düşünen Prens Vasiliy, bir sabah kederle içini çekip iyi yüreklilikle, “<em>Tout ça est bel et bon mais il faut que ça finisse</em>.<a class="si-noteref epub-type_noteref" href="#f353" id="ref_f353">353</a> Gençlik... Aklı bir karış havada... Yine de Tanrı yardımcısı olsun,” diye düşündü: “<em>Mais il faut, que ça finisse</em>. Öbür gün Elen’in isim günü, birkaç kişi davet ederim, eğer ne yapması gerektiğini yine de anlamazsa artık iş bana düşer. Evet, iş bana düşer. Ben babayım!”</p>
				<p>Piyer, Anna Pavlovna’nın davetinden ve onu takip eden uykusuz, heyecanlı saatlerden, Elen’le evlenmesinin bir felaket olacağına, ondan kaçması gerektiğine karar verdiği geceden bir buçuk ay sonra da, verdiği o karara rağmen Prens Vasiliy’in evinden ayrılmamış ve dehşetle hissetmişti ki insanların gözünde Elen’e her gün daha çok bağlanıyor, onun hakkındaki eski görüşlerine bir türlü dönemiyor, ondan ayrılamıyor; bu nedenle korkunç şeyler olacak ama yine de kaderini onunkiyle birleştirmek zorunda. Belki kendini geri çekebilirdi ama gün geçmiyordu ki vaktiyle nadiren davet veren, pek az ziyareti kabul eden Prens Vasiliy de, genel neşeyi bozmamak, insanların beklentilerini boşa çıkarmamak için Piyer’in hazır bulunması gereken bir suare vermesin. Prens Vasiliy evde olduğu nadir zamanlarda Piyer’in yanından geçerken onun kolunu aşağıya doğru çekiyor, öpsün diye henüz tıraş olmuş kırışık yanağını dalgın dalgın ona uzatıyor; “Yarın görüşürüz,” ya da, “Yemekte bulun, yoksa seni göremeyeceğim,” yahut, “Senin için kalıyorum,” diyordu. Ama Prens Vasiliy (kendi sözüne bakılırsa) Piyer için kaldığı zaman, onunla bir çift laf bile etmediği halde Piyer onun beklentisini boşa çıkarma gücünü kendinde göremiyordu. Her gün kendi kendine hep aynı şeyi söylemekteydi: “Eninde sonunda, Elen’i iyice tanımam gerek; düşünmeliyim, o neyin nesidir? Önce mi yanılmıştım, şimdi mi yanılıyorum? Hayır, budala değil o, fevkalade bir kız!” diye bazen kendi kendine konuşuyordu, “Hiçbir zaman, hiçbir şeyde yanılmıyor. Hiçbir zaman aptalca bir şey söylemedi. Az konuşuyor, fakat söyledikleri hep sade ve açık. Demek ki aptal değil. Hiçbir zaman sapıtmadı, sapıtmıyor. Demek ki kötü bir kadın değil!” Sık sık Elen’in karşısında akıl yürüttüğü, yüksek sesle kendi kendine konuştuğu oluyordu. Her seferinde, buna bazen kısa ama yerinde, bu işin kendisini ilgilendirmediğini gösteren bir tutumla bazen de sessiz bir gülümseme ya da bir bakışla yanıt verirdi ki Piyer’e onun üstünlüğünü açıkça kanıtlayan şey buydu. Bu gülümsemenin yanında bütün tereddütleri saçma bulmakta Elen’in hakkı vardı.</p>
				<p>Elen daima ona neşeyle, güvenle, kendisine özgü bir gülümsemeyle seslenirdi ki, bunda yüzünü süsleyen o gülümsemeden daha anlamlı başka bir şeyler de vardı. Piyer biliyordu ki, artık herkes kendisinin bir tek kelime söylemesini, bilinen çizgiyi aşmasını beklemekte, biliyordu ki, er geç bu çizgiyi aşacak. Ama, atacağı bu müthiş adımı düşünmek bile onu anlaşılmaz bir korkuya düşürüyordu. Kendini dehşete salan o uçuruma gitgide daha çok yuvarlandığını hissettiği bu bir buçuk ay içinde Piyer binlerce kez kendi kendine, “Bu da ne demek, güçlü olmak gerek, acaba bu güç bende yok mu?” demişti.</p>
				<p>Bir karar vermek istiyordu ama kendisinde bulunduğunu bildiği ve gerçekten de var olan gücü bu konuda gösteremediğini dehşetle hissediyordu. Piyer, kendilerini ancak tamamıyla temiz hissettikleri zaman güçlü olan insanlardandı. Oysa Anna Pavlovna’dan enfiye kutusunu alırken duyduğu arzunun pençesine düştüğü günden beri, Elen’e duyduğu bu ilginin verdiği suçluluk duygusu, onun azmini felce uğratmıştı.</p>
				<p>Elen’in isim gününde Prens Vasiliy’e en yakın insanlardan biri olan Prenses’in dediği gibi, “ahbaplarla akrabalardan” ibaret küçük bir grup akşam yemeğine gelmişti. İsim günü yapılan kişinin bu konudaki kaderinin de bugün belirleneceği hissettirilmişti konuklara. Davetliler akşam yemeğine oturdular. Prenses Kuragina, bir zamanların güzel, alımlı Prenses Kuragina’sı, ev sahibi olarak başköşeye oturmuştu. Onun iki yanında da en itibarlı konuklar yer almıştı. Yaşlı bir general, karısı Anna Pavlovna Şerer; ve masanın ucunda da daha az yaşlı, daha az itibarlı konuklar oturmuştu. Ev halkı da o yandaydı, Piyer ile Elen yan yana oturuyordu. Prens Vasiliy yemek yemiyordu, sürekli yer değiştirerek masanın çevresinde keyifli keyifli dolaşıyordu. Görünüşe bakılırsa varlıklarını fark etmediği Piyer’le Elen dışında herkese gelişigüzel, hoşa gidecek sözler söylüyordu. Prens Vasiliy toplantıyı canlandırıyordu. Mumlar ışıl ışıl yanıyor, yemek takımlarının gümüşü, kristali; bayanların süsleri; apoletlerin altını, gümüşü parıldıyordu; masanın çevresinde kırmızı kaftanlı uşaklar dolaşıyor, bıçak, bardak, tabak gürültüleri geliyor, masadan kimi zaman heyecanlı sesler yükseliyordu. Yaşlı bir arabulucunun bir yaşlı baronese kendisine karşı duyduğu ateşli aşka karşılık verdiği ve kadının gülüşü masanın bir ucundan duyuluyor; öteki uçta Viktorov adlı birinin uğradığı başarısızlığın hikâyesi anlatılıyordu. Masanın ortasında Prens Vasiliy çevresine dinleyicileri toplamıştı. Dudaklarında alaycı bir gülümsemeyle bayanlara son (salı günkü) devler toplantısını anlatmaktaydı: Toplantıda Petersburg’un yeni askerî genel valisi Sergey Kuzmiç Viyazmitinov, Hükümdar Aleksandr Pavloviç’in kendisine gönderdiği ve o günlerde çok konuşulan mektubu okumuştu ki, burada hükümdar, her taraftan halkın sadakatini bildiren mazbatalar aldığını, Petersburg’dan gelen mazbatadan özellikle etkilendiğini, böyle bir milletin başı olmakla övündüğünü, buna layık olmaya çalışacağını bildirmekteydi. Bu mektup şu sözlerle başlıyordu: <em>“Sergey Kuzmiç! Bana her taraftan haberler geliyor ki...”</em> vb.</p>
				<p>Bayanlardan biri, “Peki ama, ‘Sergey Kuzmiç’ten ötesini söylemedi mi?” diye sordu.</p>
				<p>Prens Vasiliy yanıt verdi:</p>
				<p>“Öyle, öyle; kıl kadar sökemedi, ‘Sergey Kuzmiç... Her taraftan. Her taraftan. Sergey Kuzmiç...’ Zavallı Viyazmitinov bir türlü devam edemiyordu. Mektuba birkaç kere baştan başladı, fakat ‘Sergey...’ der demez, hıçkırıklar... ‘Ku... zmi..ç...’ gözyaşları... ‘Her taraftan...’ Hüngürtülerle boğuluyor, gerisini okuyamıyordu. Mendile sarılıyor, sonra yine, ‘Sergey Kuzmiç, her taraftan...’ Ve yine gözyaşları... O kadar ki artık başkasının okuması rica edildi.”</p>
				<p>“Kuzmiç... her taraftan... ve gözyaşları...” diye birisi gülerek yineledi. </p>
				<p>Anna Pavlovna masanın ucundan parmağıyla tehdit ederek, “İnsafsız olmayın,” dedi, “<em>c’est un si brave et excellent homme notre bon Viasmitinoff</em>.”<a class="si-noteref epub-type_noteref" href="#f354" id="ref_f354">354</a></p>
				<p>Herkes kahkahalarla güldü. Masanın o itibarlı üst ucunda, görünüşe bakılırsa herkes neşe ve keyiften neredeyse kendisinden geçmişti. Yalnız Piyer ile Elen, hemen masanın alt ucunda susarak yan yana oturuyorlardı; her ikisinin de yüzünde Sergey Kuzmiç konusundan kaynaklanmayan, kendi duygularının karşısında hissettikleri utangaçlıktan gelen bir gülümseme vardı. Ötekiler ne konuşursa konuşsun, gülsün, eğlensin, istedikleri kadar iştahla Ren şarabı içsin, sote, dondurma yesin, istedikleri kadar bu çifte bakmaktan çekinsin, istedikleri kadar onlara karşı ilgisiz, kayıtsız görünsün, ara sıra onları bulan bakışlardan hissediliyordu ki Sergey Kuzmiç hakkında anlatılanlar da, gülüşler de, yemek de, bütün bunların hepsi yapaydı, bu toplantının bütün dikkati yalnız bu çifte, Piyer’le Elen’e çevrilmişti. Prens Vasiliy hem Sergey Kuzmiç’in hıçkırıklarını taklit ediyor, hem de yan gözle kızına bakıyordu; gülerken yüzünden, “Ha şöyle, işler yolunda gidiyor, bugün her şey olup bitecek,” diye düşündüğü anlaşılıyordu. Prens Vasiliy, kendisini <em>notre bon Viasmitinoff’</em>la tehdit eden Anna Pavlova’nın Piyer’e gizlice fırlattığı bakışların parıltısından müstakbel damadı ve kızının mutluluğundan dolayı onu tebrik ettiğini okuyordu. Kederle içini çekerek yanındakine şarap ikram eden, bir yandan da öfkeyle kızına bakan yaşlı Prenses iç çekişiyle sanki, “Evet azizim, artık sizinle tatlı şarap içmekten başka yapacak bir şeyimiz kalmadı; şimdi böyle pervasızca ve bize meydan okuyarak mutlu olma sırası bu gençlerindir,” diyordu. Diplomat, “Ne budalaca şeyler anlatıyorum, sanki anlattıklarım beni ilgilendiriyormuş gibi,” diye düşünüyordu sevgililerin yüzlerine göz atarak, “işte saadet bu!”</p>
				<p>Bu toplantıyı saran yapay, miskin, küçük ilişkilerin arasına, güzel, sağlıklı genç erkek ve kadınların birbirlerini çeken yalın duyguları karışmıştı. Bu insanca duygu hepsini eziyor, onların sahte gevezelikleri üstünde kanatlarını germiş, yükseliyordu. Espriler neşeli, haberler ilgi uyandırıcı değildi; heyecanlar, belli ki zorlamaydı. Yalnız onlar değil, sofrada hizmet eden uşaklar da aynı şeyleri düşünüyordu sanki; ışıldayan yüzüyle güzel Elen’i, Piyer’in kırmızı, şişman, mutlu, huzursuz yüzünü seyrederken işlerini şaşırıyorlardı. Mumlar bile sanki yalnız bu iki mutlu yüzün çevresinde toplanmıştı. </p>
				<p>Piyer dikkatlerin üzerinde olduğunu hissediyor, bu onu hem memnun ediyor, hem de sıkıyordu. Onda bir işin içine iyice gömülmüş insanların hali vardı. Hiçbir şeyi açık olarak görmüyor, anlamıyor, işitmiyordu. Yalnız ara sıra, ansızın, ruhunda gerçeğe ait birbirinden kopuk düşünceler, izlenimler belirip sönüyordu.</p>
				<p>Sonra Piyer, bakışlarını gözlerinin önünde parlayan omuzlara dikerek, “Demek artık her şey tamam,” diye düşündü, “bütün bunlar nasıl oluverdi? Bu kadar çabuk! Şimdi biliyorum ki yalnız onun için ve yalnız benim için değil, bu herkes için mutlaka gerçekleşecek. Onlar hep ‘bunu’ öyle bekliyorlar, ‘bunun’ olacağından, benim dayanamayacağımdan, onları aldatamayacağımdan eminler. Ama bu nasıl olacak? Bilmiyorum, ama olacak, mutlaka olacak!” </p>
				<p>Bazen, birdenbire bir şeylerden utanıyordu. Herkesin dikkatini tek başına üzerine çekmekten, başkalarına fazlasıyla mutlu bir insan gibi görünmekten, çirkin yüzüyle Elen’i avucuna geçirmiş bir Paris<a class="si-noteref epub-type_noteref" href="#f355" id="ref_f355">355</a> olmaktan sıkılıyordu. “Fakat herhalde bu her zaman böyle oluyor, böyle olması gerek,” diyerek kendini kendini teselli etti. “Hem zaten ben bu uğurda ne yaptım? Bu ne zaman başladı? Moskova’dan Prens Vasiliy’le yola çıktım. Oradayken henüz böyle bir şey yoktu. Sonra ben ne diye onun evinde kalmayacaktım? Sonra Elen’le iskambil oynadım, düşen el çantasını yerden aldım. Birlikte arabayla dolaştık. Bu iş ne vakit başladı, bütün bunlar ne zaman oldu?” İşte onun yanında nişanlısı olarak oturuyor, onun yakınlığını, nefes alışını, hareketlerini, güzelliğini duyuyordu. Kimi zaman ona böyle harikulade güzel olan Elen değil de kendisiymiş gibi baktıklarını düşünüyor, bu hayranlık karşısında mutlu olarak göğsünü kabartıyor, başını kaldırıyor, kabına sığamıyordu. Sonra ansızın bir ses, tanıdık bir ses duyuyordu; bu ses ona aynı şeyleri tekrar tekrar söylüyor, fakat Piyer kendisine söyleneni anlamıyordu. Prens Vasiliy gülerek, “Sana Bolkonski’den ne zaman mektup aldığını soruyorum,” diye üçüncü kez soruyordu, “ne kadar da dalgınsın azizim!”</p>
				<p>Böylece Piyer görüyordu ki herkes, herkes kendisiyle Elen’e gülümsüyor. Kendi kendine, “E, ne yapalım, mademki hepiniz biliyorsunuz,” diye düşünüyordu sonra, “evet, ne olacak? Doğrudur.” Ve o tatlı, çocuksu yüzüyle kendisi de gülümsüyordu. Elen de gülümsüyordu.</p>
				<p>Prens Vasiliy, bir tartışmayı halletmek için bunu bilmesi gerekiyormuş gibi tekrar sordu:</p>
				<p>“Ne zaman almıştın? Olmütz’den mi?”</p>
				<p>Piyer, “Böyle saçma sapan şeyler de düşünmeye, konuşmaya değer mi?” diye düşündü, içini çekerek yanıt verdi:</p>
				<p>“Evet, Olmütz’den.”</p>
				<p>Yemekten sonra Piyer ötekilerin peşinden damını konuk odasına götürdü. Konuklar dağılmaya başlamışlardı, kimisi Elen’le vedalaşmadan gitmişti. Kimisi de sanki onu ciddi işlerinden alıkoymak istemiyormuş gibi bir dakika yanına yaklaşıyor, uğurlanma falan beklemeden çabucak uzaklaşıyordu. Konuk odasından çıkarken diplomat mahzunca susuyordu. Piyer’in mutluluğu yanında kendi mesleğinin önemsizliğini düşünüyordu. Yaşlı general, karısı ayağının nasıl olduğunu sorduğu zaman öfkeyle homurdandı ve içinden, “Hadi sen de, ihtiyar budala!” dedi. “Bak, Elena Vasiliyevna elli yaşında da böyle güzel kalacak.”</p>
				<p>Anna Pavlovna Prenses’e fısıldadı:</p>
				<p>“Zannedersem artık sizi tebrik edebilirim.” Onu kuvvetle öptü. “Eğer başım ağrımasaydı kalırdım.”</p>
				<p>Prenses yanıt vermedi; kızının mutluluğundan duyduğu kıskançlığın azabı içindeydi.</p>
				<p>Konuklar uğurlandığı sırada Piyer, küçük konuk odasında Elen’le yalnız kaldı.</p>
				<p>Son bir buçuk ay içinde Elen’le sık sık yalnız kaldığı olmuştu, fakat ona hiç aşktan söz etmemişti. Artık bunun bir zorunluluk olduğunu hissediyordu. Fakat bu son adımı atmaya bir türlü cesaret edemiyor, utanıyordu. Ona öyle geliyordu ki, burada, Elen’in yanı başında bir başkasının yerini almıştır. İçinden bir ses, “Bu mutluluk sana göre değil. Bu mutluluk o insanlara göre ki, sende olan şey onlarda yoktur,” diyordu. Fakat bir şeyler söylemesi gerekiyordu, konuştu. Bu geceden memnun kalıp kalmadığını sordu. O, her zamanki sadeliğiyle, bu seferki isim gününün, en hoşuna gidenlerden biri olduğunu söyledi. </p>
				<p>Yakın akrabalardan bazıları henüz gitmemişlerdi. Büyük konuk odasında oturuyorlardı. Prens Vasiliy tembel adımlarla Piyer’e yaklaştı. Piyer kalktı, saatin epeyce geç olduğunu söyledi. Prens Vasiliy sert ve sorgulu bir bakışla ona baktı, sanki onun bu söylediği şey öyle acayipti ki bunu işitmek bile caiz değildi. Ama hemen yüzündeki bu sert ifade değişti, Prens Vasiliy, Piyer’in kolunu çekti, onu oturttu, tatlı tatlı gülümsedi.</p>
				<p>“Eee, ne var ne yok Lyolya?” diye seslendi kızına. Bunu çocuklarını okşayan ana babalara özgü bir şefkatle söylemişti ama Prens Vasiliy’in sesinde yine de bu davranışı başka ana babalardan öğrendiğini gösteren bir kayıtsızlık vardı. </p>
				<p>Sonra tekrar Piyer’e döndü.</p>
				<p>“‘Sergey Kuzmiç, her taraftan...’” diyerek yeleğinin düğmelerini çözdü.</p>
				<p>Piyer gülümsedi, bu gülümseyişinden belliydi ki Sergey Kuzmiç hakkındaki fıkranın Prens Vasiliy’i şu anda pek ilgilendirmediğini anlıyordu. Piyer’in bunu anladığını Prens Vasiliy hissetti. Derken bir şeyler mırıldanarak çıktı. Prens Vasiliy’in bile şaşırdığını Piyer fark etmişti. Bu yaşlı salon adamının şaşkın hali Piyer’in içine dokundu, Elen’e baktı, onun da şaşırdığını ve bakışlarıyla, “Ne yapalım, suç sizin,” dediğini gördü.</p>
				<p>“Adımı atmak mutlaka lazım fakat elimde değil, elimde değil,” diye düşündü Piyer. Sonra tekrar bu işle ilgisi olmayan şeylerden, Sergey Kuzmiç’ten konuşmaya başladı, dinlemediğinden, bu konunun ne olduğunu sordu. Elen gülümseyerek kendisinin de bilmediği yanıtını verdi.</p>
				<p>Prens Vasiliy konuk odasına girdiği zaman Prenses yaşlı bir bayanla Piyer hakkında konuşuyordu.</p>
				<p>“Elbette, <em>c’est un parti très brillant, mais le bonheur, ma chère</em>...”<a class="si-noteref epub-type_noteref" href="#f356" id="ref_f356">356</a></p>
				<p>“<em>Les mariages se font dans les cieux</em>.”<a class="si-noteref epub-type_noteref" href="#f357" id="ref_f357">357</a> </p>
				<p>Prens Vasiliy, bayanların konuşmalarını duymuyormuş gibi, uzak bir köşeye gitti, divana oturdu. Gözlerini kapadı, sanki uyukluyordu. Başı göğsüne düşer gibi olunca gözlerini açtı.</p>
				<p>“<em>Aline</em>,” dedi karısına, “<em>allez voir ce qu’ils font</em>.”<a class="si-noteref epub-type_noteref" href="#f358" id="ref_f358">358</a></p>
				<p>Prenses kapıya yaklaştı, imalı, ilgisiz bir tavırla kapının yanından geçti, içeriye göz attı. Piyer ile Elen hep öyle oturmuş konuşuyorlardı.</p>
				<p>“Hep aynı şey,” diye yanıtladı kocasını.</p>
				<p>Prens Vasiliy kaşlarını çattı, ağzını çarpıttı, yanakları kendine has, kaba, sevimsiz bir ifadeyle ürperdi; silkinerek ayağa kalktı, başını arkaya attı, kadınların yanından kararlı adımlarla geçerek küçük konuk odasına girdi. Orayı hızlı adımlarla geçerek küçük konuk odasına geldi. Sonra neşeyle Piyer’e yaklaştı. Prens’in yüzünde öyle olağanüstü, öyle muhteşem bir eda vardı ki Piyer onu görünce korkuyla ayağa kalktı.</p>
				<p>Prens Vasiliy, “Tanrı’ya şükür!” dedi. “Karım bana her şeyi anlattı!” Bir koluyla Piyer’i, öteki koluyla kızını sardı. “Dostum Lyolya! Çok memnunum, çok.” Sesi titriyordu. “Senin babanı severdim... Kızım sana layık bir karı olacaktır... Tanrı sizi korusun.”</p>
				<p>Kızını ve sonra tekrar Piyer’i kucakladı. Onu yaşlı, buruşuk ağzıyla öptü. Gözyaşları gerçekten yanaklarını ıslatıyordu. </p>
				<p>“Prenses, buraya gelsene!” diye bağırdı.</p>
				<p>Prenses geldi, o da ağlamaya başladı. Yaşlı bayan da gözlerini mendiliyle siliyordu. Piyer’i öptüler, o da birkaç kez güzel Elen’in elini öptü. Bir süre sonra onları yine yalnız bıraktılar.</p>
				<p>Piyer içinden, “Bütün bunların böyle olması gerekiyordu, başka türlü olamazdı,” diye düşünüyordu. “Bunun için, iyi mi oldu kötü mü, diye düşünmekten bir şey çıkmaz. İyi oldu, çünkü olup bitti, artık bana eziyet edecek düşünce kalmadı.” Piyer sessizce nişanlısının elini tutuyor, onun inip kalkan güzel göğsüne bakıyordu.</p>
				<p>Sonra, “Elen!” dedi ve durdu.</p>
				<p>“Bu tür durumlarda bir şeyler söylemek gerekir,” diye düşünüyordu, fakat böyle zamanlarda söylenecek şeyi bir türlü hatırlayamıyordu. Elen’in yüzüne baktı. Elen ona yaklaştı. Yüzü al al olmuştu.</p>
				<p>“Ah, şunu çıkarın... şey, şunu...” Gözlüğünü gösteriyordu.</p>
				<p>Piyer gözlüğünü çıkardı, çıkarınca yalnızca acayip görünmedi; korku ve endişeyle bakıyordu. Elen’in elini eğilip öpmek istedi, fakat o hızlı, kaba bir baş hareketiyle onun dudaklarını yakaladı, kendisininkilerle birleştirdi. Yüzü, değişen, baygınlaşan ifadesiyle Piyer’i şaşırttı.</p>
				<p>Piyer içinden, “Artık iş işten geçti, her şey bitti, hem onu seviyorum da,” dedi.</p>
				<p>Böyle anlarda söylenecek şeyi o zaman hatırladı.</p>
				<p>“<em>Je vous aime</em>!”<a class="si-noteref epub-type_noteref" href="#f359" id="ref_f359">359</a> dedi ama sözcükler ağzından o kadar zavallıca çıktı ki kendi kendinden utandı.</p>
				<p>Bir buçuk ay sonra Piyer nikâhlanmış, Kont Bezuhovların Petersburg’da tamir görerek yenilenen konağına, o zamanlar söylendiği gibi, güzeller güzeli bir kadının ve milyonların mutlu sahibi olarak yerleşmişti.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f353"><a class="si-backref" href="#ref_f353">353</a><span class="si-footnote-text"> Bütün bunlar iyi, hoş ama artık bir son bulması gerekiyor.</span></div>
					
						<div class="si-footnote html5_aside epub-type_footnote" id="f354"><a class="si-backref" href="#ref_f354">354</a><span class="si-footnote-text"> Bizim iyi Viyazmitinov’umuz öyle mükemmel, öyle babacan bir adamdır ki...</span></div>
					
						<div class="si-footnote html5_aside epub-type_footnote" id="f355"><a class="si-backref" href="#ref_f355">355</a><span class="si-footnote-text"><em> </em><em>İlyada</em>’da geçer, güzel Helena’ya âşık olan Paris’e atıf yapılıyor. (Y.N.)</span></div>
					
						<div class="si-footnote html5_aside epub-type_footnote" id="f356"><a class="si-backref" href="#ref_f356">356</a><span class="si-footnote-text"> Bu iyi bir kısmet, ama dostum, mutluluk...</span></div>
					
						<div class="si-footnote html5_aside epub-type_footnote" id="f357"><a class="si-backref" href="#ref_f357">357</a><span class="si-footnote-text"> Nikâhta keramet vardır.</span></div>
					
						<div class="si-footnote html5_aside epub-type_footnote" id="f358"><a class="si-backref" href="#ref_f358">358</a><span class="si-footnote-text"> Aline, git bak ne yapıyorlar.</span></div>
					
						<div class="si-footnote html5_aside epub-type_footnote" id="f359"><a class="si-backref" href="#ref_f359">359</a><span class="si-footnote-text"> Sizi seviyorum.</span></div>
				</div>
  </body>
</html>