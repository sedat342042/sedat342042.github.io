<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-1-13">
<div class="html5_section">
				<h1 class="subchapter">XIII</h1>
				
				<p class="margin">Rostov, bundan sonraki iki gün içinde Dolohov’u ne kendilerinde gördü ne de evinde buldu, üçüncü günü ondan bir tezkere aldı:</p>
				<p>“Sence bilinen sebeplerden dolayı artık bir daha size gelmek niyetinde olmadığımdan ve orduya gideceğim için bu akşam dostlarıma bir ayrılış ziyafeti vereceğim, İngiltere Oteli’ne gel.”</p>
				<p>Rostov, ailesi ve Denisov’la birlikte bulunduğu tiyatrodan çıkarak, belirlenen günde, saat onda İngiltere Oteli’ne gitti. Onu hemen otelin o gece için Dolohov tarafından tutulan en iyi dairesine götürdüler. Dolohov’un iki mum arasında oturduğu masanın çevresine yirmi kadar insan toplanmıştı. Masada altınlar ve kâğıt paralar vardı. Dolohov oyun kâğıdı dağıtıyordu. Yaptığı tekliften ve Sonya’nın olumsuz yanıtından sonra Nikolay onunla hiç görüşmemişti, karşılaşacaklarını düşündükçe de sıkılmaktaydı.</p>
				<p>Dolohov’un ışıklı, soğuk bakışları, Rostov’u, çoktandır onu bekliyormuş gibi, daha kapıdan karşıladı.</p>
				<p>“Epeydir görüşmedik,” dedi, “geldiğin için teşekkür ederim. Şu kâğıtları vereyim. İluşka da karosuyla kendini gösterir.” </p>
				<p>Rostov kızararak, “Ben, seni görmeye geldim,” dedi.</p>
				<p>Dolohov yanıt vermedi. </p>
				<p>“Sen de para koyabilirsin,” dedi. </p>
				<p>Bu sırada Rostov, vaktiyle Dolohov’la yaptığı tuhaf bir konuşmayı anımsadı. Dolohov o zaman, “Yalnız budalalar şanslarına güvenerek kumar oynar,” demişti.</p>
				<p>Dolohov, Rostov’un bu düşüncesini anlamış gibi, “Yoksa benimle oynamaktan korkuyor musun?” dedi ve gülümsedi. Bu gülümseyişin arkasında Rostov, İngiliz kulübü ziyafeti sırasındaki ve yaşamından bıkmış gibi tuhaf ve çoğunlukla acımasız bir hareketle bu yaşamdan ayrılmak ihtiyacını duyduğu zamanlardaki ruh halini gördü.</p>
				<p>Rostov sıkıldı; zihninde, Dolohov’un sözüne karşılık olabilecek bir şaka aradı ama bulamadı. Dolohov onun yüzüne dik dik bakarak, herkes işitebilsin diye ağır ağır, tane tane, “Hatırlıyor musun,” dedi, “seninle kumara dair konuşmuştuk... Şansına güvenerek oynamak isteyen aptaldır, sağlama oynamak gerek, ben bunu denemek istiyorum.”</p>
				<p>“Şansına oynamayı mı, yoksa sağlama oynamayı mı?” diye düşündü Rostov.</p>
				<p>Dolohov devam etti: </p>
				<p>“Evet, sen oynama daha iyi.” Sonra dağılmış iskambil kâğıtlarını tarayarak ekledi: “Banko baylar!”</p>
				<p>Parasını öne süren Dolohov bankoyu açmaya hazırlanıyordu. Rostov onun yanına oturdu, önce oynamadı. Dolohov ona bir göz attı.</p>
				<p>“Ne o, oynamıyor musun?” dedi.</p>
				<p>Tuhaf şey, Nikolay kâğıtları almak, az bir miktar para koymak ve oyuna başlamak ihtiyacını duydu.</p>
				<p>“Yanımda para yok,” dedi.</p>
				<p>“Kredi yaparım!”</p>
				<p>Rostov kendi kâğıdına beş ruble bastı ve kaybetti. Beş ruble daha bastı, yine kaybetti, Dolohov ardı ardına on el Rostov’un kâğıdını geçti, yani kazandı.</p>
				<p>Dolohov bir süre kâğıt verdikten sonra, “Beyler,” dedi, “rica ederim paralarınızı kâğıtlarınızın üzerine koyun, yoksa hesapta şaşırabilirim.” </p>
				<p>Oyunculardan biri, kendisine güvenileceğini sandığını söyledi.</p>
				<p>“Siz güvenebilirsiniz ama ben şaşırmaktan korkuyorum, paraların kâğıtlar üzerine konmasını rica ederim,” diye yanıtladı Dolohov. “Sen çekinme, seninle hesaplaşırız,” diye Rostov’a dönerek ekledi sonra.</p>
				<p>Oyun devam ediyor, bir uşak durmadan şampanya taşıyordu. </p>
				<p>Rostov’un bütün kâğıtları geçildi ve hesabına sekiz yüz ruble yazıldı. Bir tek kâğıda sekiz yüz ruble birden basmak üzereydi ama kendisine şampanya verildiği sırada bu düşünceden vazgeçti, yine normal miktarı, yirmi rubleyi yazdı. Dolohov, Rostov’a bakmıyormuş gibi davrandığı halde, “Sekiz yüzü yaz,” dedi, “zararını çabuk çıkarırsın, başkalarına kaybediyorum ama seni geçiyorum. Yoksa benden korkuyor musun?” </p>
				<p>Rostov onu dinledi ve sekiz yüz ruble yazdı, yerden aldığı köşesi kırık bir kupa yedilisini sürdü. Bu yediliyi sonraları iyi hatırlayacaktı. Üstüne sekiz yüzü düzgün, yuvarlak sayılarla ve kırık bir tebeşirle yazıp kupa yedilisini sürdü, kendisine verilen ve biraz ısınmış olan şampanya bardağını dikti, Dolohov’un sözüne gülümsedi, onun kâğıt veren ellerine, yüreği durarak ve bir yedili daha bekleyip bakmaya başladı. Bu yedilinin kazanması ya da kaybetmesi Rostov için çok önemliydi. Geçen hafta pazar günü, Kont İlya Andreyiç oğluna iki bin ruble vermiş ve para sıkıntısından söz etmeyi hiç sevmeyen Kont bu paranın mayısa kadar ona vereceği son para olduğunu söylemiş, bunun için de oğlunun bu kez biraz daha az harcamasını rica etmişti. Nikolay, bu paranın bile çok fazla olduğunu, bahara kadar bir daha para istemeyeceğini söylemiş, namusu üzerine söz vermişti. Şimdi bu paradan 1.200 ruble kalmıştı. Bundan dolayı da yalnız 1.600 rublenin kaybı değil ama verilen söze, ister istemez, ihanet edip etmemek de kupa yedilisine bağlıydı. Dolohov’un ellerine, yüreği durarak bakıyor ve düşünüyordu: “Hadi, şu kâğıdı bana çabuk ver, ben de şapkamı alıp eve, Denisov, Nataşa ve Sonya’yla akşam yemeğini yemeğe gideyim. Artık bir daha da kesinlikle elime oyun kâğıdı almam.” Bu sırada ev hayatı, Petya’yla şakalaşmalar, Sonya’yla konuşmalar, Nataşa’yla düellolar, babasıyla piket, hatta Povarkaya Sokağı’ndaki evin rahat yatağı öyle açık, öyle parlak ve güzel bir halde gözünün önüne geldi ki sanki bütün bunlar çoktan geçmişe karışmış, kaybedilmiş, değeri bilinmemiş mutluluklardı. Yediliyi sağda bulunduracak yerde solda bulunduracak olan kör bir tesadüfün onu değeri yeniden anlaşılmış bu mutluluktan mahrum kılmasını ve şimdiye kadar başına gelmemiş bir şeye, bir felaket uçurumuna yuvarlamasını aklı almıyordu. Bu olamazdı ama yine de Dolohov’un el hareketlerini donmuş bir halde beklemekteydi. Gömleğin altından çıkan bu kıllı, iri kemikli, kırmızımtırak eller kâğıtları bıraktı, uzatılan bardağı ve çubuğu aldı.</p>
				<p>“Demek benimle oynamaya korkmuyorsun?” diye yineledi Dolohov ve neşeli bir hikâye anlatacakmış gibi kâğıtları bıraktı, sandalyenin arkalığına yaslandı ve bir gülümsemeyle ağır ağır anlatmaya başladı:</p>
				<p>“Evet, baylar, bana dediler ki, Moskova’da benim üçkâğıtçı olduğuma dair dedikodular dönüyormuş, bu yüzden benimle dikkatli olmanızı tavsiye ederim.”</p>
				<p>Rostov, “Hadi, dağıtsana!” dedi.</p>
				<p>Dolohov, “Ah, şu Moskova’nın çenesi düşük kocakarıları!” dedi ve yine gülümseyerek kâğıtları aldı.</p>
				<p>Rostov, elleriyle başını tuttu, az kalsın, “Eyvah!” diye bağıracaktı. Beklediği yedili, oyunun ilk kâğıdının üstünde yatıyordu. Ödeyebileceğinden fazla kaybetmişti. </p>
				<p>Dolohov göz ucuyla Rostov’a bakıp kâğıdı dağıtmaya devam ederek, “Hadi canım, kendini kaybetme,” dedi.</p>
				</div>
  </body>
</html>