<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-5-16">
<div class="html5_section">
				<h1 class="subchapter">XVI</h1>
				
				<p class="margin">Karanlık, ılık bir sonbahar gecesiydi. Dört gündür yağmur yağıyordu. Atları iki kez değiştirip çamurlu ve yapışkan bir yoldan bir buçuk saatte otuz verst gittikten sonra Bolhovitinov gece saat ikide Letaşovka’ya geldi. Önünde “Genel Karargâh” tabelası asılı bir köy evinin önünde indi, atını bırakarak karanlık sofaya girdi.</p>
				<p>Sofanın karanlığı içinde ayağa kalkan ve hızlı hızlı soluyan birine, “Nöbetçi general, çabuk! Çok önemli!” dedi.</p>
				<p>Bir emir eri sesini alçaltarak, “Dünden beri çok hasta, üç gecedir uyumuyorlar,” diye fısıldadı. “Önce yüzbaşıyı uyandırınız.”</p>
				<p>Bolhovitinov el yordamıyla bulduğu açık kapıdan girerek, “Çok önemli, General Dohturov’dan,” dedi. Emir eri önüne geçti, birisini uyandırmaya koyuldu. “Ekselans, Ekselans, bir kurye.”</p>
				<p>Uykulu bir ses, “Ne, ne? Kimden?” diye sordu. </p>
				<p>Bolhovitinov, “Dohturov ve Aleksey Petroviç’ten. Napoléon Fominskoye’de,” dedi. Kendisiyle konuşanı karanlıkta görmüyor, ama sesinden bunun Konovitsin olmadığını tahmin ediyordu.</p>
				<p>Uyandırılan adam esneyip gerindi. Eliyle etrafını yoklayarak, “Onu uyandırmak istemiyorum,” dedi. “Çok hasta! Belki bir söylenti bu.”</p>
				<p>“İşte rapor,” dedi Bolhovitinov, “hemen nöbetçi generale verilmesi emredildi.”</p>
				<p>“Durun, ışığı yakayım. Nereye sokarsın şunu be!” diye çıkıştı emir erine. Bu, Konovitsin’in yaveri Şçerbin’di. “Buldum buldum,” dedi sonra.</p>
				<p>Emir eri çakmağını çaktı, Şçerbin el yordamıyla şamdanı arıyordu. Tiksinti ifade eden bir öfkeyle, “Ah, alçaklar!” dedi.</p>
				<p>Bolhovitinov kıvılcım ışığında, elinde bir şamdan tutan Şçerbin’in genç yüzünü ve karşıki köşede uyuyan bir adamı gördü. Bu Konovitsin’di.</p>
				<p>Kükürtlü kibritler, ince, mavi, sonra kızıl bir alevle kav üstünde tutuşunca Şçerbin, altından mumu kemiren hamamböceklerinin kaçıştığı şamdanı yaktı ve haberciye baktı. Bolhovitinov baştan aşağı çamur içindeydi, koluyla silinerek yüzünü çamura buladı.</p>
				<p>Şçerbin zarfı alarak, “Peki, raporu kim gönderiyor?” diye sordu.</p>
				<p>Bolhovitinov, “Haber doğru,” dedi. “Esirler de, Kazaklar da, casuslar da, hep bir ağızdan aynı şeyi söylüyorlar.”</p>
				<p>Şçerbin kalktı, “Çaresi yok, uyandıracağız,” diyerek gece takkesi giymiş, üstü kaputla örtülü adama yaklaştı.</p>
				<p>“Piyotr Petroviç,” diye seslendi. Konovitsin kıpırdamadı. Şçerbin gülümseyerek, “Genel karargâha!” diye ekledi; bu sözcüklerin onu uyandıracağını biliyordu. Gerçekten de, gece takkesi içindeki baş hemen doğruldu. Elmacık kemikleri sıtma ateşiyle yanan Konovitsin’in güzel, derin yüzünde, gördüğü rüyanın izi kaldı bir süre, sonra ansızın silkindi: Yüzü her zamanki sakin, kararlı ifadeyi aldı.</p>
				<p>“E, ne var? Kimden?” diye ışıktan kamaşan gözlerini kırpıştırarak telaşsız, ama çabuk sordu. Subayın raporunu dinledikten sonra Konovitsin zarfı açıp okudu. Bitirir bitirmez yün çoraplı ayaklarını toprağa indirdi, ayakkabılarını giymeye koyuldu. Sonra takkesini çıkardı, saçlarını tarayıp kasketini giydi.</p>
				<p>“Ne kadar sürdü gelmen? Serenisim’in yanına gidelim.” Konovitsin, haberin önemini, zaman kaybedilemeyeceğini hemen anlamıştı. Bunun iyi mi, kötü mü olduğunu düşünmüyor, sormuyordu. Bu onu ilgilendirmiyordu. Savaşı aklıyla, muhakemesiyle değil, başka bir şeyle görürdü. İçinde, her şeyin iyi olacağı ama buna inanmamak, bunu söylememek, yalnızca işini yapmak gerektiği yolunda derin bir inanç, ifade edemediği bir inanç vardı. Kendi işini de bütün gücüyle yapardı.</p>
				<p>Piyotr Petroviç Konovitsin de Dohturov gibi 1812 yılı kahramanları denen Barclay’lerin, Rayevski’lerin, Yermolov’ların, Platov’ların, Miloradoviç’lerin listesine adeta sırf nezaket icabı sokulmuştu; Dohturov gibi, yeteneği ve bilgisi sınırlı biri olarak tanınmıştı; Dohturov gibi Konovitsin de hiçbir zaman savaş planları yapmazdı, ama durumun en güç olduğu yerde bulunurdu hep; nöbetçi generali olarak atandığından beri her zaman kapısı açık uyurdu, kurye gelince de uyandırılmasını emretmişti. Savaş boyunca düşman ateşinin altındaydı, öyle ki Kutuzov bu yüzden onu azarlar ve bir yere göndermekten çekinirdi; Dohturov gibi o da, takılmadan, gürültü etmeden, makinenin en önemli kısmını oluşturan görünmez çarklardan biriydi.</p>
				<p>Köy evinden çıkıp da kendini nemli, karanlık bir gecenin ortasında bulan Konovitsin, kısmen artan baş ağrısından, kısmen de bütün karargâhın, bu nüfuzlu adamlar yuvasının, özellikle Tarutino’dan sonra Kutuzov’la kanlı bıçaklı olan Bennigsen’in bu haberi alınca nasıl heyecanlanacağını düşünerek yüzünü ekşitti; kim bilir ne öneriler ileri sürülecek, tartışılacak, emirler verilecek ve geri alınacaktı. Bu önsezi, başka türlü olamayacağını bilse de, hoşuna gitmiyordu.</p>
				<p>Gerçekten, yeni haberi bildirmek için yanına girdiği Toll, birlikte kaldığı generale hemen kendi düşüncelerini açıklamaya koyuldu; sessizce ve yorgun yorgun dinleyen Konovitsin, Serenisim’in yanına gitmek gerektiğini hatırlattı ona.</p>
				</div>
  </body>
</html>