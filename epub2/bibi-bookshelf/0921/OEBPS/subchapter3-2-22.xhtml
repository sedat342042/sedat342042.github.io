<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-22">
<div class="html5_section">
				<h1 class="subchapter">XXII</h1>
				
				<p class="margin">Piyer, kalabalığın arasından güçlükle etrafına bakındı. </p>
				<p>Bir ses, “Kont, Piyer Kiriliç! Burada ne arıyorsunuz?” diye sordu.</p>
				<p>Piyer dönüp kalktı.</p>
				<p>Boris Drubetskoy kutsal resme secde ederek kirlettiği dizlerini eliyle silip gülümseyerek Piyer’e yaklaştı. Boris, seferî askerliğin özelliklerini taşıyan bir zarafetle giyinmişti. Sırtında Kutuzov’da olduğu gibi uzun bir redingot, omzunda kamçı vardı.</p>
				<p>Bu sırada Kutuzov köye yaklaşmıştı, en yakın evin gölgeliğinde bir Kazak’ın koşarak getirdiği, başka bir Kazak’ın da hemen üstüne bir örtü serdiği sıraya oturdu, düzgün, parlak bir maiyet alayı başkomutanın çevresini sardı. </p>
				<p>Kutsal resim kalabalıkla birlikte yoluna devam etti. Piyer, Kutuzov’dan otuz adım kadar uzakta durmuş Boris’le konuşuyordu.</p>
				<p>Piyer, savaşa katılma ve mevzii görme niyetini anlatıyordu.</p>
				<p>“Bakın, nasıl yapın,” dedi Boris, “<em>Je vous ferai les honneurs du camp</em>.<a class="si-noteref epub-type_noteref" href="#f133" id="ref_f133">133</a> Her şeyi en iyi göreceğiniz yer Kont Bennigsen’in yeridir. Ben onun yanındayım. Mevzii dolaşmak isterseniz bizimle gelin, şimdi biz sol kanada gidiyoruz. Sonra döneceğiz, buyurun geceyi bizde geçirelim; bir parti çeviririz. Dimitri Sergeyiç’le tanışırsınız değil mi? İşte şurada kalır.” Gorki’deki üçüncü evi gösterdi.</p>
				<p>Piyer, “Ama ben sağ kanadı görmek isterdim; çok sağlam olduğunu söylüyorlar,” dedi. “Moskova Nehri’nden başlayarak bütün mevzii gezmek isterdim.”</p>
				<p>“Eh, bunu sonra gezip görebilirsiniz, asıl mesele sol kanada...”</p>
				<p>Piyer, “Evet, evet. Ya Prens Bolkonski’nin alayı nerede, bana gösteremez misiniz?” diye sordu.</p>
				<p>“Andrey Nikolayeviç’in mi? Yanından geçeceğiz, sizi ona götürürüm.”</p>
				<p>Piyer sordu:</p>
				<p>“Sol kanat nasıl?”</p>
				<p>“Doğrusunu söylemek gerekirse <em>entre nous,</em><a class="si-noteref epub-type_noteref" href="#f134" id="ref_f134">134</a> sol yanımızın durumu acıklı,” dedi, “Kont Bennigsen’in düşüncesi hiç de böyle değildi. İşte şu tepenin tahkimini o hiç de böyle düşünmemişti... Ama. (Boris omuzlarını silkti) Serenisim istemedi ya da onu kandırdılar, bilirsiniz ki...”</p>
				<p>Boris sözünü bitiremedi, çünkü bu sırada Kutuzov’un yaveri Kaysarov Piyer’e yaklaştı, Boris rahat bir gülümsemeyle, “Paisiy Sergeyiç,” diye Kaysarov’a döndü, “ben de Kont’a mevzii anlatmaya çalışıyorum. Fransızların niyetlerini, Serenisim’in bu kadar doğru bir şekilde kestirebilmesi şaşırtıcı.”</p>
				<p>Kaysarov, “Sol yandan mı söz ediyorsunuz?” dedi.</p>
				<p>“Evet, evet tamam. Sol yanımız şimdi çok sağlam, çok.”</p>
				<p>Kutuzov, bütün gereksiz unsurları kurmaydan çıkardığı halde yapılan değişiklikten sonra Boris genel karargâhta tutunmanın yolunu bulmuştu. Kont Bennigsen’in yanına yerleşmişti. Genç Prens Drubetskoy’u, maiyetinde bulunduğu herkes gibi Bennigsen de çok değerli bir adam sayardı.</p>
				<p>Ordu yüksek komutanlığında öne çıkmış iki kanat vardı: Kutuzov’un kanadıyla kurmay başkanı Bennigsen’in kanadı. Boris bu sonuncu kanattaydı. Kutuzov’a kölece bir saygı gösterip de bu ihtiyarın iktidarsız olduğunu, her şeyi Bennigsen’in yaptığını anlatmayı kimse onun kadar beceremezdi. Şimdi savaşın öyle kesin bir anı gelmişti ki, bunun ya Kutuzov’u ortadan kaldırması, iktidarı Bennigsen’e vermesi veya Kutuzov savaşı kazansa bile her şeyi Bennigsen’in yaptığı hissini uyandırması gerekti. Herhalde yarın büyük ödüller dağıtılacak, yeni bazı adamlar sivrilecekti. Bundan dolayı Boris o gün büyük bir heyecan içindeydi.</p>
				<p>Kaysarov’dan sonra Piyer’in yanına daha başka tanıdıkları geldi; Moskova hakkında sorulan sorulara yanıt yetiştiremiyor, anlatılan hikâyeleri dinlemeye vakit bulamıyordu. Bütün yüzlerde heyecan ve telaş ifadesi vardı. Ama Piyer’e bu yüzlerden bazılarında beliren heyecanın nedeni daha çok kişisel başarı ve çıkar meseleleriymiş gibi geliyordu, bunu görünce başka yüzler geliyordu aklına; kişisel değil de genel çıkarların, hayat ve ölüm meselelerinin uyandırdığı gerçek yüz ifadeleriydi bunlar. Kutuzov, Piyer’i ve çevresinde toplanan grubu gördü.</p>
				<p>“Çağırın onu bana,” dedi. Yaver, Serenisim’in isteğini bildirdi; Piyer sıraya doğru yürüdü. Ama ondan önce Kutuzov’un yanına bir milis eri yaklaştı. Bu, Dolohov’du. </p>
				<p>Piyer, “Burada ne arıyor o?” diye sordu.</p>
				<p>“O öyle bir it ki her yere sokulur!” diye yanıt verdiler. “Rütbesi geri alındı. Şimdi yeniden göze girmek istiyor. Birtakım tasarılar sundu ve geceleyin düşman hatlarına sokuldu... Ama aşkolsun doğrusu...”</p>
				<p>Piyer şapkasını çıkardı. Kutuzov’un önünde saygıyla eğildi.</p>
				<p>Dolohov, “Altesinize arz edersem,” dedi, “beni kovabileceğinizi ya da anlattıklarımı zaten bildiğinizi söyleyebileceğinizi düşündüm ki, o zaman ben...”</p>
				<p>“Evet... Peki...”</p>
				<p>“Ve eğer canını esirgemeyecek birine ihtiyacınız olursa beni lütfen hatırlayın... Belki altesinize yararlı olurum.”</p>
				<p>Kutuzov gülümseyen gözlerle Piyer’i süzerek, “Evet... Peki...” diye tekrarladı.</p>
				<p>Bu sırada Boris saray mensuplarına has bir çeviklikle, başkomutana yakın olmak için Piyer’e sokuldu ve çok doğal bir tavırla, başlanmış bir konuşmaya devam eder gibi yavaşça ona dedi ki:</p>
				<p>“Milisler, adeta, ölüme hazır olmak için beyaz gömlekler giymiş. Ne kahramanlık, Kont!”</p>
				<p>Boris, Piyer’e bunu belli ki Serenisim duysun diye söylemişti. Kutuzov’un bu söze kulak kabartacağını biliyordu; gerçekten de Serenisim ona döndü,</p>
				<p>“Milisler için ne söylüyorsun sen?” diye sordu.</p>
				<p>“Onlar, Altes, yarın için ölüme hazırlanarak beyaz gömlek giydiler.”</p>
				<p>Kutuzov, “Ah... harika, eşsiz bir halk,” dedi, gözlerini kapayarak başını salladı, “eşsiz bir halk!” diye içini çekerek tekrarladı.</p>
				<p><em>Piyer’e, “‘Barut mu koklamak istiyorsunuz?’”</em><a class="si-noteref epub-type_noteref" href="#f135" id="ref_f135">135</a> dedi, “evet, hoş kokudur. Eşinizi saygıyla anımsarım, sağlığı yerinde mi? Konak yerim emrinizde.”</p>
				<p>Kutuzov, yaşlılarda sık sık görüldüğü üzere, söyleyeceği ya da yapacağı her şeyi unutmuş gibi dalgınca bakınmaya başladı.</p>
				<p>Besbelli aradığını bulmuş gibi yaverinin kardeşi Andrey Sergeyeviç Kaysarov’u bir işaretle yanına çağırdı, “Nasıl, nasıl, Marin’in şiirleri, nasıl, şiirler nasıl? Gerekov ne yazmıştı: ‘kolorduda usta olacaksın...’ söyle, söyle,” diye gülmeye hazırlandı.</p>
				<p>Kaysarov okumaya başladı... Kutuzov gülümsüyor, şiirin ahengine başıyla tempo tutuyordu.</p>
				<p>Piyer, Kutuzov’un yanında ayrılınca, Dolohov ona sokularak elini tuttu. Adeta bağırarak, yabancılara aldırış etmeksizin özel bir kararlılık ve heyecanla, “Sizi burada gördüğüme çok memnun oldum, Kont,” dedi, “yarın kimin hayatta kalacağını bilemiyoruz, böyle bir günde, aramızda geçen anlaşmazlıklardan üzüntü duyduğumu size söylemek fırsatını bulduğum için mutluyum. Bana karşı kin beslememenizi isterdim. Beni affetmenizi rica ederim.”</p>
				<p>Piyer gülümseyerek Dolohov’a bakıyor, ona ne söyleyeceğini bilmiyordu. Dolohov yaşaran gözlerle Piyer’i kucaklayıp öptü.</p>
				<p>Boris generaline bir şeyler söyledi; Kont Bennigsen Piyer’e döndü, kendisiyle birlikte cephe hattına gelmeyi teklif etti ona.</p>
				<p>“Sizin için ilginç,” dedi.</p>
				<p>“Evet, çok ilginç,” dedi Piyer.</p>
				<p>Yarım saat sonra Kutuzov, Tatarinova’ya hareket etti; Bennigsen, aralarında Piyer’in de bulunduğu maiyetiyle cephe hattına doğru yola çıktı. </p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f133"><a class="si-backref" href="#ref_f133">133</a><span class="si-footnote-text"> Size karargâhı gezdireceğim.</span></div>
					
						<div class="si-footnote html5_aside epub-type_footnote" id="f134"><a class="si-backref" href="#ref_f134">134</a><span class="si-footnote-text"> Aramızda.</span></div>
					
						<div class="si-footnote html5_aside epub-type_footnote" id="f135"><a class="si-backref" href="#ref_f135">135</a><span class="si-footnote-text"> Rusça’da savaş görmek, savaşa katılmak.</span></div>
				</div>
  </body>
</html>