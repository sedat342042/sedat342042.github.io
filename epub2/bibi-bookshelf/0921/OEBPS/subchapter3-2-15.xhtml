<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-15">
<div class="html5_section">
				<h1 class="subchapter">XV</h1>
				
				<p class="margin">Kutuzov, orduların kumandasını ele alınca Prens Andrey’i hatırladı, genel karargâha gelmesi için ona emir gönderdi.</p>
				<p>Prens Andrey, Tsarevo-Zaymişçe’ye tam Kutuzov kıtaların ilk teftişini yaptığı gün ve saatte geldi. Prens Andrey, köyde başkomutana ait arabanın bulunduğu yerde, papazın evinin önünde durdu; şimdi herkesin “Serenisim” dediği Kutuzov’u beklemek için avlu kapısının yanındaki sıraya oturdu. Köyün arkasından alay orkestrasının sesiyle yeni başkomutan için bağırılan “Hurra!”lar duyuluyordu. Orada, Prens Andrey’den on adım ötede iki süvari emir eri, bir kurye, bir metrdotel duruyor, Kutuzov’un yokluğundan ve havanın güzelliğinden yararlanıyorlardı. Hafif esmer, bıyıkları ve favorileri birbirine karışmış ufak tefek bir <em>hussar</em> yarbayı atla kapıya yaklaştı, Prens Andrey’e bakarak Serenisim’in orada mı kaldığını, ne zaman geleceğini sordu.</p>
				<p>Prens Andrey, Serenisim’in kurmayından olmadığını, kendisinin de şimdi geldiğini söyledi; <em>hussar</em> yarbayı, iyi giyinmiş bir emir erine sordu, başkomutanın emir eri, emir erlerinin subaylarla konuşurken takındıkları o küçümseyici tavırla, “Ne? Serenisim mi? Belki şimdi gelir, ne istiyorsunuz?” dedi.</p>
				<p><em>Hussar</em> yarbayı emir erinin bu tavrına bıyıkaltından gülümsedi; atını kendi emir erine teslim etti, Bolkonski’ye yaklaşarak hafifçe eğildi. Bolkonski, yana çekilerek sırada ona yer açtı, <em>hussar</em> yarbayı oturdu. </p>
				<p>“Siz de başkomutanı mı bekliyorsunuz?” diye sordu. “Yanına herkesin girebildiğini söylüyorlar, Tanrı’ya şükür, yoksa sucukçularla<a class="si-noteref epub-type_noteref" href="#f108" id="ref_f108">108</a> başımız dertteydi. Yermolov, boşuna Almanlığa terfiini istemedi. Şimdi belki Ruslar da seslerini çıkarabilirler. Yoksa neydi o? Hep geri çekiliyorduk. Savaşta bulundunuz mu siz?” diye sordu. </p>
				<p>Prens Andrey, “Bu zevki tattım,” diye yanıt verdi. “Yalnızca geri çekilişe katılmakla kalmadım, bu geri çekilişte değerli neyim varsa hepsini, mülkleri, öz evimi bir tarafa bırakalım... Üzüntüden ölen babamı da kaybettim. Ben Smolenskliyim.”</p>
				<p>“Öyle mi? Siz Prens Bolkonski misiniz? Memnun oldum. Ben Yarbay Denisov, daha çok Vaski adıyla tanınırdım.” Denisov çok şefkatli bir bakışla Prens Andrey’i süzerek elini sıktı ve üzüntüyle, “Evet duydum,” dedi, kısa bir sessizlikten sonra devam etti: “İşte İskit Savaşı; bütün bunlar iyi ama acıyı çekenler için değil. Sizi Prens Andrey Bolkonski’siniz ha?” başını salladı. “Çok memnun oldum Prens, tanıştığımıza çok memnun oldum,” dedi elini sıkarak, hüzünlü bir gülümsemeyle. </p>
				<p>Prens Andrey, Denisov’u, ilk göz ağrısı hakkında Nataşa’nın kendisine anlattığı hikâyelerden bilirdi. Bu hatıra onun için hem tatlı hem acıydı ve onu son zamanlarda artık hiç düşünmediği, ama ne de olsa yine ruhunda taşıdığı o duygulara götürmüştü. Smolensk’in bırakılması, Lısiye Gori’yi ziyareti, babasının ölüm haberi gibi... Arada yaşadıkları, hissettikleri nedeniyle bunlar epeydir aklına gelmiyor, eskisi kadar etkilemiyordu onu. Bolkonski adı Denisov’a, o akşam yemeğini anımsattı; yemekten sonra Nataşa şarkı söylemiş, Denisov da nasıl olduğunu kendisi de bilmeksizin bu on beş yaşındaki kıza evlenme teklif etmişti. O zamanı, Nataşa’ya olan aşkını hatırlayarak gülümsedi ve hemen, onu çılgınca, aşırı derecede meşgul eden şeye geçti. Bu, geri çekilme sırasında ileri karakolda bulunduğu sırada düşündüğü muharebe planıydı. Bu planı Barclay de Tolly’ye arz etmişti; şimdi de Kutuzov’a arz etmek niyetindeydi. Plan şu esasa dayanıyordu: Fransızların harekât hattı fazla açılmıştı, cepheden harekete geçip yollarını kapamak, harekâtı onların ulaşım yollarına yöneltmek gerekti. Planını Prens Andrey’e açıklamaya koyuldu.</p>
				<p>“Bu hat üzerinde tutunamazlar. Buna imkân yok, onları yarmayı üzerime alırım; beş yüz kişi verin, onları bozguna uğratırım, kesinlikle! Bir tek sistem var: çete savaşı.” </p>
				<p>Denisov ayağa kalkmış, jestler yaparak planını Bolkonski’ye anlatıyordu Anlatırken teftiş yerinden haykırışlar daha belirsiz, çalgı sesleri ve şarkılarla karışmış geliyordu. Köyden ayak sesleri ve haykırışlar duyuluyordu. </p>
				<p>Kapıda duran Kazak, “Geliyor!” diye bağırdı. “Geliyor!” </p>
				<p>Bolkonski ile Denisov, önünde bir küme asker (saygı mangası) duran kapıya yaklaştı. Sokaktan küçük, doru bir at üzerinde ilerleyen Kutuzov’u gördüler, arkasında kalabalık bir maiyet alayı, generaller ilerliyordu. Barclay hemen hemen yanı sıra geliyordu arkalarından ve yanlarından kalabalık bir subay alayı at koşturuyor, “Hurra!” diye haykırıyorlardı.</p>
				<p>Yaverler ondan önce avluya girmek için atlarını ileri sürdüler. Kutuzov, ağırlığı altında ezilmiş gibi, eşkin yürüyüşle ilerleyen atını sabırsızlıkla iterek durmadan başını sallıyor, elini kırmızı kenarlı ye güneşliksiz beyaz süvari muhafızı kasketine götürüyordu. Ona selam duran ve büyük bir kısmı madalyalı olan humbaracıların saygı mangasına yaklaşınca komutanlara has sert bir bakışla sessizce ve dikkatle onları süzdü, çevresindeki general ve subay kalabalığına döndü. Yüzünde birden kurnaz bir ifade belirdi; şaşkınlık ifade eden bir hareketle omuzlarını kaldırdı, “Bunca kahramanla geri çekilmek, durmadan çekilmek ha!” dedi, “Hadi, Tanrı sizinle olsun general,” diye ekleyerek atını kapıya, Prens Andrey’le Denisov’un önlerine doğru sürdü.</p>
				<p>“Hurra! Hurra! Hurra!” diye bağırıyorlardı arkasından.</p>
				<p>Prens Andrey görmeyeli Kutuzov daha çok şişmanlamış, yağ bağlamıştı. Ama ak gözü, yara izi, yüzünde ve duruşundaki yorgunluk ifadesi aynıydı. Bir üniforma redingotu giyiyor (ince kayışlı kırbacı omzundan sarkıyordu), kendini bırakmış, sallanarak küçük dinç atının üstünde oturuyordu.</p>
				<p>Hafiften ıslık çalarak avluya girdi. Yüzünde, angaryadan sonra dinlenmeye etmeye niyet eden bir adamın sakin sevinci vardı. Sol ayağını üzengiden çıkardı, kendini bırakıp oflaya puflaya alnını kırıştırarak ayağını güçlükle eyerin üstüne getirdi, diziyle dayandı, inledi, yardıma gelen Kazakların ve yaverlerin kollarına kendini bıraktı.</p>
				<p>Sonra toparlandı, gözlerini kırpıştırarak etrafını süzdü, Prens Andrey’e baktı, anlaşılan onu tanımadı, sonra dalgın dalgın yürüdü. </p>
				<p>Yine ıslık çaldı; tekrar Prens Andrey’e dönüp baktı. Yaşlılarda hep olur; ancak bir süre sonra hatırladı. Çevresine bakınarak, yorgunlukla, “Vay, merhaba Prens, merhaba yavrum, gidelim...” dedi ve ağırlığı altında gıcırdayan yükseltiye güçlükle çıktı. Redingotunun düğmelerini çözdü, yükseltinin üstündeki sıraya oturdu.</p>
				<p>“E, baban nasıl?” </p>
				<p>Prens Andrey kısaca, “Dün ölüm haberini aldım,” dedi.</p>
				<p>Kutuzov, dehşetle Prens Andrey’e baktı, sonra başını açıp haç çıkardı. </p>
				<p>“Yeri cennet olsun! Tanrı’nın iradesi hepimizin üzerinde.” Derin bir nefes aldı, bir süre sustu. “Onu sever, sayardım, bütün ruhumla acını paylaşırım.” Prens Andrey’i kucakladı, etli göğsünde onu sıktı, uzun süre bırakmadı. Bıraktığı zaman Prens Andrey, Kutuzov’un sarkan dudaklarının titrediğini, gözlerinin yaşardığını gördü. Komutan içini çekti, kalkmak için iki eliyle sırayı tuttu. </p>
				<p>“Gidelim, bana gidelim, konuşalım,” dedi ama bu sırada, amirleri karşısında da düşman karşısında olduğu gibi az korku duyan Denisov, yaverlerin kendisini öfkeli fısıltılarla durdurmak istemelerine rağmen mahmuzlarını cesaretle basamaklarda şakırdatarak yükseltiye çıktı. Kutuzov, sıraya dayadığı ellerini kaldırmadı, sertçe baktı Denisov’a. Denisov kendini tanıtarak, vatanın iyiliği için Altes’e çok önemli bir konuyu arz edeceğini söyledi. Kutuzov, yorgun, Denisov’a bakıyordu; can sıkıntısı ifade eden bir hareketle ellerini çekip karnının üstüne koyarak, “Vatanın iyiliği için mi? Peki, neymiş bakalım? Söyle,” dedi. </p>
				<p>Denisov bir kız gibi kızardı (bu bıyıklı, geçkin ve sarhoş yüzü kızarmış görmek çok tuhaftı), Smolensk ile Vyazma arasında düşmanın harekât hattını kesme planını anlatmaya başladı. Denisov bu bölgelerde yaşamıştı, oraları iyi bilirdi. Planı, sözlerindeki kendine güvene bakılırsa herhalde iyiydi. Kutuzov ayaklarına bakıyor, ara sıra komşu evin kapısına göz atıyordu, hoşa gitmeyecek bir şey bekliyor gibiydi. Gerçekten de, baktığı kapıdan, Denisov konuşurken, koltuğunda çantayla bir general göründü.</p>
				<p>Kutuzov, “Nasıl?” diye sordu Denisov anlatırken, “Hazır mı?”</p>
				<p>“Hazır, Altes,” dedi general. “Bu nasıl yetişecek?” der gibi başını salladı Kutuzov, sonra Denisov’u dinlemeye devam etti.</p>
				<p>Denisov, “Bir Rus subayı olarak namusum, şerefim üzerine söz veriyorum ki,” dedi, “Napoléon’un ulaşım hatlarını altüst edeceğim.” </p>
				<p>Kutuzov sözünü kesti: “Başlevazımcı Kiril Andreyeviç Denisov neyin olur senin?”</p>
				<p>“Öz amcam olur, Altes.” </p>
				<p> Kutuzov neşeyle, “Ya! Dosttuk onunla,” dedi, “peki peki, burada karargâhta kal, yarın konuşuruz.”</p>
				<p>Denisov’u başıyla uğurlayarak döndü, elini Konovitsin’in ona getirdiği kâğıtlara uzattı.</p>
				<p>Nöbetçi general memnuniyetsizce, “Odaya teşrif etseniz olmaz mı, Altes?” dedi, “Planları gözden geçirmeniz ve bazı belgeleri imzalamanız gerekiyor.”</p>
				<p>Kapıdan giren bir yaver, dairede her şeyin hazır olduğunu bildirdi, ama öyle görünüyordu ki Kutuzov, her şeyi bitirmeden odaya girmek istemiyordu, alnını kırıştırdı.</p>
				<p>“Hayır, söyle de buraya küçük bir masa getirsinler, burada bakayım,” dedi, “sen gitme,” diye ekledi Prens Andrey’e dönerek. Prens Andrey, orada kaldı, nöbetçi generalini dinledi.</p>
				<p>Nöbetçi general rapor verirken giriş kapısının öte yanından Prens Andrey’in kulağına kadın sesleri, ipekli bir kadın elbisesinin hışırtıları geliyordu. Birkaç defa dönüp o tarafa baktı; kapının ötesinde elinde bir tabakla, besbelli başkomutanın yanına girmek için bekleyen pembe elbiseli, başına leylak renginde bir ipek başörtüsü sarılı, etine dolgun, pembe beyaz, güzel bir kadın gördü. Kutuzov’un yaveri hafif bir sesle, bunun altese <em>“tuz ekmek”</em><a class="si-noteref epub-type_noteref" href="#f109" id="ref_f109">109</a> sunmaya niyetlenen ev sahibesi, bir papaz karısı olduğunu Prens Andrey’e anlattı. Kocası altesi kilisede haçla karşılamıştı, o da evde karşılayacaktı... “Çok hoş bir şey,” diyerek gülümsedi. Bu sözler üzerine Kutuzov dönüp baktı. Nöbetçi generalinin (ilk maddesiyle Tsarevo-Zaymişçe’deki mevzii eleştiren) raporunu da tıpkı Denisov’u ve yedi yıl önce Austerlitz savaş kurulunun tartışmalarını dinlediği gibi dinliyordu. Belli ki yalnızca kulakları olduğundan ve bir kulağında gemi halatı<a class="si-noteref epub-type_noteref" href="#f110" id="ref_f110">110</a> bulunmasına rağmen duymamazlık edemediklerinden dinliyordu; ama nöbetçi generalinin kendisine söyleyebileceklerinden hiçbiri onu şaşırtmaz, ilgilendirmezdi; söylenecek her şeyi o zaten biliyor ve bütün bunları yalnızca papazın duası gibi dinlemesi gerektiği için dinliyordu. Denisov’un söyledikleri makul şeylerdi. Nöbetçi generalin söylediği şeyler daha makuldu. Ama belli ki Kutuzov bilgiyi de, zekâyı da hafifsiyor, meseleyi halledecek başka bir şey, zekâya, bilgiye bağlı olmayan daha başka bir şey biliyordu. Prens Andrey, başkomutanın yüzdeki ifadeleri dikkatle takip etmekteydi; fark edebildiği biricik ifade, can sıkıntısı, kapının öte yanındaki kadın fısıltısının ne olduğunu bilmek, merak ve nezaketi korumak arzusuydu. Belli ki Kutuzov, zekâyı, bilgiyi ve hatta Denisov’un gösterdiği vatanseverce duyguları hafife alıyordu ama zekâsıyla, sezgisi ve bilgisiyle değil (çünkü bunları göstermeye gayret etmiyordu bile) başka bir şeyle, yaşlılığı ve yaşam deneyimiyle hafifsiyordu. Bu rapor üzerine Kutuzov’un verdiği tek emir Rus kıtalarının çapulculuğuyla ilgili oldu. Raporu sona erince nöbetçi general, yeşil yulafların biçilmesinden ötürü bir toprak sahihinin şikâyeti üzerine askeri komutanlardan ceza alınması hakkındaki bir kâğıdı imzalaması için altese sundu.</p>
				<p>Kutuzov, meseleyi dinledikten sonra ağzını şapırdattı, başını salladı.</p>
				<p>“Sobaya... ateşe! Her zaman söylüyorum sana,” dedi, “bütün bu gibi şeyler, ateşe. Bırak isterlerse saflıkları için ekinleri biçsin, odunları yaksınlar. Ben bunu emretmem, buna izin de vermem, ama cezalandırmam da. Bunsuz olmaz, odunlar kesilince, yongalar uçar<a class="si-noteref epub-type_noteref" href="#f111" id="ref_f111">111</a> (tekrar kâğıda bir göz attı), ah bu Alman düzenliliği!” diyerek başını salladı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f108"><a class="si-backref" href="#ref_f108">108</a><span class="si-footnote-text"> Almanlarla.</span></div>
					
						<div class="si-footnote html5_aside epub-type_footnote" id="f109"><a class="si-backref" href="#ref_f109">109</a><span class="si-footnote-text"> Tuz ve ekmek Ruslarda misafirperverliğin göstergesidir.</span></div>
					
						<div class="si-footnote html5_aside epub-type_footnote" id="f110"><a class="si-backref" href="#ref_f110">110</a><span class="si-footnote-text"> Bir ilaç.</span></div>
					
						<div class="si-footnote html5_aside epub-type_footnote" id="f111"><a class="si-backref" href="#ref_f111">111</a><span class="si-footnote-text"> Bir Rus atasözü.</span></div>
				</div>
  </body>
</html>