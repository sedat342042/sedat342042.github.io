<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-3-6">
<div class="html5_section">
				<h1 class="subchapter">VI</h1>
				
				<p class="margin">Rostovlar uzun zaman Nikolaycıktan haber almamışlardı; ancak kış ortalarında Kont’a, oğlunun el yazısını adresinden tanıdığı bir mektup verilmişti. Kont mektubu alınca korktu, telaşlandı, kimseye görünmemeye çalışarak ayaklarının ucuyla yazı odasına koştu, kapıyı kilitleyip mektubu okumaya başladı. Mektup geldiğini haber alan Anna Mihailovna (evde olup biten her şeyi haber alırdı), sessiz adımlarla Kont’un odasına girmiş, onu mektup elinde, hıçkırır, aynı zamanda da gülerken yakalamıştı.</p>
				<p>Anna Mihailovna işlerinin düzelmiş olmasına rağmen hâlâ Rostov’la oturuyordu.</p>
				<p>Anna Mihailovna sorgulu, kederli, her şeyi paylaşmaya hazır bir edayla, “<em>Mon bon ami</em>,”<a class="si-noteref epub-type_noteref" href="#f395" id="ref_f395">395</a> dedi. </p>
				<p>Kont daha çok hıçkırmaya başladı:</p>
				<p>“Nikolaycık... mektup... yaralan... mı... mış... <em>ma chère</em>... yaralı... yavrum benim... Kontesçiğim... subaylığa geçirilmiş... Tanrı’ya şükür... Kontesçiğe nasıl haber vermeli?”</p>
				<p>Anna Mihailovna yanına oturdu, kendi mendiliyle onun gözyaşlarını, mektubun üstüne akanları ve kendininkileri sildi, mektubu okudu, Kont’u yatıştırdı, yemeğe ve çaya kadar Kontes’i hazırlamaya, çaydan sonra da Tanrı izin verirse ona her şeyi anlatmaya karar verdi.</p>
				<p>Yemekte Anna Mihailovna savaş haberlerinden, Nikolaycıktan söz etti; ondan sonra son mektubun ne zaman geldiğini bildiği halde bunu iki defa sordu; şimdi mektupların gayet kolay alınabildiğine işaret etti. Bu imaları her duyuşunda Kontes meraklanmaya, telaşla bir Kont’a, bir Anna Mihailovna’ya bakmaya başlayınca Anna Mihailovna hiç belli etmeden sözü başka konulara çekiyordu. Seslerin, bakışların, yüz ifadelerinin en küçük değişimlerini ailede herkesten iyi anlamak yeteneğiyle donatılmış olan Nataşa, yemeğin başından beri konuşanlara kulak kabartıyor ve anlıyordu ki babasıyla Anna Mihailovna da zemin hazırlıyor. Tüm cesaretine rağmen (Nataşa annesinin Nikolaycığa ait haberlere ne kadar duyarlı olduğunu biliyordu) yemekte onlara bir şey sormadı ama endişeden de hiçbir şey yemedi, hocasının uyarılarına kulak asmayarak iskemlesinde dönüp durdu. Yemekten sonra soluk soluğa Anna Mihailovna’nın peşince koştu, divan odasında onun boynuna atıldı.</p>
				<p>“Teyzeciğim, kuzum, ne oluyor, söyleyin?”</p>
				<p>“Hiçbir şey, dostum.”</p>
				<p>“Hayır canımın içi, kuzum, sevgilim, kaymağım, yakanızı bırakmam, sizin bir şeyler bildiğinizi biliyorum.”</p>
				<p>Anna Mihailovna başını salladı.</p>
				<p>“<em>Vous êtes une fine mouche, mon enfant</em>,”<a class="si-noteref epub-type_noteref" href="#f396" id="ref_f396">396</a> dedi.</p>
				<p>Anna Mihailovna’nın yüzünde olumlu yanıt okuyan Nataşa çığlığı bastı:</p>
				<p>“Nikolaycıktan mektup mu! Evet!” </p>
				<p>“Fakat Tanrı aşkına dikkat et; <em>maman</em>’ın nasıl meraklanacağını bilirsin.”</p>
				<p>“Dikkat ederim, ederim ama anlatın, anlatmayacak mısınız? Öyleyse şimdi gider ona söylerim.”</p>
				<p>Anna Mihailovna hiç kimseye söylememek şartıyla mektupta yazılanları kısaca Nataşa’ya anlattı.</p>
				<p>Nataşa haç çıkararak, “Namusum üzerine söz veriyorum,” dedi, “hiç kimseye söylemem.” Sonra hemen Sonya’nın yanına koştu.</p>
				<p>Zaferle ve sevinçle, “Nikolaycık... yaralanmış... mektup...” dedi.</p>
				<p>Sonya bir an için sapsarı kesilerek, ancak, “<em>Nicolas</em>!” diyebildi.</p>
				<p>Kardeşinin yaralanması haberinin Sonya’da yaptığı etkiyi gören Nataşa, haberin üzücü yanını böylece anladı. Sonya’nın kollarına atıldı, onu kucakladı, ağlamaya başladı. Gözyaşları arasında devam etti:</p>
				<p>“Azıcık yaralanmış ama subaylığa yükselmiş, şimdi iyileşmiş, mektubu yazan kendisi.” </p>
				<p>Petya, odada iri, gösterişli adımlarla dolaşarak, “Hepiniz sulugöz kadınlarsınız,” dedi. “Kardeşimin böyle kendisini göstermesinden ben çok memnunum, doğrusu ya, çok memnunum. Siz hepiniz nanemollasınız! Bir şeyden anladığınız yok.”</p>
				<p>Nataşa, gözyaşları arasında gülümsedi. Sonya soruyordu:</p>
				<p>“Sen mektubu okumadın mı?”</p>
				<p>“Okumadım ama Anna Mihailovna bana, artık hiçbir şeyi kalmadığını, subay olduğunu söyledi.”</p>
				<p>Sonya haç çıkararak, “Tanrı’ya şükür,” dedi. “Ama belki de seni kandırmıştır. <em>Maman</em>’a gidelim.”</p>
				<p>Petya konuşmaksızın odada geziniyordu.</p>
				<p>“Eğer ben Nikolaycığın yerinde olsaydım, şu Fransızlardan daha çok öldürürdüm,” dedi, “onlar öyle alçak herifler ki! O kadar öldürürdüm ki yığın yapardım onlardan.” </p>
				<p>“Sus Petya, ne aptal şeysin!”</p>
				<p>Petya, “Aptal ben değilim, aptal böyle ufak tefek şeylere ağlayanlardır,” dedi.</p>
				<p>Bir an sessizlikten sonra Nataşa ansızın sordu:</p>
				<p>“Sen onu hatırlıyor musun?”</p>
				<p>Sonya gülümsedi:</p>
				<p>“Nikolay’ı mı?”</p>
				<p>Nataşa sözlerine, besbelli, ciddi bir ifade vermeye çalışarak gayretli bir jestle dedi ki:</p>
				<p>“Öylesi değil, Sonya, yani onu şöyle iyice, tamamıyla hatırlıyor musun? Ben de Nikolaycığı hatırlıyorum, hatırlıyorum ama Boris’i hatırlamıyorum. Ne yapsam hatırlayamıyorum.”</p>
				<p>Sonya hayretle sordu:</p>
				<p>“Nasıl? Boris’i hatırlamıyor musun?”</p>
				<p>“Hatırlamıyorum değil, nasıl olduğunu biliyorum, ama Nikolaycığı hatırladığım gibi hatırlamıyorum. Gözlerimi kapıyorum, onu hatırlıyorum, halbuki Boris’i hatırlayamıyorum (gözlerini kapadı). İşte yok, hiçbir şey yok!”</p>
				<p>Sonra arkadaşına, sanki onu söylemeye niyetlendiği şeyi dinlemeye layık görmüyormuş ve o bunu kendisiyle şaka edilmez başka birisine söylüyormuş gibi ciddiyetle, heyecanla bakarak, “Ah Nataşa,” dedi, “ben bir kere senin kardeşini sevdim, ikimizin de başımıza ne gelirse gelsin bütün hayatımca onu sevmekten vazgeçmeyeceğim.”</p>
				<p>Nataşa hayretle, merakla Sonya’ya bakıyor, susuyordu. Sonya’nın söylediği şeyin doğruluğunu, onun anlattığı gibi bir aşkın var olduğunu hissediyordu ama daha Nataşa buna benzer bir şey duymamıştı. Böyle bir şeyin olabileceğine inanıyor, ama bunu anlayamıyordu.</p>
				<p>“Ona mektup yazacak mısın?” diye sordu.</p>
				<p>Sonya düşünmeye başladı: <em>Nicolas</em>’ya mektubu nasıl yazmalıydı; yazmak gerekir miydi? Bunlar onu üzen konulardı. Şimdi artık o bir subay, yaralı bir kahramanken kendisini ona hatırlatmak ve kendisine karşı verdiği sözü ona hatırlatmak yakışık alır mıydı?</p>
				<p>Kızararak, “Bilmiyorum,” dedi, “eğer o yazarsa ben de yazarım sanıyorum.”</p>
				<p>“Peki, ona mektup yazmaya utanmayacak mısın?”</p>
				<p>Sonya gülümsedi:</p>
				<p>“Hayır!”</p>
				<p>“Halbuki ben Boris’e mektup yazmaya utanırım, ben yazmayacağım.”</p>
				<p>“Peki, utanacak ne var bunda?”</p>
				<p>“İşte öyle, bilmem. Ayıp, utanırım.”</p>
				<p>Nataşa’nın ilk uyarısına içerlemiş olan Petya, “Neden utandığını ben biliyorum,” dedi, “o gözlüklü şişkoya âşık da ondan, (Petya adaşına, yeni Kont Bezuhov’a bu adı vermişti), şimdi de şu şarkıcıya âşık, (Petya, Nataşa’nın ses hocası İtalyan’dan söz ediyordu) işte bunun için utanıyor.”</p>
				<p>Nataşa, “Petya, sen aptalsın,” dedi.</p>
				<p>Dokuz yaşındaki Petya görmüş geçirmiş bir jandarma onbaşısıymış gibi, “Senden daha aptal değilim,” diye yanıt verdi.</p>
				<p>Kontes, Anna Mihailovna’nın yemek sırasındaki imalarıyla olacaklara hazırlanmış bulunuyordu. Odasına çekilip koltuğuna oturarak gözlerini, üzerine oğlunun minyatür portresi işlenmiş enfiye kutusuna dikti, gözleri doldu. Anna Mihailovna ayaklarının ucuna basarak mektupla Kontes’in odasına yaklaştı, durdu. Peşinden gelen yaşlı Kont’a, “İçeri girmeyin,” dedi, “biraz sonra...” Kendisi içeri girip kapıyı kapadı.</p>
				<p>Kont kulağını anahtar deliğine dayadı. Dinlemeye başladı.</p>
				<p>Önce havadan sudan konuşmalar, sonra Anna Mihailovna’nın uzun konuşması, sonra bir çığlık duydu, sonra sessizlik, sonra sevinçli bir edayla iki ses birden konuştu, daha sonra adımlar, Anna Mihailovna ona kapıyı açtı. </p>
				<p>Anna Mihailovna’nın yüzünde zor bir ameliyatı bitirdikten sonra sanatını takdir edebilsinler diye halkı içeriye sokan bir operatörün gururlu ifadesi vardı.</p>
				<p>Bir elinde portreli enfiye kutusunu, ötekinde mektubu tutan ve sıkan Kontes’i muzaffer bir jestle Kont’a göstererek, “<em>C’est fait</em>,”<a class="si-noteref epub-type_noteref" href="#f397" id="ref_f397">397</a> dedi.</p>
				<p>Kontes, Kont’u görünce ellerini ona doğru uzattı, dazlak kafasını kucakladı; bu dazlak kafanın üstünden tekrar mektupla portreye baktı, onları tekrar dudaklarına bastırabilmek için dazlak kafayı hafifçe itti. Vera, Nataşa, Sonya, Petya odaya girdiler, mektubun okunmasına başlandı. Mektupta seferden, Nikolaycığın katıldığı iki çatışmadan, subaylığa terfisinden kısaca söz ediliyor, hayır dualarını dileyerek <em>maman</em>’ın, <em>papa</em>’nın ellerinden öptüğü, Vera’yı, Nataşa’yı, Petya’yı da öptüğü yazılıyordu. Bundan başka Nikolay Mösyö Scheling’e, Madam Schoss’a, sütnineye selam ediyor, daima sevdiği, hep hatırladığı Aziz Sonya’yı kendisi için öpmelerini rica ediyordu. Bunu duyunca Sonya öyle kızardı ki gözleri yaşla doldu. Üstüne çevrilen bakışlara dayanamayarak salona kaçtı, koşarak dolaştı, kendi çevresinde fır döndü, eteklerini balon gibi şişirerek kızarmış, gülümser bir halde yere oturdu. Kontes ağlıyordu.</p>
				<p>Vera, “Niçin ağlıyorsunuz <em>maman</em>?” dedi. “Yazdığı şeylere sevinmek gerek, ağlamak değil.”</p>
				<p>Bu çok doğruydu ama hem Kont, hem Kontes, hem de Nataşa, hepsi sitemle ona baktılar: Kontes, “Bu kime çekmiş böyle!” diye düşündü.</p>
				<p>Nikolaycığın mektubu yüzlerce defa okundu, onu dinlemeye layık görülenler, mektubu elinden bırakmayan Kontes’in karşısına çıkmak zorundaydılar. Dadılar, sütnineler, Mitenka, bazı bildikler geldi, Kontes her seferinde mektubu yeni bir zevkle okuyor, bu mektuba bakarak her seferinde Nikolaycığında yeni üstün özellikler keşfediyordu. Yirmi yıl önce belli belirsiz minimini uzuvlarıyla içinde kımıldanan, fazla şımartıyor, diye kendisi için Kont’la kavga ettiği ve ilk önce <em>gruşa,</em><a class="si-noteref epub-type_noteref" href="#f398" id="ref_f398">398</a> sonra <em>baba</em><a class="si-noteref epub-type_noteref" href="#f399" id="ref_f399">399</a> demesini öğrenen bu çocuğun, kendi oğlunun, şimdi orada, yabancı bir toprakta, yabancı bir ülkede, bir başına, yardımsız, rehbersiz, mert bir asker gibi, erkekçe birtakım işler görmesi onun için ne garip, ne sevinçli, ne harikulade bir şeydi. Başkalarının, çocukların farkına varılmadan, göz açıp kapayıncaya dek gelişip erkek oldukları yönündeki deneyimleri Kontes için bir şey ifade etmiyordu. Oğlunun günden güne büyümesi, sanki milyonlarca çocuk aynı biçimde büyüyüp erkekleşmemiş gibi, onun için olağanüstü bir şey olmuştu. Yüreğinin altında bir yerlerde yaşayan küçücük varlığın bağırabileceğine, memesini emmeye başlayacağına, sonra konuşacağına yirmi yıl önce nasıl inanmamışsa, şimdi aynı varlığın bu mektubun gösterdiği gibi oğullara ve insanlara örnek, güçlü, cesur bir erkek olabileceğine de öylece inanmıyordu.</p>
				<p>“Bu ne stil, ne güzel betimliyor!” diye mektubu bir yandan okuyor, bir yandan da konuşuyordu. “Bu ne ruh! Kendisi için hiçbir şey yazmamış! Denisov diye birinden söz ediyor, oysa kendisi elbette onların hepsinden yüreklidir. Kendi çektikleri için hiçbir şey yazmamış. Bu ne yürek! Bak onu nasıl tanıyorum! Nasıl da herkesi hatırlamış! Hiç kimseyi unutmamış. Ben her zaman, her zaman söylerdim, daha işte o şu kadarcıkken, ben her zaman söylerdim...”</p>
				<p>Ev halkı Nikolaycığa mektuplar hazırladı, taslaklar yapıldı, temize çekildi, bir haftadan çok sürdü bu; Kontes’in nezareti altında, Kont’un özeniyle subayın teçhizatı ve yerleşmesi için gerekli eşya ve para bulundu. Pratik bir kadın olan Anna Mihailovna, mektuplaşmaları için bile kendisine ve oğluna orduda bir himaye sağlamayı becermişti. Mektuplarını muhafızların komutanı Büyük DükKonstantin Pavloviç’e göndermek fırsatını elde etmişti. Rostovlar öyle sanıyorlardı ki Sınır Ötesindeki Rus Muhafızları diye yazmak tamamıyla yeter bir adrestir ve eğer mektup muhafız komutanı Büyük Dük’ün eline kadar varıyorsa, oraya yakın bir yerde bulunması gereken Pavlograd Alayı’na varmaması için hiçbir neden yoktur. Bu nedenle mektupla paranın Büyük Dük’ün kuryesi eliyle gönderilmesine karar verildi, artık Boris bunları Nikolaycığa ulaştıracaktı. Yaşlı Kont’tan, Kontes’ten, Petya’dan, Vera’ dan, Nataşa’dan, Sonya’dan mektuplar ve nihayet Kont’un teçhizat için oğluna gönderdiği altı bin ruble ve türlü türlü eşya vardı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f395"><a class="si-backref" href="#ref_f395">395</a><span class="si-footnote-text"> Sevgili dostum.</span></div>
					
						<div class="si-footnote html5_aside epub-type_footnote" id="f396"><a class="si-backref" href="#ref_f396">396</a><span class="si-footnote-text"> Sen cin gibi bir şeysin çocuğum.</span></div>
					
						<div class="si-footnote html5_aside epub-type_footnote" id="f397"><a class="si-backref" href="#ref_f397">397</a><span class="si-footnote-text"> Oldu bitti.</span></div>
					
						<div class="si-footnote html5_aside epub-type_footnote" id="f398"><a class="si-backref" href="#ref_f398">398</a><span class="si-footnote-text"> Armut.</span></div>
					
						<div class="si-footnote html5_aside epub-type_footnote" id="f399"><a class="si-backref" href="#ref_f399">399</a><span class="si-footnote-text"> Kocakarı.</span></div>
				</div>
  </body>
</html>