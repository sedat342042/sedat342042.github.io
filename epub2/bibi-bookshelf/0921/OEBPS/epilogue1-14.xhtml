<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="epilogue1-14">
<div class="html5_section">
				<h1 class="subchapter">XIV</h1>
				
				<p class="margin">Biraz sonra çocuklar vedalaşmaya geldi. Herkesle öpüştüler, mürebbiler, mürebbiyeler eğilip selam verdi ve çıktılar. Yalnız Dessallés ile öğrencisi kaldı. Mürebbi yavaşça öğrencisini aşağı kata çağırdı. </p>
				<p>Nikolinka Bolkonski de yavaşça, <em>“Non, Monsieur Dessallés, je demanderai à ma tante de rester,”</em><a class="si-noteref epub-type_noteref" href="#f565" id="ref_f565">565</a> diye yanıt verdi.</p>
				<p>Halasına yaklaşarak,<em> “Ma tante, </em>izin verin de kalayım,” dedi. Yüzü yalvarış, heyecan, sevinç ifade ediyordu. Kontes Mariya onu süzdü, Piyer’e döndü.</p>
				<p> “Siz burada olduğunuz zaman ayrılamaz...” dedi. </p>
				<p>Piyer elini İsviçreliye uzatarak, <em>“Je vous le ramènerai tout-à-l’heure, monsieur Dessallés; bonsoir,”</em><a class="si-noteref epub-type_noteref" href="#f566" id="ref_f566">566</a> dedi ve gülümseyerek Nikolinka’ya döndü. “Seninle hiç görüşmedik.” Kontes Mariya’ya bakıp ekledi: “Mariya, gitgide ne kadar benziyor.”</p>
				<p>Oğlan kıpkırmızı kesilip hayranlıkla parıldayan gözlerle aşağıdan yukarı Piyer’e bakarak, “Babama mı?” dedi. Piyer başını salladı ve çocukların kestiği hikâyesine devam etti. Kontes Mariya elinde bir kanaviçe işliyordu. Nataşa gözlerini ayırmadan kocasına bakıyordu. Nikolay ile Denisov kalktı, pipolarını isteyip yaktılar, ısrarla semaverin başında mahzun oturan Sonya’dan çay aldılar, Piyer’e sorular sordular. Kıvırcık saçlı, hastalıklı oğlan, parıldayan gözleriyle kimsenin dikkatini çekmeden köşede oturuyordu, devrik yakasından çıkmış ince boynunun üstündeki kıvırcık başını Piyer’in bulunduğu tarafa çeviriyor, besbelli yeni, güçlü bir hisle arada bir ürperiyor, kendi kendine bir şeyler mırıldanıyordu.</p>
				<p>Konuşma, insanların çoğunun genellikle iç politikanın en ilgi çekici konusu gibi gördükleri, yüksek idari çevre dedikoduları etrafında dönüyordu. Mesleğinde haksızlığa uğradığı için hükümetten memnun olmayan Denisov, şimdi Petersburg’da yapılan bütün (böyle düşünüyordu) sersemlikleri sevinçle öğreniyor, şiddetli, keskin ifadelerle Piyer’in sözleri üzerinde fikir yürütüyordu:</p>
				<p>“Öncelikle, Alman olmak varmış, şimdi Tatarinova ile, Madam Krudner’le dans etmek, Eckartshausen ve Kardeşleri’ni okumak lazım. Ah! Bizim yiğit Bonaparte’ı yine bir salıverseler. Akıllarını başlarına getirirdi. Semyonovski Alayı er Schwartz’a verilirse ne olur, sorarım?” diye bağırdı.</p>
				<p>Nikolay da, Denisov gibi her şeyi bu kadar kötü görmüyorsa da hükümeti eleştirmeyi etmeyi önemsiyor, A’nın falan bakanlığa getirilmesini, B’nin genel vali olarak filan yere atanmasını ve hükümdarın ya da bakanın falan sözü söylemesini, bütün bu işleri çok önemli görüyordu. Bunlarla ilgilenmeyi gerekli sayıyor, Piyer’e sorular soruyordu. İkisinin sorularıyla konuşma bu her zamanki yüksek idareci çevre dedikodusu sınırından öteye aşmadı.</p>
				<p>Ama kocasının her halini bilen, ne düşündüğünü anlayan Nataşa, Piyer’in çoktan beri başka şeyler konuşmak istediğini, fakat bunu yapamadığını, yeni dostu Prens Fedor’a danışmak için onu Petersburg’a götüren samimi düşüncesini bir türlü açamadığını görüyordu; Prens Fedor’la işinin ne durumda olduğunu sorarak ona yardım etti.</p>
				<p>“Ne bu?” diye sordu Nikolay. </p>
				<p>Piyer etrafına bakınarak, “Hep o, hep aynı şey,” dedi. “İşlerin kötüye gittiğini, bunun böyle bırakılamayacağını, bütün namuslu insanların görevinin, güçleri kuvvetleri yettiği kadar karşı çıkmak olduğunu herkes görüyor.”</p>
				<p>Nikolay hafifçe kaşlarını çatarak, “Namuslu insanlar ne yapabilirler?” dedi. “Ne yapılabilir?”</p>
				<p>“Bak ne yapılabilir...”</p>
				<p>Nikolay, “Çalışma odasına gidelim,” dedi.</p>
				<p>Çocuğu emzirmek için gelip kendisini çağıracaklarını çoktan anlayan Nataşa, dadının sesini işitince çocuk odasına gitti. Kontes Mariya da onunla beraber çıktı. Erkekler çalışma odasına gittiler; Nikolinka Bolkonski de amcası farkına varmadan içeri girdi, pencereye yakın, yazı masasının yanına gölgede oturdu.</p>
				<p>Denisov, “E, ne yaparsın bakalım?” dedi.</p>
				<p>“Sonsuz hayal,” dedi Nikolay. </p>
				<p>Piyer, “Bakın ne yapılabilir,” diye oturmadan söze başladı; kâh odada dolaşıyor, kâh duruyor, ıslık çalıyor, konuşurken elleriyle hızlı hareketler yapıyordu. “Bakın. Petersburg’da durum şöyle: Hükümdar bir şeye karışmıyor. O kendini tamamıyla şu mistisizme verdi (Piyer şimdi mistisizmi kimseye affetmiyordu). Yalnız huzur arıyor; ona huzuru ancak herkesi kolunun bütün gücüyle doğrayan, boğan <em>sans foi ni loi...</em><a class="si-noteref epub-type_noteref" href="#f567" id="ref_f567">567</a> insanlar verebilir: Magnitski, Arakçeyev ve <em>tutti quanti...</em><a class="si-noteref epub-type_noteref" href="#f568" id="ref_f568">568</a> gibi.” Nikolay’a dönerek, “Sen çiftçilikle kendin meşgul olmayıp da sadece huzur isteseydin amacına <em>burmister</em>’inin<a class="si-noteref epub-type_noteref" href="#f569" id="ref_f569">569</a> sertliği oranında çabuk ulaşabilir miydin?” diye sordu.</p>
				<p>Nikolay, “E, peki ne diye söylüyorsun bunu?” dedi.</p>
				<p>“Her şey mahvoluyor. Mahkemelerde hırsızlık, orduda yalnız dayak hüküm sürüyor; yürüyüş talimi, asker kolonileri. Halka zulmediliyor; kültür boğuluyor. Genç olanları, namuslu olanları mahvediyorlar! Bunun böyle yürümeyeceğini herkes görüyor. İp çok gergin, kesinlikle kopacak,” diyordu Piyer, herhangi bir hükümetin icraatına bakarak, hükümet denen şey var olalı beri insanların hep söyledikleri gibi. “İşte Petersburg’da onlara söylediğim buydu.”</p>
				<p>Denisov, “Kime?” diye sordu.</p>
				<p>Piyer kaşlarının altından manalı manalı bakarak, “Canım, kime olduğunu biliyorsunuz,” dedi, “Prens Fedorov’a ve onların hepsine. Kültür ve hayırseverlik yarışı yapmak, şüphesiz, iyi. Amaç pek güzel ama o kadar; bu durumda, başka bir şey lazım.”</p>
				<p>Bu sırada Nikolay yeğeninin orada olduğunu fark etti; suratı asıldı; ona yaklaştı.</p>
				<p>“Burada ne işin var?” </p>
				<p>Piyer, “Niçin? Bırak onu,” diyerek Nikolay’ın kolunu tuttu ve sözüne devam etti: “Bu az, ben onlara, şimdi başka şey lazım diyorum. Bu tel ha koptu, ha kopacak diye siz durup beklerken, herkes kaçınılmaz devrimi gözlerken genel felaketi önlemek için safları mümkün olduğu kadar sık ve kalabalık bir insan kitlesinin el ele vermesi lazım. Genç ve güçlü olan herkes oraya sürükleniyor ve bozuluyor. Kimini kadınlar, kimini şeref ve itibar, şöhret düşkünlüğü, para baştan çıkarıyor; onlar öbür karargâha geçiyorlar. Sizin gibi, benim gibi bağımsız, özgür insanlar kalmıyor. Ben şöyle diyorum: derneğin çevresini genişletmek. Yalnız erdem değil, bağımsızlık ve eylem <em>Mot d’ordre</em><a class="si-noteref epub-type_noteref" href="#f570" id="ref_f570">570</a> olsun.”</p>
				<p>Nikolay yeğenini bıraktı, koltuğu öfkeyle ileri sürüp oturdu; memnuniyetsizlik ifade eden bir tavırla öksürerek Piyer’i dinliyor, kaşlarını gittikçe daha çok çatıyordu.</p>
				<p>“Peki, bu eylemin amacı ne olacak?” diye haykırdı. “Hükümete karşı tutumunuz nasıl olacak?”</p>
				<p>“Nasıl mı olacak? Yardımcı bir tutum. Dernek, hükümet izin verirse gizli olmayabilir. Hükümete düşman olması şöyle dursun, bu dernek tam bir muhafazakârlar derneğidir. Kelimenin tam anlamıyla bir centilmenler derneği. Biz yalnızca Pugaçev’in senin ve benim çocuklarımızı kesmeye gelmemesi, Arakçeyev’in beni askerî sürgün kolonilerine göndermemesi için, yalnız bunun için ve yalnız genel çıkar, genel güvenlik amacıyla el ele veriyoruz.”</p>
				<p>“Evet; ama gizli bir dernek; şu durumda ancak kötülük doğurabilecek, hükümete düşman, zararlı bir dernek.”</p>
				<p>“Neden? Avrupa’yı kurtaran Tugendbund (Avrupa’yı Rusya’nın kurtardığını düşünmeye o zamanlar henüz cesaret edilemezdi) zararlı bir şey mi yaptı? Tugendbund bir fazilet birliğidir; bu bir sevgi, bir yardımlaşmadır; İsa’nın çarmıhta öğütlediği şey...”</p>
				<p>Konuşmanın ortasında odaya giren Nataşa memnun, kocasına bakıyordu. Onu memnun eden şey kocasının söyledikleri değildi. Bu onu ilgilendirmiyordu bile çünkü bütün bunlar ona pek basit şeylermiş, bütün bunları çoktan biliyormuş gibi geliyordu (ona öyle geliyordu, çünkü o bunların geldiği yeri, Piyer’in bütün ruhunu biliyordu) ama Piyer’in heyecanlı, coşkun haline bakarak mutlu oluyordu.</p>
				<p>İnce boynu devrik yakasından çıkan, herkesin unuttuğu genç çocuk Piyer’e daha coşkun bir heyecanla bakıyordu. Piyer’in her sözü kalbini yakıyordu; parmaklarının sinirli hareketleriyle amcasının masasında eline geçen mühür mumunu ve tüy kalemi kendi de farkında olmadan kırmıştı.</p>
				<p>“Hiç de senin sandığın gibi değil, işte Alman Tugendbund’u ve işte benim teklif ettiğim.”</p>
				<p>Denisov’un gür, kararlı sesi duyuldu:</p>
				<p>“Eh, kardeşim, bu sucukçular için Tugendbund iyi; ama ben bunu anlamıyorum, lafını da etmem. Her şey kötü, berbat, kabul; yalnız, bu Tugendbund’u anlamıyorum ben. Beğenmiyorsan, o halde <em>bunt,</em><a class="si-noteref epub-type_noteref" href="#f571" id="ref_f571">571</a> bak bunu anlarım! <em>Je suis votre homme!”</em><a class="si-noteref epub-type_noteref" href="#f572" id="ref_f572">572</a></p>
				<p>Piyer gülümsedi, Nataşa güldü ama Nikolay kaşlarını daha çok çattı, ufukta herhangi bir devrim görünmediğini, söz ettiği tehlikenin yalnızca onun hayalinde olduğunu Piyer’e ispat etmeye koyuldu. Piyer tersini ileri sürüyor ve onun düşünsel yeteneği daha güçlü ve daha kıvrak olduğu için Nikolay kendini çıkmaza sokulmuş hissediyordu. Bu onu çok kızdırdı çünkü o içinden (muhakemesiyle değil, muhakemeden daha güçlü bir şeyle) kendi düşüncesinin şüphe götürmez doğruluğunu biliyordu.</p>
				<p>Ayağa kalkıp sinirli hareketlerle piposunu bir köşeye uzattı ve nihayet büsbütün bırakarak, “Sana bir şey söyleyeyim,” dedi. “İspat edemem sana. Her şeyimizin kötü olduğunu, bir devrim olacağını söylüyorsun; ben böyle bir şey görmüyorum. Ant, şarta bağlı bir şeydir, diyorsun; buna karşılık sana şunu söyleyeceğim: Benim en iyi dostlarımdan olduğunu bilirsin, ama gizli bir dernek kurun, hükümete karşı gelmeye kalkışın, nasıl bir hükümet olursa olsun, bilirim ki görevim ona itaat etmektir. Arakçeyev bir süvari bölüğüyle üzerinize yürümeyi ve sizi kılıçtan geçirmeyi bana hemen emretsin, bir saniye düşünmem, giderim. Sen nasıl istersen öyle düşün.”</p>
				<p>Bu sözlerden sonra sıkıcı bir sessizlik oldu. Nataşa kocasını savunmak, kardeşine saldırmak için atıldı. Savunması zayıftı, beceriksizceydi; ama hedefine ulaştı. Konuşma yeniden canlandı ama Nikolay’ın söylediklerinden sonra oluşan tatsız, düşmanca hava artık kalmamıştı.</p>
				<p>Hep birden akşam yemeğine kalktıkları sırada Nikolinka Bolkonski sararmış bir halde, parlayan, ışıklı gözlerle Piyer’e yaklaştı.</p>
				<p>“Piyer Amca... siz... hayır... Babam sağ olsaydı... söylediklerinize katılır mıydı?” diye sordu.</p>
				<p>Konuşma sırasında bu genç çocuğun ruhunda geçen özel, ayrı, karışık ve güçlü duygu ve düşünceleri Piyer birden anladı, söylediklerini hatırlayarak çocuğun kendisini dinlemiş olmasına canı sıkıldı. Yine de ona yanıt vermek gerekiyordu.</p>
				<p>İster istemez, “Bence katılırdı,” dedi ve çalışma odasından çıktı.</p>
				<p>Çocuk başını eğdi ve masanın üstünde neler yaptığını ancak o zaman gördü. Yüzü kıpkırmızı oldu, Nikolay’a yaklaştı. </p>
				<p>Kırılmış mühür mumunu ve tüy kalemi göstererek, “Amca beni affet, bilmeyerek yaptım,” dedi.</p>
				<p>Nikolay öfkeyle ürperdi. Mumu ve tüy parçalarını masanın üstüne atarak, “Peki, peki!” dedi. Ve içinde açıkça kabaran öfkeyi güçlükle zapt ederek öteye döndü.</p>
				<p>“Senin burada bulunman gerekmezdi,” dedi.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f565"><a class="si-backref" href="#ref_f565">565</a><span class="si-footnote-text"> Hayır Mösyö Dessallés, halamdan kalmamı rica edeceğim.</span></div>
					
						<div class="si-footnote html5_aside epub-type_footnote" id="f566"><a class="si-backref" href="#ref_f566">566</a><span class="si-footnote-text"> Onu şimdi size getiririm Mösyö Dessallés; akşamınız hayrolsun.</span></div>
					
						<div class="si-footnote html5_aside epub-type_footnote" id="f567"><a class="si-backref" href="#ref_f567">567</a><span class="si-footnote-text"> İmansız ve vicdansız.</span></div>
					
						<div class="si-footnote html5_aside epub-type_footnote" id="f568"><a class="si-backref" href="#ref_f568">568</a><span class="si-footnote-text"> Ve başkaları.</span></div>
					
						<div class="si-footnote html5_aside epub-type_footnote" id="f569"><a class="si-backref" href="#ref_f569">569</a><span class="si-footnote-text"> Toprak köleliği devrinde köylüleri derebeyi adına idare eden adam, vekil. (Ç.N.)</span></div>
					
						<div class="si-footnote html5_aside epub-type_footnote" id="f570"><a class="si-backref" href="#ref_f570">570</a><span class="si-footnote-text"> Şiar, parola.</span></div>
					
						<div class="si-footnote html5_aside epub-type_footnote" id="f571"><a class="si-backref" href="#ref_f571">571</a><span class="si-footnote-text"> Denisov burada kelime oyunu yapıyor: Almanca’da <em>bund</em> birlik manasına gelir, Rusça’da <em>bunt </em>isyan demektir. (Ç.N.)</span></div>
					
						<div class="si-footnote html5_aside epub-type_footnote" id="f572"><a class="si-backref" href="#ref_f572">572</a><span class="si-footnote-text"> Sizinle beraberim (sizin adamınızım).</span></div>
				</div>
  </body>
</html>