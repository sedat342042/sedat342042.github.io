<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-5-10">
<div class="html5_section">
				<h1 class="subchapter">X</h1>
				
				<p class="margin">Yine de tuhaf; buna benzer durumlarda görülenlerden hiç de fena olmayan bütün bu emirler, çabalar ve planlar işin özüne dokunmuyor, saat kadranı üzerinde yolundan ayrılmış yelkovanlar gibi çarklara ilişmeden başıboş, amaçsız dönüp duruyorlardı.</p>
				<p>Savaş konusuna gelince: Thiérs’in <em>“Que son génie n’avait jamais rien imaginé de plus profond, de plus habile et de plus admirable,”</em><a class="si-noteref epub-type_noteref" href="#f470" id="ref_f470">470</a> diye söz ettiği ve M. Fain ile üzerinde polemiğe giriştiği dâhice sefer planının düzenlenme tarihinin 4 Ekim değil, 15 Ekim olması gerektiğini, bu planın hiçbir zaman uygulanmadığını, uygulanamadığını, çünkü realite ile hiçbir yakınlığı bulunmadığını kanıtlıyor. Kremlin’in tahkiminin yararsız olduğu görüldü; bu iş için <em>la Mosquèe</em>’nin<a class="si-noteref epub-type_noteref" href="#f471" id="ref_f471">471</a> (Napoléon Vasiliy Blajenni Kilisesi’ni böyle adlandırıyordu) temelinden yıkılması gerekiyordu. Kremlin’in altına lağım açılması imparatorun Moskova’dan çıkarken Kremlin’i havaya uçurma isteğinin yerine gelmesine, bir de çöken döşemenin bir çocuğu ezmesine yaradı ancak. Rus Ordusu’nu izlemek Napoléon’u kaygılandırmıştı ama duyulmadık şeyler yaşanmıştı bu sırada. Fransız askerî şefleri altmış bin kişilik bir Rus ordusunu gözden kaybetmişlerdi; ancak, Thiérs’in ifadesine göre, Murat’nın yeteneği ve galiba yine dehasıdır ki, bu altmış bin kişilik Rus Ordusu’nu eliyle koymuş gibi bulabilmişti.</p>
				<p>Diplomatik duruma gelince; Napoléon’un cömertliği ve adaleti hakkındaki bütün delilleri, Tutolmin’in karşısında da, daha çok bir kaput ve bir araba elde etmeyi düşünen Yakovlev’in karşısında da para etmedi: Aleksandr bu elçileri kabul etmedi, getirdikleri mektuplara yanıt vermedi.</p>
				<p>Hukuki duruma gelince; sözde kundakçıların idamından sonra Moskova’nın diğer yarısı da yandı.</p>
				<p>İdari duruma gelince; bir belediye kurulması yağmacılığı önlemedi, yalnızca bu belediyeye katılan, düzeni gözetme bahanesiyle Moskova’yı yağma eden veya kendini yağmadan koruyan bazı kimselere çıkar sağladı.</p>
				<p>Din işine gelince; camileri ziyaret edince Mısır’da işler kolayca yoluna girmişti, burada hiçbir sonuç vermedi. Moskova’da bulunan iki veya üç papaz, Napoléon’un iradesini yerine getirmeyi denediler ama bunlardan biri ayin sırasında bir Fransız askerini tokatladı, öbürü hakkında bir Fransız memuru şöyle bir ihbarda bulundu: <em>“Le prêtre que j’avais découvert et invité à recommencer à dire la messe, a nettoyé et fermé l’église. Cette nuit on est venu de nouveau enfoncer les portes, casser les cadenas, déchirer les livres et commettre d’autres désordres.”</em><a class="si-noteref epub-type_noteref" href="#f472" id="ref_f472">472</a></p>
				<p>Ticari duruma gelince; çalışkan zanaatkârlara ve bütün köylülere seslenen beyanname, hiçbir yankı uyandırmamıştı. Çalışkan zanaatkârlar yoktu, köylülerse bu beyannamelerle fazla uzağa açılan komiserleri pusuya düşürüp öldürüyorlardı.</p>
				<p>Halkı ve askerleri tiyatrolarda eğlendirmek işine gelince; bu işte başarı sağlanamadı. Kremlin’de ve Poznyakov’un evinde açılan tiyatrolar hemen kapandı, çünkü aktrisler ve aktörler soyulmuşlardı. </p>
				<p>Hayırseverlik de arzu edilen sonuçlar vermedi. Moskova sahte banknotlarla doluydu, bunların da hiçbir değeri yoktu. Ganimet toplayan Fransızlar altın peşindeydi. Değersiz olan, felakete uğrayanlara Napoléon’un cömertçe dağıttığı sahte banknotlar değildi yalnızca, gümüş bile değerinden aşağı bir fiyat üzerinden altınla değiştiriliyordu...</p>
				<p>Bu yüksek emirlerin etkisizliğinin en şaşırtıcı belirtisi, Napoléon’un yağmaları önlemek ve disiplini sağlamak yolundaki gayretiydi.</p>
				<p>İşte ordu şeflerinin verdikleri raporlar:</p>
				<p>“Durdurulması için verilen emre rağmen şehirde yağmalar devam ediyor, düzen henüz iade edilmedi; meşru şekilde ticaret yapan tek bir tacir yok. Yalnız kantinciler satış yapmayı göze alıyor, onlar da yağma eşyası satıyor.”</p>
				<p><em>“La partie de mon arrondissement continue à être en proie au pillage des soldats du 3ème corps, qui, non contents d’arracher aux malheureux réfugiés dans des souterrains le peu qui leur reste, ont même la férocité de les blesser à coups de sabre, comme j’en ai vu plusieurs exemples.”</em></p>
				<p><em>“Rien de nouveau outre que les soldats se permettent de voler et de piller. Le 9 octobre.”</em></p>
				<p><em>“Le vol et le pillage continuent. Il y a une bande de voleurs dans notre district qu’il faudra faire arretêr par de fortes gardes. Le 11 octobre.”</em> <a class="si-noteref epub-type_noteref" href="#f473" id="ref_f473">473</a></p>
				<p>“Yağmayı önlemek için şiddetli emirler verildiği halde hâlâ muhafız, çapulcu müfrezelerinin Kremlin’e döndüğü görülüyor, bundan imparator hiç memnun değil. Eski muhafız kıtasında düzensizlik ve yağmacılık dün, dün akşam ve bugün her zamandan daha hararetli olarak yeniden başladı; imparator, kendisini korumakla görevlendirilmiş, birer itaat timsali olması gereken seçme askerlerin itaatsizliği ordu için hazırlanmış mahzenleri ve mağazaları tahrip edecek derecede ileri götürdüklerini üzüntüyle görüyor. Diğerleri o dereceye düşmüş ki, nöbetçi ve devriye subaylarını dinlemiyor, küfrediyor, onları dövüyorlar.”</p>
				<p>Vali, <em>“Le grand maréchal du palais se plaint vivement,”</em><a class="si-noteref epub-type_noteref" href="#f474" id="ref_f474">474</a> diye yazıyordu, “<em>que malgré les défenses réitéerées, les soldats continuent à faire leurs besoins dans toutes les cours et même jusque sous les fenêtres de l’Empereur.”</em><a class="si-noteref epub-type_noteref" href="#f475" id="ref_f475">475</a></p>
				<p>Bu ordu başıboş bırakılmış bir sürü gibi, kendisini aç ölmekten kurtarabilecek yemi ayaklarının altında çiğneyerek Moskova’da kalınan her gün biraz daha çöküyor, yok oluyordu. Ama kıpırdamıyordu yerinden.</p>
				<p>Ancak, Smolensk yolunda ağırlık kollarının pusuya düşürülmesi ve Tarutino Savaşı’nın doğurduğu panik onu ansızın sarınca kaldırdı tabanlarını. Bir geçit resminde Napoléon’un ansızın Tarutino Savaşı hakkında aldığı bu haber, Théirs’in dediğine göre, onda Rusları cezalandırma isteği uyandırmış, kendisine bütün ordunun da istediği gibi, hareket emrini verdirmişti.</p>
				<p>Moskova’dan kaçarken bu ordunun mensupları yağmada ele geçirdikleri ne varsa alıp götürdüler. Napoléon da kendi özel <em>trésor</em>’unu yanına aldı. Ordunun yolunu kapayan ağırlık kollarını görünce Napoléon (Thiérs’in dediğine göre) dehşete düştü. Ama deneyimi sayesinde, Moskova’ya yaklaşırken bir mareşalin yaptığı gibi bütün fazla arabaların yakılmasını emretmedi, askerlerin indiği bu kaleskalara ve kupa arabalarına bakarak, bunların erzak, hasta ve yaralılar için kullanılmasının çok iyi olacağını söyledi.</p>
				<p>Ordunun durumu, ölmekte olduğunu hisseden ve bilincini yitiren yaralı bir hayvanın durumuna benziyordu. Napoléon’un ve ordusunun, bu ordunun Moskova’ya girişinden dağılmasına kadar olan ustaca manevralarını ve amaçlarını incelemek, ölümcül yara almış bir hayvanın son nefesini vermeden önceki titremelerinin, çırpınışlarının incelenmesinden farksızdır; yaralı hayvan duyduğu bir hışırtıyla avcının üstüne atılır, öne, arkaya koşar ve kendi ölümünü hızlandırır. Napoléon da ordusunun baskısı altında aynı şeyi yaptı. Tarutino Savaşı’nın hışırtısı canavarı ürküttü ve o ateşe doğru atıldı, avcıya kadar koştu, tekrar geri döndü; nihayet her canavar gibi, en elverişsiz ve tehlikeli yoldan, fakat bildiği eski izler üzerinden geriye doğru kaçtı.</p>
				<p>Bize bütün bu hareketin yöneticisi gibi görünen Napoléon (bir geminin burnuna kazınmış bir şekil yerlilere vapuru yöneten kuvvet olarak nasıl görünürse) bütün bu eylemi sırasında, bir arabanın içindeki kayışa tutunan ve onu kendisinin idare ettiğini düşünen çocuğa benziyordu.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f470"><a class="si-backref" href="#ref_f470">470</a><span class="si-footnote-text"> Onun dehası hiçbir zaman daha derin, daha ustaca, daha hayret ve takdire değer bir şey bulmamıştı.</span></div>
					
						<div class="si-footnote html5_aside epub-type_footnote" id="f471"><a class="si-backref" href="#ref_f471">471</a><span class="si-footnote-text"> Cami.</span></div>
					
						<div class="si-footnote html5_aside epub-type_footnote" id="f472"><a class="si-backref" href="#ref_f472">472</a><span class="si-footnote-text"> Bulduğum ve ayin yapmaya davet ettiğim papaz kiliseyi temizleyip kapattı. O gece tekrar kapıyı ve kilidi kırmaya, kitapları yırtmaya ve başka bozguncu hareketlerde bulunmaya geldi.</span></div>
					
						<div class="si-footnote html5_aside epub-type_footnote" id="f473"><a class="si-backref" href="#ref_f473">473</a><span class="si-footnote-text"> Bölgenin bir kısmı, bodrumlarda saklanan, felakete uğramış halkın elinde kalan pek az şeyleri de gasp etmekle yetinmeyerek, birçok örneğinin gözlerimle gördüğüm gibi, onları kılıç darbeleriyle yaralamak vahşetini gösteren 3. Kolordu erlerinin yağmalarına uğramakta devam etmektedir.</span>
						<span class="para">Askerler çalmaya ve yağmaya devam ediyorlar, başka yeni bir şey yok. 9 Ekim.</span>
						<span class="para">Hırsızlık ve yağma devam ediyor. Bölgemizde şiddetli tedbirlerle durdurulması gereken bir hırsız çetesi var. 11 Ekim.</span></div>
					
						<div class="si-footnote html5_aside epub-type_footnote" id="f474"><a class="si-backref" href="#ref_f474">474</a><span class="si-footnote-text"> Yüksek saray mareşali pek şikâyet ediyor.</span></div>
					
						<div class="si-footnote html5_aside epub-type_footnote" id="f475"><a class="si-backref" href="#ref_f475">475</a><span class="si-footnote-text"> Üst üste verilen emirlerle yasaklanmasına rağmen askerler, sarayın her yerinde, imparator dairesinin pencerelerinin altlarına varıncaya kadar her yerde aptes ediyorlarmış.”</span></div>
				</div>
  </body>
</html>