<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="epilogue1-11">
<div class="html5_section">
				<h1 class="subchapter">XI</h1>
				
				<p class="margin">Bundan iki ay önce Piyer, daha Rostovlarda misafirken, Prens Fedor’dan bir mektup almıştı. Piyer’in başlıca kurucularından olduğu bir derneğin üyelerini meşgul eden önemli birtakım meseleleri görüşmek üzere onu Petersburg’a çağırıyordu.</p>
				<p>Kocasının tüm mektuplarını okuyan Nataşa bu mektubu okuyunca, Piyer’in yokluğu ona çok zor gelmesine rağmen, Petersburg’a gitmesini ona kendisi teklif etti. Kocasının bütün düşünsel ve manevi işlerine, onları anlamasa da, büyük önem verir, her an bu çalışmalarında kocasına engel olmak korkusunu taşırdı. Piyer mektubu okuduktan sonra kendisine ürkek ürkek bakınca ona gitmesini, ancak döneceği zamanı tam olarak belirtmesini rica ederek yanıt verdi. Böylece dört haftalık izin çıktı.</p>
				<p>Piyer’in izin süresinin bittiğinden beri, yani iki haftadır, Nataşa sonu gelmeyen bir korku, hüzün ve öfke içindeydi.</p>
				<p>Bir iki hafta önce gelen ve evdeki tatsızlığı hisseden emekli General Denisov, bir zamanlar sevdiği bir insana benzeyen bir resme bakar gibi, şaşkınlık ve hüzünle bakıyordu Nataşa’ya. Eski göz ağrısından dinlediği ve gördüğü şeyler hep aynıydı; neşesiz ve sıkıntılı bakışlar, yersiz yanıtlar, çocuklar... Nataşa özellikle annesi, kardeşi, Sonya ya da Kontes Mariya, Piyer’i mazur görmeye, gecikmesine bahaneler bulmaya çalışarak onu teselli ettikleri zaman üzülüp öfkeleniyordu. </p>
				<p>“Hepsi saçma, hepsi boş,” diyordu. Onun, hiçbir sonuca varmayan bütün bu düşünceleri, bu anlamsız dernek... Böyle zamanlarda Nataşa, büyük önem taşıdığına inandığı işler için Nataşa bunları söylerdi. Sonra da çocuk odasına, biricik oğlu Petya’yı emzirmeye giderdi.</p>
				<p>Kimse ona bu üç aylık küçücük varlığın verdiğini veremez, göğsüne yattığı, ağzını oynatışını, küçük burnunun soluyuşunu duyduğu zaman bunların ona söylediği kadar teselli verici, akla uygun bir şey söyleyemezdi. Bu varlık ona şöyle sesleniyordu: “Kızıyorsun, kıskanıyorsun, ondan öç almak isterdin, korkuyorsun ama ya ben, ya ben...” Verilecek yanıt yoktu. Bu gerçekten de daha fazla bir şeydi.</p>
				<p>Kaygıyla geçen bu iki hafta içinde Nataşa teselli bulmak için çocuğun yanında o kadar bulunmuş, onunla o kadar uğraşmıştı ki, fazla emzirip onu hasta etmişti. Hastalanmasından korkmuştu, bununla beraber, onun için gerekliydi bu. Çocuğa baktıkça, kocası için duyduğu kaygı hafifliyordu.</p>
				<p>Piyer’in arabasının sesinin duyulduğu ve hanımını nasıl sevindireceğini bilen dadı sevinçli bir yüzle, sessizce ama hızla kapıdan içeri girdiği zaman, o, çocuğunu emziriyordu.</p>
				<p>Çocuğu uyandırmaktan korkarak, fısıltı ile hızlı hızlı sordu:</p>
				<p>“Geldi mi?” </p>
				<p>Dadı fısıldadı:</p>
				<p>“Geldi.” </p>
				<p>Nataşa’nın kanı yüzüne hücum etti, ayakları farkında olmadan kımıldadı ama fırlayıp koşmak olmazdı. Çocuk tekrar gözlerini açıp baktı. “Orada mısın” der gibi, dudaklarını yeniden gevşek gevşek oynatmaya başladı.</p>
				<p>Nataşa göğsünü hafifçe çekerek onu sallayıp dadıya teslim etti, hızlı adımlarla kapıya doğru yürüdü. Sonra sevinince çocuğu çok çabuk bıraktığı için vicdanı tarafından azarlanmış gibi kapıda durdu, dönüp baktı. Dadı dirseğini yukarı kaldırarak çocuğu küçücük karyolasının korkuluğundan aşırdı.</p>
				<p>Dadıyla anneler arasında görülen o laubalilikle gülümseyerek, “Ya, gidin artık, gidin, anneciğim, müsterih olun, gidin,” diye fısıldadı.</p>
				<p>Nataşa hafif adımlarla sofaya koştu.</p>
				<p>Ağzında piposu ile çalışma odasından salona çıkan Denisov eski Nataşa’yı ilk orada gördü. Değişen yüzünden parlak, göz kamaştırıcı, sevinçli bir ışık sel halinde akıyordu. Koşarken Denisov’a dönerek, “Geldi,” dedi. Ve Denisov çok az sevdiği Piyer’in gelişinden dolayı çok mutlu olduğunu hissetti. Nataşa koşarak sofaya girince boyun atkısını çözmekle meşgul kürklü, uzun bir adam silueti gördü.</p>
				<p>“O! Gerçek! İşte o!” diye kendi kendine mırıldandı, boynuna atıldı, onu kucakladı, başını göğsünde bastırıp <em>sıktı, sonra geri çekilip Piyer’in “kırağı tutmuş”, kızarmış, </em>mutlulukla dolu yüzüne baktı. “Evet, bu o mutlu, memnun...”</p>
				<p>Birdenbire son iki hafta içinde duyduğu sabırsız, azaplı bekleyişi hatırladı: Yüzünde parlayan sevinç kayboldu; kaşlarını çattı; sitem ve acı söz seli Piyer’in üstüne dökülmeye başladı:</p>
				<p>“Evet, senin için iyi, çok memnunsun, keyif sürdün... Ama ben? Çocuklara acısaydın bari. Emziriyorum, sütüm bozuldu... Petya az kalsın ölüyordu. Ama senin keyfin yerinde. Evet, keyfin yerinde...”</p>
				<p>Piyer suçsuz olduğunu biliyordu; çünkü daha önce gelemezdi. Karısının bu parlayışının yersiz olduğunu biliyordu, bir iki dakika sonra bunun geçeceğini de biliyordu; kendisinin keyifli ve neşeli olduğunu da çok iyi biliyordu. Gülümsemek isterdi, fakat bunu düşünmeye bile cesaret edemiyordu.</p>
				<p>Yüzüne acınası, ürkek bir şekil verdi ve iki büklüm oldu: </p>
				<p>“Gelmeme imkân yoktu, gerçekten! Petya nasıl?”</p>
				<p>“Şimdi fena değil, gidelim. Ne insafsızsın! Sensiz ne hal olduğumu, neler çektiğimi bilsen...”</p>
				<p>“Sağlığın iyi mi?”</p>
				<p>Nataşa onun elini bırakmaksızın, “Gidelim, gidelim,” dedi. Odalarına gittiler.</p>
				<p>Nikolay’la karısı Piyer’i görmeye geldikleri zaman, o çocuk odasındaydı, uyanmış emzikli oğlunu kocaman sağ avucunun içinde tutuyor, onu okşuyordu. Çocuğun ablak yüzünde, dişsiz açık ağzında mutlu bir gülümseme durakalmıştı. Fırtına çoktan geçmişti; duygulu bir tavırla kocasına ve oğluna bakan Nataşa’nın yüzünde bir sevinç güneşi parlıyordu.</p>
				<p>“Prens Fedor’la konuşmalarınız iyi geçti mi?” diye sordu Nataşa.</p>
				<p>“Evet, mükemmel.”</p>
				<p>“Bak, tutuyor.” (Çocuğun başını kastediyordu.)</p>
				<p>“Ah, beni ne kadar korkuttu.”</p>
				<p>“Prensesi gördün mü? Şu şeyi sevdiği doğru mu...”</p>
				<p>“Evet, düşünebiliyor musun...”</p>
				<p>Bu sırada Nikolay’la Kontes Mariya içeri girdiler. Piyer oğlunu elinden bırakmadan eğilip onlarla öpüştü, sorulanlara yanıt verdi. Ama çocukla meşguldü Piyer, konuşulacak çok şey olduğu halde, başlığı ve sallanan başıyla bebek, Piyer’in tüm dikkatini kendine çekiyordu.</p>
				<p>Kontes Mariya çocuğa bakıp onunla oynayarak, “Ne sevimli şey!” dedi, kocasına döndü. “Bu harikulade şeylerdeki güzelliği nasıl anlamıyorsun. İşte ben bunu anlamıyorum, <em>Nicolas</em>.”</p>
				<p>Nikolay çocuğa soğukça bakarak,</p>
				<p>“Anlamıyorum, anlayamıyorum,” dedi. “Et parçası. Hadi Piyer.”</p>
				<p>Kontes Mariya kocasının kusurunu kapatmak ister gibi, “Asıl mesele onun bu kadar şefkatli bir baba olması,” dedi. “Ama ancak bir sene geçtikten sonra falan...”</p>
				<p>“Hayır, Piyer onlara mükemmel dadılık eder,” dedi Nataşa. “Elinin, tam çocuğun poposuna göre yapılmış olduğunu söyler. Bakın.”</p>
				<p>Piyer ansızın gülerek, “Ama yalnız bunun için değil,” dedi ve çocuğu kavrayıp dadıya verdi.</p>
				
				</div>
  </body>
</html>