<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-24">
<div class="html5_section">
				<h1 class="subchapter">XXIV</h1>
				
				<p class="margin">Prens, zamanı geldiğinde, pudralanmış, tıraş olmuş, gelini, Prenses Mariya ve Matmazel Bourienne’le, önemsiz bir adam olduğu için böyle bir şerefe nail olacağını aklından bile geçiremezken, öyle gerektiği için sofraya alınan kalfanın beklediği yemek salonuna girmişti. Hayatında sınıf farkını sıkıca gözeten, kentin ileri gelen memurlarını bile sofrasına seyrek kabul eden Prens, köşeye dönüp damalı mendiline sümküren kalfa Mihail İvanoviç’e şunu gösteriyordu: Bütün insanlar eşittirler, onun kendilerinden aşağı olmadığını kızına da çok kez telkin etmiştir. Prens sofrada en sessiz duran Mihail İvanoviç’le konuştu.</p>
				<p>Evin bütün odaları gibi kocaman ve yüksek tavanlı olan yemek salonunda her sandalyenin arkasında bir hizmetçi, bir garson duruyordu. Prensin gelmesini bekliyorlardı. Sofracıbaşı kolunda peçete, uşaklara göz ucuyla işaret ediyor, duvar saatiyle Prens’in geleceği kapı arasında telaşlı bakışlarıyla mekik dokuyarak sofra takımlarının yerleştirilmesine nezaret ediyordu. Prens Andrey, Bolkonski Prenslerinin soy kütüğünü kuşatan ve aynı büyüklükte olup ihtimal ki Rürik sülalesinden gelerek Bolkonski kabilesine lider olmuş taçlı bir Prens’i gösteren kötü (herhalde bir ev ressamının işiydi) bir tablonun karşısına asılı kocaman ve kendisi için yeni, yaldızlı bir çerçeveye bakıyordu. Prens Andrey başını sallayarak bu soy kütüğünü inceliyor, bir karikatüre bakar gibi gülüyordu.</p>
				<p>Yanına sokulan Prenses Mariya’ya, “Bunların içinde onu nasıl tanırım!” dedi.</p>
				<p>Prenses Mariya hayretle kardeşine baktı. Neye gülümsediğini anlamıyordu. Babasının yaptığı her şey onda su götürmez bir saygı hissi uyandırırdı.</p>
				<p>Prens Andrey devamla, “Herkesin bir Aşil topuğu, bir zayıf tarafı var,” dedi. “O büyük aklıyla <em>donner dans ce ridicule</em>!<a class="si-noteref epub-type_noteref" href="#f246" id="ref_f246">246</a>”</p>
				<p>Prenses Mariya kardeşinin hükümlerindeki cürete akıl erdiremiyor, ona itiraz etmeye hazırlanıyordu ki çalışma odasından beklenen ayak sesleri duyuldu: Prens, her zamanki gibi aceleci tavırlarıyla, evin sıkı düzenine adeta bile bile karşı koyarak hızla, neşeyle yürüyordu. Tam o anda büyük saat ikiyi çaldı, misafir salonunda başka bir saat ince sesiyle ona yanıt verdi. Prens durdu; canlı, parlak, keskin gözleri sarkık ve sık kaşlarının altından herkesi dolaştı, Küçük Prenses’te durdu. Prenses o anda, saray mensuplarının hükümdar göründüğü zaman duydukları hissi, bu ihtiyarın bütün yakınlarında uyandırdığı korku ve saygı hissini duymuştu. İhtiyar, Prenses’in başını okşadı, sonra hafifçe ve acemice ensesine vurdu.</p>
				<p>“Memnun oldum, memnun oldum,” diyerek yine dikkatle gözlerinin içine baktı, hızla dönüp yerine oturdu. “Oturun Mihail İvanoviç, oturun.” Gelinine yanında yer gösterdi. Hizmetçi Prenses’e bir sandalye sürdü.</p>
				<p>İhtiyar onun yuvarlak beline bakarak, “O! O!” dedi. “Acele ettin, fena!”</p>
				<p>Her zaman güldüğü gibi kuru, soğuk, hoş olmayan bir edayla, gözleriyle değil de yalnız ağzıyla güldü.</p>
				<p>“Yürümek lazım, gezmek, mümkün olduğu kadar çok, mümkün olduğu kadar çok,” dedi.</p>
				<p>Küçük Prenses duymamış ya da duymak istememişti. Sesini çıkarmıyor, sıkılmış görünüyordu.</p>
				<p>Prens ona babasını sordu. Prenses yanıt verdi, gülümsedi. Prens ikisinin de bildiği konulardan sordu: Prenses daha çok açıldı, selamları bildirdi, kent dedikodularını anlatmaya başladı.</p>
				<p>“<em>La comtesse Apraksine, la pauvre, a perdu son mari, et elle a pleuré les larmes de ses yeux</em>,”<a class="si-noteref epub-type_noteref" href="#f247" id="ref_f247">247</a> diye gitgide kendini kaptırarak anlattı. </p>
				<p>O açıldıkça Prens ona daha sert bakıyordu. Onu yeter derecede tanımış, hakkında açık bir fikir edinmiş gibi ansızın İvanoviç’e döndü.</p>
				<p>“E, Mihail İvanoviç,” dedi, “bizim Bonaparte’ın işi zor. Prens Andrey’in (oğlunu daima üçüncü bir kişi gibi anardı) bana anlattığına göre ona karşı müthiş asker yığıyorlarmış! Halbuki biz seninle onu boş bir adam sayardık.”</p>
				<p>Bonaparte’a dair onunla bu şekilde ne zaman konuştuğunu asla bilmeyen ama sevdiği konudan söz açmak için bunun lazım olduğunu anlayan Mihail İvanoviç, bundan ne çıkacağını kendisi de kestiremeyerek, hayretle genç Prens’e baktı.</p>
				<p>İhtiyar Prens kalfayı işaret ederek oğluna, “Büyük taktikçidir ha!” dedi.</p>
				<p>Söz yine savaşa, Bonaparte’a, zamanın generallerine, devlet adamlarına geldi. Anlaşılıyordu ki, Prens zamanın bütün büyüklerinin savaş ve devlet işlerinin alfabesini bile bilmeyen birer çocuk olduklarına, Bonaparte’ın salt karşısına konacak Potemkinler, Suvorovlar olmadığı için başarı elde eden önemsiz bir Fransızcık olduğuna inanmakla kalmıyordu, Avrupa’da hiçbir siyasi sıkıntı olmadığına da inanıyordu. Savaş da yoktu, yalnız zamane büyüklerinin, kendilerine iş görüyorlarmış süsü vererek oynadıkları bir kukla komedyası vardı. Prens Andrey babasının yenilerle alaylarını gülerek karşılıyor, görünür bir memnuniyetle onu konuşturup dinliyordu.</p>
				<p>“Eski şeyler hep iyi geliyor size,” dedi, “ama aynı Suvorov, Moro’nun kendisine kurduğu tuzağa düştü ve oradan çıkamadı, değil mi?”</p>
				<p>Prens, “Bunu sana kim söyledi? Kim söyledi?” diye bağırdı. “Suvorov!” diye tabağını itti, Tihon çevik bir hareketle bunu tuttu. “Suvorov!.. Bir düşün, Prens Andrey. Onlar ikiydi: Frederik ve Suvorov... Moro! Suvorov’un eli serbest olsaydı Mara tutsak olurdu; ama ellerini <em>Hof - kriegs - wurstschnapsrath</em>’lara<a class="si-noteref epub-type_noteref" href="#f248" id="ref_f248">248</a> bağlamışlardı. Onu şeytan bile kurtaramazdı. İşte, gidersiniz de bu <em>hofs - krigs - vurst - rat</em>’ları görürsünüz! Suvorov onlarla başa çıkamadı da Mihail Kutuzov mu çıkacak? Yok ahbap...” Yaşlı Prens devam ediyordu: “Bu generallerinizle Bonaparte’a bir şey yapamazsınız; kendi kendilerini tanımayacak, kendi kendilerine vuracak Fransızlar gerek size. Alman Palen New York’a, Amerika’ya, Fransız Moro’nun peşine gönderildi.” Rus Ordusu’na girmesi için o yıl Moro’ya yapılan teklifi ima ediyordu. “İnanılır şey değil!.. Peki, Potemkinler, Suvorovlar, Orlovlar Alman mıydılar? Yok ahbap, ya siz orada hepiniz aklınızı kaçırdınız ya da ben bunadım. Allah versin, göreceğiz. Bonaparte büyük bir kumandanmış! Hım!..”</p>
				<p>Prens Andrey, “Alınan önlemlerin mükemmel olduğunu söylemiyorum,” dedi, “yalnız, anlayamıyorum, Bonaparte hakkında nasıl böyle düşünebilirsiniz? İstediğiniz gibi alay ediniz, ama Bonaparte ne de olsa büyük bir kumandan!”</p>
				<p>İhtiyar, dikkatini et kızartmasına vermiş, unutulduğunu sanan kalfaya bağırdı:</p>
				<p>“Mihail İvanoviç! Bonaparte büyük bir tabiyecidir dememiş miydim size? İşte o da söylüyor bunu.”</p>
				<p>Kalfa yanıt verdi:</p>
				<p>“A, elbette Ekselans.” </p>
				<p>Prens yine soğuk soğuk güldü.</p>
				<p>“Bonaparte şanslı adamdır. Askerleri mükemmeldir. Sonra ilk Almanlara saldırmıştır. Almanlara da yalnız miskinler dayak atmış değil. Dünya kuruldu kurulalı herkes Almanları dövüyor. Onlarsa hiç kimseyi, yalnızca birbirlerini... Bonaparte kendine onlar üzerinde şan ve şeref yaptı.”</p>
				<p>Prens, Napoléon’un bütün savaşlarında, hatta devlet işlerinde, kendine göre, işlemiş olduğu hataları açıklamaya başladı. Oğlu itiraz etmiyordu ama belliydi ki, ne çeşit deliller gösterilirse gösterilsin ihtiyar Prens gibi o da fikirlerini değiştirmekte o kadar serbest değildi. İtirazdan çekinerek, bu kadar senedir hiç çıkmadan köyde yapayalnız oturduğu halde bu ihtiyarın Avrupa’daki son askerî ve siyasi durumu bu kadar ayrıntısı ve inceliğiyle nasıl bildiğine, gözden geçirdiğine elinde olmaksızın hayret ederek dinliyordu.</p>
				<p>“Ben ihtiyar, bugünkü durumu bilmiyor muyum sanıyorsun? Avucumun içi gibi. Gece uyumuyorum. Hani senin şu büyük kumandanın, nerede kendini göstermiştir?”</p>
				<p>Oğlu, “Bu uzun kaçar,” diye yanıt verdi.</p>
				<p>İhtiyar çok temiz bir Fransızca’yla bağırdı:</p>
				<p>“Hadi öyleyse, Bonaparte’ına... <em>Mlle Bourienne, voilà encore un admirateur de votre goujat d’empereur!</em>”<a class="si-noteref epub-type_noteref" href="#f249" id="ref_f249">249</a> </p>
				<p>“<em>Vous savez, que je ne suis pas Bonaparteiste, mon prince</em>.”<a class="si-noteref epub-type_noteref" href="#f250" id="ref_f250">250</a></p>
				<p>Prens, bozuk bir sesle şarkısını mırıldandı:</p>
				<p>“<em>Dieu sait quand reviendra...</em><a class="si-noteref epub-type_noteref" href="#f251" id="ref_f251">251</a>” Ve daha da bozuk bir sesle güldü, böylece sofradan kalktı.</p>
				<p>Küçük Prenses tartışma sırasında ve yemeğin sonuna kadar sesini çıkarmamış, ürkek ürkek kâh Prenses Mariya’ya, kâh kaynatasına bakmıştı. İhtiyar sofradan kalkınca görümcesini elinden tutup yandaki odaya götürdü.</p>
				<p>“<em>Quel homme d’esprit que votre père,”</em><a class="si-noteref epub-type_noteref" href="#f252" id="ref_f252">252</a> dedi, <em>“c’est à cause de cela peut être qu’il me fait peur</em>.”<a class="si-noteref epub-type_noteref" href="#f253" id="ref_f253">253</a></p>
				<p>Prenses Mariya, “Ah, ama o kadar iyi yürekli ki!” dedi.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f246"><a class="si-backref" href="#ref_f246">246</a><span class="si-footnote-text"> Bu gülünç hale düşmek.</span></div>
					
						<div class="si-footnote html5_aside epub-type_footnote" id="f247"><a class="si-backref" href="#ref_f247">247</a><span class="si-footnote-text"> Zavallı Kontes Apraksin kocasını kaybetti, iki gözü iki çeşme.</span></div>
					
						<div class="si-footnote html5_aside epub-type_footnote" id="f248"><a class="si-backref" href="#ref_f248">248</a><span class="si-footnote-text"> Avusturya Yüksek Savaş Şûrası ile alay etmek için söylenen söz.</span></div>
					
						<div class="si-footnote html5_aside epub-type_footnote" id="f249"><a class="si-backref" href="#ref_f249">249</a><span class="si-footnote-text"> Matmazel Bourienne, işte sizin kaba imparatorunuzun hayranlarından biri daha!</span></div>
					
						<div class="si-footnote html5_aside epub-type_footnote" id="f250"><a class="si-backref" href="#ref_f250">250</a><span class="si-footnote-text"> Bilirsiniz ki ben Bonaparteçı değilim, Prensim.</span></div>
					
						<div class="si-footnote html5_aside epub-type_footnote" id="f251"><a class="si-backref" href="#ref_f251">251</a><span class="si-footnote-text"> Ne zaman döneceğini Tanrı bilir.</span></div>
					
						<div class="si-footnote html5_aside epub-type_footnote" id="f252"><a class="si-backref" href="#ref_f252">252</a><span class="si-footnote-text"> Babanız ne zeki adam.</span></div>
					
						<div class="si-footnote html5_aside epub-type_footnote" id="f253"><a class="si-backref" href="#ref_f253">253</a><span class="si-footnote-text"> Belki bunun için beni korkutuyor.</span></div>
				</div>
  </body>
</html>