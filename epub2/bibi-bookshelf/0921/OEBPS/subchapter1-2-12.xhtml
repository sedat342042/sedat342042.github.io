<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-12">
<div class="html5_section">
				<h1 class="subchapter">XII</h1>
				
				<p class="margin">İmparator François, törende Avusturya subaylarının arasında, gösterilen yerde duran Prens Andrey’in yüzüne dikkatle bakmak, karşısında uzun kafasını sallamakla yetinmişti ama törenden sonra dünkü yaver, imparatorun kendisini kabul etmek istediğini Bolkonski’ye nezaketle bildirdi. İmparator François onu odanın ortasında ayakta kabul etti. Konuşmaya başlanmadan önce Prens Andrey’i hayrete düşüren şey, imparatorun, ne söyleyeceğini bilemeyerek, adeta sıkılıp utanması ve kızarması oldu.</p>
				<p>“Söyleyin bakalım, çarpışma ne zaman başladı?” diye sordu.</p>
				<p>Prens Andrey yanıt verdi. Bundan sonra aynı basitlikle başka sorular soruldu: “Kutuzov’un sağlığı yerinde mi? Krems’ten çıkalı çok oldu mu?” vs. İmparator sanki bütün amacı yalnızca belli sayıda soru sormakmış gibi konuşuyordu. Bu sorulara verilen yanıtların kendini ilgilendirmediği belliydi.</p>
				<p>“Çarpışma saat kaçta başladı?” diye sordu.</p>
				<p>Bolkonski heyecanlanarak, bütün bildiği, gördüğü şeylerin, kafasında çoktan hazırladığı tam ve doğru bir betimlemesini yapma fırsatına kavuştuğunu zannederek, “Bütün cephede savaşın saat kaçta başladığını Majestelerine arz edemeyeceğim,” dedi, “ama bulunduğum Dürenstein’da, kıtalar akşam saat altıda saldırıya geçti.”</p>
				<p>İmparator gülümseyerek onun sözünü kesti:</p>
				<p>“Kaç mil?”</p>
				<p>“Nereden nereye kadar efendim?”</p>
				<p>“Dürenstein’dan Krems’e kadar.”</p>
				<p>“Üç buçuk mil efendim.”</p>
				<p>“Fransızlar sol kıyıyı bıraktılar mı?”</p>
				<p>“Casuslarımızın raporlarına göre geride kalanlar gece sallarla çekilip gitmişler.”</p>
				<p>“Krems’te yetecek kadar yem var mı?”</p>
				<p>“Yetecek kadar temin edilme...”</p>
				<p>İmparator onun sözünü kesti:</p>
				<p>“General Schmidt saat kaçta vuruldu?”</p>
				<p>“Saat yedide galiba.”</p>
				<p>“Saat yedide mi? Çok yazık, çok yazık.”</p>
				<p>İmparator teşekkür etti, selam verip ayrıldı. Prens Andrey dışarı çıkınca çevresini sardılar hemen. Her yandan ona tatlı tatlı bakılıyor, tatlı sözler söyleniyordu. Dünkü yaver ona saraya inmediği için sitemde bulundu ve kendi evini teklif etti. Savunma Bakanı yaklaşarak, imparatorun onu üçüncü dereceden Maria Theresia nişanıyla ödüllendirmesi nedeniyle tebrik etti, imparatoriçenin mabeyincisi onu hükümdar adına davet etti. Arşidüşes de onu görmek istiyordu. Kime ne yanıt vereceğini şaşırmıştı, ancak birkaç dakika sonra kendini toplayabildi. Rus sefiri omzunu tuttu, pencereye doğru götürdü, onunla konuşmaya başladı.</p>
				<p>Getirdiği haber, Bilibin’in sözlerinin aksine, sevinçle karşılanmıştı, Tanrı’ya şükretmek için ayin yapılması emredilmiş, Kutuzov’a Maria Theresia nişanının büyük haç rütbesi verilmiş, bütün orduya taltifler yapılmıştı. Bolkonski dört bir yandan davet olunmuş, bütün gün, belli başlı Avusturya erkânını ziyaret etmek zorunda kalmıştı. Ziyaretlerini akşamın beşinde bitirdikten sonra Prens Andrey savaşa ve Brünn yolculuğuna dair babasına yazacağı mektubu zihninde tasarlayarak Bilibin’in evine döndü. Bilibin’in oturduğu evin kaldırımında yarı yarıya eşya yüklü bir brıçka duruyordu. Bilibin’in uşağı Franz, güçbela taşıdığı bir bavulla kapıda göründü. (Bilibin’in evine gelmeden önce, Prens Andrey bir kitapçı dükkânına uğramış ve sefer sırasında vakit geçirmek için bazı kitaplar almış, kitapçıda epey oyalanmıştı.)</p>
				<p>“Bu da ne?” diye sordu.</p>
				<p>Franz bavulu brıçkaya güçlükle yüklerken, “<em>Ach, Erlaucht</em>,”<a class="si-noteref epub-type_noteref" href="#f315" id="ref_f315">315</a> dedi, “<em>Wir ziehen noch weiter. Der Bösewicht ist schön wieder hinter uns her.</em><a class="si-noteref epub-type_noteref" href="#f316" id="ref_f316">316</a><em>”</em></p>
				<p>Prens Andrey, “Nasıl? Ne oluyor?” diye Franz’ı sorguya çekti.</p>
				<p>Bolkonski’yi, Bilibin karşıladı. Hep sakin olan o yüz şimdi heyecanlıydı.</p>
				<p>“<em>Non non, avouez que c’est charmant, cette histoire du pont de Thabor</em> (Viyana’da bir köprü). <em>Ils l’ont passé sans coup férir</em>.”<a class="si-noteref epub-type_noteref" href="#f317" id="ref_f317">317</a></p>
				<p>Prens Andrey hiçbir şey anlamıyordu.</p>
				<p>“Yahu, siz nerelerdesiniz? Kentte arabacıların bile duyduğu bir şeyi nasıl olup da duymadınız?”</p>
				<p>“Arşidüşesteydim. Orada bana böyle bir şeyden söz etmediler.”</p>
				<p>“İyi ama, her tarafta göç hazırlığı yapıldığını da mı görmediniz?”</p>
				<p>“Görmedim... Peki, işin aslı ne?” diye Prens Andrey sabırsızlıkla sordu.</p>
				<p>“İşin aslı ne mi? İşin aslı şu ki, Fransızlar Auersberg’in savunduğu köprüyü geçtiler ve köprü uçurulmadı, Brünn yolu üzerinde Murat dörtnala geliyor, öyle ki, bugün yarın burada olur.”</p>
				<p>“Burada olur ne demek? Peki ama köprü niçin havaya uçurulmamış, mademki lağımlıydı?”</p>
				<p>“Ben de size bunu soracaktım. Bunun neden böyle olduğunu hiç kimse, hatta Napoléon’un kendisi bile bilmez.”</p>
				<p>Bolkonski omuz silkti.</p>
				<p>“Öyleyse, mademki köprü geçilmiş, ordu da mahvoldu demektir, ikiye bölünecek,” dedi.</p>
				<p>Bilibin, “İşte sorun da burada ya,” diye yanıt verdi. “Dinleyin, size söylemiş olduğum gibi, Fransızlar Viyana’ya giriyorlar; mükemmel. Ertesi gün, yani dün, mareşal efendiler Murat, Lanne ve Bliard atlarına atladıkları gibi köprüye gidiyorlar. Her üçünün de Gaskonyalı oluşlarına dikkat edin. Baylar, diyor içlerinden biri, biliyorsunuz ki, Thabor Köprüsü lağım üstüne lağımlanmıştır, korkunç bir <em>tête de pont</em><a class="si-noteref epub-type_noteref" href="#f318" id="ref_f318">318</a> var önünde ve köprüyü havaya uçurmak, bizi geçirmemek emrini almış on beş bin askerle de korunmakta. ‘Ama bizim bu köprüyü almamız, hükümdarımız İmparator Napoléon’un hoşuna gidecek. Üçümüz gidelim bu köprüyü alalım,’ diyorlar, ötekiler de buna katılıyor ve gidip köprüyü alarak geçiyorlar, şimdi ordularıyla Tuna’nın bu tarafına, bizim üstümüze, sizin üstünüze ve getirdiğiniz haberin üstüne doğru yürümekteler.”</p>
				<p>Prens Andrey üzüntüyle, “Şakayı bırakın,” dedi.</p>
				<p>Bu haber Prens Andrey için hem hüzün vericiydi, hem hoştu. Rus ordusunun böyle çaresiz bir durumda bulunduğunu öğrenir öğrenmez onu bu durumdan kurtarmanın özellikle kendisine düştüğü aklına gelmişti. Kendisini silik bir subay durumundan çekip alacak, şan ve şeref yolunu açacak olan bir Toulon da işte buydu. Daha Bilibin’i dinlerken orduya nasıl dönüp kurulda orduyu kurtaracak biricik teklifi yapacağını ve planın gerçekleştirilmesi bu işin nasıl yalnız kendisine verileceğini içinden geçirmişti.</p>
				<p>“Şakayı bırakın,” dedi.</p>
				<p>“Şaka etmiyorum,” diye Bilibin devam etti. “Bundan daha doğru ve hazin bir şey olamaz. Bu baylar, köprüye yapayalnız varıyorlar, beyaz mendil sallıyorlar; mütareke yapıldığını ve kendilerinin, mareşallerin, Prens Auersberg’le müzakereye geldiklerini bildiriyorlar. Nöbetçi subay onları <em>tête de pont’</em>a bırakıyor. Onlar ona bir sürü Gaskonya masalı okuyorlar. Diyorlar ki, savaş bitmiştir, İmparator François Napoléon’la görüşmek istediğini bildirmiştir. Kendileri Prens Auersberg’i görmeye gelmişlerdir, falan filan. Subay Auersberg’e haber yolluyor, bizim baylarsa subayları kucaklıyor, şakalaşıyor, topların üzerine biniyor, bu sırada da bir Fransız taburu kimseye görünmeden köprüye giriyor, patlayıcı maddelerle dolu çuvalları suya atıyor ve <em>tête de pont</em>’a doğru ilerliyor. Sonunda tümgeneralin kendisi, bizim sevgili Prens Auersberg von Nautren geliyor. ‘Sevgili düşman! Avusturya Ordusu’nun gözbebeği, Türkiye çarpışmalarının kahramanı! Düşmanlık bitti, birbirimize ellerimizi uzatabiliriz, Prens Auersberg’i tanımak arzusuyla İmparator Napoléon yanıp tutuşuyor.’ Sözün kısası bu baylar; boşuna Gaskonyalı denmemiş onlara; Auersberg’i güzel sözlerle öyle sersemletiyorlar, Fransız mareşalleriyle böyle çabucak ahbap oluverişinden o öyle bir afallıyor, Murat’ın pelerini, devekuşu türlerinin manzarası gözlerini öyle bir alıyor ki, <em>qu’il n’y voit que du feu, et oubli celui qu’il devait faire, faire sur l’ennemi</em>.”<a class="si-noteref epub-type_noteref" href="#f319" id="ref_f319">319</a> Sözlerinin hızla akışına rağmen, Bilibin, zevkine iyice varılabilmesine vakit kalsın diye bu <em>mot</em>’dan<a class="si-noteref epub-type_noteref" href="#f320" id="ref_f320">320</a> sonra durmayı unutmadı, sonra devam etti: “Fransız taburu koşar adım köprübaşına giriyor, topları çiviliyorlar; köprü artık zapt edilmiştir. Ama işin daha parlak tarafı şu ki,” diye heyecanını kendi hikâyesinin büyüsüyle yatıştırarak devam etti: “Lağımların ve köprünün havaya uçurulması için işaret verecek olan topun başındaki çavuş, bu çavuşçuk, Fransızların koşarak köprüye geldiklerini görünce, ateş etmek istiyor ama, Lanne onun elini tutuyor. Herhalde çavuş generalinden akıllıymış; Auersberg’e yaklaşıyor ve diyor ki: ‘Prens, bakın Fransızlar bizi aldatıyor!’ Eğer çavuş konuşmakta devam ederse oyunun kaybedileceğini Murat anlıyor. Yapma bir hayretle –herif halis Gaskonyalı– Auersberg’e dönüyor: ‘Dünyaca ünlü Avusturya disiplini nerede kaldı,’ diyor, ‘astlarınızdan birinin sizinle böyle konuşmasına izin veriyorsunuz!’ Dâhiyane. <em>C’est génial. Le prince d’Auersberg se pique d’honneur et fait mettre le sergent aux arrêts. Non, mais avouez que c’est charmant toute cette histoire du pont de Thabor. Ce n’est ni bêtise, ni lâcheté...</em>”<a class="si-noteref epub-type_noteref" href="#f321" id="ref_f321">321</a></p>
				<p>Prens Andrey kendini bekleyen kül rengi kaputları, yaralıları, barut dumanını, ateş seslerini, şan ve şerefi hayalinden geçirerek, “<em>C’est trahison peut être</em>,”<a class="si-noteref epub-type_noteref" href="#f322" id="ref_f322">322</a> dedi.</p>
				<p>Bilibin, “<em>Non plus. Cela met la cour dans de trop mauvais draps</em>,”<a class="si-noteref epub-type_noteref" href="#f323" id="ref_f323">323</a> diye devam etti, “<em>Ce n’est ni trahison, ni lâcheté, ni bêtise; c’est comme à Ulm...</em>”<a class="si-noteref epub-type_noteref" href="#f324" id="ref_f324">324</a> Sanki söylemek istediği şeyin tam kelimesini ararken düşünüyormuş gibi yaptı. “<em>C’est... c’est du Mack. Nous sommes mackés</em>,”<a class="si-noteref epub-type_noteref" href="#f325" id="ref_f325">325</a> diye bir <em>mot</em>, taze bir <em>mot</em>, yinelenecek <em>mot</em>’lardan birini savurduğunu düşünerek sustu.</p>
				<p>Alnında o zamana kadar toplanmış bulunan kırışıklar, memnuniyetini gösterircesine ansızın kayboldu; o hafifçe gülümseyip tırnaklarını süzmeye başladı.</p>
				<p>Kalkıp odasına doğru giden Prens Andrey’e, “Nereye gidiyorsunuz?” dedi.</p>
				<p>“Yola çıkıyorum.”</p>
				<p>“Nereye?”</p>
				<p>“Orduya.”</p>
				<p>“Hani iki gün daha kalacaktınız?”</p>
				<p>“Öyleydi ama hemen yola çıkıyorum.”</p>
				<p>Prens Andrey yol hazırlığı için emirler verip odasına çekildi.</p>
				<p>Bilibin onun odasına gelerek, “Biliyor musunuz azizim,” dedi, “sizi düşündüm. Ne diye gidiyorsunuz?”</p>
				<p>Düşüncesinin reddedilemezliğinin kanıtıymış gibi, yüzündeki bütün kırışıklar kayboldu.</p>
				<p>Prens Andrey karşısındakine soran gözlerle baktı ama yanıt vermedi.</p>
				<p>“Niçin gidiyorsunuz? Biliyorum, görevinizin ordu tehlikedeyken ona koşmak olduğunu düşünüyorsunuz. Evet, bunu anlıyorum dostum, kahramanlıktır bu.”</p>
				<p>Prens Andrey, “Hiç de öyle değil,” dedi.</p>
				<p>“Ama siz <em>un philosophe</em>’sunuz,<a class="si-noteref epub-type_noteref" href="#f326" id="ref_f326">326</a> bari tam olun, soruna bir de başka taraftan bakın, göreceksiniz ki, göreviniz, tam tersi, kendinizi korumaktır. Başka bir işe yaramayanlara bırakın bunu. Size geri dönmeniz emri verilmemiştir, buradan gitmenize de izin verilmedi. Bu durumda kalabilirsiniz; bizimle birlikte, yazgınız sizi nereye sürüklerse oraya gidebilirsiniz. Olmütz’e gidileceği söyleniyor. Olmütz çok şirin bir kent. İkimiz benim kaleskada yolculuk ederiz.”</p>
				<p>“Şakayı bırakın, Bilibin,” dedi Bolkonski.</p>
				<p>“Size apaçık ve dostça söylüyorum. Düşünün. Nereye ve niçin gidiyorsunuz, burada kalmanız mümkünken? Sizi bekleyen iki şey var (sol gözünün üstünde bir kırışıklık belirdi): Ya orduya ulaşamazsınız, barış imzalanır ya da Kutuzov ordusuyla birlikte yenilgi ve utanç.”</p>
				<p>Ve Bilibin savının çürütülemezliğini düşünerek alnının kırışıklarını giderdi.</p>
				<p>Prens Andrey soğuk bir edayla, “Ben bu konuda bir hüküm veremem,” dedi ve şöyle düşündü: “Ben, orduyu kurtarmaya gidiyorum.”</p>
				<p>“<em>Mon cher, vous êtes un héros</em>,”<a class="si-noteref epub-type_noteref" href="#f327" id="ref_f327">327</a> dedi Bilibin.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f315"><a class="si-backref" href="#ref_f315">315</a><span class="si-footnote-text"> (Alm.) Ah Ekselans.</span></div>
					
						<div class="si-footnote html5_aside epub-type_footnote" id="f316"><a class="si-backref" href="#ref_f316">316</a><span class="si-footnote-text"> (Alm.) Daha uzaklara gidiyoruz, şerir yine peşimizde.</span></div>
					
						<div class="si-footnote html5_aside epub-type_footnote" id="f317"><a class="si-backref" href="#ref_f317">317</a><span class="si-footnote-text"> Hayır, hayır, bu Tabor Köprüsü hikâyesinin hoş olduğunu itiraf edin. Tek kurşun atmadan geçtiler.</span></div>
					
						<div class="si-footnote html5_aside epub-type_footnote" id="f318"><a class="si-backref" href="#ref_f318">318</a><span class="si-footnote-text"> Köprübaşı.</span></div>
					
						<div class="si-footnote html5_aside epub-type_footnote" id="f319"><a class="si-backref" href="#ref_f319">319</a><span class="si-footnote-text"> Yalnız parıltısını görüyor ve düşmanın üzerine açacağı ateşin parıltısını unutuyor.</span></div>
					
						<div class="si-footnote html5_aside epub-type_footnote" id="f320"><a class="si-backref" href="#ref_f320">320</a><span class="si-footnote-text"> Sözden.</span></div>
					
						<div class="si-footnote html5_aside epub-type_footnote" id="f321"><a class="si-backref" href="#ref_f321">321</a><span class="si-footnote-text"> Prens Auersberg’in onuru harekete geliyor ve çavuşu hapsettiriyor. Hayır, kabul ediniz ki bütün bu Thabor Köprüsü hikâyesi nefistir. Bu ne ahmaklık, ne de alçaklıktır...</span></div>
					
						<div class="si-footnote html5_aside epub-type_footnote" id="f322"><a class="si-backref" href="#ref_f322">322</a><span class="si-footnote-text"> Belki ihanet.</span></div>
					
						<div class="si-footnote html5_aside epub-type_footnote" id="f323"><a class="si-backref" href="#ref_f323">323</a><span class="si-footnote-text"> O da değil. Bu konu sarayı çok zor bir duruma düşürecek.</span></div>
					
						<div class="si-footnote html5_aside epub-type_footnote" id="f324"><a class="si-backref" href="#ref_f324">324</a><span class="si-footnote-text"> Bu, ne ihanet ne alçaklık ne de ahmaklıktır; bu, Ulm gibi bir şey...</span></div>
					
						<div class="si-footnote html5_aside epub-type_footnote" id="f325"><a class="si-backref" href="#ref_f325">325</a><span class="si-footnote-text"> Bu... bu Mackçılıktır. Biz Macklaştık.</span></div>
					
						<div class="si-footnote html5_aside epub-type_footnote" id="f326"><a class="si-backref" href="#ref_f326">326</a><span class="si-footnote-text"> Bir filozof.</span></div>
					
						<div class="si-footnote html5_aside epub-type_footnote" id="f327"><a class="si-backref" href="#ref_f327">327</a><span class="si-footnote-text"> Dostum, siz bir kahramansınız.</span></div>
				</div>
  </body>
</html>