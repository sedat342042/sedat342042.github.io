<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-1">
<div class="html5_section">
				<h1 class="chapter">İKİNCİ BÖLÜM</h1>
				<h1 class="subchapter">I</h1>
				
				<p class="margin">Ekim 1805’te Rus kıtaları Avusturya Arşidükalığı’nda köyleri, kentleri işgal etmiş, Rusya’dan yeni alaylar gelmiş, bunlar konaklamak için halka yüklenerek Braunau Kalesi yakınlarında yerleşmişlerdi. Başkomutan Kutuzov’un ana karargâhı Braunau’da bulunuyordu.</p>
				<p>11 Ekim 1805’te Braunau’ya yeni gelen piyade alaylarından biri, kentten yarım mil ötede başkomutanın teftişini bekliyordu. Bölge ve arazi Ruslara yabancıydı, buna rağmen (meyve bahçeleri, bahçe duvarları, kiremit damlar, uzaktan görünen dağlar, askerleri ilgiyle izleyen yabancı bir halk) alay sanki Rusya’nın herhangi bir yerinde teftişe hazırlanmış herhangi bir Rus alayı gibi duruyordu. </p>
				<p>Son konaklama yerinde, akşamüstü, başkomutanın alayı yürüyüşte teftiş edeceğini bildiren günlük bir emir alınmıştı. Her ne kadar alay komutanı emri pek açık bulmamış, emrin nasıl anlaşılacağı gibi bir sorun çıkmış, yürüyüşe teçhizatla çıkılıp çıkılmayacağı anlaşılamamışsa da tabur komutanları toplantısında, saygının fazlasından zarar gelmez, denilerek alayın teftişe tören giysileriyle çıkarılmasına karar verilmişti. Askerler, otuz verstlik bir yürüyüşten sonra göz kırpmamış, bütün gece yırtık ve sökük dikmiş, temizlik yapmışlardı; emir subaylarıyla bölük komutanları erleri sayıp ayırmışlardı; son yürüyüşten bir gün önce dağınık, düzensiz bir kalabalık olan alay, sabaha karşı, her biri kendi işini bilen, her birinin her düğmesi, her kayışı yerli yerinde, tertemiz iki bin kişilik çok düzgün bir ordu oluvermişti. Bu özen görünüşte kalmıyordu; başkomutan üniformaların altına bakacak olsa herkeste aynı temiz gömleği görür, her asker çantasında talimatnamede gösterilen miktarda eşya, askerlerin deyişiyle “biz ve sabun” bulurdu. Yalnız bir konu herkesi düşündürüyordu: ayakkabı. Askerlerin yarısından çoğunun çizmeleri paramparçaydı ama bu eksiklik alay komutanının sorumsuzluğundan ileri gelmiyordu. Çünkü birçok kez istenmiş ama Avusturya idaresi malzeme vermemiş, buna karşılık alay bin verstlik bir yol almıştı.</p>
				<p>Alay komutanı yaşlı, kırmızı suratlı, kaşları ve favorileri ağarmaya yüz tutmuş, göğsüyle sırtı arasındaki genişlik omuzları arasındaki genişlikten daha fazla, iriyarı bir generaldi. Yeni, parlak, ütülü bir üniforma giymiş, omuzlarını aşağı bastıracak yerde yukarı kaldıran sırmalı apoletler takmıştı. Üstün başarılarla gururlu biri gibi görünüyordu. Alayın önünde geziniyor, gezerken her adımda hafifçe kamburlaşarak yaylanıyordu. Belliydi ki alay komutanı alayı karşısında haz duyuyordu, memnundu, bütün ruhu onunla meşguldü. Ayrıca, yaylanan gövdesinden anlaşıldığı kadarıyla, askerlik sevgisinden başka sosyal hayata, kadın cinsine karşı olan sevgisi de az yer tutmuyordu. </p>
				<p>Bir tabur komutanına döndü:</p>
				<p>“E, azizim Mihail Mitriç...” </p>
				<p>Tabur komutanı gülümseyerek ona doğru bir adım attı; mutlu oldukları her hallerinden belliydi:</p>
				<p>“Bu gece sapartayı yediğimizin resmidir; ama yine de alay fena değil... değil mi?”</p>
				<p>Tabur komutanı bu neşeli alayı anladı ve güldü:</p>
				<p>“Çar çayırında bile olsak kovamazlardı bizi.”</p>
				<p>“Ne?” dedi komutan.</p>
				<p>Bu sırada gözcülerin beklediği kent yolundan iki atlı göründü; bunlar bir emir subayı ile arkadan gelen bir kazaktı.</p>
				<p>Emir subayı, dünkü emirle bildirilenleri, yani başkomutanın alayı yol haliyle, kaputlu, silahları kılıflı olarak ve hiçbir hazırlık yapılmadan görmek istediğini alay komutanına belirtmek için genel karargâhtan gönderilmişti.</p>
				<p>Bir gün önce Kutuzov’a, Arşidük Ferdinand ve Mack Ordusu’na mümkün olduğu kadar çabuk katılmak üzere yola çıkılması isteğiyle Viyana’dan Yüksek Harp Şûrası’ nın bir üyesi gelmiş, Kutuzov bunu uygun bulmayarak düşüncesini kabul ettirmek için pek çok delil arasında Rusya’dan gelen kıtaların acıklı durumunu da bu generale göstermeyi tasarlamıştı. Bu amaçla da başkomutan, alayın durumu ne kadar kötü olursa o kadar işine yarayacağı için, onu karşılamaya çıkmak istemişti. Emir subayı bu ayrıntıyı bilmemekle beraber başkomutanın, askerlerin kaputlu, silahların kılıflı olması yolundaki kesin isteğini bildirmiş, böyle olmazsa memnun kalmayacağını eklemişti. </p>
				<p>Alay komutanı bu sözleri dinleyerek başını yere eğdi. Bir şey söylemeksizin omuzlarını kımıldattı, canlı bir hareketle kollarını açtı.</p>
				<p>“İş yaptık,” diyerek azarlayıcı bir tavırla tabur komutanına döndü, “ben size söylemedim mi, Mihail Mitriç, yürüyüşte de kaputlar giyilir diye. Hay Allah!” </p>
				<p>Sonra kararlılıkla ileri yürüdü ve gür sesiyle emir subayına, “Bölük komutanı, beyler, başçavuşlar! Şimdi mi teşrif edecekler?” diye sordu.</p>
				<p>“Bir saate kadar zannediyorum.”</p>
				<p>“Yetiştirip elbise değiştirebilir miyiz?”</p>
				<p>“Bilmiyorum, generalim...”</p>
				<p>Alay komutanı, saflara yanaşıp yeniden kaput giyilmesi işiyle meşgul oldu; bölük komutanları bölüklere koştular, başçavuşlar telaşa düştüler (kaputlar iyi durumda değildi). Tam o sırada o ana kadar düzenli ve sessiz duran saflar dalgalandı, gevşedi ve uğuldamaya başladı. Askerler öteye beriye koşuyor, çantalarını başlarının üzerinden çıkarıyor, kaputları çözüyor, giymek için kollarını yukarı kaldırıyorlardı.</p>
				<p>Yarım saat sonra her şey yine eski haline gelmiş, yalnız, dörtgen saflar siyah kül rengini almışlardı.</p>
				<p>Alay komutanı yine o yaylanan yürüyüşle alayın karşısına çıktı, uzaktan süzdü.</p>
				<p>“Bu ne?” diye ansızın durarak bağırdı, “Üçüncü bölük komutanı!..”</p>
				<p>“Üçüncü bölük komutanı generale! Komutan generale! Üçüncü bölük komutana!..” diye saflarda sesler yükseldi, emir subayı yaşlı bölük komutanını aramaya koştu.</p>
				<p>Arası kesilmeyen sesler, “General üçüncü bölüğe!” şekline girerek hedefine ulaşınca istenilen subay bölüğün arkasından göründü, yaşlı olmasına, koşmakla başı hoş olmamasına karşın telaşla, ayakları birbirine dolanarak generale doğru ilerledi; yüzünde, çalışmadığı bir dersi anlatması istenen bir öğrenci telaşı vardı. Kırmızı yüzünü (belli ki içkiyi fazla kaçırıyordu) benekler kapladı, ağzı kıpırdayıp duruyordu, adımlarını yavaşlatarak soluğu kesilmiş bir halde yaklaşırken alay komutanı onu yukarıdan aşağı süzüyordu.</p>
				<p>Alay komutanı, alt çenesini uzatıp üçüncü bölük saflarında diğer kaputlara uymayan fabrika çuhası renginde çaput giymiş bir askeri göstererek bağırdı:</p>
				<p>“Siz neredeyse askerlere <em>sarafan</em><a class="si-noteref epub-type_noteref" href="#f267" id="ref_f267">267</a> giydireceksiniz! Bu ne! Hem siz neredeydiniz? Başkomutan bekleniyor, siz görevinizin başından ayrılıyorsunuz, öyle mi? Ha? Teftişte askere <em>kazakin</em><a class="si-noteref epub-type_noteref" href="#f268" id="ref_f268">268</a> giydirmeyi öğretirim size!”</p>
				<p>Bölük komutanı gözlerini komutandan ayırmaksızın (şimdi kurtuluş yolunu yalnız bunda görüyormuş gibi) iki parmağını şapkasının siperine ittikçe daha çok bastırıyordu.</p>
				<p>Alay komutanı, sert bir tavırla alay etti:</p>
				<p>“Ne susuyorsunuz? Kimdir o Macar kıyafetine giren?” </p>
				<p>“Ekselans...”</p>
				<p>“E, neymiş ‘ekselans’? Ekselans! Ekselans! Nedir ekselans, kimse bilmez.”</p>
				<p>Yüzbaşı yavaşça:</p>
				<p>“Ekselans, bu, rütbesi alınan Dolohov...”</p>
				<p>“Rütbesi alındı da feldmareşal mi oldu, yoksa er mi? Erin, bütün erler gibi giyinmesi gerek.”</p>
				<p>“Ekselans, yürüyüşte ona bu izni siz vermiştiniz.”</p>
				<p>Alay komutanı biraz sakinleşerek, “İzin mi? İzin mi? İşte hep böyle toysunuz,” dedi, “size bir şey söylendi mi, siz de...” Bir an sustu. “Size bir şey söylendi mi siz de... Ne?” diye yeniden öfkelendi. “Lütfen askerlerinizi doğru giydiriniz...”</p>
				<p>Alay komutanı yavere baktı, yaylanan adımlarla alaya doğru yürüdü. Belliydi ki kızmak hoşuna gidiyor, alayın önünden geçerken öfkelenmek için yeni bir bahane arıyordu; bir subayı rütbe işaretinin parlatılmış olmadığı, diğer birinin, erler bir hizada bulunmadığı için paylayarak üçüncü bölüğe yaklaştı.</p>
				<p>Mavimsi bir kaput giyen Dolohov’a varmaya beş kişi kala acıklı bir sesle bağırdı:</p>
				<p>“Na-s-s-ıl duruyorsun? Nerede ayakların? Ayakların nerede?” </p>
				<p>Dolohov yamuk ayağını düzeltti, ışıltılı, pervasız gözlerini generalin gözlerine dikti.</p>
				<p>“Ne bu mavi kaput? Defol!.. Başçavuş, değiştir kaputunu... hayv...” Sözünü bitiremedi.</p>
				<p>Dolohov hemen atıldı:</p>
				<p>“General, emrinizi yerine getirmeye mecburum ama hakaret görmeye...” </p>
				<p>“Sırada laf yok!.. Laf yok, laf yok!..”</p>
				<p>Dolohov yüksek ve çınlayıcı bir sesle sözünü tamamladı:</p>
				<p>“Hakaret görmeye mecbur değilim.”</p>
				<p>Generalle erin bakışları karşılaştı, general sesini çıkarmadı, gergin pelerinini öfkeyle çekti.</p>
				<p>“Lütfen üstünüzü değiştirin, rica ederim,” diyerek yürüdü.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f267"><a class="si-backref" href="#ref_f267">267</a><span class="si-footnote-text"> Rus ulusal kadın giysisi. Kolsuz dekolte bir yelekle buna bağlı bir etekten oluşur.</span></div>
					
						<div class="si-footnote html5_aside epub-type_footnote" id="f268"><a class="si-backref" href="#ref_f268">268</a><span class="si-footnote-text"> Bir çeşit gömlek.</span></div>
				</div>
  </body>
</html>