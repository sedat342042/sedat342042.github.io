<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-11">
<div class="html5_section">
				<h1 class="subchapter">XI</h1>
				
				<p class="margin">Ertesi gün geç uyandı. Olup bitenleri gözünün önüne getirdi, her şeyden önce aklına İmparator François’nın huzuruna çıkacağı geldi. Savunma Bakanı’nı, nazik Avusturyalı yaveri, Bilibin’i ve dün geceki konuşmayı hatırladı. Saraya gitmek için, çoktandır giymediği büyük üniformasını giyerek, taze, canlı, yakışıklı ve kolu askıda, Bilibin’in yazı odasına girdi. Odada kordiplomatikten dört kişi vardı. Bolkonski, Sefaret Yazmanı Prens İppolit Kuragin’le tanışıyordu. Bilibin onu ötekilerle de tanıştırdı.</p>
				<p>Bilibin’e gelenler, kibar, genç, zengin ve neşeli insanlar; Viyana’da ve burada ayrı bir grup halinde toplanmışlardı ki, başkanları Bilibin onlara bizimkiler, <em>les nôtres</em> derdi. Hemen hemen yalnız diplomatlardan ibaret olan bu grup, askerî işlere ve politikaya karşı hiçbir ilgi göstermez, ancak yüksek sosyete çevresiyle, kadınlarla ilişkilerle ve devlet hayatına ait konularla ilgilenirdi. Görünüşe bakılırsa bu beyler Prens Andrey’i kendilerinden biri olarak (bu çok az insana bahşettikleri bir şerefti) gruplarına memnuniyetle aldılar. Nezaket gereği, konuşmaya başlamak için bir bahane olsun diye ona ordu ve savaş hakkında bazı sorular sordular, sonra konuşma yine ipsiz sapsız, şen şakrak bir gürültüyle dağıldı. </p>
				<p>Diplomat arkadaşlardan birinin uğradığı bir başarısızlığı anlatan birisi, “İşin hoş tarafı,” diyordu, “işin hoş tarafı şu ki, Londra’ya tayininin terfi etmek demek olduğunu, bunu böyle kabul etmesi gerektiğini, Şansölye, düpedüz yüzüne karşı söyledi. Siz artık suratının ne hale geldiğini bir düşünün.”</p>
				<p>“Ama bundan daha beteri var beyler, ben size Kuragin’i teslim ediyorum: Birisinin başına bir felaket mi geldi, bu Don Juan, bu korkunç adam, bundan hemen yararlanır.”</p>
				<p>Prens İppolit, bir <em>volter</em> koltuğuna gömülmüş, ayaklarını koltuğun kolları üzerinden sarkıtmıştı. Güldü.</p>
				<p>“<em>Parlez - moi de ça</em>,”<a class="si-noteref epub-type_noteref" href="#f306" id="ref_f306">306</a> dedi.</p>
				<p>“Ah seni gidi Don Juan seni, seni gidi yılan!” diye bağrışmalar oldu.</p>
				<p>Bilibin Prens Andrey’e döndü.</p>
				<p>“Bilmezsiniz Bolkonski,” dedi, “Fransız Ordusu’nun bütün vahşeti, az kalsın Rus ordusunun diyecektim, bu adamın kadınlara yaptıklarının yanında hiç kalır.”</p>
				<p>Prens İppolit, “<em>La femme est la compagne de l’homme</em>,”<a class="si-noteref epub-type_noteref" href="#f307" id="ref_f307">307</a> dedi ve tek gözlüğü arkasından bacaklarını süzmeye başladı.</p>
				<p>Bilibin ve <em>bizimkiler</em> İppolit’in yüzüne bakarak kahkahalarla güldüler.</p>
				<p>Prens Andrey, karısından adeta kıskandığı bu İppolit’in (şimdi bunu itiraf ediyordu) bu toplantının maskarası olduğunu görüyordu.</p>
				<p>Bilibin Bolkonski’ye fısıldadı:</p>
				<p>“Size bir Kuragin ziyafeti çekeyim, politikadan söz ettiği zaman bir harikadır, kendi kendine verdiği değeri bir görmelisiniz.”</p>
				<p>İppolit’in yanına oturdu ve alnını kırıştırarak onunla politikadan konuşmaya başladı. Prens Andrey’le ötekiler çevrelerinde toplandılar.</p>
				<p>İppolit herkesi imalı bakışlarla süzerek söze başladı:</p>
				<p>“<em>Le cabinet de Berlin ne peut pas exprimer un sentiment d’alliance, sans exprimer... comme dans sa dernière note... vous comprenez... vous comprenez... et puis si sa Majesté l’Empereur ne déroge pas au principe de notre alliance...</em>”<a class="si-noteref epub-type_noteref" href="#f308" id="ref_f308">308</a> Sonra Prens Andrey’in kolunu yakalayarak, “<em>Attendez, je n’ai pas fini...</em>”<a class="si-noteref epub-type_noteref" href="#f309" id="ref_f309">309</a> dedi, “<em>Je suppose que l’intervention sera plus forte que la non intervention. Et...</em>”<a class="si-noteref epub-type_noteref" href="#f310" id="ref_f310">310</a> Sustu. “<em>On ne pourra pas imputer à la fin de non recevoir notre dépêche du 28 novembre. Voilà comment tout cela finira</em>.”<a class="si-noteref epub-type_noteref" href="#f311" id="ref_f311">311</a></p>
				<p>Bolkonski’nin kolunu bıraktı, söyleyeceklerinin hepsini artık söyleyip bitirdiğini bununla anlatmış oluyordu.</p>
				<p>Bilibin, keyfinden perçemi titreyerek, “<em>Demosthènes, je te reconnais au caillou que tu as caché dans ta bouche d’or!</em>”<a class="si-noteref epub-type_noteref" href="#f312" id="ref_f312">312</a> dedi.</p>
				<p>Hep gülüştüler. İppolit hepsinden çok güldü. Belli ki azap çekiyor, soluğu tıkanıyordu. Ama her zaman hareketsiz olan yüzünü şimdi altüst eden o kahkahaları da tutamıyordu.</p>
				<p>Bilibin, “Hayır,” dedi, “bakın size ne söyleyeceğim. Bolkonski burada, Brünn’de ve evimde konuğumdur, onu burada sağlanabilir bütün eğlencelerle elimden geldiği kadar ağırlamak istiyorum. Viyana’da olsaydı iş kolaydı ama burada, <em>dans ce villain trou morave</em><a class="si-noteref epub-type_noteref" href="#f313" id="ref_f313">313</a> biraz güç olacak, bunun için hepinizin bana yardımını rica ediyorum. <em>Il faut lui faire les honneurs de Brünn</em>.<a class="si-noteref epub-type_noteref" href="#f314" id="ref_f314">314</a> Siz tiyatroyu üzerinize alırsınız ben sosyeteyi, siz İppolit, elbette ki, kadınları.”</p>
				<p>Bizimkilerden biri parmaklarının ucuna bir öpücük kondurarak, “Ona Ameli’yi göstermeli,” dedi, “nur parçasıdır.”</p>
				<p>Bilibin, “Kısacası,” dedi, “bu kana susamış askeri, topluma kazandırmalıyız.”</p>
				<p>Bolkonski saatine bakarak, “Beyler,” dedi, konukseverliğinizden yararlanacak zamanım kalmadı ne yazık ki, bana yol göründü.”</p>
				<p>“Nereye böyle?”</p>
				<p>“İmparatora.”</p>
				<p>“Vay, vay, vay!”</p>
				<p>“Haydi güle güle Bolkonski, güle güle Prens, yemeğe erkence gelin, bizi atlatmayın ha!..”</p>
				<p>Bilibin Bolkonski’yi geçirirken, “İmparatorla konuştuğunuz zaman, ona asıl levazım, menzil ve beslenme işlerindeki düzeni övün,” dedi.</p>
				<p>Bolkonski gülümseyerek yanıt verdi:</p>
				<p>“Övmek isterdim ama elimden gelmeyecek sanıyorum.”</p>
				<p>“Her neyse, olabildiğince çok konuşun. Huzuruna adam kabul etmeye bayılır, halbuki kendisi konuşmayı sevmez, çünkü beceremez, göreceksiniz...”</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f306"><a class="si-backref" href="#ref_f306">306</a><span class="si-footnote-text"> Hadi canım siz de...</span></div>
					
						<div class="si-footnote html5_aside epub-type_footnote" id="f307"><a class="si-backref" href="#ref_f307">307</a><span class="si-footnote-text"> Kadın, erkeğin arkadaşıdır.</span></div>
					
						<div class="si-footnote html5_aside epub-type_footnote" id="f308"><a class="si-backref" href="#ref_f308">308</a><span class="si-footnote-text"> Berlin kabinesi ittifak için meyil gösteremez, son notasında olduğu gibi... şeyi ifade etmeden... anlıyorsunuz ya... Bundan başka eğer Majeste İmparator antlaşmamızın ruhunu bozmazsa...</span></div>
					
						<div class="si-footnote html5_aside epub-type_footnote" id="f309"><a class="si-backref" href="#ref_f309">309</a><span class="si-footnote-text"> Durun, daha bitirmedim.</span></div>
					
						<div class="si-footnote html5_aside epub-type_footnote" id="f310"><a class="si-backref" href="#ref_f310">310</a><span class="si-footnote-text"> Öyle sanıyorum ki müdahale, bütün müdahalelerden daha güçlü olacaktır, ve...</span></div>
					
						<div class="si-footnote html5_aside epub-type_footnote" id="f311"><a class="si-backref" href="#ref_f311">311</a><span class="si-footnote-text"> Bizim 28 Kasım telgrafımız alınmamış olmakla iş bitmiş olmaz. İşte bütün bu iş böyle sona erecek.</span></div>
					
						<div class="si-footnote html5_aside epub-type_footnote" id="f312"><a class="si-backref" href="#ref_f312">312</a><span class="si-footnote-text"> Demostenes, seni altın ağzının içinde gizlediğin çakıl taşından tanıyorum.</span></div>
					
						<div class="si-footnote html5_aside epub-type_footnote" id="f313"><a class="si-backref" href="#ref_f313">313</a><span class="si-footnote-text"> Bu berbat Moravia çukurunda.</span></div>
					
						<div class="si-footnote html5_aside epub-type_footnote" id="f314"><a class="si-backref" href="#ref_f314">314</a><span class="si-footnote-text"> Ona Brünn’ü gezdirmeli.</span></div>
				</div>
  </body>
</html>