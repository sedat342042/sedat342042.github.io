<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-3-25">
<div class="html5_section">
				<h1 class="subchapter">XXV</h1>
				
				<p class="margin">Sabah saat dokuza doğru kıtalar Moskova içinden geçmeye başlayınca artık hiç kimse Kont’tan emir almaya gelmedi. Gidebilenler kendi kendilerine gitmiş, kalanlarsa ne yapacaklarına kendileri karar vermişlerdi.</p>
				<p>Kont, Sokolniki’ye gitmek için arabasının hazırlanmasını emretmişti. Şimdi yazı odasında, yüzü asık, sararmış bir halde sessizce oturuyordu. </p>
				<p>Yöneticiler, sakin, huzurlu zamanlarda başında bulundukları halkı yalnız kendi gayretleriyle hareket ettirdiklerini sanırlar; böylece bir yönetici, çalışmalarının karşılığını kendi varlığının ille gerekli olduğu düşüncesine varmakla elde eder. Küçük sandalının içinde durup kancasıyla halk gemisine dayanan “yönetici kılavuza” gemiyi yürüten şeyin kendi çabasıymış gibi gelmesi, tarih denizi sakin olduğu sürece anlaşılır bir şeydir; ama bir kere fırtına çıkar da deniz kabarır, gemiyi sürüklemeye başlarsa, artık hayale kapılmak mümkün değildir. Gemi, büyük, bağımsız seyrini takip etmekte; kanca artık ona erişememektedir, kılavuz da bir güç kaynağı olmaktan çıkmış, ansızın yararsız, zayıf, bir hiç haline gelmiştir.</p>
				<p>İşte Rastopçin böyle bir hale düştüğünü hissediyor ve bu onu sinirlendiriyordu.</p>
				<p>Kalabalığın durdurduğu polis müdürüyle arabanın hazır olduğunu bildirmeye gelen yaver birlikte Kont’un yanına girdiler. Her ikisi de sapsarıydı, polis müdürü verilen görevi yerine getirdiğini söyledikten sonra, Kont’a, kendisini görmek isteyen büyük bir kalabalığın avluda toplanmış olduğunu bildirdi.</p>
				<p>Rastopçin yanıt vermeden ayağa kalktı, hızlı hızlı yürüyerek gösterişli, aydınlık misafir salonuna geçti, balkonun kapısına yaklaştı, tokmağını yakaladı, bıraktı; pencerenin yanına, gitti, oradan bütün kalabalık görünüyordu. Uzun boylu delikanlı, kalabalığın ön sıralarında duruyor, sert bir yüzle, elini kolunu sallayarak bir şeyler söylüyordu. Yüzü gözü kanlı demirci de, somurtkan bir tavırla yanında duruyordu. Kapalı pencereden içeriye seslerin uğultusu geliyordu. Rastopçin pencereden uzaklaşırken, “Araba hazır mı?” diye sordu. </p>
				<p>Yaver, “Hazır, Ekselans,” dedi. </p>
				<p>Rastopçin yeniden balkonun kapısına yaklaştı.</p>
				<p>“Peki, ne istiyor bunlar?” diye sordu polis müdürüne.</p>
				<p>“Emriniz gereğince, Fransızların üzerine yürümek için toplandıklarını söylüyorlar, Ekselans. Aldatıldıklarını filan da haykırıyorlar. Azgın bir kalabalık, Ekselans. Ellerinden zor kurtuldum, izniniz olursa bir önerim var, Ekselans...”</p>
				<p>Rastopçin öfkeyle, “Lütfen çıkın, ben ne yapacağımı sizden iyi bilirim!” diye bağırdı. Balkon kapısında duruyor, kalabalığı gözden geçiriyordu. Bütün bu olup bitenlerin sorumluluğunu yükleyebileceği kişilere karşı ruhunda önüne geçilmez bir öfkenin yükseldiğini hissederek, “İşte Rusya’yı ne hale getirdiler. İşte beni ne hale soktular...” diye düşünüyordu. Kendisini öfkesine kaptırmış bulunuyor, ama hâlâ da bu öfkesine bir konu arıyordu. Elini kolunu sallayan uzun boylu delikanlıya bakarak, “<em>La voilà la populace, la lie du peuple, la plèbe qu’ils ont soulevée par leur sottise. Il leur faut une victime,”</em><a class="si-noteref epub-type_noteref" href="#f267" id="ref_f267">267</a> diye düşündü. Böyle bir kurban, öfkesini boşaltmak için böyle bir vesile aradığı için bunu düşündü.</p>
				<p>“Araba hazır mı?” diye tekrar sordu. </p>
				<p>Yaver, “Hazır, Ekselans. Vereşçagin için ne emredersiniz? Kapıda bekliyor,” dedi.</p>
				<p>Rastopçin, aklına birden bir şey gelmiş de şaşırmış gibi, “A!” diye haykırdı, kapıyı hızla açarak kararlı adımlarla balkona çıktı. Kalabalığın uğultusu birdenbire kesildi; kasketler, kürklü şapkalar çıkarıldı, gözler balkondaki Kont’a dikildi. Kont, hızlı hızlı konuşarak, yüksek sesle, “Merhaba, çocuklar!” dedi, “Geldiğiniz için teşekkür ederim. Şimdi yanınıza ineceğim, ama her şeyden önce, bir fesadın hesabını görmeliyiz. Moskova’nın düşmesine neden olan fesadı cezalandırmalıyız, bekleyin beni!” Kont kapıyı çarpıp kapayarak hızla içeri döndü.</p>
				<p>Kalabalık memnun oldu. Birbirlerini güvensizlik göstermiş olmakla suçluyorlarmış gibi, “Gördünüz ya, haydutların hakkından gelecek. Sen de kalkmış bir Fransız’dan söz ediyorsun... O hepsinin icabına bakacak!..” diye konuşuyorlardı.</p>
				<p>Birkaç dakika sonra bir subay şeref kapısından hızla çıktı, bazı emirler verdi, dragonlar hazır ol vaziyeti aldılar; kalabalık kapıya hırsla yaklaştı. Öfkeyle, çevik adımlarla kapının önüne çıkan Rastopçin birini arıyormuş gibi etrafa baktı, “Nerede o?” dedi. Bunu söylediği anda, iki dragonun arasında evin arkasından dönüp gelen bir genci gördü. İnce uzun boyunluydu, yarısı tıraş edilmiş kafasında tıraş yeri yeniden uzamıştı. Yakasındaki tilki kürkünün tüyleri dökülmüş, vaktiyle şık olduğu belli, mavi çuha bir gocuğu vardı; mahkûmların giydiği kenevir dokuması, kirli şalvarının paçalarını boyasız, aşınmış, ince çizmelerinin içine sokmuştu, incecik, zayıf bacaklarından sarkan ağır pranga zincirleri genç adamın kararsız yürüyüşünü bir kat daha zorlaştırıyordu. Rastopçin, gözlerini tilki kürkü giyen delikanlıdan yana çevirip verandanın son basamaklarını göstererek, “Ha!” dedi, “Şuraya çıkarın!” </p>
				<p>Genç adam zincirlerini şakırdatarak, boğazını sıkan gocuğun yakasını parmaklarıyla çekiştirerek gösterilen basamağa zahmetle çıktı; uzun boynunu iki üç defa sağa sola büktü, içini çekti; işçi eline benzemeyen ince ellerini göbeğinin üstünde tevekkülle kavuşturdu.</p>
				<p>O, basamağa yerleşirken sessizlik birkaç saniye sürdü. Hep bir yana doğru yığılan kalabalığın arka sıralarında öksürmeler, iniltiler, itişip kakışma sesleri ve ayak patırtıları duyuluyordu.</p>
				<p>Genç adamın gösterilen yere çıkıp durmasını bekleyen Rastopçin suratını asarak eliyle yüzünü ovuşturdu. Çınlayan, madenî bir sesle, “Çocuklar!” dedi. “Bu adam Vereşçagin’dir. Moskova bu sefil herifin yüzünden bu hale geldi.”</p>
				<p>Gocuğunun tüyü dökük genç adam, elleri göbeğinde kavuşuk, gövdesi hafifçe öne eğik, hep o boyun eğmiş halini koruyordu. Tıraş edilmiş kafasının çirkinleştirdiği biçimsiz, zayıf, genç yüzü yere bakıyordu. Kont’un ilk sözleriyle beraber, başını ağır ağır kaldırdı, ona bir şey söylemek ya da hiç olmazsa bakışlarıyla karşılaşmak istiyormuş gibi aşağıdan yukarı Kont’a baktı. Ama Rastopçin ona bakmıyordu. Genç adamın ince uzun boynunda bir damar, ip gibi şişip kulağının arkasında mavileşti, birden yüzü al al oldu. </p>
				<p>Gözler ona dikilmişti. O da kalabalığa baktı, karşısındaki insanların yüzlerinde okuduğu ifadeyle ümitlenmiş gibi hazin hazin ve ürkekçe gülümsedi, sonra yeniden başını eğip basamağın üstüne iyice yerleşmeye çalıştı. Rastopçin tekdüze, keskin bir sesle, “Bu, çarına, yurduna ihanet etti, Napoléon’a satıldı, bütün Rusların içinde Rus adını kirleten bir budur, Moskova da bunun yüzünden mahvoluyor,” dedi ve birden gözlerini aşağıya, tevekküllünü koruyan Vereşçagin’e dikip baktı. Gördüğü şey onu çileden çıkarmış gibi kolunu kaldırdı, halka dönüp adeta haykırdı:</p>
				<p>“Adaletinizi bildiğiniz gibi gösterin, onu size teslim ediyorum.”</p>
				<p>Halk susuyor, birbirini gitgide daha çok sıkıştırıyordu. Birbirini tutmak; bu ağır, bozuk havanın içinde nefes almak; kıpırdamaya gücü yetmemek; müthiş bir şeylerin olacağını sezmek dayanılır gibi değildi. Ön sıradakiler, karşılarında olup bitenleri görebiliyor, arkadakilerin baskısını gözleri korkudan dışarı fırlamış, ağızları hayretle açılmış, var güçleriyle dayanarak; sırtlarıyla durduruyorlardı. Rastopçin, “Vurun!.. Hain, gebersin artık. Rus adını bir daha kirletmesin!” diye haykırdı, “Çal kılıcı! Ben emrediyorum.”</p>
				<p>Rastopçin’in söylediklerini değil de sesindeki öfkeli çınlayışı duyan kalabalık homurdandı, ilerledi, ama yine durdu. Ortalığı yeniden kaplayan bir anlık sessizliğin içinde Vereşçagin, ürkek, ama gösterişli bir sesle, “Kont!” dedi. “Kont, Tanrı bizi izliyor!” Bunu söylerken başını yukarı kaldırdı, ince boynundaki kalın damar yeniden kanla dolup şişti, yüzüne hemen bir kırmızılık gelip kayboldu. Başladığı sözü bitiremedi.</p>
				<p>Ansızın tıpkı Vereşçagin gibi sararan Rastopçin, “Çalın kılıcı şuna! Emrediyorum!..” diye bağırdı.</p>
				<p>Subay, kılıcını çekerek drogonlara haykırdı:</p>
				<p>“Kılıç çek!”</p>
				<p>Eskisinden daha güçlü ikinci bir hamle, kalabalığı dalgalandırarak ön sıralara ulaştı, onları ileriye iterek verandanın basamaklarına kadar getirdi. Uzun boylu delikanlı, taş kesilmiş yüzü, havada kalkık duran koluyla Vereşçagin’in yanı başına gelivermişti.</p>
				<p>Subay, dragonlara adeta fısıldadı:</p>
				<p>“Kılıç vur!”</p>
				<p>Askerlerden biri, yüzünü öfkeyle buruşturarak birden Vereşçagin’in kafasına kılıcının tersiyle vurdu.</p>
				<p>Vereşçagin sanki bunu kendine niçin yaptıklarını anlamıyormuş, gibi, korkuyla etrafına bakınarak, şaşkın, usulca, “Aa!” diye bağırdı. Kalabalık da aynı şaşkınlık ve dehşetle homurdandı.</p>
				<p>“Aman Tanrım!” diyen acılı bir ses duyuldu.</p>
				<p>Ama Vereşçagin ağzından kaçan ilk şaşkın inlemeden sonra, duyduğu acıyla bir çığlık attı, işte onu mahveden de bu çığlık oldu. Kalabalığı hâlâ olduğu yerde tutan son hadde kadar gerilmiş insanca duygu engeli birden yıkıldı. Cinayete başlanmıştı, sonu gelmeliydi. Sitemli, acıklı feryat kalabalığın öfkeli, korkunç böğürtüsü içinde kayboldu. Gemiyi deviren sonuncu, yedinci dalga gibi, arka sıralardan, karşı konulmaz, son bir dalga kabardı, bu dalga ön sıralara kadar geldi, onları devirdi, her şeyi yuttu. Genç adamın başına vurmuş olan dragon bir daha vurmak istedi. Vereşçagin dehşetle haykırdı. Elleriyle korunmaya çalışarak halkın üstüne atıldı, uzun boylu delikanlıya çarptı, o da elleriyle Vereşçagin’in incecik boynuna yapışarak vahşi bir çığlık attı; onunla birlikte, böğüren, saldıran halkın ayaklarının dibine düştü.</p>
				<p>Kimisi Vereşçagin’e, kimisi uzun boylu delikanlıya vuruyor, çekiştirip tartaklıyordu. Sıkışıp ezilenlerin ve uzun boylu delikanlıyı kurtarmaya çalışanların çığlıkları halkın öfkesini artırmaktan başka bir işe yaramadı. Dragonlar, kan içinde kalan, ölesiye dövülmüş fabrika işçisini bir hayli zaman kurtaramadılar. Yine bir hayli zaman, bir kere başlamış olduğu işi artık sona erdirmek isteyen kalabalığın ateşli acelesine rağmen, Vereşçagin’e vuranlar, boğazını sıkanlar, onu tartaklayanlar bir türlü onu öldüremediler; kalabalık onları dört bir yandan sıkıştırıyor, ortada onlarla birlikte, bir külçe gibi bir o yana, bir bu yana dalgalanıyor, ne Vereşçagin’in işini bitirmelerine ne de onu bırakmalarına imkân veriyordu.</p>
				<p>“Baltayla falan mı vursak ne?.. Ezdiler... Hain, İsa’yı sattı!.. Yaşıyor... Ne çıkmaz canı varmış... Ettiğini buluyor, hırsız... Baltayla!.. Hâlâ yaşıyor mu?”</p>
				<p>Ancak kurban takattan kesilip de çığlıkları ölçülü, uzun hırıltılar haline gelince, yerde yatan kanlı cesedin çevresinde kalabalık birikip birikip dağılmaya başladı. Sonra her biri yaklaşıp yapılan işe bir göz attı; dehşetle, hayretle, ayıplayarak arkaya çekildi. </p>
				<p> “Aman Tanrım, halk dediğin vahşi bir hayvan. Nasıl sağ kalabilirdi ki!” sesleri geliyordu kalabalığın içinden, “Pek de genç... Tüccarlardan olacak, ah, bu halk!.. Suçlu olan da bu değilmiş, diyorlar... Nasıl o değil... Aman Tanrım!.. Başkasını patakladılar deniyor, herif yarı canlı... Ah, bu halk... Kim günaha girmekten korkmaz ki...” Şimdi morarmış yüzü kan ve toz içinde, ince uzun boynu kırılmış, yerde yatan cesedi acı bir merhametle seyrederken bunları söylüyorlardı.</p>
				<p>İşgüzar bir polis memuru, “saygıdeğer”in avlusunda bir cesedin bulunuşunu yakışıksız görerek onu sokağa atmalarını emretti dragonlara. İki dragon cesedi kırık bacaklarından yakalayıp sürüklemeye başladılar. Uzun boynun ucundaki tıraşlı, kana ve toza bulanmış ölü kafa yerde zıplayarak sürünüyordu. Halk cesetten uzaklaşarak bir yana toplanıyordu.</p>
				<p>Vereşçagin düşüp de halk vahşi böğürtülerle üstüne saldırdığı sırada Rastopçin birden sararmıştı, arabasının beklediği arka tarafa gidecek yerde, ne yaptığını, nereye gittiğini kendi de bilmeden başını eğip alt kattaki odalara giden koridora hızla girdi. Sararmıştı, alt çenesinin sıtma tutmuş gibi titreyişine engel olamıyordu.</p>
				<p>“Ekselans, buraya... Nereye gidiyorsunuz? Buraya lütfen,” diye titreyen ürkek bir ses duyuldu arkadan. Kont Rastopçin yanıt verecek halde değildi, uysalca dönüp gösterilen tarafa yürüdü. Arkada kaleskası onu bekliyordu. Bağırıp çağıran kalabalığın uzak uğultusu geliyordu kulağına. Kont Rastopçin, çabucak kaleskaya bindi, Sokolniki’deki köşküne gideceğini söyledi. Miyasnitskaya’ya gelip de artık kalabalığın çığlıkları işitilmez olunca, pişmanlık duymaya başladı. Memurları karşısında gösterdiği heyecanı, korkuyu şimdi üzülerek hatırlıyordu. “<em>Les populace est terrible, elle est hideuse</em>,”<a class="si-noteref epub-type_noteref" href="#f268" id="ref_f268">268</a> diye Fransızca düşünüyordu, “<em>Ils sont comme les loups qu’on ne peut apaiser qu’avec de la chair.”</em><a class="si-noteref epub-type_noteref" href="#f269" id="ref_f269">269</a> Birden aklına Vereşçagin’in sözleri geldi: “Kont, Tanrı bizi izliyor!” Sırtı soğuk soğuk ürperdi. Ama bu bir an sürdü, sonra kendini hor görerek acı acı gülümsedi. <em>“J’avais d’autres devoirs,”</em><a class="si-noteref epub-type_noteref" href="#f270" id="ref_f270">270</a> diye düşündü. “<em>Il fallait apaiser le peuple. Bien d’autres victimes on péri et périssent pour le bien public,”</em><a class="si-noteref epub-type_noteref" href="#f271" id="ref_f271">271</a> diye de ailesine karşı, kendisine emanet edilen başkente karşı, kendi kendine karşı, Feodor Vasiliç Rastopçin olarak değil de (Feodor Vasiliç Rastopçin’in <em>bien public</em><a class="si-noteref epub-type_noteref" href="#f272" id="ref_f272">272</a> uğruna nefsini feda edeceğini sanıyordu) başkomutan, devleti temsil eden bir adam, çarın vekili sıfatıyla kendi kendine karşı olan görevlerini düşünmeye başladı. “Eğer ben yalnızca Feodor Vasiliç olsaydım, <em>ma ligne de conduite aurait été tout autrement tracée</em>,<a class="si-noteref epub-type_noteref" href="#f273" id="ref_f273">273</a> ama ben başkomutanın hayatını, onurunu korumak zorundaydım.”</p>
				<p>Arabasının yumuşak yayları üzerinde hafif hafif sallanan ve artık kalabalığın dehşetli çığlıklarını duymayan Rastopçin rahatlamıştı, her zaman olduğu gibi, bu tür rahatlamalarda vücudu bir yandan sükûnete kavuşurken, aynı anda aklı ona ruhsal rahatlığını sağlayacak nedenleri de buluyordu. Rastopçin’i rahatlatan bu düşünce yeni bir şey değildi. Dünya kuruldu kurulalı, insanlar birbirlerini öldürmeye başladı başlayalı, hiç kimse vicdanını aynı düşünceyle avutmaya kalkışmadan kendi benzerine karşı cinayet işlememiştir. Bu düşünce, sözde başkalarının çıkarı demek olan <em>le bien public</em>’tir.</p>
				<p>Gözünü hırs bürümemiş bir insan için böyle bir çıkar asla malum değildir; ama cinayet işleyen bir insan bu çıkarın ne olduğunu her zaman çok iyi bilir. İşte, artık Rastopçin de bunu biliyordu.</p>
				<p>Şimdi düşünüp taşınırken yaptıklarından dolayı kendini ayıplamak şöyle dursun, hem caniyi cezalandırıp hem de böylelikle kalabalığı avutarak bu işten bu kadar başarıyla <em>à propos</em><a class="si-noteref epub-type_noteref" href="#f274" id="ref_f274">274</a> yararlanabilmiş olmasından dolayı memnuniyet duymak için nedenler buluyordu.</p>
				<p>“Vereşçagin yargılanmış, ölüme mahkûm edilmişti,” diye düşünüyordu (oysa il meclisi Vereşçagin’i yalnızca küreğe mahkûm etmişti). “Haindi, namussuzdu, onu cezasız bırakamazdım; sonra <em>je faisais d’une pierre deux coups,</em><a class="si-noteref epub-type_noteref" href="#f275" id="ref_f275">275</a> halkı yatıştırmak için ona bir kurban verdim, hem de bir kötüyü cezalandırdım.”</p>
				<p>Kont, şehir dışındaki köşküne gelip de yerleşmek için gereken emirleri de verince iyice rahatladı.</p>
				<p>Yarım saat sonra da, artık olup biten şeyleri aklından bile geçirmeyerek, yalnızca olacakları düşünüp tasarlayarak, atları tırısa kalkmış arabasıyla Sokolniki Meydanı’nı geçiyordu. Şimdi Yauza Köprüsü’ne gitmekteydi, ona Kutuzov’un orada olduğunu söylemişlerdi. Kendisini aldattığı için Kutuzov’a edeceği iğneli, acı sitemleri zihninde hazırlıyordu. Bu ihtiyar saray tilkisine; başkentin terk edilmesi, Rusya’nın zararı (Rastopçin böyle düşünüyordu) yüzünden meydana gelen bütün felaketlerden, yalnız onun akılsız, yaşlı kafasının sorumlu olduğunu hissettirecekti. Böylece, ona söyleyeceği şeyleri önceden düşünüp taşınan Rastopçin; kaleskasının içinde öfkeli öfkeli sağa sola dönüyor, hiddetle etrafına bakınıyordu.</p>
				<p>Sokolniki Meydanı bomboştu. Yalnız meydanın sonunda, hastane ile tımarhanenin yanında beyazlar giymiş insan kümeleriyle, yine aynı kıyafette ama ellerini kollarını sallayıp haykıra haykıra meydanda bir başlarına yürüyen adamlar görünüyordu.</p>
				<p>Bunlardan biri Kont Rastopçin’in kaleskasının önüne doğru koştu. Kont Rastopçin de, arabacısı da, dragonlar da korku ve merakla karışık bu başıboş bırakılan delilere, özellikle kendilerine doğru koşanlara bakıyorlardı.</p>
				<p>Gözlerini Rastopçin’den ayırmadan boğuk bir sesle ona bir şeyler söyleyen, onu durdurmak için işaretler yapan bu deli, zayıf uzun bacakları üzerinde sallanarak, kaputunun etekleri savrula savrula var gücüyle koşuyordu. Delinin sakalı tutam tutam uzamıştı; hüzünlü, ciddi yüzü solgun ve zayıftı. Aşağıya doğru kaymış kara kehribar gözbebekleri, safran gibi sarı aklarında kaygılı kaygılı fır dönüyordu.</p>
				<p>“Dur! Dur! Sana söylüyorum!” diye acı acı haykırdı, sonra soluğu kesilerek, sesi ve hareketleriyle tehdit edici bir tavırla bağırarak bir şeyler daha söyledi.</p>
				<p>Arabayla aynı hizaya gelmiş, onunla başa baş koşuyordu.</p>
				<p> “Beni üç kere öldürdüler, ben de ölülerin arasından üç kere tekrar dirildim. Beni taşladılar, beni çarmıha gerdiler... Ben tekrar dirileceğim, dirileceğim... Dirileceğim... Vücudumu parça parça ettiler... Cehennem yıkılacak, onu üç defa yıkacak, üç defa tekrar kuracağım!” diye sesini gitgide yükselterek bağırıyordu deli. Kont Rastopçin, kalabalık Vereşçagin’in üzerine saldırırken nasıl sararmışsa yine öyle birden sarardı, başını çevirdi. Titrek bir sesle arabacıya, “Sür... Daha hızlı sür!” diye bağırdı.</p>
				<p>Beygirleri dörtnala kalkan araba hızlandı; fakat Kont Rastopçin, arkadan, gitgide uzaklaşarak gelen umutsuz, deli çığlıklarını daha uzun bir süre işitti ve kürklü hainin şaşkınlık ve korku içindeki kanlı yüzü gözlerinin önüne dikildi.</p>
				<p>Bu hatıra çok yeniydi ama Rastopçin onun yüreğinin derinliklerine kök salıp yerleştiğini hissediyordu. Bu hatıranın kanlı izinin hiçbir zaman silinmeyeceğini; tersine, bu korkunç hatıranın gün geçtikçe acıyarak, ıstırap vererek yüreğinde ömrünün sonuna kadar yaşayacağını apaçık görüyordu. Şimdi, “Çal kılıcı şu herife, yoksa ben sizin kafanızı keserim!” diyen kendi sesini duyuyormuş gibi geliyordu ona. “Niçin bu sözleri söyledim! Ağzımdan öyle çıktı, bunları söylemeyebilirdim,” diye düşünüyordu, “o zaman hiçbir şey de olmazdı.” İlk darbeyi vuran dragonun önce ürkek, sonra birden insafsızlaşan yüzü ve o gocuğu tilki kürklü çocuğun sessiz, ürkekçe bir sitemle kendine bakışı yeniden gözlerinin önüne geldi... “Ama ben bunu kendim için yapmadım. Ben, böyle hareket etmek zorundaydım. <em>La plèbe, le traître... Le bien public,”</em><a class="si-noteref epub-type_noteref" href="#f276" id="ref_f276">276</a> diye düşündü.</p>
				<p>Yauza Köprüsü, yığılıp sıkışan kıtalarla doluydu hâlâ. Kutuzov, suratını asmış, bitkin bir halde köprünün yakınlarındaki bir sırada oturup kamçısıyla kumun üstüne şekiller çizdiği sırada bir kaleska gürültüyle ona yaklaştı General üniformalı, şapkası tüylü bir adam, sürekli dönen ve bir öfke, bir korku ifade eden gözlerle Kutuzov’a yaklaştı, Fransızca bir şeyler söylemeye başladı. Bu adam, Kont Rastopçin’di. Artık bir Moskova, bir başkent olmadığı, ortada yalnız bir ordu kaldığı için kendisinin de kalkıp buraya geldiğini söylüyordu.</p>
				<p>“Eğer altesiniz, Moskova’yı savaşmadan teslim etmeyeceğinizi bana söylememiş bulunsaydınız, iş başka türlü olurdu. Başımıza bu işler gelmezdi!” dedi.</p>
				<p>Kutuzov gözlerini Rastopçin’e dikmişti; söylenen sözleri anlamıyormuş da, kendisiyle konuşanın yüzünde yazılı bir şeyleri okumaya uğraşıyormuş gibiydi. Sıkılıp bozulan Rastopçin sustu. Kutuzov başını hafifçe salladı, dikkatli bakışlarını Rastopçin’in yüzünden ayırmadan, yavaşça, “Hayır,” dedi, “Moskova’yı savaşsız vermeyeceğim.” </p>
				<p>Kutuzov bunu söylerken büsbütün başka bir şey mi düşünüyordu, yoksa anlamsızlığını bildiği için özellikle mi söylemişti, her nedense, Kont Rastopçin yanıt vermedi; Kutuzov’un yanından hemen uzaklaştı. Tuhaf şey! Moskova’nın başkomutanı, gururlu Kont Rastopçin eline kırbacı alarak köprüye yaklaştı, yığılan yük arabalarını bağıra çağıra dağıtmaya başladı.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f267"><a class="si-backref" href="#ref_f267">267</a><span class="si-footnote-text"> İşte sersemlikleri yüzünden ayaklandırdıkları kara kalabalık, halkın tortusu, onlara bir kurban lazım!</span></div>
					
						<div class="si-footnote html5_aside epub-type_footnote" id="f268"><a class="si-backref" href="#ref_f268">268</a><span class="si-footnote-text"> Kalabalık korkunç, iğrenç.</span></div>
					
						<div class="si-footnote html5_aside epub-type_footnote" id="f269"><a class="si-backref" href="#ref_f269">269</a><span class="si-footnote-text"> Ancak etle doyurulabilen kurtlar gibiydiler.</span></div>
					
						<div class="si-footnote html5_aside epub-type_footnote" id="f270"><a class="si-backref" href="#ref_f270">270</a><span class="si-footnote-text"> Başka görevlerim vardı.</span></div>
					
						<div class="si-footnote html5_aside epub-type_footnote" id="f271"><a class="si-backref" href="#ref_f271">271</a><span class="si-footnote-text"> Halkı sakinleştirmek etmek lazımdı, genel çıkar uğruna daha birçok kurbanlar verildi ve verilmektedir.</span></div>
					
						<div class="si-footnote html5_aside epub-type_footnote" id="f272"><a class="si-backref" href="#ref_f272">272</a><span class="si-footnote-text"> Genel çıkar.</span></div>
					
						<div class="si-footnote html5_aside epub-type_footnote" id="f273"><a class="si-backref" href="#ref_f273">273</a><span class="si-footnote-text"> Hareket hattım bambaşka olurdu.</span></div>
					
						<div class="si-footnote html5_aside epub-type_footnote" id="f274"><a class="si-backref" href="#ref_f274">274</a><span class="si-footnote-text"> Yerinde, tam vaktinde.</span></div>
					
						<div class="si-footnote html5_aside epub-type_footnote" id="f275"><a class="si-backref" href="#ref_f275">275</a><span class="si-footnote-text"> Bir taşla iki kuş vurmuş oldum.</span></div>
					
						<div class="si-footnote html5_aside epub-type_footnote" id="f276"><a class="si-backref" href="#ref_f276">276</a><span class="si-footnote-text"> Ayak takımı, hain... genel çıkar.</span></div>
				</div>
  </body>
</html>