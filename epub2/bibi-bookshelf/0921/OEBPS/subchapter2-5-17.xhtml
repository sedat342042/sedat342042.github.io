<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-5-17">
<div class="html5_section">
				<h1 class="subchapter">XVII</h1>
				
				<p class="margin">Anatol odadan çıktı, birkaç dakika sonra sırtında kemeri gümüşlü bir kürk, başında yana yatmış, güzel yüzüne çok yakışan samur bir kalpakla döndü. Aynaya baktı, aynanın karşısında aldığı pozla Dolohov’un önünde durarak bir bardak şarap içti.</p>
				<p>“E, Fedya, güle güle, her şey için teşekkürler, güle güle,” dedi. “E, arkadaşlar, dostlar...” düşündü. Makarin’le ötekilere döndü, “gençlik dostlarım... Tanrı’ya emanet olun.”</p>
				<p>Hepsi onunla gidiyordu gerçi ama Anatol bu sözleriyle anlaşılan arkadaşlarına karşı dokunaklı, gösterişli bir jest yapmak istiyordu. Göğsünü kabartıp bir ayağını sallayarak ağır ve yüksek sesle konuşuyordu:</p>
				<p>“Bardaklarınızı alın; sen de Balaga. E, arkadaşlar, gençlik dostlarım benim, birlikte yaşadık, zevk sürdük ha? Şimdi bir daha ne zaman görüşeceğiz? Yabancı ülkelere gidiyorum. Birlikte yaşamıştık, Tanrı’ya emanet olun çocuklar, sağlığınıza! Hurra!” dedi, bardağını dikti, sonra yere çaldı.</p>
				<p>“Sağlığınıza,” diyerek Balaga da bardağını dikti. Mendille ağzını sildi. Makarin, gözleri dolarak Anatol’u kucakladı, “Ah Prens, senden ayrılmak bana ne kadar acı geliyor,” diye mırıldandı.</p>
				<p>Anatol bağırdı:</p>
				<p>“Gitmemiz gerek! Gitmemiz!” </p>
				<p>Balaga odadan çıkıyordu.</p>
				<p>Anatol, “Hayır, dur,” dedi, “kapat kapıyı, oturalım. Hah işte böyle. Kapıyı kapatın!” Herkes oturdu.</p>
				<p>“Hah, şimdi marş çocuklar!” diyerek Anatol ayağa kalktı.</p>
				<p>Uşak yosif çantasıyla kılıncını Anatol’a verdi, sofaya çıktılar. </p>
				<p>Dolohov, “A, kürk nerede?” dedi. “Hey, İgnatka, git Matrene Matveyevna’ya kürkü, samur mantoyu sor. Nasıl kız kaçırıldığını bilirim ben,” diye göz kırparak ekledi: “Ev kıyafetiyle yarı canlı, yarı ölü dışarı fırlayacak. Biraz geciktin mi, hemen gözyaşları, babacığım, anneciğim, neredeyse soğuktan donmuş olacak, bas geri... sen kürkü hemen al, kızağa götür.”</p>
				<p>Uşak tilki postundan bir kadın mantosu getirdi.</p>
				<p>“Sersem, samur kürk dedim, hey Matreşa, samur kürk!” diye öyle bir bağırdı ki sesi uzak odalardan duyuldu.</p>
				<p>Parlak ve siyah gözlü, siyah kıvırcık saçları mavimtırak yansımalar yapan, kırmızı şallı, güzel, zayıf, uçuk benizli bir Çingene kızı samur mantoyla koşarak geldi.</p>
				<p>Belli ki efendisinden korkuyor, mantoya acıyordu.</p>
				<p>“Peki, ben acımıyorum, al,” dedi.</p>
				<p>Dolohov ona yanıt verdi, kürkü aldı, Matreşa’nın omuzlarına attı, kürkle onu sardı.</p>
				<p>“İşte böyle,” dedi, “sonra da işte böyle.” Yüzünde küçük bir açık yer bırakarak yakayı başına kadar kaldırdı. “Sonra da böyle, görüyor musun?” Anatol’un başını yakanın bıraktığı ve Matreşa’nın parlak gülümsemesinin göründüğü açıklığa yaklaştırdı. </p>
				<p>Anatol onu öperek, “E Tanrı’ya emanet ol, Matreşa,” dedi. “Ah! Çılgınlıklarım burada bitti! Stiyoşka’ya selam söyle, eh, Tanrı’ya emanet ol Matreşa, güle güle, bana iyi şanslar dile.”</p>
				<p>Matreşa, Çingene şivesiyle, “Eh, Tanrı seni mutlu etsin Prens,” dedi.</p>
				<p>Kapıda iki troyka duruyordu, iki genç sürücü onları tutuyorlardı, Balaga öndeki troykaya oturdu, dirseklerini havaya kaldırarak dizginleri ağır ağır topladı, Anatol’la Dolohov onun troykasına bindiler. Makarin, Hvorstikov ve uşak öteki troykaya bindiler. </p>
				<p>“Nasıl, hazır mısınız?” diye sordu Balaga. </p>
				<p>Dizginleri kollarının etrafında sallayarak, “Hadi!” diye haykırdı, troyka Niskitski Bulvarı’ndan aşağı süzüldü.</p>
				<p>Yalnız Balaga’nın ve arabacı koltuğunda oturan genç yamakların sesleri duyuluyordu:</p>
				<p>“Hadi! Varda, hey!... Hadi!”</p>
				<p>Arbat Meydanı’nda troyka bir kupa arabasına dokundu, bir çatırdı oldu, bir haykırış duyuldu, troyka Arbat’tan uçup gitti.</p>
				<p>Balaga Podnovinski’nin bir ucundan öbür ucuna vararak hayvanları çekti; dönüp Staraya Konujnaya’nın dört yol ağzında hayvanları durdurdu.</p>
				<p>Yamağı hayvanların dizginlerini tutmak için yere atladı, Anatol’la Dolohov kaldırıma çıkıp yürüdüler. Avlu kapısına yaklaşınca Dolohov ıslık çaldı. Islığa bir ıslık yanıt verdi, arkasından bir hizmetçi kız koşup geldi.</p>
				<p>“Avluya girin, görürler yoksa, şimdi çıkar,” dedi.</p>
				<p>Dolohov avlu kapısında kaldı, Anatol hizmetçi kızın arkasından avluya girdi. Köşeyi döndü, dış merdivenleri koşarak çıktı.</p>
				<p>Mariya Dimitriyevna’nın kocaman araba uşağı Gavrilo, Anatol’u karşıladı.</p>
				<p>Uşak kapının yolunu keserek kalın bir sesle, “Hanımefendinin yanına buyurun,” dedi. </p>
				<p>Anatol soluyarak yavaşça, “Hangi hanımefendi? Hem sen kimsin?” diye sordu.</p>
				<p>“Buyurun, sizi götürmem emredildi.”</p>
				<p>“Kuragin! Geri!” diye bağırdı Dolohov bağırdı, “İhanete uğradık! Geri!”</p>
				<p>Dolohov kaldığı küçük kapıda, içeri giren Anatol’un arkasından kapıyı kapamaya çalışan kapıcıyla boğuşuyordu. Son bir gayretle kapıcıyı itti, kaçan Anatol’un elini yakaladı, küçük kapıdan onu çekip çıkardı, geriye, troykaya doğru koştular.</p>
				</div>
  </body>
</html>