<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-5-21">
<div class="html5_section">
				<h1 class="subchapter">XXI</h1>
				
				<p class="margin">Piyer, isteğinin yerine getirildiğini, Kuragin’in Moskova’dan kovulduğunu bildirmek üzere Mariya Dimitriyevna’ya gitti. Bütün ev korku ve heyecan içindeydi. Nataşa çok hastaydı. Anna Dimitriyevna’nın kimseye açmamak üzere ona söylediğine göre Anatol’un evli olduğu kendisine bildirildiği gece gizlice bulduğu arsenikle kendisini zehirlemişti. Bundan azıcık yutunca o kadar korkmuştu ki, Sonya’yı uyandırıp yaptığı işi ona haber vermişti. Zehre karşı zamanında gerekli önlemler alınmış ve şimdi tehlikeyi atlatmıştı. Yine de köye götürülemeyecek kadar halsizdi... Kontes’in peşine adam gönderilmişti. Piyer, şaşkın Kont’u, ağlamaktan gözleri şişmiş Sonya’yı gördü. Ama Nataşa’yı göremedi.</p>
				<p>O gün Piyer, öğle yemeğini kulüpte yedi, her yandan Rostova’nın kaçırılması girişiminden konuşulduğunu duydu. Bu işin yalnızca karısının kardeşinin Rostova’ya evlenme teklifinde bulunmasından ve reddedilmesinden ibaret olduğuna herkesi inandırmaya çalışarak bu sözleri şiddetle yalanladı. Piyer’e öyle geliyordu ki işi büsbütün örtmek, Rostovların şerefini kurtarmak göreviydi. </p>
				<p>Prens Andrey’in dönmesini korkuyla bekliyor, ondan haber almak için her gün yaşlı Prens’e gidiyordu.</p>
				<p>Prens Nikolay Andreyiç şehirde dolaşan söylentileri Matmazel Bourien’den öğrenmiş, Nataşa’nın Mariya’ya nişandan vazgeçtiğini bildirdiği pusulayı okumuştu. Her zamankinden neşeli görünüyor, büyük bir sabırsızlıkla oğlunu bekliyordu.</p>
				<p>Anatol gittikten birkaç gün sonra Piyer, Prens Andrey’den bir pusla aldı, geldiğini bildiriyor, görüşmelerini rica ediyordu.</p>
				<p>Prens Andrey Moskova’ya gelir gelmez Nataşa’nın Prenses Mariya’ya gönderdiği pusulayı aldı... Matmazel Bourienne bu pusulayı Prenses Mariya’dan aşırıp Prens’e vermişti. Ve Nataşa’nın kaçırılması hakkındaki hikâyeleri babasından ilavelerle dinledi.</p>
				<p>Prens Andrey bir gün önce akşamüzeri gelmişti. Piyer ona ertesi sabah gitti. Prens, Andrey’i aşağı yukarı Nataşa’nın durumunda bulacağını zannediyordu; bunun için salona girip de çalışma odasında heyecanla bir Petersburg entrikasını anlatan Prens Andrey’in sesini duyunca hayret etti. Yaşlı Prens ve başka bir ses ara sıra onun sözünü kesiyorlardı. Prenses Mariya, Piyer’i karşıladı. Belli ki kardeşinin kederine karşı merhametini ifade etmek için gözleriyle Prens Andrey’in bulunduğu odanın kapısını göstererek içini çekti. Ama Piyer, Prenses Mariya’nın yüzünden, olup bitenlerden de, nişanlısının ihaneti haberini kardeşinin karşılayış biçiminden de memnun olduğunu anlıyordu.</p>
				<p>Prenses Mariya, “Bunu beklediğini söyledi,” dedi, “biliyorum ki gururu, duygularını aktarmasına engel oluyor ama ne de olsa kendini beklediğimden iyi, çok daha iyi tuttu. Anlaşılan böyle olması gerekiyormuş.” </p>
				<p>Piyer, “Ama, her şey artık büsbütün bitti mi?” dedi. </p>
				<p>Prenses Mariya hayretle ona baktı, bunun nasıl sorulabileceğini bile anlamıyordu. Piyer çalışma odasına girdi, çok değişen, iyileştiği yüzünden belli olan ama kaşlarının arasında yeni çapraz kırışıklıklar beliren Prens Andrey, sivil elbiselerle babasının ve Prens Meşçerski’nin karşısında duruyor, kıvrak hareketlerle, hararetli hararetli tartışıyordu. Speranskiy’in ansızın sürülmesi haberinden ve Moskova’ya daha şimdi ulaşan sözde ihanetten söz ediliyordu. </p>
				<p>Prens Andrey, “Şimdi onu, Speranskiy’i, eleştirip suçlayanlar, daha üç gün önce ona hayranlıklarını bildirenler ve onu anlayacak durumda olmayanlardır,” diyordu, “gözden düşmüş bir adamı eleştirmek, başkasının bütün hatalarını ona yüklemek kolay; ama şunu söyleyeceğim ki, bugünkü hükümdar zamanında iyi bir şeyler yapılmışsa hep onun eseridir, yalnız onun...” Piyer’i görerek durdu. Yüzü gerildi ve hemen öfkeli birine dönüştü, “gelecek nesiller hakkını verir,” diye sözünü bitirdi, hemen Piyer’e döndü. Heyecanla, “Vay, sen misin? Hep şişiyorsun,” dedi, ama alnında beliren kırışıklık iyice derinleşmişti, “Evet, iyiyim,” diyerek sağlığı hakkında Piyer’in sorduğu soruya yanıt verdi ve gülümsedi. Onun bu gülümseyişinin, “İyiyim, ama benim sağlığımdan size ne,” anlamına geldiği açıktı Piyer için.</p>
				<p>Prens Andrey, Polonya sınırından sonraki berbat yollardan, İsviçre’de Piyer’i tanıyanlara rastlamasından, dışarıdan oğlu için mürebbi olarak getirdiği Bay Dessallés’ den söz etti Piyer’e, sonra yine hararetle Speranskiy hakkında konuşan iki ihtiyara döndü. </p>
				<p>Hararetle ve çabuk çabuk, “Eğer ortada bir ihanet olsaydı, Napoléon’la gizli ilişkisi hakkında kanıtlar bulunsaydı onları halka ilan ederlerdi,” dedi, “ben kendi payıma Speranskiy’i sevmem, sevmedim de ama dürüstlüğü severim,” Piyer dostunun, içini kemiren düşünceleri boğmak için bambaşka sorunlarla boğuşmaya çalıştığını görüyordu, çok iyi bilirdi bu durumu. </p>
				<p>Prens Meşçerski gidince Prens Andrey Piyer’in koluna girdi, onu kendisine ayrılan odaya götürdü. Odaya bir karyola kurulmuştu. Yerde açık bavullar, çantalar vardı Prens Andrey bunlardan birine yaklaştı, içinden bir kutu aldı, kutudan kâğıda sarılmış bir paket çıkardı. Bütün bunları bir şey söylemeden ve çok çabuk yapmıştı. Doğruldu, öksürdü, yüzü asık, dudakları kısılmıştı.</p>
				<p>“Seni yordum, beni affet...”</p>
				<p>Piyer, Andrey’in Nataşa’dan söz etmek istediğini anlamış, ablak yüzünde acıma ve şefkat ifadesi belirmişti. Piyer’in yüzündeki bu ifade Prens Andrey’i kızdırdı, kararlı, çınlayan bir sesle ve hoş olmayan bir tavırla sözüne devam etti:</p>
				<p>“Kontes Rostova’dan ret yanıtı aldım. Eşin kardeşinin onunla evlenmek istediği hakkında veya buna benzer söylentiler duydum, doğru mu, bu?” </p>
				<p>Piyer, “Hem doğru, hem doğru değil,” diye söze başladı ama Andrey onun sözünü kesti, “İşte onun mektupları ve portresi,” dedi masadan paketi aldı, Piyer’e uzattı.</p>
				<p>“Eğer görürsen, bunu Kontes’e ver...”</p>
				<p>“Çok hasta o,” dedi Piyer.</p>
				<p>Prens Andrey, “Burada mı hâlâ? Ya Prens Kuragin?” diye sordu aceleyle. </p>
				<p>“O çoktan gitti, kız ölüm döşeğindeydi...”</p>
				<p>Prens Andrey, “Hastalığına çok üzüldüm,” dedi. Babası gibi soğuk, kinli, tatsız bir edayla gülümsedi. “Ama Bay Kuragin elini Kontes Rostova’ya yakıştıramadı demek?” dedi. Burnunu birkaç kez çekti.</p>
				<p>Piyer, “O evlenemez, çünkü zaten evli,” dedi.</p>
				<p>Prens Andrey yine babası gibi tatsız tatsız güldü.</p>
				<p>“Peki, şimdi nerede, öğrenebilir miyim?” dedi.</p>
				<p>“Petersburg’a gitti... ama bilmiyorum,” dedi Piyer.</p>
				<p>Prens Andrey, “Evet, bu önemli değil,” dedi, “Prenses Rostova’ya söyle, özgürdü, gene özgür, ona iyilik temenni ederim.”</p>
				<p>Piyer kâğıt paketi eline aldı, Prens Andrey, başka söylenecek bir şey kaldı mı diye düşünüyormuş ya da Piyer kendisine bir şey söyleyecek mi diye bekliyormuş gibi sabit bakışlarla ona bakıyordu.</p>
				<p>“Baksan, Petersburg’daki tartışmamızı hatırlıyor musun,” dedi Piyer, “hatırlıyor musun ki...”</p>
				<p>Prens Andrey, “Hatırlıyorum,” diye heyecanla yanıt verdi, “düşmüş bir kadını affetmek gerek, demiştim. Ama ben affedebilirim dememiştim, benim elimden gelmez bu.”</p>
				<p>Piyer, “Bunu onunla kıyaslayabilir miyiz?” dedi.</p>
				<p>Prens Andrey onun sözünü kesti, acı acı bağırdı:</p>
				<p>“Evet, tekrar onu istemek, cömert olmak, falan filan ha? Evet, bu çok asilce bir hareket olur. Fakat ben <em>sur les brisées de monsieur</em><a class="si-noteref epub-type_noteref" href="#f617" id="ref_f617">617</a> gidecek adam değilim. Eğer sen benim dostum olmak istersen bundan, bütün bunlardan bana bir daha söz etme. Hadi güle güle, öylece söyle...”</p>
				<p>Piyer çıktı, yaşlı Prens’le, Prenses Mariya’nın yanına gitti.</p>
				<p>İhtiyar her zamankinden daha neşeli görünüyordu. Prenses Mariya hep nasılsa öyleydi ama Piyer onda, kardeşine karşı duyduğu acıma duygusuyla karışık, düğünün bozulmasından gelen bir sevinç de görüyordu. Onlara bakarak, Rostovları ne kadar hor gördüklerini, onlara karşı nasıl bir kin taşıdıklarını anladı, anladı ki, kimi olursa olsun, Prens Andrey’e değişebilen bir kızın adı yanlarında anılamazdı.</p>
				<p>Yemekte söz, yaklaştığı artık iyice anlaşılan savaşa uzandı. Prens Andrey durmadan konuşuyor, kâh babasıyla, kâh İsviçreli mürebbi Dessallés’yle tartışıyor, her zamankinden canlı görünüyordu. Bu canlılığın ruhsal nedenlerini Piyer çok iyi bilirdi.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f617"><a class="si-backref" href="#ref_f617">617</a><span class="si-footnote-text"> Bu adamın izlerinden.</span></div>
				</div>
  </body>
</html>