<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-1-1">
<div class="html5_section">
				<h1 class="chapter">BİRİNCİ BÖLÜM</h1>
				<h1 class="subchapter">I</h1>
				
				<p class="margin">1806 yılı başında Nikolay Rostov izinli olarak evine dönüyordu. Denisov da Voronej’e, evine gidiyordu ama Rostov, birlikte Moskova’ya kadar gelmesi, evlerinde kalması için onu ikna etmişti. Arkadaşıyla son duraktan bir öncekinde buluşan Denisov onunla üç şişe şarap içmiş, Moskova’ya yaklaştıkça gitgide sabırsızlanan Rostov’un yanı başında, yolcu kızağının kuytu bir yerine uzanmış, yolun bozukluğuna rağmen, ancak Moskova’ya varırlarken uyanmıştı. </p>
				<p>Rostov, şehrin kapısında izin kâğıtları kaydedilip de Moskova’ya girerlerken, “Daha gelmedik mi? Daha gelmedik mi? Ah, bu çekilmez sokaklar, dükkânlar, kalaçlar,<a class="si-noteref epub-type_noteref" href="#f437" id="ref_f437">437</a> fenerler, arabacılar!” diye düşünüyordu.</p>
				<p>“Denisov, geldik! Uyuyor hâlâ!” diyerek kızağın hızını artırmayı umuyormuş gibi ileriye doğru eğildi. Denisov yanıt vermedi.</p>
				<p>“İşte arabacı Zahar’ın durduğu dört yol ağzı, işte Zahar’ın kendisi, hem de hep o aynı beygir. Ballı çavdar ekmeği aldığımız dükkâncık da işte. Daha gelmedik mi?”</p>
				<p>Sürücü, “Hangi ev?” diye sordu.</p>
				<p>Rostov, “Canım, şu sondaki, büyük olan, görmüyor musun yahu! Bizim evimiz o,” dedi, “işte o bizim ev! Denisov! Denisov! Geliyoruz.”</p>
				<p>Denisov başını kaldırdı, öksürdü, yine yanıt vermedi.</p>
				<p>“Dimitri,” diye sürücünün yanında oturan uşağa seslendi Rostov, “bizim evde ışık var değil mi?”</p>
				<p>“Evet efendim, babanızın çalışma odasında ışık yanıyor.”</p>
				<p>“Daha yatmamışlar mıdır? Ha? Ne dersin? Bana bak, sakın unutma, bana hemen yeni piyade ceketimi hazırla.” diye henüz terlemiş bıyıklarını okşayarak ekledi Rostov. Sonra sürücüye bağırdı: “Durma, sür,” Başı yeniden göğsüne düşen Denisov’a seslendi: “Hadi Vasya, uyan canım...” Kızağın varacağı yere üç ev kalmıştı ki Rostov haykırdı: “Durma, sür, hadi canım sür, votka parası üç teklik sana, sür!”</p>
				<p>Atlar yürümüyormuş gibi geliyordu ona. Sonunda kızak giriş kapısına doğru sağa saptı; Rostov dökülmüş alçılarıyla bildik kornişi, sahanlığı ve kaldırım kazığını gördü. Kızak daha durmamıştı ki atladı, avluya koştu. Ev, gelenler umurunda değilmiş gibi hep öyle hareketsiz, ilgisiz duruyordu. Avluda kimsecikler yoktu. “Tanrım, umarım herkes iyidir,” diye heyecanla önce durup sonra bildik avluda, eğri büğrü basamaklarda yeniden koşmaya başlayarak düşünüyordu Rostov. Kontesin kirliliğine kızdığı hep o aynı kapı kolu kolaylıkla döndü. Taşlıkta bir yağ mumu yanıyordu.</p>
				<p>Yaşlı Mihail bir sandığın üzerinde uyuyordu. Bir arabayı arkasından tutup kaldıracak kadar güçlü olan uşak Prokofi, elindeki şeritlerle <em>lapti</em><a class="si-noteref epub-type_noteref" href="#f438" id="ref_f438">438</a> örüyordu. Aralanan kapıya bir göz attı, kayıtsız, uykulu yüzü birden heyecanlandı, genç efendisini tanıyınca, “Tanrım! Genç Kont!” diye haykırdı. “Ne iştir bu? Yavrum!” Heyecandan titreyen Prokofi, herhalde geleni haber vermek için olacak, misafir salonunun kapısına doğru atıldı ama besbelli, bir şey düşündü, geri döndü, genç efendisinin omzuna kapandı. </p>
				<p>“Nasıllar? İyiler mi?” diye elini kurtararak sordu Rostov.</p>
				<p>“Tanrı’ya şükür! Hepsi iyiler! Daha demin yemek yediler! Bırakın da size bir iyice bakayım, Ekselans!”</p>
				<p>“Hepsi iyi mi? Tanrı’ya şükür!”</p>
				<p>Denisov’u büsbütün unutan Rostov, sessizce gocuğunu çıkardı, ayaklarının ucuna basarak karanlık, kocaman salona daldı. Her şey eskisi gibiydi, aynı oyun masaları, aynı kılıflı avizeler. Ama biri genç efendiyi görmüştü, o daha misafir odasına kadar koşmamıştı ki bir şey şiddetle, fırtına gibi, yandaki kapıdan fırladı, onu kucakladı, öpmeye başladı. Bunlardan bir ikincisi, bir üçüncüsü daha, ikinci, üçüncü kapılardan dışarı uğradı; yine kucaklamalar, yine öpüşler, çığlıklar, sevinç yaşları. Kimin Nataşa, kimin Petya, kimin kim ve nerede olduğunu ayırt edemiyordu. Hepsi birden bağırıyor, konuşuyor, onu öpüyorlardı. Aralarında yalnız annesi yoktu: Bunu fark etmişti.</p>
				<p>“Bunu hiç beklemiyordum... Nikolaycık... Yavrum!”</p>
				<p>“İşte o... Bizimki... Yavrum, Kolya... Değişmişsin! Mum da yok! Çay!”</p>
				<p>“Beni de öpsene canım!”</p>
				<p>“Canımın içi... Ya beni?”</p>
				<p>Sonya, Nataşa, Petya, Anna Mihailovna, Vera, yaşlı Kont onu kucaklıyor; uşaklar, oda hizmetçileri odayı doldurarak durmadan konuşuyor, ahlayıp ofluyorlardı.</p>
				<p>Petya onun bacaklarına sarılmıştı, “Ya beni!” diye bağırıyordu.</p>
				<p>Nataşa onu kendine doğru çekip yüzünü, gözünü durmadan öptükten sonra sıçrayarak uzaklaşıyor, ceketinin eteğine yapışıp hep aynı yerde bir keçi gibi zıplıyor, ince, keskin sesler çıkarıyordu.</p>
				<p>Parıldayan sevinç gözyaşları, sevgi dolu gözler, öpücük arayan dudaklarla sarılmıştı.</p>
				<p>Bir <em>kumaç</em><a class="si-noteref epub-type_noteref" href="#f439" id="ref_f439">439</a> gibi kızaran Sonya da onun koluna asılmıştı, gözlerini gözlerine dikmiş, mutlulukla dolu, baştan aşağı parıldıyordu. Sonya artık on altısını sürüyordu, özellikle bu heyecanlı, mutlu dakikalarda çok güzeldi, gözlerini ayırmadan, gülümseyerek ve soluğunu tutarak ona bakıyordu. O da ona minnetle baktı, ama hâlâ birisini arıyor ve bekliyordu. Yaşlı Kontes henüz ortalarda yoktu. Ama sonunda kapıda ayak sesleri duyuldu. Öyle hızlı, canlı ayak sesleri idiler ki bunlar, annesine ait olamazlardı. </p>
				<p>Ama bu, kendisi yokken dikilmiş yeni elbisesiyle annesiydi. Herkes Rostov’u bıraktı, Rostov annesine koştu. Birbirlerine ulaşınca annesi hıçkırarak oğlunun göğsüne kapandı. Başını kaldıramıyordu, yüzünü onun Macar ceketinin soğuk yakasına bastırmaktan başka bir şey yapamıyordu. Kimsenin fark etmediği Denisov odaya girmiş olduğu yerde duruyor, onlara bakarak gözlerini siliyordu. </p>
				<p>Merakla ona bakan Kont’a, “Vasiliy Denisov, oğlunuzun arkadaşı,” diye kendini tanıttı.</p>
				<p>Kont, Denisov’u öpüp kucaklayarak, “Hoş geldiniz, biliyorum, biliyorum,” dedi, “Nikolaycık yazmıştı... Nataşa, Vera, işte Denisov.”</p>
				<p>Yüzler Denisov’un kıllı yüzüne çevrildi, etrafını aldılar.</p>
				<p>Heyecandan kendini kaybeden Nataşa haykırarak, “Kuzum, Denisov!” diye Denisov’un üzerine atıldı, onu kucakladı ve öptü. Nataşa’nın bu hareketine herkes şaştı, Denisov da kızardı ama gülümseyerek, Nataşa’nın elini alıp öptü.</p>
				<p>Denisov kendisi için hazırlanmış odaya götürüldü, Rostovlar oturma odasında Nikolaycığın çevresinde toplandılar.</p>
				<p>Yaşlı Kontes oğlunun durmadan öptüğü elini bırakmıyor, onun yanında oturuyordu; ötekiler Rostov’un her hareketini, her sözünü, her bakışını yakalıyor, heyecan ve sevgi dolu gözlerini ondan ayıramıyorlardı. Erkek kardeşiyle kız kardeşleri ona sokulabilmek için çekişiyor, birbirlerinin yerini kapıyor, ona çayı, mendili, pipoyu kim getirecek diye kavga ediyorlardı.</p>
				<p>Rostov, kendisine gösterilen sevgiden dolayı çok mutluydu ama karşılaşma anı öyle heyecan vericiydi ki bu mutluluk bile ona az geliyor, hep, daha, daha, başka bir şeyler bekliyordu.</p>
				<p>Ertesi sabah, yolcular yol yorgunluğuyla saat ona kadar uyudular.</p>
				<p>Yattıkları odaya geçilen odada kılıçlar, hurçlar, fişeklikler, açık bavullar, çamurlu çizmeler yerlerde sürünüyordu. Mahmuzlu, boyanmış iki çift çizme erken saatlerde duvarın dibine konmuştu. Hizmetçiler leğen, ibrik, tıraş için sıcak su, temizlenmiş elbiseler getirdi. Havada tütün ve erkek kokusu vardı.</p>
				<p>“Hey, Gişka, pipo!” diye kısık sesiyle haykırdı Vasiliy Denisov, “Rostov, kalk!”</p>
				<p>Rostov uykudan şişmiş gözlerini ovuşturarak, darmadağınık saçlarıyla başını sıcak yastıktan kaldırdı.</p>
				<p>“Ne var, o kadar geç mi?”</p>
				<p>“Geç ya, saat on,” diye seslendi Nataşa; bitişik odadan kolalı entarilerin hışırtısı, genç kız sesleri ve gülüşmeler işitildi, aralık kapıdan mavi kurdeleler, siyah saçlar ve neşeli yüzler göründü. Bunlar, onların uyanıp uyanmadıklarını anlamaya gelen Nataşa, Sonya ve Petya idiler.</p>
				<p>“Nikolaycık, kalk!” dedi Nataşa yeniden, “Şimdi!” </p>
				<p>Bu sırada birinci odada bir kılıç görüp eline alan Petya, erkek çocukların asker ağabeyleri karşısında duyduğu heyecanı duyuyordu; kız kardeşlerinin soyunan erkekleri görmesinin yakışık almayacağını unutarak kapıyı açtı. </p>
				<p>“Bu senin kılıcın mı?” diye bağırdı. Kızlar yana doğru sıçradılar. Denisov yardım ararcasına arkadaşına baktı, kıllı bacaklarını yorganın altına sakladı. Kapı kapanınca Petya içeride kaldı, dışarıdan gülüşmeler duyuldu. </p>
				<p>“Nikolaycık, robdöşambrını giy de gel,” diye seslendi Nataşa.</p>
				<p>“Bu senin kılıcın mı?” diye sordu Petya, “Yoksa sizin mi?” diyerek ürkek bir saygıyla bıyıklı, kara Denisov’a döndü. </p>
				<p>Rostov aceleyle ayakkabılarını giydi, robdöşambrını sırtına geçirdi, dışarı çıktı. Nataşa mahmuzlu çizmelerden tekini ayağına geçirmiş ötekini alıyordu. Rostov dışarı çıktığı sırada Sonya fır dönüyor, eteklerini kabartıp oturmaya hazırlanıyordu. Kızlar bir örnek, yepyeni, mavi entariler giymiş, taze, pembe ve neşeliydiler. Sonya kaçtı. Nataşa’ysa kardeşinin koluna girerek onu oturma odasına götürdü, konuşmaya başladılar. Henüz baş başa kalmaya zaman bulamamışlardı. Nataşa hem kendinin, hem de onun söylediği her söze gülüyordu, söylenen sözler gülünecek şeyler olduğu için değil de keyfi yerinde olduğu için, kahkahalarla beliren sevincini tutmaya gücü yetmediğinden gülüyordu.</p>
				<p>Her şeye, “Ah, ne iyi, mükemmel!” diyordu. Rostov, evden ayrıldı ayrılalı dudaklarında bir kez bile belirmeyen o çocuk gülümseyişinin, bu sıcak sevgi ışıltılarıyla ruhunda ve yüzünde, bir buçuk yıldan beri ilk kez açıldığını hissediyordu.</p>
				<p>Nataşa, “Bak, dinle beni,” dedi, “sen şimdi sahiden de erkek oldun mu? Ağabeyimsin diye dehşetli seviniyorum.” Bıyıklarına dokundu, “Siz erkeklerin nasıl şey olduğunuzu bilmek isterdim? Bizim gibi misiniz? Ha?”</p>
				<p>“Sonya niye kaçtı?” diye sordu Rostov.</p>
				<p>“Ha... Bu uzun bir hikâyedir! Sonya’yla konuşurken ne diyeceksin, sen mi, siz mi?”</p>
				<p>“Nasıl uygun düşerse,” dedi Rostov.</p>
				<p>“Onunla siz diye konuş, sonra nedenini sana anlatırım.”</p>
				<p>“İyi ama ne olmuş?” </p>
				<p>“Peki, şimdi anlatayım. Biliyorsun ya, Sonya benim dostumdur. Hem de öyle bir dost ki onun için kolumu ateşe soktum. İşte bak,” gömleğinin kolunu sıvadı, uzun, zayıf, narin kolunda, omzuna yakın, dirsekten çok yukarıda (balo elbiselerinde bile kapalı kalan yerde) kırmızı bir iz gösterdi, “ona sevgimi kanıtlamak için yaktım buramı. Cetveli ateşte kızdırdım, sonra bastırıverdim.”</p>
				<p>Rostov, eski ders odasında, iki yanı yastıklarla bezenmiş divanda oturup Nataşa’nın heyecanlı gözlerine bakarak, kendisinden başka hiç kimse için hiçbir anlamı olmayan ama ona hayatının en büyük zevklerinden birini veren o aile evindeki çocukluğunun dünyasına yeniden girmişti; sevgiyi kanıtlamak için cetvelle kolun yakılması ona anlamsız gelmedi: Bunu anlıyordu, buna şaşmıyordu.</p>
				<p>“Peki, ne olacak? Hepsi bu kadar mı?” diye sordu.</p>
				<p>“Ah, öyle dostuz, öyle dostuz ki! Bu cetvel işi saçma şey ama biz ölünceye kadar dostuz. O birisini sevdi mi, sonsuza kadar; ama ben bunu anlamıyorum, ben hemencecik unutuyorum. </p>
				<p>“E, peki, ne olacak?”</p>
				<p>“Evet, o beni de, seni de böyle seviyor.” Nataşa ansızın kızardı: “Ama, hatırlarsın ya, sen yola çıkmadan önce... O senin için bütün bunları unutsun, dedi... Dedi ki: Ben onu her zaman seveceğim ama varsın o bildiği gibi hareket etsin, özgürdür. Ne mükemmel, ne büyüklük değil mi? Öyle, öyle değil mi? Ne büyüklük değil mi? Öyle değil mi?” Öyle ciddiyetle, heyecanla soruyordu ki, şimdi söylediklerini daha önce de gözyaşlarıyla söylediği belliydi. Rostov düşünceye daldı.</p>
				<p>“Ben verdiğim sözü asla geri almıyorum,” dedi, “hem sonra Sonya öyle şeker şey ki böyle bir mutluluğu geri çevirmek için insanın aptal olması gerek.”</p>
				<p>“Hayır, hayır,” diye haykırdı Nataşa, “biz bunu onunla önceden konuştuk. Senin böyle söyleyeceğini biliyorduk. Ama bu doğru değil, çünkü anlıyorsun ya, eğer sen böyle söyler, verdiğin sözle kendini bağlı sayarsan o zaman o bunu sanki özellikle söylemiş gibi oluyor. Öyle oluyor ki, yine de sen onunla sanki zorla evlenecekmişsin, yani hiç de iyi bir şey olmuyor.”</p>
				<p>Rostov onların bütün bu işleri iyi düşündüklerini görüyordu. Sonya daha dün gece Rostov’u güzelliğiyle şaşırtmıştı. Bugün de şöyle bir gördüğü halde onu bir kat daha güzel bulmuştu. On altı yaşında nefîs bir kızdı, kendisine dehşetli âşık olduğu da belliydi, bundan bir an bile kuşku duymamıştı. Onu şimdi ne diye sevmemeli, hatta onunla evlenmemeli, diye düşündü, ama şimdi daha bir yığın başka işler ve mutluluklar var! Evet, bunu iyi bulmuşlar, özgür kalmak gerek.</p>
				<p>“Eh, iyi ya,” dedi, “bu işi sonra yine konuşuruz. Bilsen seni görmek beni nasıl mutlu etti. Peki, ya sen, Boris’i aldatmadın mı?” diye sordu sonra.</p>
				<p>Nataşa gülerek haykırdı:</p>
				<p>“Amma da saçma! Ne onu ne de hiç kimseyi ne aklımdan geçirdiğim var ne de geçirmek isterim.”</p>
				<p>“Ya, böyle, demek! Peki, sen ne yapıyorsun?”</p>
				<p>“Ben mi?” dedi Nataşa sonra tatlı bir gülümseme yüzünü aydınlattı: “Sen Duport’u gördün mü?”</p>
				<p>“Hayır.”</p>
				<p>“Ünlü Duport, dansör, görmedin mi? Öyleyse anlamazsın. İşte bak, ben ne yapıyorum.” Kollarını halka yaparak eteğini kaldırdı, dans eder gibi birkaç adım koştu, geri döndü, bir <em>antreşa</em> yaptı, ayaklarını birbirine vurdu, parmaklarının ucuna kalkarak birkaç adım yürüdü.</p>
				<p>“Durabiliyorum değil mi? Bak işte,” dedi, ama parmaklarının ucunda tutunamadı. “İşte ben bunu yapıyorum! Hiçbir zaman hiç kimseyle evlenmeyeceğim, dansöz olacağım. Ama kimseye söyleme.”</p>
				<p>Rostov öyle yüksek sesle, öyle neşeyle kahkahayı bastı ki odasında Denisov ona imrendi, Nataşa da kendini tutamadı, o da onunla birlikte güldü. Durmadan, “İyi değil mi ha?” diyordu.</p>
				<p>“İyi, artık Boris’le evlenmek istemiyorsun demek?” </p>
				<p>Nataşa kızardı: </p>
				<p>“Ben hiç kimseyle evlenmek istemiyorum, görür görmez kendim söyleyeceğim bunu ona.” </p>
				<p>Rostov, “Bak hele!” dedi.</p>
				<p>Nataşa gevezeliğe devam etti.</p>
				<p>“Evet, öyle, bütün bunlar boş şeyler. Bu Denisov nasıl, sevimli bir şey mi?” diye sordu.</p>
				<p>“Sevimli.”</p>
				<p>“Hadi, görüşürüz, giyin. Korkunç bir adam mı Denisov?”</p>
				<p>“Neden korkunç olsun? Hayır, Vaska iyi.”</p>
				<p>“Sen ona Vaska diyorsun, tuhaf şey. Peki, çok mu sevimli?”</p>
				<p>“Çok sevimli.”</p>
				<p>“Hadi, çay içmeye gel, çabuk. Hep beraber...”</p>
				<p>Nataşa yine parmaklarının ucuna kalktı, bir dansöz tavrıyla, on beşlik mutlu genç kızlar gibi gülümseyerek odadan çıktı. Rostov, misafir odasında Sonya’yla karşılaşınca kızardı. Ona karşı nasıl davranacağını bilmiyordu. Dün, buluşmanın ilk sevinçli anlarında öpüşmüşlerdi ama şimdi bunu yinelemenin mümkün olamayacağını hissediyorlardı; Nikolay’a öyle geliyordu ki, annesi de, kız kardeşleri de, herkes kendisine merakla bakıyor, onun Sonya’ya nasıl davranacağını görmek istiyorlardı. Sonya’nın elini öptü, ona “siz” diye seslendi. Ama gözler birbirlerine “sen” dediler ve tatlı tatlı öpüştüler. Nataşa’nın elçiliğiyle ona verdiği sözü hatırlatmaya cesaret ettiği için Sonya bakışlarıyla af diledi ve gösterdiği sevgiden dolayı ona teşekkür etti. Rostov da, kendini özgür bıraktığı için bakışlarıyla ona teşekkür etti ve ne olursa olsun, hiçbir zaman onu sevmekten vazgeçmeyeceğini, çünkü onu sevmemenin mümkün olamayacağını söyledi. </p>
				<p>Vera, herkesin sustuğu bir anı seçerek, “Ama ne tuhaf,” dedi, “Sonya’yla Nikolaycık yabancı gibi birbirlerine siz diyorlar.”</p>
				<p>Her zamanki gibi Vera yine haklıydı ama çoğu zaman olduğu gibi bu sözler üzerine yine herkes sıkılmış, yalnız Sonya, Nikolay, Nataşa değil, oğlunun Sonya’ya karşı duyduğu sevgiden, parlak bir kısmetten onu mahrum bırakabilir diye çekinen yaşlı Kontes de genç bir kız gibi kızarmıştı. </p>
				<p>Denisov, Rostov’u şaşırtarak, yeni üniforması içinde, kokular sürünmüş, savaşa hazırlandığı günlerdeki şıklığıyla, Rostov’un ondan hiç beklemediği bir nezaketle misafir odasında göründü.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f437"><a class="si-backref" href="#ref_f437">437</a><span class="si-footnote-text"> Bir çeşit beyaz ekmek. (Ç.N.)</span></div>
					
						<div class="si-footnote html5_aside epub-type_footnote" id="f438"><a class="si-backref" href="#ref_f438">438</a><span class="si-footnote-text"> Ağaç liflerinden, özellikle ıhlamur lifinden yapılan bir çeşit çarık. (Ç.N.)</span></div>
					
						<div class="si-footnote html5_aside epub-type_footnote" id="f439"><a class="si-backref" href="#ref_f439">439</a><span class="si-footnote-text"> Pamuklu, kırmızı bir kumaş. (Ç.N.)</span></div>
				</div>
  </body>
</html>