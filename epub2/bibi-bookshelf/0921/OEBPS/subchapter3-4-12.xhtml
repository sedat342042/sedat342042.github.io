<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-4-12">
<div class="html5_section">
				<h1 class="subchapter">XII</h1>
				
				<p class="margin">İdamdan sonra Piyer’i diğer sanıklardan ayırdılar, harap, kirletilmiş bir kilisede yalnız bıraktılar.</p>
				<p>İkindiüzeri nöbetçi çavuşu iki erle kiliseye girdi, affedildiğini, savaş tutsakları barakasına alınacağını bildirdi Piyer’e. Piyer kendisine ne söylendiğini anlamadan kalktı, askerleri takip etti. Onu, meydanın üst tarafında yanık tahtalardan, kütüklerden, padavradan yapılmış barakalardan birine soktular. Karanlıkta yirmi kadar tutuklu Piyer’in etrafını sardı. Piyer, kim olduklarını, orada ne aradıklarını, kendisinden ne istediklerini anlamadan onlara bakıyordu. Kendisine söylenen sözleri duyuyor, ama anlamıyordu. Sorulanlara yanıt veriyor ama kendisini kimin dinlediğini, verdiği yanıtların nasıl anlaşılacağını düşünmüyordu. Yüzlere, biçimlere bakıyor, bunlar ona anlamsız geliyordu.</p>
				<p>İnsanların istemeden işledikleri bu korkunç cinayeti gördüğü andan beri Piyer’in ruhunda her şeyi tutan, her şeye can veren zemberek ansızın kopmuş, içinde ne varsa dökülüp şekilsiz bir çöp yığını haline gelmişti sanki. Kendisi farkında değildi ama kâinatın ahengine, insanlığa, kendine ve Tanrı’ya inancı silinip gitmişti. Daha önce de hissetmişti bunu Piyer, ama hiçbir zaman böyle güçlü olmamıştı. Daha önce Piyer’de inançlarına karşı bu tür şüpheler uyanmıştı, ama o zaman bunların kaynağı kendi suçuydu. Piyer o zaman bu ümitsizlikten, bu şüphelerden kurtuluşun kendi elinde olduğunu ruhunun derinliklerinde hissederdi. Ama şimdi dünyanın bu hale gelmesinin, geride bir harabeden başka bir şey kalmamasının kendi suçu olmadığını hissediyordu. Yaşama yeniden inanmanın elinde olmadığını biliyordu. </p>
				<p>Karanlıkta çevresine insanlar toplanmıştı; herhalde kendisindeki bir şey onları çok ilgilendirmişti. Ona bir şeyler anlattılar, sorular sordular, sonra bir yere götürdüler. Ansızın kendini hep bir ağızdan konuşan, gülüşen birtakım insanlarla barakanın bir köşesinde buldu.</p>
				<p>Karşı köşeden bir ses duyuldu. “İşte kardeşlerim... O Prens ki...” Ki’yi özellikle vurgulamıştı.</p>
				<p>Piyer sessiz ve hareketsiz bir halde duvarın dibinde samanların üstüne oturmuş, gözlerini bir açıp bir kapıyordu. Gözlerini kapayınca karşısına yine fabrika işçisinin korkunç, özellikle saflığıyla korkunç yüzünü ve iradeleri ellerinde olmayan katillerin endişeden ötürü daha korkunç bir şekil alan yüzlerini gördü. Gözlerini yeniden açtı, anlamsız bakışlarla karanlığı süzdü. </p>
				<p>Yanı başında, varlığını hareket ettikçe yaydığı keskin ter kokusundan anladığı ufak tefek bir adam iki kat olmuş oturuyordu. Bu adam karanlıkta ayaklarıyla bir şeyler yapıyordu; yüzünü görmediği halde Piyer onun kendisine baktığını hissetti. Dikkatle bakınca bu adamın ayakkabılarını çıkarmakta olduğunu gördü. Bunu nasıl yaptığını merak etti.</p>
				<p>Küçük adam bir ayağına sarılmış olan sicimleri çözerek özenle sardı ve hemen Piyer’e bakarak öteki ayağını eline aldı. Bir eliyle sicimin birini asarken öteki eliyle öbür ayağını çözmeye başladı. Bu suretle hiç yavaşlamadan birbirini takip eden ölçülü, çevik hareketlerle ayakkabılarını güzelce çıkaran adam, onları bir takoza astı, çakısını çıkardı, bir şeyler kesti; çakıyı kapadı, yastığının altına koydu ve oturduğu yere iyice yerleşip kalkık dizlerini iki eliyle kucakladı, gözlerini Piyer’e dikti. Piyer bu çevik hareketlerde, onun bu tertipli köşesinde, hatta bu adamın kokusunda hoş, yatıştırıcı, tatlı bir şeyler hissediyordu. Kendisi de gözlerini ayırmadan ona bakıyordu.</p>
				<p>Küçük adam ansızın sordu: </p>
				<p>“Hayatta çok mu çektin? Ha?” </p>
				<p>Ahenkli sesinde öyle bir tatlılık, içtenlik vardı ki Piyer yanıt vermek istedi ama çenesi titriyordu; gözlerinin yaşardığını hissetti. Küçük adam Piyer’in şaşkınlık göstermesine meydan vermeden hemen aynı tatlı sese devam etti:</p>
				<p>“Ee, aldırma kartalım...” Yaşlı Rus kadınlarının tatlı, şefkatli sesiyle konuşuyordu. “Aldırma, dostum: Çile bir saat sürer, yaşam sonsuzdur!<a class="si-noteref epub-type_noteref" href="#f456" id="ref_f456">456</a> Ya, böyle azizim. Hâlâ yaşıyoruz şurada, Tanrı’ya şükür burnumuzun kanadığı yok. İnsanların kötüsü de var, iyisi de,” dedi ve konuşarak çevik bir hareketle dizlerine doğru eğilip kalktı, öksürerek uzaklaştı.</p>
				<p>Barakanın derinliklerinden aynı şefkatli sesi duydu Piyer.</p>
				<p>“Vay kerata! Geldin ha! Geldin ha kerata, tanıdı! Ee, anladık.”</p>
				<p>Asker, üzerine sıçrayan küçük bir köpeği iterek yerine dönüp oturdu. Elinde beze sarılı bir şey vardı.</p>
				<p>Yine önceki saygılı tavrını takındı, Piyer’e birkaç pişmiş patates vererek, “Alın, yiyin,” dedi, “öğle yemeğinde çorba vardı. Patatesler de yenecek şeyler ha!”</p>
				<p>Piyer bütün gün bir şey yememişti; patateslerin kokusu ona çok hoş geliyordu. Askere teşekkür etti ve yemeye başladı.</p>
				<p>Asker gülümseyerek, “O ne öyle,” dedi, patateslerden birini eline aldı. “Şöyle yapsana.” Tekrar çakısını çıkardı, avucunda patatesi iki eşit parçaya ayırdı, bezden tuz alıp üzerine ekerek Piyer’e uzattı.</p>
				<p>“Patatesler yenecek şeyler,” diye tekrarladı. “İşte böyle ye.” </p>
				<p>Hiç bu kadar lezzetli bir şey yememiş gibi geliyordu Piyer’e.</p>
				<p>“Hayır benim için hepsi bir,” dedi, “ama neden bu zavallıları kurşuna dizdiler!.. Sonuncusu yirmi yaşlarında yoktu.”</p>
				<p>Küçük adam, “Sus... sus...” dedi. “Günah, günah...” diye ekledi hemen ve sanki sözleri ağzında her zaman hazırmış da kendiliğinden dökülüyorlarmış gibi, devam etti: “Nasıl oldu, bayım, neden Moskova’da kaldın?” </p>
				<p>Piyer, “Bu kadar çabuk geleceklerini düşünmemiştim, bilemedim,” dedi. </p>
				<p>“Peki, nasıl yakaladılar seni dostum, evinden mi aldılar?”</p>
				<p>“Hayır, yangına gitmiştim, orada yakaladılar, kundakçı diye yargıladılar.” </p>
				<p>Küçük adam, “Nerede hüküm, orada haksızlık,” dedi. </p>
				<p>Piyer son patatesi yiyip bitirerek, “Sen çoktan beri mi buradasın?” diye sordu.</p>
				<p>“Ben mi? O pazar beni Moskova’da hastaneden aldılar.” </p>
				<p>“Sen kimsin, er misin?”</p>
				<p>“Apşeron Alayı erlerinden. Sıtmadan ölüyordum. Bize bir şey söylemediler. Orada yirmi kişi yatıyorduk, düşünmedik, akıl etmedik.”</p>
				<p>Piyer, “E, sıkılıyor musun burada?” diye sordu.</p>
				<p>“Nasıl sıkılmam. Adım Platon; lakabım Karatayev.” Bu sözleri herhalde kendisine hitap ederken Piyer’e kolaylık olsun diye eklemişti. “Görev başındayken Şahin diye çağırırlardı. Nasıl sıkılmam, şahinim. Moskova, şehirlerin anasıdır. Bunları görür de nasıl sıkılmaz, üzülmezsin? Kurt lahanayı yer, kendisi ondan önce yok olur.<a class="si-noteref epub-type_noteref" href="#f457" id="ref_f457">457</a> Büyükler böyle söylerlerdi.” </p>
				<p>Piyer, “Nasıl, nasıl dedin?” diye sordu. </p>
				<p>Karatayev, “Ben mi?” dedi. “Bizim istediğimiz değil, Tanrı’nın yazdığı olur, diyorum.” Bunu söylerken az önceki atasözünü tekrarladığını sanıyordu. Hemen sözüne devamla: “Nasıl, babadan kalma mülkün var mı? Evin var mı? Her şeyin bol demek! Annen baban yaşıyor mu?” diye sordu ve sorarken dudaklarının şefkatli, zapt edilmiş bir gülümsemeyle büzüldüğünü Piyer karanlıkta görmedi ama hissetti. Anlaşılan Piyer’in annesinin, babasının, özellikle annesinin olmadığına üzülmüştü.</p>
				<p>“Eş nasihat, kaynana iltifat içindir, anneden yüce bir şey yok!” dedi. “E, çocukların var mı?” diye sordu. Piyer’in olumsuz yanıtı besbelli onu yine üzmüştü, hemen ekledi: “Eh, gençsin, Tanrı’nın izniyle o da olur. Sağlık önemli...”</p>
				<p>Piyer elinde olmadan, “Evet ama şimdi hepsi bir,” dedi.</p>
				<p>Platon, “Ah, dostum,” diye itiraz etti. “Dilenci torbasıyla zindanı kimse reddedemez.”<a class="si-noteref epub-type_noteref" href="#f458" id="ref_f458">458</a> Yerine iyice yerleşti, uzun bir hikâye anlatmaya hazırlanır gibi öksürdü. “Evet, sevgili dostum, daha evimdeydim,” diye başladı. “Mülkümüz geniş, toprağımız çok, mujikler iyi yaşıyor, ev halkı da, şükürler olsun, iyi yaşıyorlar. Babam, yanında yedi kişiyle ekin biçmeye giderdi, iyi yaşardık. Tam bir Hıristiyan gibi. Bak ne oldu...”</p>
				<p>Platon Karatayev, odun kesmek için nasıl yabancı bir koruya gittiğine, bekçiye yakalandığına, nasıl dayağa çekildiğine, yargılandığına ve asker edildiğine dair uzun bir hikâye anlattı. Gülümsemenin değiştirdiği bir sesle, “Eee, şahinim,” dedi, “bunu bir felaket sandık, ama hayır, iyi oldu. Beni yakalamasalar kardeşim gidecekti. Küçük kardeşimin beş çocuğu var; benimse bak, bir tek karım kaldı evde. Bir kızım vardı, daha asker olmadan önce onu Tanrı aldı. Bir kez izinli gitmiştim, efendime söyleyeyim, bir de ne göreyim, eskisinden iyi yaşıyorlar. Hayvan istemediğin kadar, kadınlar evde, iki kardeşim kazanç peşinde. Yalnız küçük kardeşim Mihaylo evde. Babam ‘Evladın hepsi birdir,’ diyordu, ‘hangi parmağı ısırırsan ısır, hepsi acır. Platon’u askere almasalardı, Mihaylo gidecekti...’ Hepimizi bir araya topladı, (inanır mısın?) kutsal tasvirin önüne dikti. ‘Mihaylo,’ dedi, ‘gel buraya, kapan ayaklarına bakayım; karıcığım, sen de kapan, siz de torunlar. Anladınız mı?’ İşte aziz dostum: Her kaderin bir nedeni var. Biz hep hüküm yürütürüz: Bu iyi değil, bu yaramaz. Bizim mutluluğumuz, dostum, ağın içinde su gibidir; çekersin şişer; sudan çıkarırsın, bomboş. Bu da öyle.”</p>
				<p>Platon oturduğu samanların üstünde yer değiştirdi. Bir süre sessizce durduktan sonra kalktı.</p>
				<p>“Ee, galiba uykun geldi, ha?” diyerek hızlı hızlı haç çıkarmaya ve mırıldanmaya başladı:</p>
				<p>“Tanrım, ey Mesih, Aziz Nikolay, Frole ve Lavre! Tanrım, ey Mesih, Aziz Nikolay! Frole ve Lavre! Tanrım, ey Mesih, bize acı, bizi kurtar!” diyerek duasını bitirdi, eğilip kalktı, derin bir nefes aldı, samanının üstüne oturdu. “İşte böyle. Tanrım, bir taş gibi yatır, has ekmek gibi kaldır bizi,” diyerek mırıldandı ve kaputunu üstüne çekerek yattı. </p>
				<p>Piyer, “Hangi duayı okudun?” diye sordu.</p>
				<p>“Ha?” diye mırıldandı Platon, (uyumuştu bile) “Ne mi okudum? Dua ettim. Sen dua etmez misin?”</p>
				<p>“Ederim, ben de ederim,” dedi Piyer. “Ama sen ne okudun: Frole ve Lavre mi?”</p>
				<p>Platon, “Elbette, ya nasıl?” diye yanıt verdi, “at bayramı. Hayvanlara da acımak lazım, bak hele kerata, tortop olmuş. Isındı köpekçik,” diyerek ayaklarının dibinde yatan köpeği eliyle yokladı ve öbür tarafa dönerek hemen uyudu.</p>
				<p>Dışarıda, uzaklarda bir yerde ağlayanlar vardı, haykırışlar işitiliyordu, barakanın aralıklarından bir ışık görünüyordu; ama barakanın içi sessiz ve karanlıktı. Piyer uzun zaman uyumadı, yanında yatan Platon’un düzenli horultularını dinleyerek, gözleri açık, karanlıkta yatıyor, yıkılmış ruhsal dünyasının yeni bir güzellikle, yeni ve sarsılmaz birtakım temeller üzerinde kımıldadığını hissediyordu.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f456"><a class="si-backref" href="#ref_f456">456</a><span class="si-footnote-text"> Bir atasözü.</span></div>
					
						<div class="si-footnote html5_aside epub-type_footnote" id="f457"><a class="si-backref" href="#ref_f457">457</a><span class="si-footnote-text"> Bir atasözü.</span></div>
					
						<div class="si-footnote html5_aside epub-type_footnote" id="f458"><a class="si-backref" href="#ref_f458">458</a><span class="si-footnote-text"> Bir atasözü.</span></div>
				</div>
  </body>
</html>