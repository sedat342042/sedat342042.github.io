<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-3-20">
<div class="html5_section">
				<h1 class="subchapter">XX</h1>
				
				<p class="margin">Bir sabah Piyer’in tanıdığı (Moskova’da, Petersburg’da herkesi tanırdı) Albay Adolf Berg yeni ve parlak üniformasıyla, İmparator Aleksandr Pavloviç gibi şakaklarına taranmış pomatlı saçlarla ona geldi.</p>
				<p>Gülümseyerek, “Şimdi Kontes’in, eşinizin yanındaydım, ricamın yerine getirilememiş olmasına çok üzüldüm; ümit ederim ki sizin yanınızda daha memnun olacağım, Kont,” dedi.</p>
				<p>“Ne arzu ediyorsunuz Albay? Emrinizdeyim.” </p>
				<p>Berg, “Şimdi artık yeni daireye iyice yerleştim,” dedikten sonra, hoşa gideceğini bilerek ekledi: “Bu nedenle kendi dostlarım ve eşimin dostları için şöyle küçük bir gece düzenlemek istedim.” Daha zarifçe gülümsedi. “Kontesten ve sizden bir bardak çayımızı içmek ve... akşam yemeğine kalmakla bizi şereflendirmenizi rica etmek istiyordum.”</p>
				<p>Yalnız, Kontes Elena Vasilyevna, Berg gibilerin sosyetesini kendisi için tenezzül sayarak böyle bir daveti reddetmek zalimliğini gösterebilirdi. Berg, neden küçük ve seçkin bir sosyete toplamak istediğini, neden bundan hoşlanacağını ve neden kumar için ve herhangi kötü bir şey için paraya acıdığını ama iyi bir toplantı için masraf etmeye hazır olduğunu öyle açık açık anlattı ki Piyer reddedemedi, gecede bulunmaya söz verdi.</p>
				<p>“Ama geç kalmayın Kont, izninizle sekize on kala gelmenizi rica edeceğim. Bir parti yaparız, bizim general gelecek, benimle çok iyidir. Akşam yemeği yeriz. Lütfen.”</p>
				<p>Geç kalmak âdetine aykırı olarak Piyer o gün Berglere sekize on kala gelecek yerde sekize çeyrek kala geldi.</p>
				<p>Bergler gece için gerekli her şeyi hazırlamışlardı. Artık misafirleri kabule hazırdılar.</p>
				<p>Berg karısıyla temiz, ışıklı, küçük büstler, tablolar ve yeni mobilyalarıyla donanmış çalışma odasında oturuyordu. Yeni, önü ilikli üniformasıyla karısının yanına oturmuş, ona insanın kendinden yüksek kimselerle her zaman dost olabileceğini ve olması gerektiğini, çünkü dostluğun ancak o zaman bir zevki olduğunu anlatıyordu. “İnsan ondan bir şeyler görüp alır, ondan bir şey rica edebilir. İşte bak ben ilk subaylık zamanlarımda nasıl yaşardım...” Berg hayatını senelerle değil terfilerle hesaplardı. “Benim arkadaşlarım şimdi hâlâ bir şey değiller, oysa ben alay komutanı konumundayım. Sizin kocanız olmak mutluluğuna sahibim.” Kalktı, Vera’nın elini öptü, ama katlanmış halının ucunu ona giderken düzeltti. “Bütün bunları ben ne ile elde ettim? Her şeyden önce tanıdıklarımı seçmesini bilmekle. Kendiliğinden anlaşılır ki bilgili, düzenli olmalı insan.”</p>
				<p>Berg zayıf bir kadına karşı kendinde bir üstünlük hissederek gülümsedi, bu sevimli karısının, ne de olsa, erkekliği temsil eden her şeye, <em>ein Mann zu sein</em><a class="si-noteref epub-type_noteref" href="#f558" id="ref_f558">558</a> erkekliğin şanına akıl erdiremeyecek zayıf bir kadın olduğunu düşünerek susuyordu. Aynı zamanda Vera da erdemli, iyi olan ama ne de olsa hayatı ona göre, bütün erkekler gibi yanlış anlayan kocasına üstünlüğünü hissederek gülümsüyordu. Berg karısına bakarak bütün kadınları zayıf ve aptal sayardı. Vera yalnız kendi kocasına bakarak ve düşüncesini genelleştirerek bütün erkeklerin, aklı yalnız kendilerine mal ettiklerini, oysa bir şeyden anlamadıklarını, mağrur ve egoist olduklarını sanırdı.</p>
				<p>Berg kalktı; karısını, çok pahalıya satın aldığı dantel pelerinini buruşturmamak için, dikkatle kucakladı, dudaklarının ortasından öptü.</p>
				<p>Ansızın, istemsizce, “Yalnız, öyle çabuk çocuğumuz olmasın,” dedi.</p>
				<p>“Evet,” dedi Vera, “ben bunu hiç istemiyorum. Sosyete için yaşamalı.”</p>
				<p>Berg memnun ve tatlı bir tebessümle pelerini göstererek, “Prenses Yusupova’da bunun tıpkısı vardı,” dedi.</p>
				<p>Bu sırada Kont Bezuhov’un geldiği haber verildi. Karıkoca her biri bu ziyaretin şerefini kendine mal ederek sevinçle bakıştılar.</p>
				<p>Berg içinden, “İşte bak tanıdık sahibi olmak ne demektir,” diyordu. “Bak bakalım kendini idare etmek ne demektir!”</p>
				<p>“Yalnız rica ederim, ben misafirlerle konuşurken,” dedi Vera, “sözümü kesme, çünkü ben herkesle nasıl ilgileneceğimi, hangi toplulukta ne konuşacağımı iyi bilirim.”</p>
				<p>Berg de gülümsedi:</p>
				<p>“Olmaz bu, bazen erkeklerle erkekçe konuşmak gerekir.” </p>
				<p>Piyer yeni salona alındı; bu salonda temizliği ve düzeni bozmadan hiçbir yerde oturulamazdı. Bu yüzden değerli misafirler için koltukların ya da divanın simetrisini bozmayı Berg’in cömertçe teklif etmesi anlaşılmayacak, garip bir şey değildi; belli ki kendisi bu konuda takıntılı bir kararsızlık içinde bulunduğu için bu sorunun çözümünü misafirlerin isteğine bırakmayı teklif etti. Piyer kendine bir sandalye çekerek simetriyi bozdu ve o anda Berg’le Vera birbirinin sözünü kesip misafirlerle ilgilenerek geceye başladılar.</p>
				<p>Vera Piyer’e Fransız elçiliğinden söz açmak istiyordu, hemen bu konuya girdi. Erkekçe konuşma gereğine karar veren Berg, Avusturya Savaşı konusunu ortaya atarak karısının sözünü kesti, elinde olmayarak, Avusturya seferine katılması için yapılan teklifleri ve bu teklifleri kabul etmemesinin nedenlerini anlatmaya koyuldu. Konuşmanın çok dağınık olmasına, erkek unsurun bu müdahalesine Vera’nın kızmasına karşın, yalnız bir tek davetli geldiği halde gecenin çok iyi başlamasından karı koca memnundular; iki damla su birbirine ne kadar benziyorsa, konuşmaları, çayı, yanan mumlarıyla bu gece de öteki gecelere o kadar benziyordu.</p>
				<p>Biraz sonra Berg’in eski arkadaşı Boris geldi. Berg’e, Vera’ya yukarıdan, laubali bir havayla sesleniyordu. Boris’ten sonra bir kadınla bir albay, sonra general geldi, daha sonra Rostovlar geldiler; gece artık büsbütün, şüphe götürmez bir biçimde bütün öteki davetlere benzemeye başladı. Berg’le Vera salondaki bu hareket, bu dağınık konuşmalar, kadın elbisesi hışırtıları ve selamlaşmalar karşısında sevinçli gülümsemelerine engel olamıyorlardı. Her şey her yerde olduğu gibiydi. Özellikle daireyi öven, Berg’in omzuna vuran, bir baba yetkisiyle boston masasının kurulmasını emreden general bütün diğer generallerden farksızdı. General, misafirler arasında kendisinden sonra en yüksek konumda olduğu için, Kont İlya Andreyiç’in yanına oturdu, yaşlılar yaşlılarla, gençler gençlerle, ev sahibi kadın, üzerindeki gümüş sepetin içinde Paninlerin davetindeki bisküvilerin tıpkısı bulunan çay masasının yanında oturuyordu, her şey tam anlamıyla başka gece davetlerinde olduğu gibiydi.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f558"><a class="si-backref" href="#ref_f558">558</a><span class="si-footnote-text"> (Alm.) Erkek olmak.</span></div>
				</div>
  </body>
</html>