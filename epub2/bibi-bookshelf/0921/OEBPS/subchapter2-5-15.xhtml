<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-5-15">
<div class="html5_section">
				<h1 class="subchapter">XV</h1>
				
				<p class="margin">Akşam geç vakit döndükleri zaman Sonya, Nataşa’nın odasına girdi. Hayretler içinde onu elbisesiyle divanda uyur buldu. Yanındaki masada Anatol’un açılmış mektubu duruyordu. Sonya mektubu aldı, okumaya başladı.</p>
				<p>Okudu, uyuyan Nataşa’ya baktı, yüzünde, dudaklarında bir anlam aradı, bulamadı. Yüzü durgun, tatlı ve mutluydu. Boğulmamak için göğsünü kavrayan Sonya korku ve heyecandan sararıp titreyerek bir koltuğa oturdu, gözyaşlarını salıverdi.</p>
				<p>“Ben nasıl fark etmedim? İşler nasıl bu kadar ileri gidebildi? Prens Andrey’den soğudu demek? Kuragin’e bu kadar ileri gitmesi için nasıl izin verebildi? O bir aldatıcı, bir sefil. Bu açık. <em>Nicolas, </em>sevgili asil ruhlu <em>Nicolas </em>bunu duyunca ne hale gelecek? Demek önceki gün, dün, bugün telaşlı, kararlı, anormal görünümü bu anlama geliyordu,” diye düşünüyordu Sonya, “ama onu sevmesine imkân yok! Belki bu mektubu kimden geldiğini bilmeden açtı. Belki içerlemiştir O bunu yapamaz!”</p>
				<p>Sonya gözyaşlarını sildi, yeniden Nataşa’nın yüzüne bakarak ona yaklaştı.</p>
				<p>Hafif bir sesle, “Nataşa!” dedi.</p>
				<p>Nataşa uyandı, Sonya’yı gördü.</p>
				<p>“A, geldin mi?” </p>
				<p>Uyanış anlarında görülen bir tazelikle, şefkatle dostunu kucakladı, ama Sonya’nın yüzündeki tuhaflığı fark edince Nataşa’nın yüzünde şaşkınlık ve şüphe belirdi.</p>
				<p>“Sonya, mektubu okudun mu?” diye sordu.</p>
				<p>Sonya yavaşça, “Evet,” dedi.</p>
				<p>Nataşa muzafferce gülümsedi.</p>
				<p>“Hayır, Sonya, artık yapamam!” dedi, “Artık senden bunu gizleyemem. Bilirsin, birbirimizi severiz!.. Sonya, kuzum, yazıyor ki o... Sonya...”</p>
				<p>Sonya kulaklarına inanamayarak gözlerini açabildiği kadar açmış, Nataşa’ya bakıyordu.</p>
				<p>“Ya Bolkonski?” dedi. </p>
				<p>Nataşa, “Ah, Sonya, ah ne kadar mutlu olduğumu bilseydin!” dedi, “Sen aşkın ne demek olduğunu bilmezsin...”</p>
				<p>“Ama, Nataşa, ‘öteki’ ile her şey bitti mi yoksa?” </p>
				<p>Nataşa, soruyu anlamamış gibi iri, büyüyen gözlerle Sonya’ya bakıyordu.</p>
				<p>“Ne o, Prens Andrey’i ret mi ediyorsun?” dedi Sonya. </p>
				<p>Nataşa bir anda gelip geçen bir can sıkıntısıyla, “Ah, sen bir şey anlamıyorsun, saçma konuşma, dinle,” dedi.</p>
				<p>“Hayır, ben buna inanamıyorum,” dedi Sonya, “anlamıyorum, nasıl bütün yıl bir adamı sevdin de sonra birdenbire... Hem sen onu yalnızca üç kez gördün Nataşa, inanmıyorum sana, şaka ediyorsun. Üç günde her şeyi unutmak ve böylece...”</p>
				<p>“Üç gün,” dedi Nataşa. “Onu yüz senedir seviyorum gibi geliyor bana, ondan önce hiç kimseyi hiçbir zaman sevmedim gibi geliyor. Sen bunu anlayamazsın, Sonya, dur, otur şuraya.” Nataşa onu kucakladı öptü. “Bana böyle şeylerin olabileceğini söylerlerdi. Herhalde sen de duymuşsundur, ama ben bu aşkı ancak şimdi duydum. Bu öncekilere benzemiyor. Görür görmez onun benim sahibim olduğunu, onun kölesi olduğumu, onu sevmemenin elimde olmadığını hissettim. Evet, kölesi! Bana ne emrederse yapacağım. Sen bunu anlamazsın. Ne yapayım, ne yapayım, Sonya!”</p>
				<p>Sonya, “Ama ne yaptığını bir düşün,” dedi, sonra güçlükle gizlediği bir korku ve tiksinti ile ekledi: “Bunu ben böyle bırakamam, bu gizli mektuplar; onun bu kadar ileri gitmesine nasıl izin verebildin?”</p>
				<p>Nataşa, “Söyledim sana, iradem elimde değil,” dedi, “nasıl anlamıyorsun bunu, seviyorum!”</p>
				<p>Sonya birden boşanarak haykırdı:</p>
				<p>“Peki, ben buna meydan vermeyeceğim, hepsini anlatacağım!”</p>
				<p>“Ne diyorsun Tanrı aşkına... Anlatırsan benim düşmanımsın, benim kötülüğümü istiyorsun, bizi ayırsınlar istiyorsun...”</p>
				<p>Nataşa’nın bu korkusunu görünce Sonya, dostu için utanç ve merhamet duyarak ağladı,</p>
				<p>“Peki, aranızda neler geçti?” diye sordu, “Sana ne söyledi? Eve niçin gelmiyor?”</p>
				<p>Nataşa onun sorusuna yanıt vermedi.</p>
				<p>“Tanrı aşkına Sonya, kimseye söyleme, bana eziyet etme,” diye yalvardı, “düşün ki bu gibi işlere karışmak doğru değil. Ben sana açtım...”</p>
				<p>Sonya, “Ama bu gizlilik niçin! Neden eve gelmiyor?” diye sordu. “Neden seni doğrudan doğruya istemiyor? Böyleyse Prens Andrey sana tam bir özgürlük vermiştir, ama ben buna inanmıyorum. Ne gibi ‘gizli sebepler’ olabileceğini düşündün mü Nataşa?”</p>
				<p>Nataşa şaşkın gözlerle Sonya’ya bakıyordu. Belli ki bu soruyla ilk kez karşılaşıyordu, buna ne yanıt vereceğini bilmiyordu.</p>
				<p>“Ne gibi sebepler bilmem, ama herhalde sebepler var!” </p>
				<p>Sonya içini çekti, güvensizliğini gösterir yollu başını salladı.</p>
				<p>“Sebepler olsaydı...” diye başladı Nataşa, ama onun şüphesini sezerek korkuyla sözünü kesti.</p>
				<p>“Sonya, ondan şüphe edilemez, edilemez, edilemez, anlıyor musun?” diye bağırdı.</p>
				<p>“O, seni seviyor mu?”</p>
				<p>“Seviyor mu?” diye dostunun anlamazlığına acıyan bir gülümsemeyle tekrar etti Nataşa. “Mektubu göndermedim, okumadın mı?”</p>
				<p>“Peki ya bayağı bir adamsa?”</p>
				<p>“‘O’! O mu bayağı bir adam? Onu tanısaydın...” dedi Nataşa.</p>
				<p>Sonya azimle, “Eğer o asil ruhlu bir adamsa ya niyetini bildirmeli ya da seninle görüşmekten vazgeçmeli; sen bunu ona söylemezsen ben söylerim. Ona yazarım, babana söylerim,” dedi.</p>
				<p>Nataşa, “Fakat ben onsuz yaşayamam!” diye haykırdı.</p>
				<p>“Nataşa, seni anlamıyorum ben, ne söylüyorsun! Babanı, Nikolay’ı düşün.”</p>
				<p>Nataşa, “Kimseye ihtiyacım yok, ondan başka kimseyi sevmiyorum, ona bayağı demeye nasıl cesaret ediyorsun? Onu sevdiğimi bilmiyor musun?” diye bağırdı, “Sonya, git, seninle bozuşmak istemem, git, Tanrı aşkına git, görüyorsun, nasıl acı çekiyorum!” diye öfkesini tutarak ümitsiz bir sesle ve kinli bir eda ile bağırdı sonra. Sonya hıçkırıklarla boşanarak odadan kaçtı.</p>
				<p>Nataşa, masaya yaklaştı, hiç düşünmeden sabah Prenses Mariya’ya bir türlü yazamadığı yanıtı yazdı. Bu mektupta Prenses Mariya’ya kısaca bütün anlaşmamazlıklarının sona erdiğini, giderken onu özgür bırakan Prens Andrey’in cömertliğinden yararlanarak her şeyi unutmasını kendisinden rica ettiğini, eğer ona karşı hatası olduysa affetmesini ama kardeşinin karısı olamayacağını yazdı. Bütün bunlar ona o anda o kadar kolay, basit ve açık geliyordu.</p>
				<p>Cuma günü Rostovlar köye gideceklerdi, Kont, çarşamba günü müşterisiyle Moskova yakınındaki malikânesine gitmişti.</p>
				<p>Kont’un gittiği gün Sonya ile Nataşa Karaginlere, büyük öğle ziyafetine çağrıldılar, Mariya Dimitriyevna da onlarla beraber gitti. Bu ziyafette Nataşa yine Anatol’la karşılaştı; Nataşa’nın kimseye duyurmamak isteyerek onunla bir şeyler konuştuğunu ve ziyafet boyunca eskisinden çok daha heyecanlı olduğunu Sonya fark etti. Eve döndükleri zaman Nataşa arkadaşının beklediği açıklamaya kendiliğinden başladı. </p>
				<p>“Sonya, sen onun için bir sürü saçmalıklar söyledin,” dedi Nataşa yumuşak bir sesle, çocukların övgü beklemeleri gibi, “onunla konuştuk bugün.”</p>
				<p>“E, peki, ne oldu? Ne söyledi? Nataşa, bana darılmadığın için ne kadar mutluyum. Her şeyi olduğu gibi anlat. Ne söyledi?”</p>
				<p>Nataşa düşünceye daldı:</p>
				<p>“Ah, Sonya, onu bir bilsen! Dedi ki... Bolkonski’ye nasıl bir söz verdiğimi sordu, onu reddetmenin bana bağlı olduğuna sevindi.”</p>
				<p>Sonya hüzünlü hüzünlü içini çekti.</p>
				<p>“Ama sen Bolkonski’yi reddetmedin ki,” dedi.</p>
				<p>“Belki de ettim! Bolkonski ile belki her şey bitmiştir. Hakkımda neden bu kadar kötü düşünüyorsun?”</p>
				<p>“Bir şey düşündüğüm yok, sadece bunu anlamıyorum...”</p>
				<p>“Bekle, Sonya, her şeyi anlarsın. Onun nasıl bir insan olduğunu göreceksin. Benim için de onun için de kötü düşünme sen.”</p>
				<p>“Kimse için kötü düşünmüyorum. Ben herkesi severim ve herkese acırım. Ama ne yapayım?”</p>
				<p>Sonya, Nataşa’nın kullandığı yumuşak tona yanaşmak istemiyordu. Nataşa’nın yüzündeki ifade ne kadar yumuşak ve yalvarıcıysa Sonya’nın yüzü o kadar ciddi ve sertti.</p>
				<p>“Nataşa,” dedi, “seninle bunu konuşmamamı söyledin bana, ben de konuşmuyorum. Şimdi kendin başladın. Ben ona inanmıyorum Nataşa, bu sır ne oluyor?”</p>
				<p>“Yine, yine!” diye onun sözünü kesti Nataşa.</p>
				<p>“Nataşa, senin için korkuyorum.”</p>
				<p>“Korkacak ne var?” </p>
				<p>Sonya kararlı bir tavırla, “Kendini mahvedeceksin diye korkuyorum,” dedi. Söylediğinden kendisi de ürkmüştü.</p>
				<p>Nataşa’nın yüzünde yine kinli bir ifade belirdi.</p>
				<p>“Evet, mahvedeceğim, mümkün olduğu kadar çabuk mahvedeceğim kendimi. Sizin işiniz değil bu. Sizin için değil, benim için kötü olacak, bırak beni, bırak. Nefret ediyorum senden.”</p>
				<p>Sonya korkuyla inledi.</p>
				<p>“Nataşa!”</p>
				<p>“Nefret ediyorum, nefret ediyorum! Sonsuza kadar düşmanımsın.”</p>
				<p>Nataşa odadan fırlayıp çıktı.</p>
				<p>Nataşa Sonya ile artık konuşmuyor, ondan kaçıyordu. Heyecan, şaşkınlık ve suçluluk belirtileriyle odaları dolaşıyor, kâh bir işe, kâh başka bir işe başlıyor, başladığı her işi hemen bırakıyordu.</p>
				<p>Sonya için bu ne kadar acı verici olsa da yine gözlerini ayırmadan dostunu takip ediyordu.</p>
				<p>Kont’un geleceği günden bir gün önce Sonya, Nataşa’nın sabah bir şey bekler gibi misafir salonunun penceresine oturduğunu, yoldan geçen (Sonya’nın Anatol olduğunu düşündüğü) bir subaya işaret ettiğini gördü.</p>
				<p>Sonya dostunu daha dikkatle gözetlemeye başladı, Nataşa bütün gün tuhaf davranmıştı. Sorulan sorulara ilgisiz yanıtlar veriyor, başladığı cümleleri bitirmiyor, her şeye gülüyordu. </p>
				<p>Çaydan sonra Sonya, Nataşa’nın kapısında korkak tavırlı bir oda hizmetçisinin beklediğini gördü. Girmesini bekledi, sonra kapıdan kulak vererek yine bir mektup geldiğini öğrendi. Sonra ansızın bu akşam için Nataşa’nın müthiş bir planı olduğunu anladı. Kapısını çaldı. Nataşa onu içeri almadı.</p>
				<p>Sonya içinden, “Onunla kaçacak!” dedi, “Her şeyi yapar o. Bugün yüzünde çok perişan ama kararlı bir hal vardı. Dayımla vedalaşırken ağlamıştı.” Sonya bunları birden hatırladı. “Evet evet, onunla kaçacak, ben ne yapacağım? Kont yok. Ben ne yapacağım? Kuragin’e mektup yazarak açıklama istemeli! Ama onu yanıt vermeye kim mecbur edecek? Prens Andrey, bir felaket çıkarsa Piyer’e yazmamı rica etmişti, ona mı yazmalı? Ama belki gerçekten de Bolkonski’yi reddetmiştir. Dün Prenses Mariya’ya mektup göndermişti. Dayım yok!” Bunları Nataşa’ya onca güveni olan Mariya Dimitriyevna’ya söylemek Sonya’ya korkunç geliyordu: “Ama ya öyle ya böyle,” diye karanlık koridorda düşünüyordu Sonya. “Onların iyiliklerini ve Nikolay’ın aşkını unutmadığını kanıtlamanın zamanı ya şimdi gelmiştir ya da hiç gelmeyecektir. Hayır üç gün de olsa uyumayacağım ve bu koridordan çıkmayacağım, onu zorda bırakmayacağım, ailelerine yüz karası getirmesine izin vermeyeceğim.”</p>
				</div>
  </body>
</html>