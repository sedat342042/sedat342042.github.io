<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-3-14">
<div class="html5_section">
				<h1 class="subchapter">XIV</h1>
				
				<p class="margin">Kızını görmeye giden Madam Schoss, Miyasnitskaya Sokağı’ndaki içki deposunda gördüklerini anlatarak Kontes’in korkusunu bir kat daha artırdı. Deponun yakınlarında gürültü patırtı eden bir yığın sarhoş yüzünden, eve dönerken, sokağı geçememişti. Bir arabaya binmiş, eve arka sokaklardan gelmişti; arabacı ona, halkın içki deposunda fıçıları parçaladığını; çünkü böyle emir aldığını anlatmıştı.</p>
				<p>Yemekten sonra ev halkı eşyayı toplamaya, yol hazırlığını tamamlamaya büyük telaşla girişti. Yaşlı Kont, çalışanları sebepsiz yere azarlayıp büsbütün telaşa düşürerek avludan eve, evden avluya girip çıkıyordu. Petya, avludaki işlere komuta ediyordu. Kontun verdiği birbirini tutmaz emirlerle ne yapacağını bilemeyen Sonya şaşkına dönmüştü. Hizmetçiler tartışıp gürültü çıkararak odalarda, avluda koşuşuyordu. Nataşa o kendine has eliçabuklukla işe koyulmuştu. Onun eşyaları toplamaya el atması önce güvensizlikle karşılandı. Ondan hep muziplik bekledikleri için, sözlerine aldırış etmediler; ama o ısrarla, sözünü dinlemelerini istiyordu. Kendini dinlemiyorlar diye kızıp ağlamaklı oluyordu; sonunda sözünü dinletti. Kendisine büyük çabaya mal olan ve otoritesini sağlayan ilk başarısı, halıların katlanması olmuştu. Kont’un değerli goblenleri, Acem halıları vardı. Nataşa işe koyulduğu zaman salonda açık iki sandık duruyordu, birisine porselenler yerleştirmişti, ötekine halılar. Yerde, sağda solda, masaların üstünde porselenler vardı, sandık odasından başka porselenler getiriliyordu. Yeni, üçüncü bir sandık gerekliydi, onu getirmeye gittiler. Nataşa, “Sonya dur! Hepsini bunlara yerleştiririz,” dedi.</p>
				<p>“Olmaz, küçükhanım, biz denedik zaten,” diye karıştı büfeci.</p>
				<p>“Hayır, durun rica ederim,” diyen Nataşa kâğıtlara sarılı yemek tabaklarıyla, sofra tabaklarını çıkarmaya başladı sandıktan.</p>
				<p>“Yemek tabaklarını şuraya, halıların arasına koymalı,” dedi.</p>
				<p>“Daha üç sandıklık halı var,” diye itiraz etti büfeci.</p>
				<p>Nataşa, “Dur rica ederim,” dedi ve hızlı hızlı, ustalıkla eşyaları çıkarmaya başladı. Kiev malı sofra tabaklarını göstererek, “Bu kalsın,” dedi, Saksonya yemek tabaklarını işaret etti. “Bu, evet, halıların içine.”</p>
				<p>Sonya homurdandı:</p>
				<p>“Bırak Nataşa, yeter, biz yerleştiririz.”</p>
				<p>Sofracıbaşı, “Ama küçükhanım,” dedi. Nataşa ayak diredi; değersiz halıları, fazla tabak ve çanağı götürmenin gereksizliğine karar vererek bütün eşyaları çıkardı ve yeniden, hızlı hızlı yerleştirmeye başladı. Böylece hepsi çıkarılınca tekrar yerleştirilmeye başlandı. Gerçekten de, götürülmeye değmeyen bütün değersiz şeyler bir yana bırakıldıktan sonra, değerli şeylerin hepsi iki sandığa sığdı. Yalnız, halı sandığının kapağı kapanmıyordu, içinden birkaç şey daha çıkarılıp bırakılabilirdi. Ama Nataşa inatçıydı; yerleştiriyor, çıkarıp yeniden yerleştiriyor, sıkıştırıyor, büfeciye ve kendisine yardım etsin diye işe sürüklediği Petya’ya kapağı zorlamalarını söylüyor; kendisi de bütün gayretiyle uğraşıyordu. Sonya ona, “Peki, yeter Nataşa,” dedi. “Görüyorum haklısın, yalnız şu en üsttekini at.”</p>
				<p>Nataşa, terli yüzüne düşen saçları bir eliyle itip öbürüyle halıları bastırarak, “Hayır,” diye bağırdı. “Petya, bastır, bastırsana canım! Vasiliç, sıkıştır!”</p>
				<p>Halılar sıkıştı, kapak kapandı, Nataşa da sevinçle ellerini çırptı, gözlerinden yaşlar fışkırdı. Ama bu ancak bir saniye sürdü. Hemen başka bir işe koyuldu, artık ona iyice inanıyorlardı; verdiği emirleri Natali İlyinişna’nın değiştirdiğini söyledikleri zaman Kont kızmadı. Artık uşaklar gelip Nataşa’ya, “Denkleri arabayı bağlayayım mı bağlamayalım mı, bu kadar yüklenmesi yeter mi, yetmez mi?” diye soruyorlardı. İş Nataşa’nın sayesinde ilerliyordu: Gereksiz şeyler bırakılıyor, değerli şeylerse mümkün olduğu kadar az yer tutacak bir şekilde sıkı sıkıya yerleştiriliyordu.</p>
				<p>Yine de, herkes çalıştığı halde gecenin geç saatlerine kadar eşyaların hepsi henüz yerleştirilememişti. Kontes uyumuştu, Kont da yola çıkmayı sabaha bırakarak yatmaya gitti.</p>
				<p>Sonya ile Nataşa, bu arada soyunmadan yatıp uyudular. O gece Povarskaya Sokağı’na bir yaralı daha getirildi; giriş kapısında duran Mavra Kuzminişna onu Rostovların evine aldı. Bu yaralı çok önemli biri gibi görünmüştü Mavra Kuzminişna’ya. Körüğü kapalı, muşambası içine çekili bir kaleska ile getirmişlerdi onu. Arabacının yanında, yaşlı, kıdemli oda uşağı oturuyordu. Geriden gelen bir arabada da bir doktorla iki asker vardı. Yaşlı kadın kıdemli uşağa seslendi:</p>
				<p>“Bize gelebilirsiniz, buyrun. Efendiler gidiyorlar, ev bomboş.”</p>
				<p>Oda uşağı içini çekerek, “Öyle,” dedi, “buraya kadar getireceğimizi bile ummuyorduk! Bizim de Moskova’da evimiz var, ama uzak, sonra içinde de kimseler yok, bomboş.”</p>
				<p>“Hoş geldiniz, bizim efendilerin her şeyi var, buyrun,” diye karşılık verdi Mavra Kuzminişna, “yoksa çok mu ağır hasta?”</p>
				<p>Uşak şöyle bir elini salladı.</p>
				<p>“Buraya kadar getirebileceğimizi bile ummuyorduk! Bir kere doktora soralım.” Yerinden indi, arkadaki arabaya gitti. Doktor, “Peki, olur,” dedi. </p>
				<p>Oda uşağı tekrar kaleskaya yaklaştı, içeri bir göz attı, başını salladı; arabacıya, avluya girmesini emretti ve Mavra Kuzminişna’nın yanına gelip durdu. Kadın, “Tanrım, İsus Hristos!” diye mırıldandı.</p>
				<p>Mavra Kuzminişna yaralının evin içine alınmasını teklif etti.</p>
				<p>“Bizim efendiler bir şey demez...” dedi. Ama yaralıyı merdivenlerden çıkarmak olmazdı, bunun için onu yan kulübeye, Madam Schoss’un odasına götürdüler. Bu yaralı, Prens Andrey Bolkonski’ydi.</p>
				
				
				
				</div>
  </body>
</html>