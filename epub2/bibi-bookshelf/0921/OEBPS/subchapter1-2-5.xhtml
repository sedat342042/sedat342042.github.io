<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-5">
<div class="html5_section">
				<h1 class="subchapter">V</h1>
				
				<p class="margin">O akşam Denisov’un oturduğu evde süvari bölüğü subayları hararetle konuşuyorlardı.</p>
				<p>Saçları ağarmaya yüz tutmuş, pala bıyıklı, buruşuk yüzü geniş çizgili, uzun boylu bir süvari kurmay yüzbaşısı, kıpkırmızı kesilen, heyecanlanan Rostov’a sesleniyordu: </p>
				<p>“Sana diyorum Rostov, alay komutanından af dilemen gerek.” </p>
				<p>Süvari Kurmay Yüzbaşısı Kirsten, “askerlik onuru” nedeniyle iki kez rütbesi alınıp erliğe indirilmiş, iki defasında da rütbesini yeniden elde etmişti.</p>
				<p>Rostov, “Kimsenin beni yalancılıkla suçlamasına izin vermem!” diye haykırdı. “Bana, yalan söylüyorsun dedi, ben de, ona, sen yalan söylüyorsun, dedim. Böyle kalacak, isterse her gün nöbete koysun, hapsetsin beni; af dilemem için beni kimse zorlayamaz, çünkü eğer o bir alay komutanı olarak benden özür dilemeyi onuruna yediremiyorsa, ben de...”</p>
				<p>Süvari kurmay yüzbaşısı, uzun bıyıklarını sakin sakin sıvazlayarak kaba sesiyle Rostov’un sözünü kesti:</p>
				<p>“Beni dinleyin, başka subayların yanında alay komutanına bir subayın para çaldığını...”</p>
				<p>“Orada başka subaylar vardıysa kabahat bende değil. Onların yanında söylemek doğru değildi belki, ben diplomat değilim. Sonra da <em>hussar’</em>lara gittim, fazla inceliğe gerek yok, diye düşünmüştüm, bana, yalan söylüyorsun, dedi... Şimdi özür dilesin...”</p>
				<p>“Bütün bunlar iyi, kimse sizin korkak olduğunuzu aklından geçirmez, sorun burada değil. Denisov’a bir sorun, bir junkerin bir alay komutanından özür istemesini akıl kabul eder mi?”</p>
				<p>Denisov bıyıklarını ısırarak asık ve dalgın bir yüzle dinliyor, söze karışmak istemiyor gibi görünüyordu. Süvari kurmay yüzbaşısının sorusuna olumsuz bir baş işaretiyle yanıt verdi.</p>
				<p>Süvari yüzbaşısı sözünü sürdürdü:</p>
				<p>“Subayların yanında alay komutanına bu alçaklıktan söz ediyorsunuz,” dedi. “Boğdaniç (alay komutanına Boğdaniç derlerdi) sözünüzü ağzınıza tıkadı.”</p>
				<p>“Sözümü kesmedi, yalan söylüyorsun,” dedi.</p>
				<p>“Evet, çünkü ona anlamsız bir şey söylediniz, af dilemeniz gerek.”</p>
				<p>Rostov, “Asla!” diye haykırdı.</p>
				<p>Süvari kurmay yüzbaşısı ciddiyetle ve sertçe, “Sizden bunu beklemezdim,” dedi, “af dilemek istemiyorsunuz ama yalnız ona karşı değil ahbap, bütün alaya karşı, hepimize karşı her yönden hatalısınız. Bakın nasıl: Bari bu işte nasıl hareket edeceğinizi biraz düşünüp taşınsaydınız, başkalarına danışsaydınız; halbuki siz uluorta, hem de subayların yanında patavatsızlık ettiniz. Alay komutanı şimdi ne yapsın? Subayı mahkemeye versin de bütün alayı mı lekelesin? Sizce böyle mi olsun? Bizce hayır, Boğdaniç’e aşkolsun doğrusu; size, doğru söylemiyorsunuz, demiş. Hoş bir şey değil ama ne yaparsın, siz kendiniz çattınız dostum. Şimdi de iş örtbas edilmek istenince onurunuza yedirip de af dilemek istemiyor, her şeyi anlatmak istiyorsunuz. Nöbet tutmak, sonra, yaşlı ve namuslu bir subaydan af dilemek gücünüze gidiyor! Boğdaniç değil, kim olursa olsun, namuslu, cesur ve ihtiyar bir albaydan af dilemek ağrınıza gidiyor da alayı lekelemenin bir önemi olmuyor öyle mi?” Süvari kurmay yüzbaşısının sesi titremeye başlamıştı. “Siz dostum, alayda çok yenisiniz daha; bugün buradasınız, yarın bir yere yaver gideceksiniz; ‘Pavlograd subayları arasında hırsızlar var!’ diyeceklermiş, size vız gelir. Ama bizim için böyle değil. Öyle değil mi, Denisov? Bizim için böyle değil, değil mi?”</p>
				<p>Denisov hep susuyor, kıpırdamıyor, parlayan siyah gözleriyle ara sıra Rostov’a bakıyordu.</p>
				<p>Süvari kurmay yüzbaşısı devam etti.</p>
				<p>“Kendi onurunuzu yüceltiyor, af dilemek istemiyorsunuz,” dedi, “ama alayda büyüyen ve Tanrı’nın yardımıyla alayda ölecek olan biz yaşlılar için alayın şerefi dokunulmazdır, Boğdaniç de bunu bilir. Ah, bizim için o ne kadar yücedir dostum! İyi değil bu, iyi değil! İster gücenin, ister gücenmeyin, ben her zaman doğruyu olduğu gibi söylerim. İyi değil bu.”</p>
				<p>Süvari kurmay yüzbaşısı ayağa kalktı, sırtını Rostov’a çevirdi.</p>
				<p>Denisov yerinden sıçrayarak haykırdı:</p>
				<p>“Doğru; vay canına be! Hadi Rostov, hadi!”</p>
				<p>Rostov kızarıp bozararak, kâh bir subaya, kâh öbürüne bakıyordu.</p>
				<p>“Hayır, beyler, hayır... Sanmayın ki... Pek iyi anlıyorum, yersiz olarak siz benim için böyle... Benim için... Ben alayın şerefi uğrunda... Nedir peki? Ben işte göstereceğim, benim için sancağın şerefi... Eh, hepsi bir, doğru, ben hatalıyım!..” Gözleri dolmuştu. “Ben hatalıyım, her bakımdan hatalıyım!.. Daha ne istiyorsunuz?..”</p>
				<p>Süvari kurmay yüzbaşısı döndü, kocaman eliyle Rostov’un omzuna vurarak haykırdı:</p>
				<p>“İşte bak, böyle olmalı.”</p>
				<p>Denisov bağırdı:</p>
				<p>“Sana söylüyorum, o mert çocuktur.”</p>
				<p>Süvari yüzbaşısı, itiraf ettiği için unvanını ona bir ödül verir gibi yineledi:</p>
				<p>“Böylesi daha iyi Kont, gidiniz, Ekselans, evet.”</p>
				<p>Rostov yalvaran bir sesle, “Beyler, her şeyi yaparım, kimse benden tek bir söz duymayacaktır ama af dilemeyi, yapamam, vallahi istediğiniz gibi yapamam! Bir çocuk gibi nasıl af dilerim?” dedi.</p>
				<p>Denisov güldü.</p>
				<p>“Sizin için daha kötü. Boğdaniç kincidir, inatçılığınız pahalıya mal olur,” dedi Kirsten.</p>
				<p>“Gerçekten inatçılık değil! Duyduğum üzüntüyü size tarif edemem, nasıl bir...”</p>
				<p>Süvari yüzbaşısı, “Eh, siz bilirsiniz,” diyerek Denisov’a sordu: “Ya şu alçak herif nereye kayboldu?”</p>
				<p>“Hasta olduğunu bildirdi, yarın listeden düşürülmesi emri verildi,” dedi Denisov.</p>
				<p>Süvari yüzbaşısı, “Bu hastalık başka türlü açıklanamaz,” dedi.</p>
				<p>Denisov köpürerek, “Hasta ya da sağlıklı, karşıma çıkmasın, gebertirim onu!” diye haykırdı.</p>
				<p>Jerkov içeri girdi.</p>
				<p>“Nereden çıktın sen!” diye birden bütün subaylar ona döndüler.</p>
				<p>“Beyler, Mack, ordusuyla, olduğu gibi teslim oldu.”</p>
				<p>“Yalan!”</p>
				<p>“Kendim gördüm.”</p>
				<p>“Ne? Mack’ı diri olarak gördün ha? Eli ayağı sağlam olarak ha?”</p>
				<p>“İleri! İleri! Bu haber için ona bir şişe getirin. Sen nasıl düştün buraya?”</p>
				<p>“Mack yüzünden, bu iblis yüzünden beni yeniden alaya sürdüler. Avusturya General’i şikâyet etti. Mack’ın gelmesi dolayısıyla onu tebrik ettim de... Ne o Rostov? Hamamdan çıkmış gibisin.”</p>
				<p>“Sorma kardeşim, iki gündür burada işler iyice karıştı.”</p>
				<p>Alay emir subayı içeri girdi, Jerkov’un getirdiği haberi teyit etti. Ertesi gün için hareket emri verilmişti.</p>
				<p>“İleri beyler!..”</p>
				<p>“Eh, çok şükür, küflenmiştik burada.”</p>
				<p/>
				<p/>
				<p/>
				</div>
  </body>
</html>