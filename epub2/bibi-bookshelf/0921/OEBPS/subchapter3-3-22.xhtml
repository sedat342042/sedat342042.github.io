<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-3-22">
<div class="html5_section">
				<h1 class="subchapter">XXII</h1>
				
				<p class="margin">Bu sırada şehrin içi bomboştu. Sokaklarda hemen hemen kimseler yoktu. Avlu kapıları, dükkânlar hep kapalıydı. Sağda solda, meyhanelerin yanlarında, tek tük bağırışlar ya da sarhoş şarkıları yükseliyordu. Sokaklardan araba geçmiyor, ayak sesleri de ara sıra işitiliyordu. Povarskaya baştan başa sessiz ve boştu. Rostovların evinin kocaman avlusunda, yerde saman kırıntıları, at gübreleri yatıyordu; görünürlerde de kimsecikler yoktu. Bütün eşyaları bırakılmış olan Rostovların evinde, büyük misafir salonunda, iki kişi oturmaktaydı. Bunlar kapıcı İgnat’la, dedesiyle birlikte Moskova’da kalan Vasiliç’in torunu küçük Kazak Mitişka’ydı. Mitişka, klavsenin kapağını açmış, tek parmakla tuşların üstüne basıp çalıyordu. Kapıcı ellerini kalçasına koymuş neşeyle gülümseyerek büyük aynanın karşısında duruyordu.</p>
				<p>Tuşlara birden iki eliyle vurmaya başlayan küçük oğlan, “Bak ne güzel çalıyorum. Ha? İgnat Amca!” dedi.</p>
				<p>Aynada oğlanın yüzünün gitgide daha çok gülümsemesine hayran olan İgnat, “Vay vay!” diye yanıt verdi.</p>
				<p>Odaya yavaşça girmiş olan Mavra Kuzminişna arkadan seslendi:</p>
				<p>“Utanmazlar! Utanmazlar! Şu ağzı kulaklarına varan şişko surata da bakın; sizi bunun için mi burada bıraktılar, ortalık daha iyice toplanmadı bile, Vasiliç’in de ayakta duracak hali kalmadı. Görüşürüz!”</p>
				<p>İgnat, kemerini düzeltmeye başlayarak gülümsemeyi bıraktı, gözlerini uslu uslu yere eğip kapıdan dışarı çıktı. Küçük oğlan, “Teyzeciğim, yavaşçacık çalacağım...” dedi. Mavra, elini ona doğru sallayarak, “Şimdi, yavaşçacığı gösteririm sana, haylaz!” diye bağırdı, “Git, dedenin semaverini hazırla!”</p>
				<p>Mavra Kuzminişna tozları silip klavseni kapadı, derin derin içini çekerek salondan çıktı, kapıyı kilitledi.</p>
				<p>Avluya çıkan Mavra Kuzminişna, şimdi ne yapacağını düşünmeye başladı: Kulübeye, Vasiliç’in yanına çay içmeye mi gitseydi; yoksa sandık odasına gidip ortalığı mı toplasaydı?</p>
				<p>Sokakta ayak sesleri duyuldu. Sesler küçük kapının önünde durdu, mandal, onu açmaya çalışan bir elin baskısı altında tıkırdamaya başladı.</p>
				<p>Mavra Kuzminişna kapıya gitti:</p>
				<p>“Kim o, kimi istiyorsunuz?”</p>
				<p>“Kontu, Kont İlya Andreyiç Rostov’u.”</p>
				<p>“Siz kimsiniz?”</p>
				<p>Tatlı, temiz bir Rus sesi karşılık verdi:</p>
				<p>“Ben subayım, kendisini görmek istiyordum.”</p>
				<p>Mavra Kuzminişna kapıyı açtı. Rostovları andıran, dolgun yanaklı, on sekiz yaşlarında bir subay avluya girdi. Mavra Kuzminişna sevimli bir tavırla, “Gittiler, dün akşam yola çıktılar,” dedi. Kararsızlık içinde kapıda duran genç subay dilini şaklattı, “Ah, ne kötü,” dedi. “Dün akşam gelmek varmış... Ah ne yazık.”</p>
				<p>Bu sırada Mavra Kuzminişna, delikanlının yüzünde iyi bildiği Rostov soyunun çizgilerini; giydiği yırtık kaputu, aşınmış çizmeleri dikkatle ve sempatiyle gözden geçiriyordu.</p>
				<p>“Kont’u niçin görmek istiyordunuz?” diye sordu. </p>
				<p>Subay, üzgün üzgün, “Artık hiç, ne yapalım...” dedi, dönüp gitmek istiyormuş gibi bir adım attı. Sonra tekrar kararsızlıkla durdu. Birdenbire, “Bakın,” dedi, “ben Kont’un akrabasıyım, kendisinin çok iyiliğini gördüm. İşte gördüğünüz gibi (temiz ve neşeli bir gülümsemeyle kaputuna, çizmelerine baktı) kılık kıyafet perişan; para filan da kalmadı; yani, Kont’tan rica edecektim ki...”</p>
				<p>Mavra Kuzminişna subayın sözünü kesti. </p>
				<p>“Bir dakika bekleyin, bir dakikacık,” dedi. Subay kapıdan içeri girerken Mavra Kuzminişna döndü, yaşlı ama çevik bacaklarıyla arka avluya doğru yürüdü, kulübeye gitti.</p>
				<p>Mavra Kuzminişna odasına koşup gittiği sırada subay başını eğip parçalanmış çizmelerine bakarak, gülümseye gülümseye avluda dolaşmaktaydı. “Amcamı bulamayışım kötü oldu, bu da ne iyi kadınmış! Nereye koşup gitti böyle? Şimdi artık Rogojskaya’ya yaklaşmış olması gereken alayıma bir an önce yetişmek için hangi sokaklardan gitmem gerektiğini nasıl öğreneceğim?” diye düşünüyordu. Mavra Kuzminişna ürkek, aynı zamanda kararlı bir yüzle köşeden göründü, elinde katlanmış, damalı bir mendil vardı. Birkaç adım yaklaşır yaklaşmaz, mendili çözdü, yirmi beş ruble çıkardı, subaya uzattı.</p>
				<p>“Efendimiz evde olsalardı, elbette ki size karşı akrabalıklarını gösterirlerdi yine, ama şimdi... belki...” Mavra Kuzminişna sıkılıp şaşırmıştı. Ama subay reddetmedi, yavaşça parayı aldı, Mavra Kuzminişna’ya teşekkür etti. Mavra Kuzminişna, “Eğer Kont evde olsaydı,” diye sürekli özür dileyerek konuşmaya devam ediyor, önünde eğilip onu geçirirken, “İsa yardımcınız olsun, Tanrı korusun sizi,” diyordu.</p>
				<p>Subay, başından geçen işe güldü, başını sallayarak, Yauza köprüsünde alayına yetişmek için koşar adım boş sokaklara daldı.</p>
				<p>Mavra Kuzminişna ise, kapanan kapının arkasında, gözleri yaşlı, başını düşünceli düşünceli sallayarak ve tanımadığı bu subaya karşı birden bir anne şefkat ve merhameti duyarak uzun zaman durdu.</p>
				
				
				
				</div>
  </body>
</html>