<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-4-2">
<div class="html5_section">
				<h1 class="subchapter">II</h1>
				
				<p class="margin">Anna Pavlovna’nın önsezisi gerçekleşti. Ertesi gün, hükümdarın doğum günü dolayısıyla sarayda yapılan dinî tören sırasında Prens Volkonski kiliseden çağırıldı, kendisine Prens Kutuzov’un bir zarfı verildi. Bu, Kutuzov’un, savaş sırasında yazılmış bir raporuydu. Kutuzov Rusların bir adım gerilemediklerini, Fransızların bizden çok daha fazla kayıp verdiklerini, raporunu savaş alanından, son haberleri toplamaya henüz vakit bulamadan gönderdiğini yazıyordu. Demek, bir zaferdi bu. Hemen o anda, tapınaktan çıkmadan, ettiği yardım ve kazanılan zafer için Tanrı’ya şükredildi.</p>
				<p>Anna Pavlovna’nın önsezisi gerçekleşmişti; şehirde öğleye kadar bayram havası hüküm sürdü. Herkes tam bir zafer düşünüyordu; hatta bazıları Napoléon’un esir düştüğünden, tahttan indirildiğinden, Fransa’ya yeni bir lider seçildiğinden söz ediyordu.</p>
				<p>Olayların, geçtikleri yerlerden uzakta, saray hayatının şartları içinde tam ve doğru yankı bulması çok zordur. Olayların tamamı, ister istemez, özel bir vaka etrafında toplanır: Saray mensuplarını en çok sevindiren, kazanılan zafer kadar, zafer haberinin tam hükümdarın doğum günü gelmiş olmasıydı. Bu, adeta parlak bir sürprizdi. Kutuzov’un raporunda Rus kayıplarından da söz ediliyor ve bunlar arasında Tuçkov’un, Bagration’un, Kutaysov’un adları geçiyordu. Petersburg yüksek çevresinde bu olayların üzücü tarafı nedense tek bir şeyde, Kutaysov’un ölümü çevresinde toplanıyordu. Herkes tanırdı onu, hükümdar kendisini severdi, gençti ve yakışıklıydı. O gün herkes birbirine şu sözleri söylüyordu:</p>
				<p>“Ne garip tesadüf. Tam da dua vakti. Kutaysov ne büyük kayıp! Ah ne yazık!”</p>
				<p>Prens Vasiliy şimdi bir peygamber gururuyla, “Size söylememiş miydim,” diyordu. “Her zaman, Napoléon’u yalnız Kutuzov yenebilir, derdim.”</p>
				<p>Ama ertesi gün ordudan haber gelmedi; halk telaşlanmaya başladı. Saray mensupları, bir haber almayan hükümdarın üzüldüğünü görerek kaygılanıyorlardı. </p>
				<p>“Hükümdarın halini düşünün!” diyerek bir önceki gün göklere çıkardıkları Kutuzov’u şimdi kınıyorlardı. Başkomutandan söz edilince Prens Vasiliy <em>protégé’</em>si Kutuzov’la o gün artık daha fazla övünmüyor, susuyordu. Diğer taraftan, Petersburg halkını telaşlandırmak için her şey birlik etmiş gibiydi. Korkunç bir haber daha çıkmıştı akşama doğru: Kontes Elena Bezuhova, o güzel adlı hastalıktan ansızın ölmüştü. Büyük toplantılarda herkes Kontes Bezuhova’nın müthiş bir <em>angine pectoral</em><a class="si-noteref epub-type_noteref" href="#f399" id="ref_f399">399</a> krizinden öldüğünü açıkça söylüyordu, ama iyi niyetli çevrelerde, <em>le médecin intime de la Reine d’Espagne’</em>ın<a class="si-noteref epub-type_noteref" href="#f400" id="ref_f400">400</a> Elen’e nasıl düşük dozlu bir ilaç verdiği; ama Elen’in, yaşlı Kont’un kendisinden şüphelenmesine ve yazdığı mektuba kocasının (şu zavallı sefih Piyer’in) yanıt vermemesine üzülüp verilen ilacı nasıl çok miktarda alarak, yardım yetişinceye kadar kıvranarak nasıl öldüğü ayrıntılarıyla anlatılıyordu. Anlatıldığına göre Prens Vasiliy ile yaşlı Kont İtalyan’ın yakasına yapışmışlar, ama İtalyan talihsiz ölünün öyle mektuplarını çıkarıp göstermiş ki, onu hemen bırakmışlar.</p>
				<p>Üç ana konu vardı Petersburg’da: hükümdarın bir haber alamaması, Kutaysov’un kaybedilmesi, Elen’in ölümü.</p>
				<p>Kutuzov’un raporundan üç gün sonra Petersburg’a Moskova’dan bir <em>pomeşçik</em><a class="si-noteref epub-type_noteref" href="#f401" id="ref_f401">401</a> geldi; Moskova’nın teslim edildiği haberi bütün şehre yayıldı. Bu müthiş bir şeydi! Hükümdarın halini düşünün! Kutuzov bir haindi; Prens Vasiliy kızının ölümü dolayısıyla kendisine yapılan <em>visite de condoléance</em><a class="si-noteref epub-type_noteref" href="#f402" id="ref_f402">402</a> sırasında daha önce övdüğü Kutuzov’dan söz ederken (önceki görüşlerini üzüntüden unutmuş olması affedilir bir şeydi) kör ve sefih bir ihtiyardan başka bir şey beklenemeyeceğini söylüyordu.</p>
				<p>“Yalnız, hayret ediyorum, Rusya’nın kaderi böyle bir adamın eline nasıl teslim edildi?”</p>
				<p>Haber resmî olmadığına göre henüz şüpheyle karşılanabilirdi, ama ertesi gün Kont Rastopçin’den şöyle bir rapor geldi:</p>
				<p>“Prens Kutuzov’un yaveri bir mektup getirdi: Ordunun Riyazan yoluna geçirilmesi için benden polis subayları istiyor. Moskova’yı maalesef teslim edeceğini yazıyor. Hükümdar! Kutuzov’un hareketi başkentin ve imparatorluğun kaderini belirliyor. Rusya, bütün anlamının toplandığı, dedelerinizin kemiklerinin bulunduğu şehrin terk edildiğini öğrenince titreyecektir. Ben orduyu takip ediyorum. Her şey bir yana, bana vatanımın kaderine ağlamak düşüyor.”</p>
				<p>Bu raporu alınca hükümdar Prens Volkonski ile Kutuzov’a aşağıdaki buyruğu yolladı:</p>
				<p>“Prens Mihail İlariyonoviç! 29 Ağustos’tan beri sizden rapor alamıyorum. Ama Moskova’yı teslim etmeye karar verdiğinize dair Yaroslav’dan, Moskova komutanından 1 Eylül tarihli acı bir haber aldım. Bu haberin üzerimde bıraktığı etkiyi tahmin edersiniz; sessizliğiniz şaşkınlığımı bir kat daha artırıyor. Ordunun durumunu ve sizi bu kadar üzücü bir karara zorlayan nedenleri öğrenmek için General yaver Prens Volkonski’yi gönderiyorum.”</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f399"><a class="si-backref" href="#ref_f399">399</a><span class="si-footnote-text"> Göğüs anjini.</span></div>
					
						<div class="si-footnote html5_aside epub-type_footnote" id="f400"><a class="si-backref" href="#ref_f400">400</a><span class="si-footnote-text"> İspanya Kraliçesi’nin özel doktoru.</span></div>
					
						<div class="si-footnote html5_aside epub-type_footnote" id="f401"><a class="si-backref" href="#ref_f401">401</a><span class="si-footnote-text"> Toprak sahibi, derebeyi.</span></div>
					
						<div class="si-footnote html5_aside epub-type_footnote" id="f402"><a class="si-backref" href="#ref_f402">402</a><span class="si-footnote-text"> Taziye ziyaretleri.</span></div>
				</div>
  </body>
</html>