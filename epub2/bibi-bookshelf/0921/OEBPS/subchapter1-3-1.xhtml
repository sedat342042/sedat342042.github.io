<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-3-1">
<div class="html5_section">
				<h1 class="chapter">ÜÇÜNCÜ BÖLÜM</h1>
				<h1 class="subchapter">I</h1>
				
				<p class="margin">Prens Vasiliy planlarını önceden hazırlamazdı. Hele kendisine çıkar sağlamak için insanlara kötülük etmeyi hiç düşünmezdi. O yalnızca, sosyal hayatta başarılı olan ve oradaki başarılarını bir yaşam biçimi haline getirmiş bir salon adamıydı. Kafasında, insanlarla ilişkilerine göre çeşitli tasarılar kurardı, bunlar yaşamının anlamı haline gelmişti. Bu plan ve tasarılarla yaşardı. Bunlardan bazıları henüz tasarlanmaya başlamış, bazıları elde edilmiş, bazıları da suya düşmüştü. Örneğin, o kendi kendine şunu söylemezdi: “Bu adam nüfuzludur, onun güvenini ve dostluğunu kazanmalıyım ve sayesinde kendime bir çıkar temin etmeliyim.” Yahut şöyle de düşünmezdi: “İşte Piyer zengin oldu, kızımı alması için onu kışkırtmalı ve bana gerekli şu kırk bini ondan borç almalıyım.” Yine de nüfuzlu bir adamla karşılaştı mı, bu adamın kendisine yararlı olabileceğini sezer ve ona sokulur, ilk fırsatta, alelacele yaltaklanır, teklifsiz, ne gerekiyorsa söylerdi.</p>
				<p>Piyer, Moskova’da elinin altındaydı. Pres Vasiliy, onu o günlerde devlet müşavirliği ile eşdeğer bir göreve, kamerjunkerliğe tayin ettirmiş, kendisiyle birlikte Petersburg’a gelmesinde ve kendi evinde kalmasında ısrar etmişti. Vasiliy ahlaksızmış gibi duruyor, fakat sağlam bir güvenle kendi kızıyla Piyer’i evlendirmek için gereken her şeyi yapıyordu. Eğer Prens Vasiliy, planlarını önceden düşünmüş olsaydı ilişkilerinde bu kadar doğal, mevki bakımından kendisinden üstün ya da aşağı bütün insanlarla ilişkisinde bu kadar sade ve teklifsiz olamazdı. Kendinden zengin, ya da güçlü insanlara doğru onu bir şeyler çekerdi, insanlardan yararlanabileceği anı yakalamakta az bulunur bir yeteneği vardı.</p>
				<p>Ansızın zengin ve Kont Bezuhov oluveren Piyer çok eskiye ait olmayan yalnızlık ve kaygısızlıktan sonra kendisini insanlarla o derece çevrilmiş ve meşgul hissediyordu ki, bir başına, kendi kendine ancak yatağında kalabiliyordu. Kâğıtlar imzalaması, önemi hakkında fikir sahibi olmadığı devlet birimleriyle iş görmesi, başyardımcısına bir şeyler sorması, Moskova çevresindeki mülklerine gitmesi, eskiden varlığından bile haberdar olmak istemeyen, fakat şimdi eğer kendilerini görmek istemeyecek olursa darılacak, üzülecek olan bir yığın insanı kabul etmesi gerekiyordu. Bütün bu çeşitli insanlar (işadamları, akrabalar, başka tanıdıklar) hepsi aynı biçimde iyiydiler, genç vârise karşı şefkatliydiler, hepsi Piyer’in yeteneğine kuşkusuz inanmışlardı. Piyer, “Sizin harikulade iyiliğinizle,” ya da, “Güzel kalbinize göre” ya da, “Siz ki öyle temizsiniz, Kont,” ya da, “Eğer o sizin gibi akıllı olsaydı...” vs. sözleri o kadar işitti ki sonunda kendi harikulade iyiliğine, kendi harikulade zekâsına kendi de inanmaya başladı; zaten her zaman ruhunun derinliğinde kendisini, gerçekten çok iyi ve çok akıllı sanırdı. Hatta eskiden şirret ve apaçık düşmanı olan insanlar bile ona karşı sevimli ve nazik olmuşlardı. Uzun boylu ve saçları kuklaların başlarına yapışmış saçlarını anımsatan, öfkeli Prenses (en büyüğüydü prenseslerin) cenaze töreninden sonra Piyer’in odasına gelmişti. Gözlerini yere indirmiş, durup dinlenmeden içini çekerek, ona, aralarındaki eski anlaşmazlığa çok üzüldüğünü ve şimdi aldığı bu ağır yaradan sonra çok sevdiği, onca kahrını çektiği bu evde birkaç hafta kalmasına izin verilmesinden başka bir ricada bulunmaya kendisinde hak görmediğini söylemişti. Bu sözleri söylerken de kendini tutamamış, ağlamıştı. Bir heykele benzeyen bu Prenses’in bu kadar değişebilmesinden etkilenen Piyer, Prenses’in elini tutmuş, neden böyle yaptığını bilmeden, af dilemişti. Prenses o günden sonra Piyer’e çizgili bir boyun atkısı örmeye başlamış, ona karşı davranışını büsbütün değiştirmişti.</p>
				<p>Prens Vasiliy, Prenses’in yararına bir belgeyi imzalatmak için Piyer’e uzatarak, “Bunu onun için yapıyor, <em>mon cher</em>,” demişti. “Ne de olsa merhumdan çok çekti.”</p>
				<p>Herhalde, işlemeli çanta konusuna Prens Vasiliy’in de karıştığına dair gevezelik etmek kızın aklına gelmesin diye bu kemiği, otuz binlik poliçeyi, Prenses’in önüne atmaya karar vermiş olacak ki, Piyer poliçeyi imzalamış ve Prenses o zamandan beri ona karşı daha da iyileşmişti. Küçük kız kardeşler de Piyer’e karşı sevimli davranıyorlardı. Özellikle en küçüğü, güzeli, benlisi, Piyer’i gülümseyişleriyle, onu görünce şaşalamalarıyla heyecanlandırıyordu. Herkesin kendini sevmesi, Piyer’e çok doğal geliyordu. Öyle ki, birisi onu sevmeyecek olsa bu ona akıldışı gelecekti. Çevresindeki insanların içtenliğine inanmazlık edemiyordu. Zaten bu insanların samimi olup olmadıklarını kendisine soracak zamanı da yoktu. Kendini hep tatlı, neşeli bir sarhoşluk içinde ve bütün önemli olayların merkezinde hissediyordu. Kendisinden bir şeyler beklendiğini, bunu yapmazsa pek çok kişiyi üzeceğini, onları her şeyden mahrum kılacağını, yaparsa da her şeyin iyi olacağını düşünüyordu. Böylece her isteneni yapıyor ama ona öyle geliyordu ki her şeyin yine de en iyisini yapmış olmuyordu.</p>
				<p>Bu ilk zamanlarda Piyer’in, gerek işlerine, gerekse bizzat kendisine herkesten çok Prens Vasiliy hâkimdi. Kont Bezuhov’un ölümünden sonra Piyer’i avucundan bırakmadı. Prens Vasiliy’de işleri başından aşkın, yorgun, bitik, fakat acıdığı bu yardımsız delikanlıyı, <em>après tout</em><a class="si-noteref epub-type_noteref" href="#f340" id="ref_f340">340</a> dostunun oğlunu böyle büyük bir servetle talihin keyfine, dolandırıcılara bırakamayan bir insanın hali vardı. Kont Bezuhov’un ölümünden sonra Moskova’da kaldığı o birkaç gün içinde Piyer’i çağırmış ya da kendisi ona gitmiş, ne yapması gerektiği hakkında öyle yorgun, güven verici bir edayla talimat vermişti ki sanki her seferinde, <em>“Vous savez que je suis accablé d’affaires et ce n’est que par pure charité, que je m’occupe de vous, et puis vous savez bien, que ce que je vous propose la seule chose faisable,</em><a class="si-noteref epub-type_noteref" href="#f341" id="ref_f341">341</a><em>”</em> diyordu.</p>
				<p>Bir gün gözlerini kapayıp parmaklarıyla onun dirseğine vurarak, sanki söylediği şey aralarında çoktan beri kararlaştırılmış, başka türlü de yapılamazmış gibi bir edayla, “Eh, dostum, nihayet yarın gidiyoruz,” demişti. “Yarın gidiyoruz, ben sana arabamda yer ayırdım. Çok memnunum. Burada önemli işlerimizi bitirdik. Zaten benim çoktan yola çıkmam gerekirdi. İşte, şansölyeden haber geldi. Senin için ona rica etmiştim, kordiplomatiğe kaydedildin, kamerjunker oldun. Artık önünde diplomatlık yolu açık.”</p>
				<p>Bu sözlerin söylenişindeki güven verici sadeliğe rağmen, seçeceği mesleği zamanında uzun uzun düşünmüş olan Piyer, itiraz etmek istedi. Ama Prens Vasiliy sözünün kesilmesine izin vermeyen ve ısrarla karşısındakini ikna etmek istediği zamanlarda kullandığı mırıltılı, kalın sesiyle onun sözünü kesti:</p>
				<p>“<em>Mais, mon cher</em><a class="si-noteref epub-type_noteref" href="#f342" id="ref_f342">342</a> ben bunu kendim için yaptım, kendi vicdanım rahat etsin diye, hem teşekküre gerek yok. Hiçbir zaman, hiç kimse çok fazla sevildiği için şikâyet etmemiştir. Sonra sen özgürsün, istersen yarın vazgeç. Hem sen Petersburg’da her şeyi kendin gider görürsün. Zaten buralardan uzaklaşmanın zamanı geldi, geçiyor bile. (Prens Vasiliy içini çekti) Böyle canım. Benim oda uşağı, senin arabayla gitsin. Ha evet, bak unutuyordum, biliyorsun ya <em>mon cher</em>, babanla aramızda bir hesap vardı, Riyazan’dakilerden bir şeyler aldım, o bende kalsın, sana lazım değil. Biz seninle hesaplaşırız.”</p>
				<p>Prens Vasiliy’in, “Riyazan’dakilerden” dediği şey kendine ayırdığı birkaç bin rublelik, toprağa bağlı köylü geliriydi.</p>
				<p>Petersburg’da da Moskova’da olduğu gibi nazik, sevimli insanların havası Piyer’in çevresini sardı. Prens Vasiliy’in kendisine sağladığı konumu, daha doğrusu unvanı (çünkü aslında hiçbir iş yapmıyordu) reddedemedi, tanışmalar, davetler, sosyete meşguliyetleri o kadar çoktu ki Piyer bir zihin bulanıklığı, bir telaş, hep yaklaşan ama bir türlü gerçekleşmeyen bir mutluluk duygusunu Moskova’dakinden daha çok duyuyordu.</p>
				<p>Eski bekâr arkadaşlarından birçoğu Petersburg’da değildi. Muhafızlar seferdeydiler, Dolohov’un rütbesi alınmış, Anatol orduyla taşrada, Prens Andrey sınır dışında bulunuyordu; bunun için de Piyer gecelerini eskisi gibi geçiremiyor, kendisinden yaşlı, saygı duyduğu bir arkadaşın dostça sohbetiyle ara sıra da olsa ruhunu dinlendiremiyordu. Zamanı ziyafetlerde, balolarda, özellikle Prens Vasiliy’in evinde, onun karısı şişman Prenses’le kızı güzel Elen’in yanında geçiyordu.</p>
				<p>Piyer’e karşı yakın çevrenin değişen görüşünü bütün ötekiler gibi Anna Pavlovna Şerer de belli ediyordu. </p>
				<p>Piyer, eskiden daima Anna Pavlovna’nın yanında söylediği her şeyin yakışık almadığını, bazı şeylerin konuşulmaması lazım geldiğini ve zihninde kendisine akıllıca gelen sözlerin onları yüksek sesle söyler söylemez saçmalaşıverdiklerini, oysa İppolit’in en mankafaca sözlerinin bile akıllı, sevimli göründüklerini hissederdi. Şimdiyse ne söylerse söylesin <em>charmant</em><a class="si-noteref epub-type_noteref" href="#f343" id="ref_f343">343</a> oluyordu. Anna Pavlovna’nın, dile getiremese de bunu söylemek istediğini, sırf onun alçakgönüllülüğüne saygı duyduğu için kendini tuttuğunu görüyordu.</p>
				<p>Piyer, 1805 yılının başlangıcında Anna Pavlovna’ dan pembe davet mektubunu aldı; mektupta şöyle bir ek vardı: “<em>Vous trouverez chez moi la belle Hélène, qu’on ne se lasse jamais de voir</em>.<a class="si-noteref epub-type_noteref" href="#f344" id="ref_f344">344</a>”</p>
				<p>Bunu okuyunca kendisiyle Elen arasında herkes tarafından kabul edilmiş bir bağ oluşmaya başladığını ilk kez hissetti, bu düşünce, üzerine taşıyamayacağı bir sorumluluğu yüklüyormuş gibi hem onu korkutmuş, hem de eğlenceli bir ihtimal olarak hoşuna gitmişti.</p>
				<p>Anna Pavlovna’nın süvarisi gibiydi, yalnız şimdi Anna Pavlovna’nın konuklarına turfanda olarak ikram ettiği Mortemar değil de Berlin’den gelen, İmparator Aleksandr’ın Potsdam’ı ziyaretine ve orada insan soyunun düşmanına karşı iki eski dostun adalet uğruna nasıl yemin ettiklerine dair en taze haberler getiren bir diplomattı. Piyer, Anna Pavlovna tarafından, herhalde genç adamın uğradığı taze kayıpla Kont Bezuhov’un ölümüyle ilgili olarak, ince bir kederle karşılanmıştı (herkes boyuna Piyer’i, hemen hemen hiç tanımadığı babasının ölümünden dolayı çok üzülmüş olduğuna inandırmayı borç biliyordu), keder, gururlu İmparatoriçe Mariya Fedorovna’dan söz ettiği zaman beliren o yüce kederin tıpkısıydı. Piyer bununla övünüyordu. Anna Pavlovna her zamanki ustalığıyla salonunun gruplarını düzenledi. Prens Vasiliy’in ve generallerin bulunduğu büyük grup diplomattan yararlanıyordu. Başka bir grup çay masasının çevresinde toplanmıştı. Piyer birinci gruba girmek istedi. O sırada Anna Pavlovna, savaş meydanındaki bir komutan gibi, hamlesini uygulama fırsatını zorlukla yakalamanın öfkesi ile, Piyer’i görür görmez onun koluna dokundu. </p>
				<p>“<em>Attendez, j’ai des vues sur vous pour ce soir</em>.”<a class="si-noteref epub-type_noteref" href="#f345" id="ref_f345">345</a> Elen’e göz attı, ona gülümsedi.</p>
				<p>“<em>Ma bonne Hélène, il faut, que vous soyez charitable pour ma pauvre tante, qui a une adoration pour vous. Allez lui tenir compagnie pour 10 minutes</em>.<a class="si-noteref epub-type_noteref" href="#f346" id="ref_f346">346</a> Canınızın fazla sıkılmaması için de, işte size eşlik etmeyi reddetmeyecek olan sevgili Kont.”</p>
				<p>Güzel kız teyzeye doğru yürüdü ama Anna Pavlovna sanki Piyer’e son, çok önemli bir talimat daha vermesi gerekiyormuş gibi onu biraz daha yanında alıkoydu.</p>
				<p>Şahane yürüyüşlü güzeller güzelini göstererek, “Ne kadar gönül çekici, değil mi?” dedi. “<em>Et quelle tenue</em>!<a class="si-noteref epub-type_noteref" href="#f347" id="ref_f347">347</a> Böyle bir genç kız için bu ne incelik, ne ustaca kendini kullanış. Bu onun içinden geliyor. Ona sahip olan mutlu olur. Onunla, toplum hayatına en yabancı koca bile, farkına varmadan, bu âlemde parlak bir yer tutar. Doğru değil mi? Ben sadece sizin görüşünüzü öğrenmek istemiştim de,” diyen Anna Pavlovna, Piyer’in yanından uzaklaştı.</p>
				<p>Elen’in kendi kendini kullanışındaki ustalığı hakkında Anna Pavlovna’nın sorduğu soruya Piyer, içtenlikle olumlu yanıt verdi. Eğer ara sıra Elen’i düşünmüşse, özellikle güzelliğini ve onun insanlar arasındaki ustalığını düşünmüştü. Teyze iki genci köşesinde kabul etti. Ama Elen’e karşı duyduğu hayranlığı gizlemek, hele Anna Pavlovna’ya korkusunu göstermemek istediği belliydi. Bu insanlarla ben ne yapayım, diye soruyormuş gibi yeğenine baktı. Anna Pavlovna onlardan uzaklaşırken tekrar parmaklarıyla Piyer’in koluna dokundu.</p>
				<p>“<em>J’espère que vous ne direz plus qu’on s’ennuie chez moi</em>,”<a class="si-noteref epub-type_noteref" href="#f348" id="ref_f348">348</a> dedi. Elen’e göz attı.</p>
				<p>Elen öyle bir edayla gülümsedi ki, bu, herhangi bir insanın kendini görebilip de hayran kalmamasına ihtimal vermediğini anlatıyordu. Teyze öksürdü, tükürüğünü yuttu, Elen’i gördüğüne çok memnun olduğunu Fransızca olarak söyledi. Sonra aynı iltifat, aynı edayla Piyer’e seslendi. Bu can sıkıcı, kesik kesik konuşmanın ortasında Elen Piyer’i süzüyor, ona, herkese yaptığı gibi o açık, güzel gülümsemesiyle bakıyordu. Piyer bu gülümsemeye o kadar alışkındı ve bu onun için o kadar az bir şey ifade ediyordu ki hiç önem vermedi. Teyze bu sırada, Piyer’in rahmetli babası Kont Bezuhov’un enfiye kutusu koleksiyonundan söz etti, kendi enfiye kutusunu da gösterdi. Prenses Elen Teyze’den, kocasının bu enfiye kutusuna işlenmiş resmine bakmak ricasında bulundu.</p>
				<p>“Bu, herhalde Vines’in işi,” diye meşhur bir minyatürcünün adını anan Piyer, öte masadaki konuşmaya kulak kabartıp enfiye kutusunu almak için masaya eğildi.</p>
				<p>Yandan dolaşmak isteyerek ayağa kalktı ama teyze enfiye kutusunu doğrudan doğruya Elen’in arkasından uzattı. Elen, yer açmak için öne doğru eğildi, gülümseyerek gözlerini süzdü. Her suarede olduğu gibi, devrin modasına göre, önü, arkası çok açık bir elbise giymişti. Prenses Elen’in Piyer’e hep mermerdenmiş gibi gelen gövdesi, gözlerine öyle yakındı ki, elinde olmayarak, omuzlarla boynun bütün canlı güzelliklerini, miyop gözleriyle de olsa seçebilmişti. Bu güzellikler dudaklarına öyle yakındılar ki onlara dokunmak için bir parçacık eğilmesi yetecekti. Bedeninin ılıklığını, lavanta kokusunu, kımıldanırken korsesinin hışırtısını duyuyordu. Elen’in elbisesiyle bütünleşen mermerden bedenini değil yalnızca, neredeyse içinin de bütün güzelliklerini görebiliyordu. Bir kere de bunu böyle gördükten sonra artık başka türlü göremezdi, nasıl biz bir yanlışlığı bir kere anladıktan sonra bir daha tekrar etmezsek.</p>
				<p>Elen çevresine bakındı, kara gözlerini ışıldatarak dosdoğru ona baktı ve gülümsedi.</p>
				<p>Sanki Elen, “Demek benim ne kadar güzel olduğumu şimdiye kadar fark etmediniz?” diyordu. Bakışları konuşuyordu: “Benim bir kadın olduğumun farkına varmamış mıydınız? Evet, ben bir kadınım, herkese de, size de ait olabilecek bir kadın.” Böylece hemen o an Piyer Elen’in kendi karısı olması gerektiğini hissetti. Başka türlü olamazdı bu. Çelengin altında duracakları zaman bunu nasıl bilecekse, şimdi de öyle, aynı kesinlikle biliyordu. Bu nasıl olacak, ne zaman, bilmiyordu; hatta iyi mi olacak, bunu da bilmiyordu (hatta bunun, nedense kötü olacağını da hissediyordu). </p>
				<p>Piyer gözlerini indirdi, tekrar kaldırdı, onu tekrar öyle uzak, kendisine yabancı bir güzel olarak eskiden her gün gördüğü gibi görmek istedi ama beceremedi. İnsanın siste kurumuş bir step otunu gördüğü zaman ağaç sanıp da ot olduğunu anlayınca onu yeniden bir ağaç olarak görmeyi becerememesi gibi. O kendisine dehşetli yakındı. Elen artık ona hâkimdi. Kendisiyle onun arasında artık kendi iradesinin sınırından başka hiçbir engel kalmamıştı.</p>
				<p>Anna Pavlovna’nın sesi geldi:</p>
				<p>“<em>Bon, je vous laisse dans votre petit coin. Je vois, que vous y êtes très bien.</em>”<a class="si-noteref epub-type_noteref" href="#f349" id="ref_f349">349</a> </p>
				<p>Piyer, korkuyla, acaba hoş görülmeyecek bir şey mi yaptım, diye düşünüp kızararak çevresine bakındı, başından geçen şeyi kendisi kadar herkesin de bildiğini zannetmişti. </p>
				<p>Bir süre sonra büyük gruba yaklaştığı zaman Anna Pavlovna ona, “<em>On dit que vous embellissez votre maison de Pétersburg</em>,”<a class="si-noteref epub-type_noteref" href="#f350" id="ref_f350">350</a> dedi.</p>
				<p>(Bu doğruydu: Mimar ona bunun gerektiğini söylemişti. Piyer, kendisi de neden olduğunu bilmeden, Petersburg’daki kocaman evinde değişiklikler yapıyordu.)</p>
				<p>“<em>C’est bien, mais ne déménagez pas de chez le prince Basile. Il est bon d’avoir un ami comme le prince,</em>”<a class="si-noteref epub-type_noteref" href="#f351" id="ref_f351">351</a> diye Prens Vasiliy’e gülümseyerek devam etti, “<em>J’en sais quelque chose. N’est-ce pas</em>.<a class="si-noteref epub-type_noteref" href="#f352" id="ref_f352">352</a> Siz henüz o kadar gençsiniz ki, öğüde ihtiyacınız var. Kocakarı haklarımı kullandığım için bana kızmayınız.” Kadınlar yaşlarından söz ettikleri zaman nasıl sessizleşerek karşıdan bir iltifat beklerlerse öylece sustu. “Evlenirseniz iş değişir.” İkisini bir bakış altında topladı. Piyer Elen’e bakmıyordu. O da ona bakmıyordu. Fakat Elen yine de ona çok yakındı. Piyer, bir şeyler mırıldandı, kızardı.</p>
				<p>Eve dönünce Piyer, başından geçen şeyleri düşünerek uzun zaman uyuyamadı. Kendisine ne olmuştu? Hiçbir şey! Yalnız şunu anlıyordu ki, çocukluğunu tanıdığı ve kendisine, “Elen güzeldir,” diye ondan söz edilince dalgın bir edayla, “Evet, fena değil,” dediği kadın, kendisinin olabilirdi.</p>
				<p>“Ama o budaladır, budala olduğunu ben kendim söyledim,” diye düşünüyordu, “bende uyandırdığı duyguda aşağılık bir şey var, haram bir şey... Bana, erkek kardeşi Anatol’un ona âşık, onun da ona sevdalı bulunduğunu, aralarında bir şeylerin geçtiğini, bu yüzden Anatol’u uzaklaştırdıklarını söylemişlerdi. Kardeşi: İppolit... Babası: Prens Vasiliy... Kötü...” diye düşünüyor, bu çıkarımları yaparken de (henüz bu ölçüp biçmeler sona erdirilmiş değildi) kendi kendini gülümser yakalıyor, birincisinin arkasından başka bir sıra düşüncenin akıp geldiğini, aynı anda hem onun hiçliğini düşündüğünü, hem karısı olacağını, kendisini sevebileceğini, bir başka insan olabileceğini, ona dair bütün düşündükleri ve duyduklarının doğru olmayabileceği hayalini kurduğunu kendi kendine itiraf ediyordu. Sonra tekrar onu gördü; Prens Vasiliy’in kızı olarak değil de, sadece gümüş renkli bir elbiseyle örtülü bütün bir beden olarak gördü. “Ama hayır, eskiden aklıma niye böyle bir düşünce gelmiyordu?” Kendi kendine, bunun mümkün olamayacağını, bu evlenmede aşağılık, doğaya aykırı, ona şerefsizce gelen bir şeylerin bulunduğunu yineledi. Onun eski sözlerini, bakışlarını ve onları bir arada görenlerin sözlerini ve bakışlarını hatırladı. Anna Pavlovna’nın evden söz ederken söylediği sözleri, bakışlarını hatırladı; Prens Vasiliy ve başkaları tarafından yapılan böyle binlerce imayı hatırladı; apaçık kötü olan, yapmaması gereken bir işin yapılmasına artık kendini herhangi bir şekilde bağlamış mıdır, diye dehşete düştü. Ama bunları düşünürken aynı zamanda ruhunun bir başka tarafında onun hayali, bütün kadınsı güzelliğiyle yüzüyordu.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f340"><a class="si-backref" href="#ref_f340">340</a><span class="si-footnote-text"> Ne de olsa.</span></div>
					
						<div class="si-footnote html5_aside epub-type_footnote" id="f341"><a class="si-backref" href="#ref_f341">341</a><span class="si-footnote-text"> İşlerimin başımdan aşkın olduğunu biliyorsunuz, sırf acıdığımdan uğraşıyorum sizinle, sonra size teklif ettiğim şeyin tek çözüm yolu olduğunu biliyorsunuz.</span></div>
					
						<div class="si-footnote html5_aside epub-type_footnote" id="f342"><a class="si-backref" href="#ref_f342">342</a><span class="si-footnote-text"> Ama dostum...</span></div>
					
						<div class="si-footnote html5_aside epub-type_footnote" id="f343"><a class="si-backref" href="#ref_f343">343</a><span class="si-footnote-text"> Hoş.</span></div>
					
						<div class="si-footnote html5_aside epub-type_footnote" id="f344"><a class="si-backref" href="#ref_f344">344</a><span class="si-footnote-text"><span class="dipnot-rakam-" style="font-size:1em;" xml:lang="tr-TR"> </span>Evimde, bakmaya doyamayacağınız güzel Elen’i de bulacaksınız.</span></div>
					
						<div class="si-footnote html5_aside epub-type_footnote" id="f345"><a class="si-backref" href="#ref_f345">345</a><span class="si-footnote-text"> Durun, bu akşam sizin için bazı planlarım var.</span></div>
					
						<div class="si-footnote html5_aside epub-type_footnote" id="f346"><a class="si-backref" href="#ref_f346">346</a><span class="si-footnote-text"> Benim iyi Elen’im, teyzem sizin hayranınız; ona şefkat göstermelisiniz. Gidip onun yanında on dakikacık oturun.</span></div>
					
						<div class="si-footnote html5_aside epub-type_footnote" id="f347"><a class="si-backref" href="#ref_f347">347</a><span class="si-footnote-text"> Ne ustaca bir davranış.</span></div>
					
						<div class="si-footnote html5_aside epub-type_footnote" id="f348"><a class="si-backref" href="#ref_f348">348</a><span class="si-footnote-text"> Umarım benim evimde canınızın sıkıldığını bir daha söylemezsiniz.</span></div>
					
						<div class="si-footnote html5_aside epub-type_footnote" id="f349"><a class="si-backref" href="#ref_f349">349</a><span class="si-footnote-text"> Peki, sizi kendi köşenizde bırakıyorum, görüyorum ki orada rahatsınız.</span></div>
					
						<div class="si-footnote html5_aside epub-type_footnote" id="f350"><a class="si-backref" href="#ref_f350">350</a><span class="si-footnote-text"> Petersburg’daki evinizi güzelleştirdiğiniz söyleniyor.</span></div>
					
						<div class="si-footnote html5_aside epub-type_footnote" id="f351"><a class="si-backref" href="#ref_f351">351</a><span class="si-footnote-text"> Güzel, ama Prens Vasiliy’in evinden çıkmayın; insanın Prens gibi bir dostunun olması iyidir. </span></div>
					
						<div class="si-footnote html5_aside epub-type_footnote" id="f352"><a class="si-backref" href="#ref_f352">352</a><span class="si-footnote-text"> Bir bildiğim var, değil mi ya?</span></div>
				</div>
  </body>
</html>