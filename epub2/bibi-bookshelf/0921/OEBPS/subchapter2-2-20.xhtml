<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-2-20">
<div class="html5_section">
				<h1 class="subchapter">XX</h1>
				
				<p class="margin">Rostov, Denisov için aracılık etmek için çok uygunsuz bir günde gitmişti Tilsit’e. Fraklı olduğu ve komutanından izinsiz geldiği için nöbetçi generale kendisi gidemiyordu. Boris ise, istese bile, Rostov’un geldiğinin ertesi gün bunu yapamazdı. Bu 27 Temmuz günü barışın ilk şartları imzalanmıştı. İmparatorlar birbirleriyle nişan değişmişlerdi, Aleksandr <em>Légion d’Honneur</em> nişanını, Napoléon’sa birinci rütbeden Andrey nişanını almıştı ve o gün Fransız Muhafız Taburu Preobrajenski Taburu’na ziyafet verecek, hükümdarlar da bu ziyafette hazır bulunacaklardı.</p>
				<p>Rostov, Boris’in karşısında öyle biçimsiz ve hoşa gitmez bir durumdaydı ki yemekten sonra Boris kendisini yokladığı zaman uyuyormuş gibi yapmış, ertesi gün sabah erkenden ona görünmemeye çalışarak evden çıkmıştı. Nikolay, Fransızlara ve üniformalarına bakıp Rus ve Fransız imparatorlarının oturdukları sokakları, evleri gözden geçirerek frakı ve yuvarlak şapkasıyla şehirde dolaştı. Meydanda düzenlenmiş masaları, ziyafet hazırlıklarını gördü, sokaklarda Rus ve Fransız renkleriyle işlenmiş halıları, koskocaman A. ve N. markalarını gördü, evlerin pencerelerinde de bayraklar, markalar vardı.</p>
				<p>“Boris bana yardım etmek istemiyor, ben de bir daha ona başvurmam. Kesinlikle,” diye düşünüyordu Nikolay, “aramızda her şey bitti ama Denisov için elimden gelebilecek şeylerin hepsini yapmadan, özellikle mektubu hükümdara vermeden buradan gitmeyeceğim. Hükümdara evet... O burada,<em>” </em>diye geçiriyordu içinden Rostov, Aleksandr’ın oturduğu eve yaklaşırken.</p>
				<p>Bu evin önünde binek atları duruyordu, besbelli hükümdarın çıkışına hazırlanan yardımcılar da gidip gelmekteydiler.</p>
				<p>Rostov içinden, “Onu her an yeniden görebilirim,” diyordu, “bir kere mektubu doğrudan doğruya ona verebilsem ve her şeyi söylesem; fraklıyım diye beni tutuklayacak değiller ya. Olmaz! Kimin haklı olduğunu anlardı. O her şeyi anlar, her şeyi bilir. Kim ondan daha çok adil, cömert olabilir? Buraya geldiğim için beni tutuklasalar bile bundan ne çıkar?” diye düşünüyordu Rostov hükümdarın oturduğu eve giren bir subaya bakarak. “İşte girip çıkıyorlar. Ne saçma şey. Gider mektubu hükümdara kendim veririm. Sonunu, beni bu hale zorlayan Drubetskoy düşünsün.” </p>
				<p>Ansızın cebindeki mektubu yoklayarak kendinden beklemediği bir azimle doğruca hükümdarın oturduğu eve yürüdü.</p>
				<p>“Hayır, artık bu sefer Austerlitz’deki gibi fırsatı kaçırmam,” diye geçiriyordu içinden, her dakika hükümdarla karşılaşmayı bekleyerek, bu yüzden yüreğinin hopladığını hissederek, “ayaklarına kapanacağım, ona yalvaracağım. O beni kaldırır, dinler, hatta teşekkür bile eder.” Hükümdarın kendisine, “Ben bir iyilik yapabildiğim zaman mutlu olurum, ama en büyük mutluluk haksızlığı düzeltmektir,” diyeceğini hayal ederek verandadan kendisine merakla bakanların yanından geçti.</p>
				<p>Verandadan yukarıya geniş bir merdiven çıkıyordu, sağda açık bir kapı görünmekteydi. Aşağıda, merdivenin altında alt katın kapısı vardı.</p>
				<p>“Kimi istiyorsunuz?” diye sordu birisi. Nikolay titreyen bir sesle, “Mektup vereceğim, Majestelerine bir dilekçe,” dedi.</p>
				<p>“Dilekçeler nöbetçi subayına, lütfen şu tarafa...” Ona aşağıdaki kapıyı gösterdiler. “Ama kabul edilmiyor.”</p>
				<p>Bu kayıtsız sesi duyan Rostov yaptığı işten korktu, her dakika hükümdarla karşılaşacağı düşüncesi onun için öyle büyüleyici ve bundan dolayı da öyle müthişti ki hemen kaçmaya hazırdı; ama onu karşılayan perde çavuşu, nöbetçi subaylığın kapısını açtı, Rostov içeri girdi.</p>
				<p>Bu odada beyaz pantolonlu, konçtan devrik çizmeli, henüz giyildiği belli patiska gömleğiyle, kısa boylu, şişman, otuz yaşlarında bir adam ayakta duruyordu<em>; </em>oda uşağı onun, her nedense Rostov’un gözüne çarpan, ipek işlemeli çok güzel, yeni askısını arkadan ilikliyordu. Bu adam öteki odada bulunan biriyle konuşmaktaydı.</p>
				<p><em>“Bien fait, et la beauté du diable</em>,<a class="si-noteref epub-type_noteref" href="#f521" id="ref_f521">521</a>” dedi ve Rostov’u görünce sustu, suratını astı.</p>
				<p>“Ne istiyorsunuz? Bir dilekçe mi?”</p>
				<p><em>“Qu’est ce que c’est?</em>”<a class="si-noteref epub-type_noteref" href="#f522" id="ref_f522">522</a> diye sordu öbür odadaki.</p>
				<p><em>“Encore un pétitionnaire,</em>”<a class="si-noteref epub-type_noteref" href="#f523" id="ref_f523">523</a> diye yanıt verdi askılı adam.</p>
				<p>“Söyleyin ona, sonra gelsin. Neredeyse dışarı çıkacak, gitmemiz gerek.”</p>
				<p>“Sonra, sonra, yarın. Vakit geçti...”</p>
				<p>Rostov döndü, çıkmak istedi ama askılı adam onu durdurdu: </p>
				<p>“Kimin tarafından? Siz kimsiniz?”</p>
				<p>“Binbaşı Denisov tarafından,” diye yanıt verdi Rostov.</p>
				<p>“Siz kimsiniz? Subay mı?”</p>
				<p>“Teğmen, Kont Rostov.” </p>
				<p>“Ne cesaret, hiyerarşi diye bir şey var. Siz gidin, gidin...” </p>
				<p>Oda uşağının verdiği üniformayı giyinmeye başladı.</p>
				<p>Rostov tekrar sofaya çıktı, yanlarından geçmeye mecbur olduğu birçok subay ve generali verandada toplanmış gördü.</p>
				<p>Her an hükümdarla karşılaşabileceği, önünde kepaze olacağı, tutuklanacağı düşüncesiyle bitkin bir hale gelen ve hareketinin bütün yakışıksızlığını anlayan, pişman olan ve cesaretine lanet eden Rostov gözlerini yere indirerek parlak üniformalı maiyet adamlarının kalabalığıyla çevrili evden dışarı çıkıyordu ki bildik bir ses onu çağırdı, bir el onu durdurdu.</p>
				<p>“Siz burada böyle frakla ne yapıyorsunuz, canım?” diye sordu kalın bir ses.</p>
				<p>Bu, Rostov’un görevli olduğu tümenin eski komutanı olan bir süvari generaliydi, ki bu seferde hükümdarın özel bir lütfuna uğramıştı.</p>
				<p>Rostov korkarak özür dilemeye kalkıştı ama generalin iyi yürekli, alaycı yüzünü görünce, kenara çekilerek, heyecanlı bir sesle ona bütün olayı anlattı ve generalin zaten tanıdığı Denisov’dan yana çıkmasını ondan rica etti. Rostov’u dinleyen general başını ciddi ciddi salladı: </p>
				<p>“Yazık, yazık delikanlıya, mektubu ver.”</p>
				<p>Rostov tam mektubu vermiş, Denisov’un işini baştan aşağı anlatmıştı ki merdivenlerde telaşlı, mahmuzlu adımlar şakırdadı, general yanından ayrılarak o tarafa ilerledi. Hükümdarın eşlikçileri merdivenleri inerek atlara doğru yürüdüler. Austerlitz’deki seyis Ene hükümdarın atını getirdi ve merdivenlerde Rostov’un hemen tanıdığı adımların hafif gıcırtıları duyuldu. Tanınmak tehlikesini unutarak Rostov başka sivil meraklılarla birlikte verandaya çıktı, tapındığı o çizgileri, yüzü, bakışı, yürüyüşü, yücelikle güzelliğin o birleşimini iki yıl sonra tekrar görüyordu... Hükümdara karşı beslediği hayranlık ve sevgi duygusu Rostov’un ruhunda eski kuvvetiyle dirildi. Hükümdar Preobrajenski üniforması, beyaz deri külotu, konçları devrik yüksek çizmeleri ve Rostov’un bilmediği nişanıyla (bu, <em>Légion d’Honneur’</em>dü<a class="si-noteref epub-type_noteref" href="#f524" id="ref_f524">524</a>), şapkası koltuğunun altlında, eldivenlerini giyerek dışarı çıktı. Bakınarak ve bakışlarıyla çevresindeki her şeyi aydınlatarak durdu. Generallerden bazılarına bir şeyler söyledi. Rostov’un eski tümen komutanını da tanıdı, gülümseyerek onu yanına çağırdı.</p>
				<p>Bütün eşlikçiler geri çekildi ve Rostov generalin uzun bir süre hükümdarla konuştuğunu gördü.</p>
				<p>Hükümdar ona bir şeyler söyledi, beygirlere doğru gitmek için bir adım attı. Eşlikçilerin kalabalığı ve içinde Rostov’un da bulunduğu sokak kalabalığı yeniden hükümdardan yana ilerledi. Hükümdar atların yanında durup elimi eyere koyarak, süvari generaline döndü, besbelli herkesin kendini işitmesini istediği için yüksek sesle, “Yapamam general, çünkü kanun benden güçlüdür,” dedi, ayağını üzengiye geçirdi. General saygıyla başını eğdi, hükümdar ata bindi ve sokakta dörtnala ilerledi. Heyecandan kendisi kaybeden Rostov kalabalıkla birlikte onun peşinden koştu.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f521"><a class="si-backref" href="#ref_f521">521</a><span class="si-footnote-text"> Çok düzgün, şeytani.</span></div>
					
						<div class="si-footnote html5_aside epub-type_footnote" id="f522"><a class="si-backref" href="#ref_f522">522</a><span class="si-footnote-text"> Bu nedir?</span></div>
					
						<div class="si-footnote html5_aside epub-type_footnote" id="f523"><a class="si-backref" href="#ref_f523">523</a><span class="si-footnote-text"> Yine bir ricacı.</span></div>
					
						<div class="si-footnote html5_aside epub-type_footnote" id="f524"><a class="si-backref" href="#ref_f524">524</a><span class="si-footnote-text"> Lejyon Donör nişanı.</span></div>
				</div>
  </body>
</html>