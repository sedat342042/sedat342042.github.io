<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-3-33">
<div class="html5_section">
				<h1 class="subchapter">XXXIII</h1>
				
				<p class="margin">Piyer, 3 Eylül sabahı geç saat uyandı. Başı ağrıyordu, çıkarmadan yattığı elbise vücuduna sıkıntı veriyor, bir gün önce utanılacak bir şeyler yaptığını bulanık bir biçimde hatırlıyordu. Bu utanılacak şey, Yüzbaşı Ramball’le yaptığı dünkü konuşmaydı. </p>
				<p>Asma saat on biri gösteriyordu ama avlu hâlâ alacakaranlıktı. Piyer kalktı, gözlerini ovuşturdu. Gerasim’in tekrar getirip yazı masasının üstüne koymuş olduğu sapı kakmalı tabancayı görünce, nerede bulunduğunu, özellikle bugün ne yapması gerektiğini hatırladı. </p>
				<p>“Artık geç kalmış değil miyim?” diye düşündü. “Hayır, o herhalde Moskova’ya on ikiden önce giremez.” Piyer yapacağı işi düşünüp taşınmayı bir yana bırakarak bir an önce harekete geçmekte acele ediyordu.</p>
				<p>Üstünü başını düzelttikten sonra tabancayı eline aldı, dışarı çıkmaya hazırlandı. İşte tam bu sırada bu silahı sokakta nasıl taşıyacağı ilk kez aklına geldi, onu herhalde böyle elinde tutamayacağını düşündü. Böyle kocaman bir tabancayı geniş kaftanının altında bile saklamak mümkün değildi. Onu belli etmeden kemerine, koltuğunun altına da sokamazdı. Ayrıca tabanca boştu, doldurmaya zaman bulamamıştı. “Ne yapalım, hançerle olsun,” diye söylendi, oysa birçok kez amacını nasıl gerçekleştireceğini düşünüp taşınırken, 1809 yılında o öğrencinin yaptığı en büyük yanlışlığın, Napoléon’u hançerle öldürmek istemesi olduğunu düşünmüştü. Ama sanki başlıca ülküsü tasarladığı işi gerçekleştirmek değilmiş de, düşüncesinden vazgeçmediğini, kararını yerine getirmek için elinden gelen her şeyi yapacağını kendine kanıtlamakmış gibi, Suhariyev Kulesi’nde tabancayla birlikte satın aldığı yeşil kınlı, paslı, kör hançeri telaşla yeleğinin altına sakladı.</p>
				<p>Kaftanının kemerini sıktı, şapkasını bastırdı, gürültü etmemeye, yüzbaşıya rastlamamaya çalışarak koridoru geçti, sokağa çıktı.</p>
				<p>Dün onca ilgisizlikle izlediği yangın gece iyiden iyiye yayılmıştı. Moskova artık dört ucundan yanıyordu. Arabacılar Çarşısı, nehrin öteki kıyısındaki mahalle, Gostinni Dvor, Povarskaya, Moskova Nehri’nin üstündeki mavnalar, Dorogomilov Köprüsü’nün yanındaki Keresteciler Çarşısı hep birden alev almıştı.</p>
				<p>Piyer arka sokaklardan geçerek Povarskaya’ya, oradan da Arbat yolu ile Nikola-Yavlenni’ye gidecekti; orada, amacının gerçekleşeceği yeri zihninde çoktan belirlemişti. Evlerin büyük bir kısmının avlu kapıları, panjurları kapalıydı. Sokaklar, ara sokaklar ıssızdı. Havada yanık ve is kokusu vardı. Ara sıra ürkek, kaygılı Ruslara, sokakların ortasından yürüyen asker elbiseli Fransızlara rastlıyordu. Onlar da, ötekiler de Piyer’e hayretle bakıyorlardı, Ruslar iriyarılığından, düşünceli, acılı, dertli görünümünden ve hangi sınıftan olduğunu anlayamamalarından dolayı şaşkınlıkla bakıyorlardı ona. Fransızları hayrete düşürüp onu izlemelerine neden olan şeyse, öteki Ruslar gibi kendilerine merakla, ürkek ürkek bakacak yerde Piyer’in onlara dikkat bile etmeyişiydi. Sözlerini anlamayan Ruslara bir evin avlu kapısında biri şeyler anlatmaya çalışan üç Fransız, Piyer’i durdurarak ondan Fransızca bilip bilmediğini sordular.</p>
				<p>Piyer, hayır demeye getirerek, başını sallayıp yoluna devam etti. Başka bir ara sokakta, yeşil bir sandığın başında duran nöbetçi Piyer’e bağırdı ama o, ancak nöbetçi öfkeli öfkeli bağırıp çağırdıktan, eline aldığı silahı doldurmaya başladıktan sonra uzaklaşması, karşı taraftan geçmesi gerektiğini anlayabildi. Çevresinde olup bitenleri görmüyor, duymuyordu. Niyetini, sanki kendinin olmayan, korkunç bir eşya imiş gibi telaşla, dehşetle, (dün geceki işten ders aldığı için) onu kaybetmekten korkarak yanında taşıyordu. Ama böyle istediği yere kadar aynı ruh hali içinde gitmek Piyer’e nasip değilmiş. Zaten, yolundan alıkonmamış olsaydı bile amacı yine gerçekleşemeyecekti, çünkü Dorogomilov varoşundan gelen Napoléon, Kremlin’e gitmek için dört saat önce Arbat’tan geçmiş bulunuyor, şimdi de canı olağanüstü sıkkın bir halde, Kremlin Sarayı’nda, çarın yazı odasında oturmuş, yangının derhal söndürülmesi, plaçkacılığın önlenmesi, şehir halkının rahata kavuşturulması için uzun emirler veriyordu. Ama Piyer bunu bilmiyordu, kendini tamamıyla yapacağı işin düşüncesine kaptırmıştı, imkânsız bir işe (zorlukları yüzünden değil de, onu yapacak olanın karakterine uyamaması yüzünden imkânsız olan bir işe) girişmiş bütün inatçı insanlar gibi üzülüyordu; son anda zaafa düşeceği; bundan dolayı da kendine saygısını kaybedeceği korkusuyla üzülüyordu.</p>
				<p>Çevresinde olup bitenleri görmüyor, duymuyordu, yolunu içgüdüsüyle buluyor, onu Povarskaya’ya çıkaracak olan ara sokakları şaşırmıyordu.</p>
				<p>Piyer, Povarskaya’ya yaklaştıkça duman da gitgide çoğalmakta, hatta hava, yangının ateşiyle ısınmaktaydı. Evlerin damlarından ara sıra kıvılcımlar fışkırıp yükseliyordu. Artık sokaklarda daha çok insana rastlanıyordu, bu insanlar daha kaygılı ve telaşlıydılar. Ama Piyer, çevresinde olağanüstü bir şeylerin geçtiğini hissettiği halde yangına yaklaştığını henüz açıkça kavramıyordu. Bir ucu Povarskaya’ya, ötekisi Prens Gurzinski’nin konağının bahçesine dayanan geniş, boş bir arsayı kesen ara yoldan geçerken birden yanı başında bir kadının acı acı ağladığını duydu. Sanki bir rüyadan uyanıyormuş gibi durdu, başını kaldırdı.</p>
				<p>Ara yolun yan tarafında, kuru, tozlu otların üzerinde bir yığın ev eşyası duruyordu; döşekler, semaverler, tasvirler, sandıklar. Yerde, sandıkların yanında yaşlı, zayıf, üst dişleri uzun bir kadın oturuyordu, siyah bir sako giymişti, başında hotozu vardı. Sürekli bir şeyler söyleyerek sallana sallana, hıçkıra hıçkıra ağlıyordu. Kirli, kısa entarili, kısa hırkalı on on iki yaşlarında iki kız çocuğu, solgun yüzlerinde şaşkınca bir ifade ile annelerine bakıyorlardı. Başına çok büyük gelen bir kasket giymiş, kaftanlı, yedi yaşlarında bir oğlan çocuğu da yaşlı sütninenin kollarında ağlıyordu. Yalınayak, pis bir hizmetçi kız da bir sandığa oturmuş, kumral saç örgüsünü çözüyor, kavrulmuş telleri kopararak kokluyordu. Kadının kocası; alçak boylu, kamburumsu, kasketinin altından çıkan tıraş başları yapışık, çember favorili, memur üniformalı bir adam, birbirinin üstüne konmuş sandıkları duygusuz bir yüz ifadesiyle yerlerinden oynatıyor, altlarında kalan bir elbiseyi çekiştiriyordu.</p>
				<p>Kadın, Piyer’i görür görmez atıldı, nerdeyse ayaklarına kapanacaktı.</p>
				<p>“Kardeşler! Ortodoks Hıristiyanlar! Kurtarın bizi, yardım edin! Kim olursanız olun, yardım edin!” diye hıçkırıklarla yalvarıyordu. “Küçük bir kız!.. Kızım... En küçük kızımı bıraktılar!.. Yandı! Ben seni bunun için mi bu kadar...”</p>
				<p>Kocası, herhalde kendini, bir yabancının karşısında mazur göstermek için olacak, sakin bir sesle, “Yeter, Mariya Nikolayevna,” dedi. “Kız kardeşiniz alıp götürmüştür, başka nerede olabilir ki!”</p>
				<p>Ağlamayı birden kesen kadın öfkeyle bağırdı:</p>
				<p>“Taş yürekli herif, canavar! Taş yürekli herif, çocuğuma bile acımıyorsun. Başka biri olsaydı onu ateşin içinden alıp çıkarırdı. Ama bu, baba değil, insan değil, canavar. Siz iyi yürekli bir insana benziyorsunuz,” diye ağız dolusu konuşup sızlanarak Piyer’e döndü. “Bitişiğimizdeki ev yanıyordu, bizimkine atladı. Hizmetçi kız, yangın var diye bağırdı. Hemen eşyaları toplamaya koyulduk. Biz sırtımızdakilerle dışarı fırladık. İşte kurtarabildiğimiz de şunlar... Şu takdis edilmiş Tanrı tasviri, bir de şu çeyiz yatağım, geri kalanı hep mahvoldu... Çocukları topladık, Kateşka yok. Aman Tanrım!” Tekrar hıçkırmaya başladı: “Canım yavrucuğum, yandı! Yandı!”</p>
				<p>Piyer, “Peki, nerede, nerede kalmıştı?” dedi.</p>
				<p>Kadın, bu adamdan yardım görebileceğini Piyer’in yüzünde beliren heyecandan anlamıştı, bacaklarına sarılarak, “Babacığım! Baba!” diye haykırdı. “Velinimetim, hiç olmazsa içimi rahatlatın.” Ağzını öfkeyle alabildiğine açıp uzun dişlerini büsbütün meydana çıkararak hizmetçi kıza bağırdı: “Aniska, buraya gel, hınzır; yol göster!”</p>
				<p>Piyer, boğuk bir sesle, çabuk çabuk, “Yolu göster, yolu göster, ben... ben... ben her şeyi yaparım...” dedi. Pis, kirli hizmetçi kız sandıkların arkasından çıktı, saçlarını topladı, içini çekerek, çıplak; küt ayaklarıyla ara yolda önde yürüdü. Piyer, uzun bir baygınlıktan sonra birden ayılıp hayata dönmüş gibiydi. Başını yukarı kaldırdı, gözleri canlı canlı pırıldadı, hızla, yürüyüp hizmetçi kıza yetişti, Povarskaya’ya çıktı. Sokağı kara bir duman bulutu baştan başa kaplamıştı. Bu dumanın şurasından burasından alevlerin dilleri fışkırıyordu. Yangının önüne kalabalık bir halk yığını birikmişti. Sokağın orta yerinde bir Fransız generali duruyor, çevresindekilere bir şeyler söylüyordu. Piyer, hizmetçi kızla birlikte generalin durduğu yere yaklaşmak üzereydi ki, bir Fransız askeri onu durdurdu.</p>
				<p> “<em>On ne passe pas,”</em><a class="si-noteref epub-type_noteref" href="#f354" id="ref_f354">354</a> deyince, kız, Piyer’e bağırdı:</p>
				<p>“Şuradan, amcacığım, ara sokaktan, Nikulin’i geçeceğiz.” </p>
				<p>Piyer geri döndü, hizmetçi kıza yetişebilmek için hızlanmıştı. Hizmetçi kız, sokağı koşarak geçti, sola sapıp bir yan sokağa daldı, üç ev geçtikten sonra da sağa dönüp bir avlu kapısına doğru yürüdü.</p>
				<p>“İşte, şimdi, burada,” dedi, avluyu hızla geçti; bir tahta perdenin küçük kapısını açtı, durdu; etrafa ışık saçarak alev alev yanan ahşap, küçük bir kulübeyi gösterdi Piyer’e. Bir yanı çökmüştü bile, öbür yanı ise yanıyor, pencere aralıklarından, çatının altından parlak alevler fışkırıyordu.</p>
				<p>Piyer, küçük kapıyı açınca yüzüne boğucu bir sıcaklık çarptı, elinde olmadan durdu.</p>
				<p>“Hangisi, hangisi sizin ev?” diye sordu. Hizmetçi kız sızlanarak Piyer’e pavyonu gösterdi: </p>
				<p>“İşte şu, bizim küçücük evimiz oydu.” Yangının karşısında kendi üzüntüsünü de belirtmeyi gerekli gören Aniska sızlanıyordu: “Sen de yandın biriciğimiz, Kateşkamız; benim sevgili küçükhanımcığım, uuu, uuu!”</p>
				<p>Piyer, kulübeye yanaştı, ama öyle şiddetli bir sıcaklık vardı ki, elinde olmadan kulübenin çevresinde bir daire çizerek büyük evin yanına çıktı, çatı henüz tutuşmuştu. Evin çevresinde bir yığın Fransız toplanmıştı. Piyer, bir şeyler taşıyan bu Fransızların ne yaptıklarını önce anlamadı; ama bir köylüye, elindeki tilki kürkünü almak için kılıcının kınıyla vuran bir Fransız’ı görünce burada yağmaya girişildiğini anlar gibi oldu; ama bu düşüncenin üzerinde duracak zamanı yoktu.</p>
				<p>Devrilen duvarların, tavanların gürültüsü, alevlerin tıslayışı, halkın haykırışları, kâh koyu, kâh kıvılcımlarla aydınlanmış dumanın fışkırarak yükselişi; duvarlara tırmanan koyu kızıl, küme küme altın alevler, aşırı sıcak, Piyer’i dehşete düşürmüştü. Zihnini yoran düşüncelerden bu yangınla birden kurtulduğunu hissettiği için gücü yerine gelmişti. Kendini genç, neşeli, çevik ve kararlı hissediyordu. Büyük evin yanından kulübenin çevresini dolandı, henüz göçmemiş olan kısma koşarak içeri dalmak istiyordu ki, tepesinde haykırışlar duydu, sonra hemen bir çatırtı oldu, ağır bir şeyler yanı başına düştü.</p>
				<p>Piyer bakındı, evin pencerelerinde Fransızları gördü, içi madenî eşyalarla dolu bir konsol çekmecesini aşağı atıyorlardı. Aşağıda duran başka Fransız askerleri, düşen çekmeceye yaklaştılar. İçlerinden biri Piyer’e bağırdı:</p>
				<p>“<em>Eh bien qu’est-ce qu’il veut celui-là!”</em><a class="si-noteref epub-type_noteref" href="#f355" id="ref_f355">355</a> </p>
				<p>Piyer, “<em>Un enfant dans cette maison. N’avez-vous pas vu un enfant?”</em><a class="si-noteref epub-type_noteref" href="#f356" id="ref_f356">356</a> dedi.</p>
				<p>“<em>Tiens, qu’est-ce qu’il chante celui-là. Va te promener!”</em><a class="si-noteref epub-type_noteref" href="#f357" id="ref_f357">357</a> diye bir ses duyuldu, belli ki Piyer’in, sandıktaki gümüşleri, bronzları ellerinden almaya kalkışacağından korkan bir Fransız, tehdit edici bir tavırla onun üstüne yürüdü. Yukardan bir Fransız bağırdı: </p>
				<p>“<em>Un enfant? J’ai entendu piailler quelque chose au jardin. Peut-être, c’est son moutard au bonhomme. Faut être humain, voyez-vous...”</em><a class="si-noteref epub-type_noteref" href="#f358" id="ref_f358">358</a></p>
				<p>Piyer sordu: </p>
				<p> “<em>Où est-il? Où est-il?”</em><a class="si-noteref epub-type_noteref" href="#f359" id="ref_f359">359</a></p>
				<p>Penceredeki Fransız, evin arkasındaki bahçeyi göstererek Piyer’e haykırdı:</p>
				<p>“<em>Par ici! Par ici! Attendez, je vais descendre.”</em><a class="si-noteref epub-type_noteref" href="#f360" id="ref_f360">360</a></p>
				<p>Gerçekten de bir dakika sonra Fransız, yanağı lekeli, kara gözlü, ceketsiz bir delikanlı, alt katın penceresinden sıçradı, Piyer’in omzuna vurarak onunla birlikte bahçede koşmaya başladı. “<em>Dépêchez-vous, vous autres,”</em><a class="si-noteref epub-type_noteref" href="#f361" id="ref_f361">361</a> diye bağırıyordu arkadaşlarına, <em>“il commence à faire chaud.”</em><a class="si-noteref epub-type_noteref" href="#f362" id="ref_f362">362</a></p>
				<p>Kumlu bir ara yoldan evin arkasına varınca Fransız, Piyer’in kolunu çekti, eliyle havada bir daire çizdi. Bir sıranın altında, pembe entarili, üç yaşlarında bir kızcağız yatıyordu. </p>
				<p>“<em>Voilà votre moutard. Ah! une petite, tant mieux,”</em><a class="si-noteref epub-type_noteref" href="#f363" id="ref_f363">363</a> dedi. “<em>Au revoir mon gros. Faut être humain. Nous sommes tous mortel, voyez</em>-<em>vous.”</em><a class="si-noteref epub-type_noteref" href="#f364" id="ref_f364">364</a> Ve yanağı lekeli Fransız, geriye; arkadaşlarının yanına seğirtti.</p>
				<p>Piyer, sevinçten soluğu kesilerek, kızcağıza doğru koştu, onu kucaklamak istedi. Ama hastalıklı, çirkin yüzü annesine benzeyen kızcağız, yabancı bir adamı görünce bağırdı, kaçmaya başladı. Buna rağmen Piyer onu yakaladı, kucağına aldı; kızcağız acı acı ağlıyor, küçük elleriyle, ayaklarıyla Piyer’e vuruyor, sümüklü ağzıyla onu ısırmaya çalışıyordu. Küçük bir hayvana dokunurken duyduğumuz tiksinti ve dehşet hissi kavradı Piyer’i. Çocuğu fırlatıp atmamak için kendini zor tuttu; onunla büyük evin arkasına doğru koştu. Fakat aynı yoldan dönmek mümkün değildi: Hizmetçi kız Aniska ortalıkta görünmüyordu. Piyer, acı acı hıçkıran, sırılsıklam kızcağızı bir merhamet, bir tiksinti hissiyle ve mümkün olduğu kadar incitmeden bağrına bastı, başka bir çıkış yeri aramak için bahçeyi koşarak geçti.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f354"><a class="si-backref" href="#ref_f354">354</a><span class="si-footnote-text"> Geçilmez.</span></div>
					
						<div class="si-footnote html5_aside epub-type_footnote" id="f355"><a class="si-backref" href="#ref_f355">355</a><span class="si-footnote-text"> Yahu, bu herif de ne istiyor?</span></div>
					
						<div class="si-footnote html5_aside epub-type_footnote" id="f356"><a class="si-backref" href="#ref_f356">356</a><span class="si-footnote-text"> Bu evde bir çocuk. Bir çocuk görmediniz mi?</span></div>
					
						<div class="si-footnote html5_aside epub-type_footnote" id="f357"><a class="si-backref" href="#ref_f357">357</a><span class="si-footnote-text"> Yahu, neler söylüyor bu? Alsana voltanı sen.</span></div>
					
						<div class="si-footnote html5_aside epub-type_footnote" id="f358"><a class="si-backref" href="#ref_f358">358</a><span class="si-footnote-text"> Bir çocuk mu? Bahçede bir şeylerin zırladığını duydumdu. Belki, bu adamın yumurcağıdır. Ne de olsa, insanlık lazım.</span></div>
					
						<div class="si-footnote html5_aside epub-type_footnote" id="f359"><a class="si-backref" href="#ref_f359">359</a><span class="si-footnote-text"> Nerede? Nerede?</span></div>
					
						<div class="si-footnote html5_aside epub-type_footnote" id="f360"><a class="si-backref" href="#ref_f360">360</a><span class="si-footnote-text"> Şurada, şurada. Bekleyin, iniyorum.</span></div>
					
						<div class="si-footnote html5_aside epub-type_footnote" id="f361"><a class="si-backref" href="#ref_f361">361</a><span class="si-footnote-text"> Sizler, elinizi çabuk tutun. </span></div>
					
						<div class="si-footnote html5_aside epub-type_footnote" id="f362"><a class="si-backref" href="#ref_f362">362</a><span class="si-footnote-text"> Ortalık ısınmaya başladı.</span></div>
					
						<div class="si-footnote html5_aside epub-type_footnote" id="f363"><a class="si-backref" href="#ref_f363">363</a><span class="si-footnote-text"> İşte yumurcak. Vay, kız çocuğuymuş, daha iyi. </span></div>
					
						<div class="si-footnote html5_aside epub-type_footnote" id="f364"><a class="si-backref" href="#ref_f364">364</a><span class="si-footnote-text"> Güle güle irikıyım. İnsanlık lazım. Ne de olsa hep faniyiz.</span></div>
				</div>
  </body>
</html>