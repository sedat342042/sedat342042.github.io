<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-1-20">
<div class="html5_section">
				<h1 class="subchapter">XX</h1>
				
				<p class="margin">Rostovlarda, her pazar olduğu gibi, yakın tanıdıklardan bazıları öğle yemeği yiyorlardı. </p>
				<p>Piyer, onları yalnız bulmak için önceden gelmişti.</p>
				<p>Piyer bu yıl o kadar şişmanlamıştı ki, eğer böyle uzun boylu, geniş omuzlu, güçlü kuvvetli olmasa biçimsiz olurdu; ağırlığını kolaylıkla taşıdığı belliydi.</p>
				<p>Soluyarak, kendi kendine bir şeyler mırıldanarak merdivenleri çıktı, arabacısı bekleyip beklemeyeceğini artık sormamıştı. Kontun, Rostovlara geldiği zaman on ikiye kadar kalacağını bilirdi. Rostovların uşakları pelerinini çıkarmak, bastonunu, şapkasını almak için sevinçle atıldılar, Piyer, kulüp alışkanlığıyla bastonunu da, şapkasını da sofada bırakırdı.</p>
				<p>Rostovlarda ilk gördüğü, Nataşa oldu. Daha sofada pelerinini çıkarırken onun sesini duymuştu, salonda solfej yapıyordu. Piyer, hastalığından beri onun şarkı söylemediğini biliyordu. Bunun için sesinin ahengi onu sevindirmişti. Kapıyı yavaşça açtı, Nataşa’yı, ayinde giydiği leylak rengi elbisesiyle odada gezinerek şarkı söyler buldu. Kapıyı açtığı zaman Nataşa’nın sırtı dönüktü, birden geri dönüp de Piyer’in ablak, şaşkın yüzünü görünce kızardı, hızla ona yaklaştı.</p>
				<p>“Yine şarkı söylemeyi denemek istiyorum,” dedi. “Ne de olsa bir iştir,” diye adeta af diler gibi ekledi.</p>
				<p>“Çok güzel.”</p>
				<p>Piyer’in çoktan beri onda görmediği bir canlılıkla, “Gelmenize ne kadar sevindim! Bugün o kadar mutluyum ki!” dedi. “Biliyorsunuz, <em>Nicolas,</em> Giyorgiyev Nişanı aldı. Onunla o kadar gurur duyuyorum ki...”</p>
				<p>“Elbette, günlük emri ben gönderdim, hadi, ben size engel olmak istemem,” diye ekledikten sonra misafir salonuna geçmek istedi Piyer. </p>
				<p>Nataşa onu durdurdu.</p>
				<p>“Kont! Şarkı söylemem kötü mü?” dedi kızararak ama gözlerini indirmeksizin Piyer’e bakıyordu.</p>
				<p>“Hayır... Neden? Tersine... Ama niçin bana bunu soruyorsunuz?”</p>
				<p>“Ben de bilmiyorum,” diye hemen yanıt verdi Nataşa, “ama sizin hoşunuza gitmeyecek hiçbir şey yapmak istemem, size her şeyde inanırım, benim için ne kadar değerli olduğunuzu, benim için neler yaptığınızı bilemezsiniz!..” Hızla söylüyordu, bu sözler üzerine Piyer’in nasıl kızardığını fark etmemişti. “Yine bu günlük emirde <em>‘onun’,</em> Bolkonski’nin (bunu sesini alçaltarak hızlı hızlı söyledi) Rusya’da bulunduğunu, yine orduda hizmet ettiğini gördüm. Ne dersiniz?” diye ekledi, anlaşılan söylemek için acele ediyordu. Çünkü sözünü bitirmeye gücü yetmeyecek diye korkuyordu, “Beni bir gün affeder mi acaba? Bana karşı kötü bir duygu beslemeyecek mi? Ne dersiniz? Ne düşünüyorsunuz?” </p>
				<p>Piyer, “Bence,” dedi, “onun affedeceği bir şey yok... Ben onun yerinde olsam...” Piyer bir an için, Nataşa’yı yatıştırırken, eğer kendisi değil de dünyanın en iyi adamı ve özgür birisi olsa önünde diz çöküp elini ve gönlünü isteyeceğini söylediği zamana gitti, aynı merhamet, şefkat ve sevgi duygusu onu kapladı, aynı sözler dilinin ucuna geldi. Ama Nataşa Piyer’in onları söylemesine vakit bırakmadı.</p>
				<p>“A, siz... Siz...” bu “siz”i heyecanla söylüyordu, “siz başka. Sizin kadar iyi kalpli, cömert, iyi insan bilmiyorum, olamaz da. Eğer o zaman, hatta şimdi siz olmasaydınız halim ne olurdu bilmem, çünkü...”</p>
				<p>Birden gözleri doldu, öteye döndü; notayı gözlerine doğru kaldırdı, okumaya başladı, tekrar salonda dolaşmak üzere yürüdü.</p>
				<p>Bu sırada Petya, misafir odasına koşarak geldi.</p>
				<p>Petya şimdi, güzel, pembe beyaz, on beş yaşında kalın ve kırmızı dudaklı, Nataşa’ya benzeyen bir oğlandı. Üniversiteye hazırlanıyordu, ama son zamanlarda arkadaşı Obolenski ile <em>hussar</em> yazılmaya gizlice karar vermişlerdi.</p>
				<p>Petya, bu iş için konuşmak üzere adaşına koşmuştu.</p>
				<p><em>Hussar’</em>lığa kabul edilip edilmeyeceğini öğrenmesini Piyer’den rica etti.</p>
				<p>Piyer, Petya’yı dinlemiyor, salonda dolaşıyordu.</p>
				<p>Petya, kendisini dinlemesi için onun elini çekiştiriyordu.</p>
				<p>“Ya benim işim, Piyotr Kiriliç, Tanrı aşkına! Tek ümidim sizsiniz,” diyordu.</p>
				<p>“A, evet, senin işin. <em>Hussar</em> mı olacaksın? Söylerim, söylerim. Bugün mutlaka söylerim.”</p>
				<p>Yaşlı Kont, “Eh, <em>mon cher,</em><a class="si-noteref epub-type_noteref" href="#f66" id="ref_f66">66</a> eh, beyannameyi buldunuz mu?” diye sordu, “Kontes, Razumovskilerde ayindeydi, yeni bir dua dinledi, çok güzeldi diyor.”</p>
				<p>Piyer, “Buldum,” diye yanıt verdi, “yarın hükümdar geliyor... Gerçek bir asiller toplantısı olacak, binde on toplama var diyorlar. Ha, sizi tebrik ederim.”</p>
				<p>“Evet, evet, teşekkürler. Eh, ordudan ne haber?” </p>
				<p>Piyer, “Bizimkiler gene geri çekildi. Smolensk dolaylarındalar, diyorlar,” diye yanıtladı.</p>
				<p>Kont, “Aman Tanrım! Aman Tanrım!” dedi. “Beyanname nerede?”</p>
				<p>“Beyanname! Ah evet!”</p>
				<p>Piyer, cebinde kâğıtları aradı, bulamadı. Ceplerini karıştırmaya devam ederken içeri giren Kontes’in elini öptü, besbelli artık şarkı söylemeyen, ama misafir salonuna da gelmeyen Nataşa’yı bekleyerek kaygılı kaygılı bakınıyordu.</p>
				<p><em>“Ma parole je ne sais plus où je l’ai fourré,”</em><a class="si-noteref epub-type_noteref" href="#f67" id="ref_f67">67</a> dedi.</p>
				<p>Kontes, “Ah, daima, her şeyi kaybeder,” dedi.</p>
				<p>Nataşa, dikkatli, heyecanlı bir yüzle geldi, sessizce Piyer’e bakarak oturdu. O içeri girer girmez Piyer’in yüzü parladı; kâğıtları aramaya devam ederek birkaç kez ona baktı.</p>
				<p>“Söz, gidip getireceğim, evde unuttum. Muhakkak...”</p>
				<p>“Ama yemeğe geç kalırsınız.”</p>
				<p>“Ah, arabacı da gitti.”</p>
				<p>Ama kâğıtları aramak için sofaya giden Sonya onları Piyer’in şapkasının içinde buldu, Piyer, onları özenle astarın arasına yerleştirmişti. Piyer hemen okumak istedi, ama anlaşılan bu okumadan büyük bir zevk bekleyen yaşlı Kont, “Yok, yemekten sonra,” dedi.</p>
				<p>Yemekte yeni Giyorgiyev şövalyesinin sağlığına şampanya içildiği sırada, Şinşin, yaşlı Gürcü Prensesi’nin hastalığına, Métivier’in Moskova’dan kaybolduğuna Rastopçin’e bir Alman getirdiğine, ona bunun bir şampiyon<a class="si-noteref epub-type_noteref" href="#f68" id="ref_f68">68</a> olduğu bildirildiğine (bizzat Kont Rastopçin böyle anlatıyordu) ve Kont Rastopçin’in halka bunun bir şampiyon değil, basbayağı eski bir mantar Alman olduğunu söyleyerek şampiyonun serbest bırakılmasını emrettiğine dair şehir haberlerini anlattı.</p>
				<p>“Boyuna da yakalıyorlar,” dedi Kont. “Ben de Fransızca az konuşmasını Kontes’e her zaman söylerim. Zamanı değil şimdi.” </p>
				<p>Şinşin, “Duydunuz mu?” dedi, “Prens Golitsin bir Rus öğretmen tuttu, Rusça öğreniyor, <em>il commence à devenir dangereux de parler français dans les rues.”</em><a class="si-noteref epub-type_noteref" href="#f69" id="ref_f69">69</a> </p>
				<p>Yaşlı Kont, Piyer’e dönerek, “E, ne dersiniz, Kont Piyotr Kiriliç, milis toplamaya başlanınca sizin de ata binmeniz gerekiyor, değil mi?” dedi. </p>
				<p>Piyer, yemekte hep sessiz ve düşünceliydi. Bu sözler üzerine, bir şey anlamamış gibi Kont’a baktı.</p>
				<p>“Evet, evet savaşa,” dedi, “Hayır! Askerlik nerede, ben nerede! Bununla birlikte her şey o kadar garip, o kadar garip ki! Ben de bir şey anlamıyorum. Bilmem, savaşın zevklerinden o kadar uzağım ki; ama bu zamanlarda kimse bir şey söyleyemez.” </p>
				<p>Yemekten sonra Kont rahatça koltuğa yerleşti, iyi bir okuyucu olarak tanınan Sonya’ya, okumasını ciddi bir yüzle rica etti.</p>
				<p>“Birinci başkentimiz Moskova’ya.”</p>
				<p>“Düşman büyük kuvvetlerle Rusya’nın sınırlarını aştı. Sevgili yurdumuzu harap etmeye geliyor.” Sonya incecik sesiyle dikkatli dikkatli okuyordu. Kont gözlerini kapamış, bazı yerlerde kesik kesik içini çekerek dinliyordu.</p>
				<p>Nataşa dimdik oturuyor, dikkatle ve dik dik bir babasına, bir Piyer’e bakıyordu.</p>
				<p>Piyer onun bakışlarını üzerinde hissediyor, ona bakmamaya çalışıyordu. Kontes, beyannameyi dinlerken dudak bükerek öfkeyle başını sallıyordu. Bütün bu cümlelerden, oğlunu tehdit eden tehlikenin henüz ortadan kalkacağa benzemediğini anlıyordu yalnızca. Şinşin, dudaklarında alaycı bir gülümsemeyle belli ki gülünç bulduğu ilk şeye, Sonya’nın okuyuşuna, Kont’un söyleyeceği söze, hatta daha iyi bir bahane bulamazsa beyannamenin kendisine gülmeye hazırlanmıştı.</p>
				<p>Rusya’yı tehdit eden tehlikeleri ve hükümdarın Moskova, özellikle asillere bağladığı ümitle ilgili sözlerini okuduktan sonra Sonya’nın sesi daha çok herkesin kendisini dilemesinden dolayı titredi ve şu son kısma geldi: “Başkentimizde ve ülkemizin başka yerlerinde bugün düşmanı önleyen ve göründüğü her yerde bozguna uğratılması için yeni kurulan milislerimizle müzakere etmek, onları idare etmek için halkımızın arasına katılmakta gecikmeyeceğiz. Bizi içine yuvarlamayı umduğu felaket düşmanın başına çöksün, kölelikten kurtulan Avrupa Rusya’nın şanını yükseltsin!”</p>
				<p>Kont, yaşlı gözlerini açtı, burnuna kuvvetli bir sirke tuzu çekmiş gibi şiddetle soluyup birkaç kez duralayarak, “İşte bu mükemmel!” dedi. “Sen yeter ki söyle, hükümdarım, biz her şeyi feda ederiz, hiçbir şeyi esirgemeyiz.”</p>
				<p>Şinşin, Kont’un vatanseverliği üzerine hazırladığı şakayı daha söylemeye vakit bulmadan Nataşa, yerinden fırladı, babasına koştu, onu öperek, “Ne şeker babadır bu!” dedi. Neşesiyle birlikte geri gelen o bilinçsizce işvesiyle Piyer’e baktı.</p>
				<p>Şinşin, “Bakın vatansever kıza!” dedi. </p>
				<p>Nataşa alınganca, “Hiç de vatanseverlik değil, basbayağı...” dedi. “Size her şey şaka gibi geliyor ama hiç de şaka değil bu...”</p>
				<p>Kont, “Ne şakası!” diye yineledi. “Yalnız bir söz söylesin o, hepimiz gideriz... Biz Alman değiliz öyle...”</p>
				<p>Piyer, “Dikkat ettiniz mi,” dedi, “‘müzakere etmek için’ deniyor.” </p>
				<p>“Artık, niçin olursa olsun...” </p>
				<p>Bu sırada, hiç kimsenin dikkat etmediği Petya, babasına yaklaştı, kıpkırmızı kesilmişti, kâh kalınlaşan, kâh inceleşen değişik bir sesle dedi ki:</p>
				<p>“Eh, şimdi babacığım size (isterseniz anneme de) kesin olarak söylüyorum ki askerliğime izin vereceksiniz, çünkü artık duramam... İşte bu kadar...”</p>
				<p>Kontes dehşetle gözlerini kaldırdı, ellerini çırptı ve öfkeyle kocasına döndü.</p>
				<p>“Buyurun!” dedi.</p>
				<p>Ama Kont hemen heyecanını zaptedip kendini topladı. </p>
				<p>“Hadi, hadi,” dedi, “askere bak hele! Budalalığı bırak; okuman gerekiyor senin.”</p>
				<p>“Budalalık değil bu, babacığım. Obolenski Fedya benden küçük, o da gidiyor, mesele şu ki, gitsem de gitmesem de okuyamam. Vatan...” Petya durdu kulaklarına kadar kızardı ve sözünü şöyle bitirdi: “Vatan tehlikedeyken ben okuyamam.” </p>
				<p>“Yeter, yeter, budalalık...”</p>
				<p>“Ama her şeyi feda ederiz diye kendiniz söylediniz.”</p>
				<p>Sararan, durgun gözlerle küçük oğluna bakan karısına göz atarak bağırdı Kont: </p>
				<p>“Petya! Sana söylüyorum, kes sesini!”</p>
				<p>“Size diyorum ki... İşte Piyotr Kiriliç söylesin...”</p>
				<p>“Sana saçmalıyorsun diyorum. Daha ağzı süt kokuyor, askere gidecekmiş! Hadi, hadi, sana söylüyorum.”</p>
				<p>Kont, biraz dinlenmeden önce çalışma odasında bir kez de kendisi okumak üzere kâğıtları yanına alarak odadan çıkarken, “Piyotr Kiriloviç,” dedi, “hadi tütün içmeye gidelim...”</p>
				<p>Piyer, şaşkın ve kararsız bir haldeydi Nataşa’nın, şefkatten daha derin bir hisle durmadan ona bakan her zamankinden daha parlak ve canlı gözleri, onu sersemletmişti. </p>
				<p>“Yok, ben galiba eve gideceğim...”</p>
				<p>“Nasıl eve gideceksiniz, geceyi bizde geçirmek istiyordunuz hani... Hem bize seyrek gelmeye başladınız, sonra bu benimki...” Nataşa’yı göstererek safça ekledi Kont, “yalnız sizin yanınızda neşelidir...”</p>
				<p>Piyer, aceleyle, “Evet ama unutmuştum... Mutlaka eve dönmem lazım... İşim var...” dedi.</p>
				<p>Kont odadan büsbütün çıkarak, “Peki, o halde güle güle,” dedi. </p>
				<p>Nataşa meydan okuyucu bir tavırla Piyer’in gözlerine bakarak, “Niçin gidiyorsunuz? Niçin neşesizsiniz? Niçin?” diye sordu.</p>
				<p>Piyer, “Çünkü seni seviyorum!” demek istedi, ama bunu söylemedi, kıpkırmızı kesildi, gözlerini yere indirdi.</p>
				<p>“Çünkü size seyrek gelmem daha iyi... Çünkü... Hayır, sadece işim var...” </p>
				<p>“Niçin, hayır, söyleyin,” diye Nataşa söze başladı ama birden sustu. </p>
				<p>İkisi de korka korka ve utanarak birbirlerine bakıyorlardı. Piyer, gülümsemeye çalıştı. Ama beceremedi; acı çekiyormuş gibi göründü; susarak Nataşa’nın elini öptü ve çıktı. </p>
				<p>Piyer içinden, Rostovlara bir daha gitmemeye karar vermişti.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f66"><a class="si-backref" href="#ref_f66">66</a><span class="si-footnote-text"> Azizim.</span></div>
					
						<div class="si-footnote html5_aside epub-type_footnote" id="f67"><a class="si-backref" href="#ref_f67">67</a><span class="si-footnote-text"> Vallahi onu nereye soktum bilmiyorum.</span></div>
					
						<div class="si-footnote html5_aside epub-type_footnote" id="f68"><a class="si-backref" href="#ref_f68">68</a><span class="si-footnote-text"> Rusça şampiyon (Fransızca’dan <em>espion</em>) kelimesi casus manasına gelir. Halk bu kelimeyi “şampiyon” şeklinde söylüyor ki bu kelime Fransızca mantar demektir. (Ç.N.)</span></div>
					
						<div class="si-footnote html5_aside epub-type_footnote" id="f69"><a class="si-backref" href="#ref_f69">69</a><span class="si-footnote-text"> Sokaklarda Fransızca konuşmak tehlikeli olmaya başladı.</span></div>
				</div>
  </body>
</html>