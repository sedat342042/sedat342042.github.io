<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-3-3">
<div class="html5_section">
				<h1 class="subchapter">III</h1>
				
				<p class="margin">Yaşlı Prens Nikolay Andreyiç Bolkonski 1805 yılı Aralık ayında Prens Vasiliy’den oğluyla beraber ziyaretine geleceğini bildiren bir mektup aldı. “Ben teftişe çıkıyorum, elbette ki sevgili velinimetimi ziyaret etmekten yüz verstlik bir dönemeç beni alıkoyamaz,” diye yazıyordu. “Anatol’um yanımdadır, orduya gidiyor, onun da, tıpkı babası gibi, size karşı beslediği derin saygıyı şahsen ifade etmesine müsaade edeceğinizi ümit ediyorum.”</p>
				<p>Bu haberi alan Küçük Prenses düşüncesizce, “İşte Mariya’yı götürüp göstermeye gerek kalmadı, istekliler kendiliklerinden bize geliyor,” dedi.</p>
				<p>Prens Nikolay Andreyiç sessizce yüzünü buruşturdu.</p>
				<p>Mektubun alınmasından iki hafta sonra, bir akşam adamları, ertesi gün de oğluyla birlikte Prens Vasiliy geldi.</p>
				<p>Yaşlı Bolkonski öteden beri Prens Vasiliy hakkında pek olumlu duygular beslemiyordu, hele son zamanlarda Pavel ve Aleksandr’ın iktidarları döneminde Prens Vasiliy rütbe ve mevki bakımından bunca yol aldıktan sonra... Şimdi de mektuptaki imadan ve Küçük Prenses’ten işin aslını öğrendikten sonra Prens Vasiliy’e karşı duyguları iyiden iyiye düşmanca bir küçümsemeye dönüşmüştü. Ondan söz ederken boyuna genzini temizliyordu. Prens Vasiliy’in geldiği gün Prens Nikolay Andreyiç’in canı çok sıkkındı, hırçınlaşmıştı. Prens Vasiliy geliyor diye mi canı sıkkındı, yoksa canı sıkkın olduğu için mi Prens Vasiliy’in gelmesinden özellikle memnun değildi? Neden olursa olsun, sıkkındı canı; Tihon, mimara, raporunu vermek üzere Prens’in yanına çıkmamasını daha sabahtan tavsiye etmişti.</p>
				<p>“Duyuyor musunuz nasıl yürüyor?” diyerek, Tihon, Prens’in ayak seslerine mimarın dikkatini çekmişti. “Topuklarını yere vura vura yürüyor. Bunun ne demek olduğunu biz biliriz.”</p>
				<p>Yine de Prens her zamanki gibi samur yakalı kadife kürkü ve şapkasıyla saat dokuzda gezmeye çıktı. Bir gün önce kar yağmıştı. Prens Nikolay Andreyiç’in yürüdüğü, limonluğa giden dar yol temizlenmişti. Karın üstünde süpürge izleri görülüyordu, dar yolun iki tarafınca giden gevrek kar kümesine bir kürek saplanmıştı. Prens sessiz, somurtkan bir halde limonluğa, hizmetçi odalarını, müştemilatı geçti.</p>
				<p>Sonra kendisine eve kadar eşlik eden eden ve yüzüyle, hareketleriyle efendisini andıran saygıdeğer kâhyasına sordu:</p>
				<p>“Kızakla mı geçilecek?”</p>
				<p>“Kar derin Ekselans, ben geçidi süpürmelerini emretmiştim.”</p>
				<p>Prens başını eğdi, sahanlığa yaklaştı.</p>
				<p>“Tanrı’ya şükür,” diye düşündü kâhya, “fırtına uzaklaştı.”</p>
				<p>“Geçmek zor oluyordu, Ekselans,” dedi sonra, “söylendiğine göre, bir bakan, Ekselansınızı ziyaret buyuruyormuş.”</p>
				<p>Prens kâhyaya döndü, çatılmış kaşlarla gözlerini ona dikti, sert, keskin bir sesle, “Ne? Bakan mı? Hangi bakan? Kim sana böyle bir emir verdi? Prenses için, benim kızım için temizlik yapmadınız da bakan için yaptınız ha? Bakan falan yok!” dedi.</p>
				<p>“Ekselans, ben öyle zannettim ki...”</p>
				<p>“Sen zannettin!” diye bağırdı Prens, sonra gittikçe öfkelenerek devam etti: “Sen zannettin... Haydutlar. Haylazlar!.. Sana zannetmeyi öğretirim!” Sopasını kaldırarak Alpatıç’a doğru salladı. Sakınmasaydı, az kalsın kâhyaya çarpıyordu sopa. Prens bağırıyordu hâlâ: “Zannetmiş! Haylazlar!” Sopadan sakınmakla gösterdiği küstahlıktan korkan Alpatıç Prens’e yaklaşıp önünde dazlak kafasını itaatle eğdi. Belki de özellikle bundan dolayı Prens, “Haylazlar... yolu tekrar kapatın!” diye bağırmaya devam ettiyse de sopasını bir daha kaldırmadı, hızla odasına döndü.</p>
				<p>Prensesle Matmazel Bourienne, Prens’i keyfi kaçmış gördüklerinden sofra başında öylece duruyorlardı. Matmazel Bourienne, “Ben hiçbir şey bilmiyorum, ben her zamanki gibiyim,” diyen aydınlık yüzüyle, Prenses Mariya da solgun, korkulu, yere inik gözleriyle onu bekliyorlardı. Prenses Mariya böyle zamanlarda Matmazel Bourienne gibi hareket etmek gerektiğini bildiği halde bunu yapamıyordu; gücüne gidiyordu bu. Öyle sanıyordu ki, hiçbir şeyin farkında değilmişim gibi hareket edersem kendisiyle ilgilenmediğimi zannedecek, benim de canım sıkılıyormuş, keyfim yerinde değilmiş gibi yaparsam (şimdiye kadar olduğu gibi) surat astığımı söyleyecek, vs. </p>
				<p>Prens, kızının korkulu yüzüne bakarak homurdandı.</p>
				<p>“Geveze... Budala!..” diye söylendi.</p>
				<p>Sofrada bulunmayan Küçük Prenses’i düşünerek, “Öteki de yok! Dedikodu yapmışlar,” diye geçirdi içinden.</p>
				<p>“Prenses nerede?” diye sordu. “Saklanıyor mu?”</p>
				<p>Matmazel Bourienne birden neşelenerek yanıt verdi:</p>
				<p>“Biraz rahatsız da, odasından çıkmıyor. Doğal olarak.”</p>
				<p>Prens homurdanarak sofraya oturdu.</p>
				<p>Tabağı temiz bulmadı; bir lekeyi göstererek fırlattı. Tihon yere düşmeden tabağı yakaladı, büfeciye verdi. Küçük Prenses rahatsız değildi, fakat Prens’ten öyle önüne geçilmez bir şekilde korkuyordu ki keyifsiz olduğunu duyunca odasından çıkmamaya karar vermişti.</p>
				<p>Matmazel Bourienne’e, “Çocuk için korkuyorum,” demişti, “Allah bilir korkudan neler olur.”</p>
				<p>Küçük Prenses zaten Lısiye Gori’de yaşlı Prens’e karşı sürekli bir korku ve soğukluk hissi içinde yaşıyordu, fakat korkusu o kadar üstün geliyordu ki bu soğukluğun farkında olmuyordu. Soğukluk hissini Prens de duymaktaydı; fakat bu his, duyduğu küçümseme hissiyle bastırılmış bulunuyordu. Lısiye Gori’de yaşamak zorunda kalan Prenses, Matmazel Bourienne’i özellikle sevmişti. Günlerini onunla geçiyor, odasında gecelemesini ondan rica ediyor, onunla kaynatasını konuşuyor ve çekiştiriyordu.</p>
				<p>Matmazel Bourienne pembecik elleriyle beyaz peçeteyi açarken, “<em>Il nous arrive du monde, mon prince</em>,”<a class="si-noteref epub-type_noteref" href="#f360" id="ref_f360">360</a> dedi. “<em>Son excellence le Prince Kouragine avec son fils, à ce que j’ai entendu dire</em>,”<a class="si-noteref epub-type_noteref" href="#f361" id="ref_f361">361</a> diye sordu.</p>
				<p>Prens, onuruna dokunulmuş gibi, “Hımm... bu <em>excellence</em> çocuğun biridir... Onu memur tayin ettiren de benim,” dedi, “oğlu ne diye geliyor, anlamıyorum. Prenses Lizaveta Karlovna, Prenses Mariya belki bilirler. Ben oğlunu niçin buraya getirdiğini bilmiyorum. Bana lazım değil...” Kıpkırmızı kesilen kızına baktı:</p>
				<p>“Hasta mısın ne? Yoksa demin o budala Alpatıç’ın söylediği gibi bakan korkusu mu?”</p>
				<p>“Hayır, <em>mon père</em>.”<a class="si-noteref epub-type_noteref" href="#f362" id="ref_f362">362</a></p>
				<p>Matmazel Bourrienne uygunsuz bir söz ettiğini anlamasına rağmen susmamış, limonluğa, yeni açan bir çiçeğin güzelliğine dair gevezeliğine devam etmişti, Prens de çorbadan sonra yumuşamıştı.</p>
				<p>Yemekten sonra gelinine gitti. Küçük Prenses küçük bir masanın başında oturuyor, oda hizmetçisi Maşa ile laflıyordu. Kaynatasını görünce rengi uçtu.</p>
				<p>Küçük Prenses çok değişmişti. Şimdi güzel olmak söyle dursun, adeta çirkindi. Yanakları sarkmış, dudakları yukarı kalkmış, gözleri aşağı doğru çekilmişti. </p>
				<p>Prens sağlık durumunu sorunca, “Üstümde bir ağırlık var,” diye yanıt verdi.</p>
				<p>“Bir şey istiyor musun?”</p>
				<p>“Hayır, <em>merci, mon père</em>.”<a class="si-noteref epub-type_noteref" href="#f363" id="ref_f363">363</a></p>
				<p>“Eh, pekâlâ.”</p>
				<p>Odadan çıktı, hizmetçilerin odasına girdi. Alpatıç oradaydı, başını eğmiş duruyordu.</p>
				<p>“Yol kapatıldı mı?”</p>
				<p>“Kapatıldı Ekselans, Tanrı aşkına aptallığımı affedin.”</p>
				<p>Prens onun sözünü kesti, zoraki bir gülüşle, “Peki, peki,” dedi.</p>
				<p>Elini uzattı, Alpatıç uzatılan eli öptü, Prens odasına girdi.</p>
				<p>Akşamüstü Prens Vasiliy geldi. Onu uşaklarla, arabacılarla <em>preşpeki</em>’de (ağaçlı yola böyle diyorlardı) karşıladılar; bağrışıp çağrışarak eşyalarıyla kızağını, özellikle, tekrar karla kapanan yolun üzerinden evin bir kanadına doğru götürdüler.</p>
				<p>Prens Vasiliy ile Anatol’a ayrı ayrı odalar hazırlanmıştı.</p>
				<p>Anatol gömleğini çıkarmış, elleri kalçasında gülümseyerek iri, güzel gözlerini dikip bir köşesine dalgın dalgın oturduğu bir masa başında duruyordu. Yaşamını aralıksız bir eğlence sayardı ki, bunu birisi onun için her nedense düzenlemeyi üzerine almış bulunuyordu. Şimdi şu şirret ihtiyarla çirkin mirasçısını ziyaret edişine de aynı gözle bakıyordu. Kendi tahminine göre bütün bu işler gayet iyi, eğlenceli olabilirdi. Anatol “Kız bu kadar zengin olduktan sonra ne diye evlenmemeli? Zenginlik bu işlere engel değildir,” diye düşünüyordu.</p>
				<p>Her zamanki gibi özenle tıraş oldu, kokular süründü; doğuştan yumuşak ve muzaffer edasıyla güzel başını dik tutarak babasının odasına girdi. Prens Vasiliy’in yanında iki oda uşağı vardı, onu giydirmeye çalışıyor, o da heyecanla çevresine bakınıyordu, içeri giren oğluna, “Ha şöyle, tam istediğim gibisin,” demeye getirerek neşeyle başını salladı.</p>
				<p>Anatol, yolda çok defa konuşulmuş bir konuya devam eder gibi, “Sahi, şakayı bırakın babacığım, kız çok mu çirkin? Ha?” diye Fransızca sordu.</p>
				<p>“Saçmalama, önemli olan yaşlı Prens’e karşı akıllı, saygılı davranmakta.”</p>
				<p>Anatol, “Öyle de, o beni azarlamaya kalkarsa, giderim,” dedi. “Ben böyle ihtiyarlara tahammül edemem, ha!”</p>
				<p>“Bütün geleceğinin bu işe bağlı olduğunu unutma.”</p>
				<p>Bu sırada hizmetçi kızların odasında, oğluyla birlikte bir bakanın geldiği bildirilmekle kalmamış, her ikisinin de görünüşleri ayrıntısıyla çizilmiş bulunuyordu. Prenses Mariya odasında yalnızdı, heyecanını gidermeye boş yere uğraşıyordu.</p>
				<p>“Ne diye yazdılar? Niçin Liza bana bundan söz etti. Böyle şey olmaz ki!” diye aynaya göz atarak kendi kendine konuşuyordu. “Konuk odasına nasıl çıkacağız? Hoşuma gitse bile ben ona kendimi olduğum gibi gösteremem.”</p>
				<p>Yalnız babasının bakışlarını düşünmek bile onu dehşete düşürüyordu.</p>
				<p>Küçük Prenses’le Matmazel Bourienne bakanın oğlunun nasıl al yanaklı, karakaşlı bir erkek güzeli olduğuna, babacığının merdivenleri çıkmakta nasıl zorluk çektiğine, oysa kendisinin üçer üçer, basamakları bir kartal gibi atlayarak nasıl onun peşince seğirttiğine dair oda hizmetçisi Maşa’dan bütün gerekli haberleri almışlardı.</p>
				<p>Bu haberleri alır almaz da Matmazel Bourienne’le Küçük Prenses ta koridordan işitilen sesleriyle, heyecanla konuşarak Prenses’in odasına girdiler.</p>
				<p>Küçük Prenses ağır karnıyla yuvarlana yuvarlana gelip kendini koltuğa bırakarak, “<em>Ils sont arrivés, Marie</em>,<a class="si-noteref epub-type_noteref" href="#f364" id="ref_f364">364</a> biliyor musunuz?” dedi.</p>
				<p>Artık sabahki bluzuyla değildi, en iyi elbiselerinden birini giymiş, saçlarını özenle toplamıştı. Ama yüzündeki heyecan da, onun çökmüş hatlarını ve yüzünün mecalsiz halini gizleyemiyordu. Ne kadar çirkinleştiği, genellikle Petersburg’da sosyete arasında taşıdığı bu tuvaletle bir kat daha belli oluyordu. Matmazel Bourienne’de de taze şirin yüzünü bir kat daha çekici yapan fark edilmez bazı tuvalet yenilikleri peyda olmuştu.</p>
				<p>“<em>Eh bien, et vous restez comme vous êtes, chère princesse?”</em><a class="si-noteref epub-type_noteref" href="#f365" id="ref_f365">365</a> dedi. <em>“On va venir annoncer, que ces messieurs sont au salon, il faudra descendre, et vous ne faites pas un petit brin de toilette.</em><a class="si-noteref epub-type_noteref" href="#f366" id="ref_f366">366</a>”</p>
				<p>Küçük Prenses koltuğundan kalktı, çıngırağı çalarak oda hizmetçisini çağırdı, telaşla, neşeyle Prenses Mariya için çeşitli süsler bulmaya koyuldu. Prenses Mariya kendisi için seçilen nişanlının gelişinden heyecan duyduğu için gururunun kırıldığını hissediyor, bunun başka türlü olabileceğini her iki dostunun da düşünememiş olmaları gücüne gidiyordu. Hem onlar için, hem de kendisi için nasıl üzüldüğünü onlara söylemek bu heyecanını açığa vurmak demekti; bundan başka, süslenmesi için yapılan teklifi kabul etmemek uzun uzadıya alaylara, ısrarlara neden olacaktı. Kızardı, güzel gözleri dumanlandı, yüzü pençe pençe oldu, yüzünde genellikle görünen o sevimsiz mazlum ifadeyle kendini Matmazel Bourienne ve Liza’nın iradesine bıraktı. Her iki kadın da içtenlikle onu güzelleştirmeye çalıştılar. O kadar çirkindi ki akıllarına onunla rekabet etmek gelemezdi. Bu nedenle, samimiyetle, süsün yüzü güzelleştirdiği hakkında kadınların taşıdığı o saf ve kesin inançla onu giydirmeye başladılar.</p>
				<p>Liza uzaktan, yandan Prenses’e bakarak, “Hayır, doğrusu, <em>ma bonne amie</em><a class="si-noteref epub-type_noteref" href="#f367" id="ref_f367">367</a>, bu elbise güzel değil,” dedi, “söyle de şu sendeki masiko kadifeyi versinler. Öyle ya! Kim bilir, belki de alnının yazısı belli olacak. Hayır, bu çok açık renk, güzel değil, hayır güzel değil.”</p>
				<p>Güzel olmayan elbise değil, Prenses’in yüzü, bütün bedeniydi, fakat bunu Matmazel Bourienne ile Küçük Prenses hissetmiyorlardı; onlara hep öyle geliyordu ki, eğer yukarı doğru taranmış saçlara mavi kurdele takılacak olursa, kahverengi elbiseden mavi bir atkı sarkıtılırsa, falan filan, her şey güzel olacak. Onlar korkmuş bir yüzü ve korkmuş bir bedeni değiştirmenin mümkün olmadığını unutuyorlardı, dolayısıyla bu yüzün süsünü, çerçevesini ne kadar değiştirmeye çalışırlarsa çalışsınlar, yüz yine zavallı ve çirkin kalıyordu. Boyun eğdiği iki üç provadan sonra saçları tepesine taranarak (yüzünü büsbütün değiştirip bozan bir saç tuvaleti) mavi atkısı ve süslü masiko elbisesi giydirilince, Küçük Prenses, Mariya’nın çevresinde birkaç defa dolaştı, öteden elbisesinin bir kıvrımını küçük elleriyle düzeltti, beriden atkıyı bir kenarından çekti, başını eğerek bir bu yanından, bir öte yanından onu seyretti.</p>
				<p>Ellerini çırpıp tafrayla, “Hayır olmadı,” dedi. “<em>Non, Marie, décidement ça ne vous va pas. Je vous aime mieux dans votre petite robe grise de tous les jours. Non, de grâce, faites cela pour moi</em>.<a class="si-noteref epub-type_noteref" href="#f368" id="ref_f368">368</a><span class="Dipnot-Ba-vurusu" xml:lang="tr-TR"> </span>Katya,” diye hizmetçiye seslendi, “Prenses’e gümüşi elbiseyi getir.” Duyacağı o artistçe sevinçten dolayı önceden gülümseyerek, “Göreceksiniz Matmazel Bourienne, ben nasıl bu işi becereceğim,” dedi.</p>
				<p>Fakat Katya istenen elbiseyi getirdiği zaman Prenses Mariya hâlâ aynanın karşısında kendi yüzüne bakarak oturmakta, gözlerinde yaşların toplandığını, hıçkırmaya hazırlanan ağzının titrediğini görmekteydi.</p>
				<p>Matmazel Bourienne, “<em>Voyons, chère Princesse</em>,”<a class="si-noteref epub-type_noteref" href="#f369" id="ref_f369">369</a> dedi, “<em>encore un petit effort</em>.”<a class="si-noteref epub-type_noteref" href="#f370" id="ref_f370">370</a></p>
				<p>Küçük Prenses elbiseyi oda hizmetçisinin elinden alarak Prenses Mariya’ya yaklaştı.</p>
				<p>“Hayır, bu sefer sade, düz, şirin tarafından tutalım,” dedi.</p>
				<p>Onun ve Matmazel Bourienne ile bir şeylere gülen Katya’nın sesleri kuşların şakımasına benzeyen neşeli bir cıvıltı halinde birbirlerine karıştı. Prenses, “<em>Non, laissez-moi</em>,”<a class="si-noteref epub-type_noteref" href="#f371" id="ref_f371">371</a> dedi.</p>
				<p>Sesi öyle bir ciddiyet ve acıyla çınladı ki kuş cıvıltıları derhal kesildi. Kendilerine açıkça ve yalvararak bakan, yaşla, düşünceyle dolu iri, güzel gözlerine baktılar, anladılar ki ısrar etmek yararsız, hatta zalimce.</p>
				<p>Küçük Prenses, “<em>Au moins changez de coiffure</em>,”<a class="si-noteref epub-type_noteref" href="#f372" id="ref_f372">372</a> dedi, Matmazel Bourienne’e dönerek sitemle, “<em>Je vous disais</em>”,<a class="si-noteref epub-type_noteref" href="#f373" id="ref_f373">373</a> dedi, “<em>Marie a une de ces figures, auxquelles ce genre de coiffure ne vas pas du tout. Mais du tout, du tout! Changez de grâce</em>.”<a class="si-noteref epub-type_noteref" href="#f374" id="ref_f374">374</a></p>
				<p>“<em>Laissez-moi, laissez-moi, tout ça m’est parfaitement égal</em>,”<a class="si-noteref epub-type_noteref" href="#f375" id="ref_f375">375</a> diye gözyaşlarını zor tutan bir ses yanıt verdi.</p>
				<p>Prenses Mariya’nın bu haliyle her zamankinden daha beter, daha çirkin olduğunu Matmazel Bourienne ile Küçük Prenses kendi kendilerine itiraf etmek zorunda kaldılar, fakat artık iş işten geçmişti. O hep aynı, düşünceli, kederli ifadesiyle kendilerine bakıyordu. Bu ifade korkutmuyordu onları. Zaten o bu hissi hiçbir zaman telkin etmemişti. Fakat, biliyorlardı ki yüzünde bu ifade belirdiği zaman o artık susmuştur, kararından dönmeyecektir.</p>
				<p>Liza, “<em>Vous changerez, n’est-ce pas?</em>”<a class="si-noteref epub-type_noteref" href="#f376" id="ref_f376">376</a> dedi, Prenses Mariya yanıt vermeyince Liza odadan çıktı.</p>
				<p>Prenses Mariya yalnız kaldı. Liza’nın istediğini yerine getirip saçının biçimini değiştirmek şöyle dursun, aynada kendisine bir göz bile atmadı. Ellerini, gözlerini indirmiş, bezgin, sessiz oturuyor, düşünüyordu. Gözlerinin önüne, ansızın onu büsbütün başka, bahtiyar bir dünyaya alıp götüren bir koca, bir erkek, güçlü, üstün, gizemli, çekici bir varlık geldi. Bebeği (tıpkı dün akşam sütninenin kızında gördüğü gibi) göğsü üstünde gözlerinin önüne geliyordu. Kocası ayakta duruyor, ona, bebeğe sevgiyle bakıyordu. “Hayır, bu olanaksız, ben çok çirkinim,” diye düşündü. </p>
				<p>Kapıdan oda hizmetçisi seslendi:</p>
				<p>“Çaya buyurun, Prenses şimdi geliyor.”</p>
				<p>Silkindi, düşündüğü şeylerden korktu, aşağı inmeden önce kalktı, dua odasına girdi, siyah yüzü bir kandille aydınlanan kocaman bir kurtarıcı tasvirine gözlerini dikerek karşısında elleri kavuşmuş, birkaç dakika durdu. Prenses Mariya’nın ruhunda ıstırap verici bir şüphe vardı. Acaba aşk mutluluğu; erkeğe karşı dünyevi bir aşk, onun için mümkün müydü? Evlilikle ilgili düşüncelerinde Prenses Mariya aile saadetinin de, çocukların da düşünü kurardı ama büyük, en güçlü, gizli düşü, dünyevi aşka ait olanıydı. Bu his güçlendikçe o bunu başkalarından, hatta kendi kendinden de gizlemeye çalışıyordu. “Tanrım,” dedi, “yüreğimdeki bu şeytani düşünceleri nasıl yeneyim? Senin iradeni rahatça yerine getirmek için bu kötü düşüncelerden nasıl sonsuza dek kurtulayım?” Bu soruyu sorar sormaz, Tanrı ona, onun yüreğinin içinden yanıt verdi: “Kendin için hiçbir şey isteme, arama, heyecanlanma, düşmanlık besleme, insanların geleceği, senin kaderin, senin için bir bilinmezlik olarak kalmalıdır ama öyle yaşa ki, tüm güçlükleri göğüslemeye hazır bulunasın: Tanrı seni evlilik görevleriyle denemeyi isterse onun bu iradesini yerine getirmeye hazır ol.” Bu teselli edici düşünceyle (ama yine de dünyevi ve yasak hayallerinin gerçekleşmesi ümidiyle) Prenses Mariya içini çekerek haç çıkardı, ne elbisesini ne saç tuvaletini ne de içeri nasıl girip ne söyleyeceğini düşünerek aşağı indi. İradesi olmaksızın insanın başından tek kıl bile düşürmeyen Tanrı’nın takdiri yanında bütün bunların ciddi ne değeri olabilirdi?</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f360"><a class="si-backref" href="#ref_f360">360</a><span class="si-footnote-text"> Bize konuk geliyor, Prens.</span></div>
					
						<div class="si-footnote html5_aside epub-type_footnote" id="f361"><a class="si-backref" href="#ref_f361">361</a><span class="si-footnote-text"> Duyduğuma göre, oğluyla birlikte Prens Kuragin.</span></div>
					
						<div class="si-footnote html5_aside epub-type_footnote" id="f362"><a class="si-backref" href="#ref_f362">362</a><span class="si-footnote-text"> Babacığım.</span></div>
					
						<div class="si-footnote html5_aside epub-type_footnote" id="f363"><a class="si-backref" href="#ref_f363">363</a><span class="si-footnote-text"> Teşekkür ederim babacığım.</span></div>
					
						<div class="si-footnote html5_aside epub-type_footnote" id="f364"><a class="si-backref" href="#ref_f364">364</a><span class="si-footnote-text"> Geldiler Mariya.</span></div>
					
						<div class="si-footnote html5_aside epub-type_footnote" id="f365"><a class="si-backref" href="#ref_f365">365</a><span class="si-footnote-text"> Peki ama, üstünüzü değişmeyecek misiniz Prenses?</span></div>
					
						<div class="si-footnote html5_aside epub-type_footnote" id="f366"><a class="si-backref" href="#ref_f366">366</a><span class="si-footnote-text"> Neredeyse bu beylerin salonda beklediklerini haber verirler, inmemiz gerekecek ama daha sizin hiçbir hazırlığınız yok.</span></div>
					
						<div class="si-footnote html5_aside epub-type_footnote" id="f367"><a class="si-backref" href="#ref_f367">367</a><span class="si-footnote-text"> Sevgili dostum.</span></div>
					
						<div class="si-footnote html5_aside epub-type_footnote" id="f368"><a class="si-backref" href="#ref_f368">368</a><span class="si-footnote-text"> Hayır Mariya, bu size hiç gitmiyor. Gündelik gri elbisenizle daha çok hoşuma gidiyorsunuz. Kuzum, hatırım için bir deneyin bunu.</span></div>
					
						<div class="si-footnote html5_aside epub-type_footnote" id="f369"><a class="si-backref" href="#ref_f369">369</a><span class="si-footnote-text"> Hadi Prenses.</span></div>
					
						<div class="si-footnote html5_aside epub-type_footnote" id="f370"><a class="si-backref" href="#ref_f370">370</a><span class="si-footnote-text"> Son bir gayret...</span></div>
					
						<div class="si-footnote html5_aside epub-type_footnote" id="f371"><a class="si-backref" href="#ref_f371">371</a><span class="si-footnote-text"> Hayır, bırakın beni.</span></div>
					
						<div class="si-footnote html5_aside epub-type_footnote" id="f372"><a class="si-backref" href="#ref_f372">372</a><span class="si-footnote-text"> Hiç olmazsa saç tuvaletinizi değiştirin.</span></div>
					
						<div class="si-footnote html5_aside epub-type_footnote" id="f373"><a class="si-backref" href="#ref_f373">373</a><span class="si-footnote-text"> Ben size söylemiştim.</span></div>
					
						<div class="si-footnote html5_aside epub-type_footnote" id="f374"><a class="si-backref" href="#ref_f374">374</a><span class="si-footnote-text"> Mariya’nın üstüne bu çeşit saç gitmez. Hem de hiç gitmez, hiç. Değiştirin kuzum.</span></div>
					
						<div class="si-footnote html5_aside epub-type_footnote" id="f375"><a class="si-backref" href="#ref_f375">375</a><span class="si-footnote-text"> Bırakın beni, bırakın beni, benim için hepsi bir.</span></div>
					
						<div class="si-footnote html5_aside epub-type_footnote" id="f376"><a class="si-backref" href="#ref_f376">376</a><span class="si-footnote-text"> Değiştireceksiniz değil mi?</span></div>
				</div>
  </body>
</html>