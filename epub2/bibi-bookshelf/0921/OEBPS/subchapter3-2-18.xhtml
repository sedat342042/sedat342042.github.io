<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-18">
<div class="html5_section">
				<h1 class="subchapter">XVIII</h1>
				
				<p class="margin">Eve dönünce Rastopçin’in o gün getirilen iki ilanını verdiler Piyer’e.</p>
				<p>Birincisinde Moskova’dan ayrılmanın güya Kont Rastopçin tarafından yasak edildiğine dair dolaşan söylentilerin doğru olmadığından, tersine, kadınların ve tacir kadınlarının Moskova’dan ayrılmalarına Kont Rastopçin’in memnun olduğundan söz ediliyordu. “Az haber, az korku (ilanda böyle yazıyordu) ama hayatım pahasına yemin ederim ki düşman Moskova’ya girmeyecek!” Bu sözler Piyer’e göre Fransızların Moskova’ya gireceklerini açıkça gösteriyordu. İkinci ilanda genel karargâhımızın Vyazma’da olduğu, Kont Wittgenstein’ın Fransızları yendiği ve silahlanmak isteyen halk için depolarda kılıç, tabanca, tüfek bulunduğu, halkın bunları ucuz fiyatla satın alabileceği yazılıydı. Eski Çekrin konuşmalarında olduğu gibi alaycı bir afiş değildi bu. Piyer, bu afişler üzerinde derin derin düşündü. İçinde korku uyandıran bir fırtına bulutu yaklaşıyordu, belli ki Piyer bu korkuyu ruhunun bütün gücüyle adeta davet ediyordu. </p>
				<p>“Askerî hizmete mi girmeli, orduya mı katılmalı, yoksa beklemeli mi?” Piyer bu soruyu belki yüzüncü kez sordu kendine. Masasının üstünde duran iskambil destesini aldı, fal açmaya koyuldu.</p>
				<p>Desteyi karıştırdı, sonra elinde tutup yukarı bakarak kendi kendine, “Bu fal çıkarsa,” dedi, “çıkarsa demek ki... demek ki...”</p>
				<p>Sözünü bitirmeye vakit bulamadı, kapının arkasından, içeri girmek için izin isteyen Büyük Prenses’in sesi duyuldu.</p>
				<p>“Orduya katılmam gerekiyor demek ki,” diye tamamladı sözünü Piyer ve Prenses’e seslendi: “Giriniz giriniz!” </p>
				<p>İri gövdesi, soğuk yüzüyle yaşlı Prenses hâlâ Piyer’in yanında kalıyordu; iki küçük kızı evlenmişti. Prenses sert, heyecanlı bir sesle, “Yanınıza geldiğim için beni affedin, <em>mon cousin,</em><a class="si-noteref epub-type_noteref" href="#f130" id="ref_f130">130</a> nihayet bir karar vermek lazım! Ne olacak böyle? Herkes Moskova’dan çıktı, halk da isyan halinde, biz kalacak mıyız?”</p>
				<p>Prensese karşı velinimet rolüne hep sıkılarak katlanan Piyer, onun yanında her zaman takındığı o şakacı alışkanlığıyla, “Tersine, her şey yolunda sanıyorum, <em>ma cousine,”</em> dedi.</p>
				<p>“Evet, yolunda, ama ne yolunda! Kıtalarımızın nasıl kendilerini gösterdiklerini Varvara İvanovna bana bugün anlattı. Onlar hesabına bu şeref kaydedilebilir. Ama halk büsbütün isyan etti, artık bir şey dinlemiyor; kız hizmetçim bile kafa tutmaya başladı. Böyle giderse bizi dövmeye de kalkacaklar. Sokağa çıkamıyoruz. İşin kötüsü bugün yarın Fransızlar gelecek, biz ne bekliyoruz! Bir şey rica ediyorum, <em>mon cousin, </em>emredin de beni Petersburg’a götürsünler: Ne olursam olayım, Bonaparte’ın hâkimiyeti altında yaşayamam.”</p>
				<p>“Neler söylüyorsunuz, <em>ma cousine,</em><a class="si-noteref epub-type_noteref" href="#f131" id="ref_f131">131</a> bu haberleri nereden alıyorsunuz? Tersine...”</p>
				<p>“Sizin Napoléon’unuza boyun eğmem ben, başkaları nasıl isterlerse öyle hareket etsinler... Eğer siz bunu yapmak istemezseniz...”</p>
				<p>“Peki yapayım, şimdi emir vereyim.”</p>
				<p>Anlaşılan darılacak kimse olmadığı için Prenses’in canı sıkılıyordu. Bir şeyler mırıldanarak bir sandalyeye oturdu.</p>
				<p>Piyer, “Ama size yanlış haber veriyorlar,” dedi, “şehir sakin; hiçbir tehlike yok. İşte daha şimdi okudum...” ilanları Prenses’e gösterdi. “Kont, hayatım pahasına yemin ederim ki düşman Moskova’ya girmeyecek,” diye yazıyor.</p>
				<p>Prenses kinle, “Ah, sizin bu Kont,” dedi, “halkı ayaklanması için bizzat kışkırtan bu ikiyüzlü, bu sefil... Bu anlamsız ilanlarda, ‘saçından yakala, karakola sürükle’ diye yazan o değil mi? Ne sersemlik! Böyle hareket edenlere mevki ve rütbe vaat ediyor. İşte bütün bu güler yüzlülüklerin sonucu. Varvara İvanovna Fransızca konuştuğu için halkın az kalsın kendisini öldüreceğini söyledi...”</p>
				<p>Piyer, “Evet, bu böyle... Siz her şeyi sorun yapıyorsunuz,” diyerek iskambilleri sıralamaya başladı.</p>
				<p>Falı çıktığı halde Piyer orduya katılmadı, boşalan Moskova’da, hep öyle telaşlı, kararsız ve olacakları beklemenin heyecanıyla karışık bir korku içinde kaldı.</p>
				<p>Ertesi gün akşama doğru Prenses yola çıktı; Piyer’in baş idare müdürü yanına geldi, bir malikâne satılmazsa alayın teçhizi için istenen parayı bulmanın imkânsız olacağını bildirdi. Baş idare müdürü, Piyer’e, yeni bir alay oluşturma tasarısının onun başını belaya sokacağını anlatmaya çalıştı. Piyer, idare müdürünün sözlerini dinlerken gülümsemesini zor gizliyordu.</p>
				<p>“Eh, satın,” dedi, “ne yapalım, şimdi artık vazgeçemem!”</p>
				<p>Genel durum, özellikle kendi işleri ne kadar kötü ise Piyer’in o kadar hoşuna gidiyor, beklediği felaketin yaklaşmakta olduğu o kadar açık görünüyordu. Şehirde artık Piyer’in tanıdıklarından hemen hemen kimse yoktu. Jüli, Prenses Mariya gitmişti. Yakın bildiklerinden yalnız Rostovlar kalmışlardı ama Piyer onlara gitmiyordu.</p>
				<p>O gün Piyer, biraz vakit geçirmek için, düşmana zarar vermek amacıyla Leppich yakınlarında yapılan büyük bir balonu ve ertesi gün havaya salınacak bir deney balonunu görmek üzere Vorontsovo köyüne gitti. Bu balon daha hazır değildi ama öğrendiği kadarıyla hükümdarın arzusu üzerine yapılıyordu. Hükümdar bu balon hakkında Kont Rastopçin’e şunları yazmıştı: </p>
				
				<div class="letter noindent html5_article">
				<p><em>“Aussitôt que Leppich sera prêt, composez-lui un équipage pour sa nacelle d’hommes sûrs et intelligents et dépêchez un courrier au général Koutousoff pour l’en prévenir, je l’ai instruit de la chose.</em></p>
				<p><em>“Recommandez, je vous prie, à Leppich d’être bien attentif sur l’endroit où il descendra la première fois, pour ne pas se tromper et ne pas tomber dans les mains de l’ennemi. Il est indispensable qu’il combine ses mouvements avec le général-en-chef.”</em><a class="si-noteref epub-type_noteref" href="#f132" id="ref_f132">132</a></p>
				</div>

				<p class="margin">Piyer Vorontsovo’dan dönüşte bataklık alandan geçerken Lobnoye Mesto’da bir kalabalık görerek durdu, arabadan indi. Casuslukla suçlanan bir Fransız aşçıya işkence ediliyordu. İşkence yeni bitmişti; cellat, acıyla inleyen sarı favorili şişman, mavi çoraplı, yeşil mintanlı bir adamı işkence sandalyesinden çözüyordu. Zayıf, benzi uçuk başka bir suçlu da orada sıra bekliyordu. Görebildiği kadarıyla ikisi de Fransız’dı. Piyer zayıf Fransız gibi ürkmüş, bitkin bir halde kalabalığı yararak ilerledi.</p>
				<p>“Ne bu? Kim? Niçin?” diye sordu.</p>
				<p>Ama kalabalığın (memurların, esnafların, tacirlerin, köylülerin, gocuklu ve mantolu kadınların) dikkati Lobnoye Mesto’da olup bitenlere öyle odaklanmıştı ki ona kimse yanıt vermedi. Şişman adam kalktı, kaşlarını çatarak omuzlarını silkti, besbelli metin görünmek isteyerek etrafına bakmaksızın gömleğini giymeye başladı ama birden dudakları titredi. Kendi kendine kızarak yaşlı insanlar gibi ağlamaya başladı. Piyer’e öyle geliyordu ki onun acıma duygusunu gürültüye boğmak istiyordu kalabalık. </p>
				<p>“Bilmem hangi prensin aşçısı...”</p>
				<p>Fransız ağlarken Piyer’in yanında duran kırışık yüzlü bir küçük memur, “E, mösyö, Rus salçası Fransız’a ekşi geldi besbelli... Kamaştırdı,” dedi. Sözüne etraftan bir takdir bekler gibi bakındı. Kimileri güldü, kimisi öbür suçluyu soyan cellada korkuyla bakmaya devam etti.</p>
				<p>Piyer burnundan solumaya başladı, yüzünü buruşturdu, hızla dönerek arabaya doğru yürüdü. Durmadan kendi kendine bir şeyler mırıldanarak arabaya bindi. Yolda birkaç kez ürpererek öyle yüksek sesle bağırdı ki arabacı sordu: </p>
				<p>“Bir emriniz mi var?”</p>
				<p>Piyer Lubyonka’ya giren arabacıya haykırdı:</p>
				<p>“Nereye gidiyorsun?”</p>
				<p>Arabacı, “Başkomutana emretmiştiniz,” diye yanıt verdi.</p>
				<p>Piyer, pek yapmadığı bir şey yaptı, “Sersem! Hayvan!” diye sövüp saydı arabacıya. “Eve dedim ben; çabuk sür, aptal. Hemen bugün hareket etmek lazım,” diye kendi kendine mırıldandı.</p>
				<p>Piyer, Lobnoye Mesto’da cezalandırılan Fransız’ı ve onun çevresini saran o kalabalığı görünce Moskova’da daha fazla kalamayacağını anladı, hemen orduya katılmaya kesin olarak karar verdi, bunu arabacıya söylediğini sanıyordu.</p>
				<p>Eve gelince Piyer, her şeyi bilen, elinden her iş gelen, bütün Moskova’nın tanıdığı arabacısı Evstafyeviç’e bu gece Mojaisk’te orduya katılacağını, binek atının oraya gönderilmesini emretti. Bütün bunlar hemen o gün yapılamazdı; bu nedenle Evstafyeviç’e göre, menzil beygirlerinin hazırlanmasına vakit bırakmak için, hareketini biraz ertelemesi gerekiyordu Piyer’in.</p>
				<p>Bir gün önce kötü olan hava, ayın yirmi dördünde açmıştı; o gün öğle yemeğinden sonra Piyer, Moskova’dan yola çıktı. Gece Perhuşkovo’da atları değiştirirken o akşam büyük bir çatışma olduğunu öğrendi. Orada, Perhuşkovo’da top seslerinden yerlerin sarsıldığını söylüyorlardı. Piyer’in, kimin kazandığı sorusu yanıtsız kaldı. (Ayın yirmi dördündeki Şevardino Savaşı’ydı bu.) Şafak sökerken Piyer Mojaisk’e geldi.</p>
				<p>Mojaisk’in bütün evleri askerî kıtalar tarafından işgal edilmişti; seyis ve arabacısı tarafından karşılandığı handa yer yoktu: Odalar subaylarla doluydu. </p>
				<p>Mojaisk’te ve Mojaisk yakınlarında, her yerde askerler duruyor, gidip geliyorlardı. Her yerde Kazaklar, piyadeler, atlı askerler, furgonlar, sandıklar, toplar görünüyordu. Piyer, ilerlemek için acele ediyordu; Moskova’dan uzaklaştıkça, bu asker denizinin derinliklerine gömüldükçe telaş, heyecan adeta kavuruyordu onu. Slobodski Sarayı’nda, Çar’ın geldiği zamanlarda hissettiğine benzer bir duyguydu: Bir şey yapmak, bir fedakârlıkta bulunmak isteğinin doğurduğu bir duyguydu. İnsanların mutluluğunu, hayatın rahatlığını, zenginliği, hayatta her şeyin, başka bir şeyle kıyaslanınca kolaylıkla atılıverecek bir saçmalık olduğunu anlamış olmak tatlı bir duygu veriyordu ona. Bu şey neydi, Piyer bunu anlamıyordu; her şeyi feda etmekte kim için ve niçin özel bir güzellik bulunduğunu anlamaya gayret de etmiyordu. Niçin fedakârlıkta bulunmak istediği onu ilgilendirmiyor, ama fedakârlık ona taze bir sevinç veriyordu. </p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f130"><a class="si-backref" href="#ref_f130">130</a><span class="si-footnote-text"> Kuzenim.</span></div>
					
						<div class="si-footnote html5_aside epub-type_footnote" id="f131"><a class="si-backref" href="#ref_f131">131</a><span class="si-footnote-text"> Kuzinim.</span></div>
					
						<div class="si-footnote html5_aside epub-type_footnote" id="f132"><a class="si-backref" href="#ref_f132">132</a><span class="si-footnote-text"> Leppich hazır olur olmaz teknesi için ona güvenilir, zeki tayfalar verin, Kutuzov’a haber vermek için bir kurye yollayın, meseleyi kendisine bildirdim. İlk ineceği yere dikkat etmesini, yanılmamasını, düşmanın eline düşmemesini Leppich’e söyleyin lütfen. Harekâtı başkomutanın harekâtına uydurması gerek.</span></div>
				</div>
  </body>
</html>