<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-3-28">
<div class="html5_section">
				<h1 class="subchapter">XXVIII</h1>
				
				<p class="margin">Tasarısını gerçekleştirinceye kadar adını sanını gizlemeye, Fransızca bildiğini belli etmemeye karar vermiş olan Piyer, Fransızlar içeri girer girmez hemen saklanmak niyetiyle koridorun yarı açık kapısının önünde duruyordu. Ama Fransızlar içeri girdikleri halde Piyer kapıdan uzaklaşmadı: Merakını yenememişti. </p>
				<p>İki kişiydiler. Birisi subaydı; uzun boylu, sert görünümlü, yakışıklı bir erkekti; ikincisi herhalde asker ya da emir eriydi; bodur, zayıf, yanakları çökük, yüzü gözü güneşte yanmış, bön bir adamdı. Subay, bir değneğe yaslanarak, topallaya topallaya önde yürüyordu. Birkaç adım attıktan sonra sanki bu evin uygun olduğuna kendi kendine karar vermiş gibi, geriye, kapıda duran askerlere döndü, beygirleri içeri alsınlar diye buyurgan bir sesle bağırdı. Sonra dirseklerini sertçe kaldırarak bıyıklarını burdu, elini şapkasının siperine götürdü. Gülümseyip etrafına bakınarak keyifli keyifli, “<em>Bonjour, la compagnie!”</em><a class="si-noteref epub-type_noteref" href="#f281" id="ref_f281">281</a> dedi. Kimse karşılık vermedi.</p>
				<p>“<em>Vous êtes le bourgeois?”</em><a class="si-noteref epub-type_noteref" href="#f282" id="ref_f282">282</a> diye sordu Gerasim’e.</p>
				<p>Gerasim bir şey anlamadı, korka korka subaya baktı. </p>
				<p>Subay, bu ufacık adamı hoş gören sevimli bir gülümsemeyle tepeden tırnağa süzerek, “<em>Quartire, quartire, logement,” </em>dedi. “<em>Les Français son des bons enfants. Que diable! Voyons! Ne nous fâchons pas, mon vieux,”</em><a class="si-noteref epub-type_noteref" href="#f283" id="ref_f283">283</a> diye korkmuş, suskun Gerasim’in omzunu okşadı. Sonra etrafına bakınıp Piyer’in bakışlarıyla karşılaştı, “<em>A ça! Dites donc, on ne parle donc pas français dans cette boutique?”</em><a class="si-noteref epub-type_noteref" href="#f284" id="ref_f284">284</a> dedi. Piyer kapıdan uzaklaştı.</p>
				<p>Subay yeniden Gerasim’e döndü. Kendisine evin odalarını göstermesini istedi.</p>
				<p>Gerasim, lafı anlaşılabilsin diye kelimeleri eğip büktü, “Efendi yok... Ben anlamaz... Benim oda... Siz...” dedi. </p>
				<p>Fransız subayı gülümsedi, söylediklerini anlamadığını anlatmak için Gerasim’in burnunun dibinde eliyle hareketler yaptı, Piyer’in durduğu kapıya doğru topallaya topallaya yürüdü. Piyer onun elinden kurtulmak için çekilmek istedi. Tam bu sırada mutfağın açılan kapısında elinde tabancayla beliren Makar Aleksiyeviç’i gördü. Makar Aleksiyeviç, bir deli kurnaz ışığıyla gözlerini Fransız’a dikti; tabancasını kaldırarak nişan aldı. Tetiğe asılıp “Rampa!!!” diye sarhoş sarhoş haykırdı. Fransız subayı sesten yana döndü, o anda da Piyer sarhoşun üstüne atıldı. Tabancayı yakalayıp havaya kaldırdığı sırada Makar Aleksiyeviç tetiği çekti; kulakları sağır eden, her tarafı barut dumanına boğan bir silah sesi duyuldu. Fransız, sarardı, kendini arkaya; kapıya doğru attı.</p>
				<p>Fransızca bildiğini belli etmemeye karar verdiğini unutan Piyer, tabancayı alıp fırlatarak subaya doğru koştu, ona Fransızca, “<em>Vous n’êtes pas blessé?”</em><a class="si-noteref epub-type_noteref" href="#f285" id="ref_f285">285</a> dedi. Subay kendini yoklayarak, “<em>Je crois que non,”</em><a class="si-noteref epub-type_noteref" href="#f286" id="ref_f286">286</a> diye cevap verdi. Duvarın alçı sıvasındaki bir sıyrığı göstererek, “<em>Mais je l’ai manqué belle cette fois-ci,”</em><a class="si-noteref epub-type_noteref" href="#f287" id="ref_f287">287</a> dedi. Piyer’e sert sert bakıp, “<em>Quel est cet homme?”</em><a class="si-noteref epub-type_noteref" href="#f288" id="ref_f288">288</a> diye sordu. Piyer rolünü büsbütün unutarak çabuk çabuk karşılık verdi:</p>
				<p><em>“Ah, je suis vraiment au désespoir de ce qui vient d’arriver,</em>”<a class="si-noteref epub-type_noteref" href="#f289" id="ref_f289">289</a> dedi. “<em>C’est un fou, un malheureux qui ne savait pas ce qu’il faisait.”</em><a class="si-noteref epub-type_noteref" href="#f290" id="ref_f290">290</a></p>
				<p>Subay, Makar Aleksiyeviç’e yakalaşıp yakasından tuttu.</p>
				<p>Makar Aleksiyeviç duvara dayanmış, dudağı sarkmış, sanki ayakta uyukluyormuş gibi sallanıyordu. Fransız, elini çekerek, “<em>Brigand, tu me la payeras,”</em><a class="si-noteref epub-type_noteref" href="#f291" id="ref_f291">291</a> dedi, sonra kararlı, güzel bir jestle, “<em>Nous autres nous sommes clément </em><em>après la victoire, mais nous ne pardonnons pas aux traîtres,”</em><a class="si-noteref epub-type_noteref" href="#f292" id="ref_f292">292</a> diye ekledi. </p>
				<p>Piyer, bu sarhoş, deli adamdan öç almaması için subaya, Fransızca yalvarmaya devam ediyordu. Subay, hep o mahzun edasıyla dinledi, sonra birden gülümseyerek Piyer’e döndü, onu birkaç saniye sessizce süzdü. Güzel yüzünde saldırgan ama aynı zamanda tatlı bir ifade belirdi, elini uzattı,</p>
				<p>“<em>Vous m’avez sauvé la vie! Vous êtes Français?”</em><a class="si-noteref epub-type_noteref" href="#f293" id="ref_f293">293</a> dedi. Bir Fransız’ın böyle bir sonuca varması doğaldı. Büyük bir işi ancak bir Fransız yapabilirdi; onun, yani 13. Alay Yüzbaşısı <em>Monsieur Ramball’in</em> hayatını kurtarmak da, hiç şüphesiz büyük bir işti.</p>
				<p>Fakat böyle bir sonuç ve bu sonuca dayanan subayın inancı ne kadar doğal olursa olsun, Piyer yine de onu hayal kırıklığına uğratmayı gerekli buldu. Hemen, “<em>Je suis Russe,”</em><a class="si-noteref epub-type_noteref" href="#f294" id="ref_f294">294</a> dedi.</p>
				<p>Fransız parmaklarını burnunun ucunda oynatıp gülümseyerek, “Haydi, haydi, haydi, <em>à autres,”</em><a class="si-noteref epub-type_noteref" href="#f295" id="ref_f295">295</a> dedi. Sonra, “<em>Tout à l’heure vous allez me conter tout ça,”</em><a class="si-noteref epub-type_noteref" href="#f296" id="ref_f296">296</a> diye ekledi Piyer’e karşı bir kardeş gibi davranarak, “<em>Charmé de rencontrer un compatriote. Eh bien! Qu’allons nous faire de cet homme?”</em><a class="si-noteref epub-type_noteref" href="#f297" id="ref_f297">297</a></p>
				<p>Fransız subayının yüzündeki ifade, sesinin tonu, Piyer gerçekten de Fransız olmasa bile, yeryüzündeki bu en yüksek sıfatı bir kere aldıktan sonra, elbette artık ondan vazgeçemem, diyordu. Subayın sorduğu son soru üzerine Piyer, Makar Aleksiyeviç’in kim olduğunu bir kez daha anlattı; kendileri gelmeden az önce bu sarhoşun, delinin, dolu tabancayı kapıp götürdüğünü, onu elinden alamadıklarını açıkladı; zavallının cezaya çarptırılmamasını bir kez daha rica etti.</p>
				<p>Fransız, göğsünü kabartıp eliyle şahane bir hareket yaptı. Çabuk çabuk ve dokunaklı bir edayla konuşarak, “<em>Vous m’avez sauvé la vie! Vous êtes Français. Vous me demendez </em>sa <em>grâce? Je vous l’accorde. Qu’on emmène cet homme,”</em><a class="si-noteref epub-type_noteref" href="#f298" id="ref_f298">298</a> dedi, hayatını kurtardığı için Fransızlık payesini verdiği Piyer’in koluna girip onunla birlikte içeri girdi.</p>
				<p>Avludaki askerler silah sesini duyunca sofa aralığına gelmişlerdi, ne olduğunu soruyor, suçluları cezalandıracaklarını söylüyorlardı ama subay onları sertçe durdurdu:</p>
				<p>“<em>On vous demandera quand on aura besoin de vous,”</em><a class="si-noteref epub-type_noteref" href="#f299" id="ref_f299">299</a> dedi. Askerler çıktılar. Bu arada mutfağı şöyle bir dolaşmış olan emir eri, subaya yaklaştı, “<em>Capitaine, ils ont de la soupe et du gigot de mouton dans la cuisine. Faut–il vous l’apporter?”</em><a class="si-noteref epub-type_noteref" href="#f300" id="ref_f300">300</a> dedi.</p>
				<p>Yüzbaşı, “<em>Oui, et le vin,”</em><a class="si-noteref epub-type_noteref" href="#f301" id="ref_f301">301</a> diye yanıt verdi.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f281"><a class="si-backref" href="#ref_f281">281</a><span class="si-footnote-text"> Merhaba arkadaşlar.</span></div>
					
						<div class="si-footnote html5_aside epub-type_footnote" id="f282"><a class="si-backref" href="#ref_f282">282</a><span class="si-footnote-text"> Ev sahibi siz misiniz?</span></div>
					
						<div class="si-footnote html5_aside epub-type_footnote" id="f283"><a class="si-backref" href="#ref_f283">283</a><span class="si-footnote-text"> Oda, oda, mesken, Fransızlar iyi çocuklardır. Hay şeytan, darılıp gücenmeyelim babalık.</span></div>
					
						<div class="si-footnote html5_aside epub-type_footnote" id="f284"><a class="si-backref" href="#ref_f284">284</a><span class="si-footnote-text"> Amma da iş ha, yoksa burada Fransızca bilen yok mu?</span></div>
					
						<div class="si-footnote html5_aside epub-type_footnote" id="f285"><a class="si-backref" href="#ref_f285">285</a><span class="si-footnote-text"> Yaralanmadınız ya?</span></div>
					
						<div class="si-footnote html5_aside epub-type_footnote" id="f286"><a class="si-backref" href="#ref_f286">286</a><span class="si-footnote-text"> Galiba, hayır.</span></div>
					
						<div class="si-footnote html5_aside epub-type_footnote" id="f287"><a class="si-backref" href="#ref_f287">287</a><span class="si-footnote-text"> Ama bu sefer iyi kurtuldum.</span></div>
					
						<div class="si-footnote html5_aside epub-type_footnote" id="f288"><a class="si-backref" href="#ref_f288">288</a><span class="si-footnote-text"> Kim bu herif?</span></div>
					
						<div class="si-footnote html5_aside epub-type_footnote" id="f289"><a class="si-backref" href="#ref_f289">289</a><span class="si-footnote-text"> Başınıza gelen işe cidden çok üzüldüm.</span></div>
					
						<div class="si-footnote html5_aside epub-type_footnote" id="f290"><a class="si-backref" href="#ref_f290">290</a><span class="si-footnote-text"> Delidir, ne yaptığını bilmeyen bir zavallı.</span></div>
					
						<div class="si-footnote html5_aside epub-type_footnote" id="f291"><a class="si-backref" href="#ref_f291">291</a><span class="si-footnote-text"> Haydut, bana bunun hesabını vereceksin.</span></div>
					
						<div class="si-footnote html5_aside epub-type_footnote" id="f292"><a class="si-backref" href="#ref_f292">292</a><span class="si-footnote-text"> Bizler zaferden sonra merhametliyiz, ama hainleri affetmeyiz.</span></div>
					
						<div class="si-footnote html5_aside epub-type_footnote" id="f293"><a class="si-backref" href="#ref_f293">293</a><span class="si-footnote-text"> Hayatımı kurtardınız! Fransız mısınız?</span></div>
					
						<div class="si-footnote html5_aside epub-type_footnote" id="f294"><a class="si-backref" href="#ref_f294">294</a><span class="si-footnote-text"> Ben Rusum.</span></div>
					
						<div class="si-footnote html5_aside epub-type_footnote" id="f295"><a class="si-backref" href="#ref_f295">295</a><span class="si-footnote-text"> Başkalarına anlat.</span></div>
					
						<div class="si-footnote html5_aside epub-type_footnote" id="f296"><a class="si-backref" href="#ref_f296">296</a><span class="si-footnote-text"> Birazdan bana bütün bu hikâyeleri anlatırsınız.</span></div>
					
						<div class="si-footnote html5_aside epub-type_footnote" id="f297"><a class="si-backref" href="#ref_f297">297</a><span class="si-footnote-text"> Bir vatandaşa rastlamış olmakla mutluyum. Peki, bu herifi ne yapacağız?</span></div>
					
						<div class="si-footnote html5_aside epub-type_footnote" id="f298"><a class="si-backref" href="#ref_f298">298</a><span class="si-footnote-text"> Hayatımı kurtardınız. Siz Fransızsınız. Benden bu adamın affını istiyorsunuz. İsteğinizi yerine getiriyorum.</span></div>
					
						<div class="si-footnote html5_aside epub-type_footnote" id="f299"><a class="si-backref" href="#ref_f299">299</a><span class="si-footnote-text"> Lüzum olursa çağrılırsınız.</span></div>
					
						<div class="si-footnote html5_aside epub-type_footnote" id="f300"><a class="si-backref" href="#ref_f300">300</a><span class="si-footnote-text"> Yüzbaşım, mutfakta çorbayla koyun kızartması var. İster misiniz?</span></div>
					
						<div class="si-footnote html5_aside epub-type_footnote" id="f301"><a class="si-backref" href="#ref_f301">301</a><span class="si-footnote-text"> Evet, ama şarap da getir.</span></div>
				</div>
  </body>
</html>