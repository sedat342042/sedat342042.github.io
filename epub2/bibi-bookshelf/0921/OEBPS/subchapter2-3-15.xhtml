<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-3-15">
<div class="html5_section">
				<h1 class="subchapter">XV</h1>
				
				<p class="margin">O gün sabahtan beri Nataşa’nın bir dakika boş vakti olmamış, ne ile karşılaşacağını düşünmeye vakit bulamamıştı.</p>
				<p>Nemli, soğuk havada, sarsılan arabanın sıkışıklığı ve loşluğu içinde ilk kez bir baloda, ışıklı salonlarda kendisini bekleyen şeyi; müziği, çiçekleri, dansları, hükümdarı, Petersburg’un parlak gençlerini bütün canlığıyla gözlerinin önüne getiriyordu. Onu bekleyen şey o kadar güzeldi ki, bunun olacağına bile inanmıyordu; soğuğun, arabadaki sıkışıklığın ve loşluğun yarattığı izlenimle pek uygunsuz düşüyordu. Onu bekleyen her şeyi ancak, girişin kırmızı halısı önünde Sonya sofaya girdiği, kürkünü çıkardığı, annesinin önünde Sonya ile yan yana ışıklı merdivenlerden, çiçekler arasından yürüdüğü zaman anladı. Baloda nasıl davranması gerektiğini ancak o zaman anımsadı, bir genç kız için baloda gerekli saydığı kurumlu tavrı takınmaya çalıştı. Ama gözlerinin öteye beriye kaydığını sevinçle hissediyordu. Açıkçası bir şey görmüyordu, nabzı dakikada yüz defa atıyordu, kanı kalbine hücum etmeye başlamıştı. Kendisini gülünç yapacak bir tavır takınamazdı, heyecandan biterek ve bütün gücüyle yalnız bunu gizlemeye çalışarak ilerliyordu. Bu ona yakışan bir tavırdı. Önlerinde ve arkalarında tıpkı onlar gibi yavaşça konuşan, onlar gibi balo elbisesi giyen davetliler ilerliyordu. Merdiven boyunca aynalar; beyaz, mavi, pembe elbiseli, açık kolları ve boyunları pırlantalı, incili bayanları yansıtıyordu. </p>
				<p>Nataşa aynalara baktı, onlarda kendini başkalarından ayırt edemedi. Her şey parlak bir akış halinde birbirine karışmıştı. Birinci salona girince ölçülü bir söz, ayak sesi ve selamlaşma uğultusu Nataşa’nın kulaklarını doldurdu. Işık, parıltı gözlerini iyice kamaştırdı. Yarım saattir kapıda bekleyen ve girenleri <em>“Charmé de vous voir,”</em><a class="si-noteref epub-type_noteref" href="#f554" id="ref_f554">554</a> diyerek karşılayan kadınlı erkekli ev sahipleri, Rostovlarla Peronskaya’yı da aynı şekilde karşıladılar.</p>
				<p>Siyah saçlarında aynı gülleri taşıyan beyaz elbiseli iki genç kız aynı reveransı yapmışlardı. Ama ev sahibi kadının bakışı, elinde olmayarak incecik Nataşa’nın üzerinde daha çok durdu. Ona baktı, ev sahibesi sıfatıyla herkesten farklı gülümsedi ona. Belki de kendi parlak, geri dönmez kızlık zamanlarını, ilk balo gecesini hatırladı. Ev sahibi de Nataşa’yı süzmüş, hangi kızı olduğunu sormuştu Kont’a.</p>
				<p>Parmaklarının ucunu öperek, “<em>Charmante,</em>” dedi.</p>
				<p>Davetliler büyük kapının önünde birikmiş, hükümdarı bekliyorlardı. Kontes bu kalabalığın ilk sırasında yer almıştı. Nataşa birkaç kişinin kendisinden söz ettiğini, ona baktıklarını duymuş, sezmişti. Ona bakanların hoşuna gittiğini anlıyor, bu gözetleniş onu biraz rahatlatıyordu.</p>
				<p>“Bizim gibi olanlar da, bizden kötü olanlar da var,” diye düşündü.</p>
				<p>Peronskaya baloda bulunan en önemli kişileri gösteriyordu Kontes’e.</p>
				<p>“İşte şu Hollanda elçisi. Görüyor musunuz? Kır saçlı,” diyerek, çevresi bir şeyler anlatıp güldürdüğü kadınlarla çevrili gümüş kırı, kıvırcık ve gür saçlı bir ihtiyarı gösterdi.</p>
				<p>İçeri giren Elen’i göstererek, “Şu da Petersburg’un Çariçesi Kontes Bezuhova,” dedi.</p>
				<p>“Ne kadar güzel! Mariya Antonovna’dan aşağı kalmaz, bakın genç yaşlı herkes çevresinde fır dönüyor. Hem güzel, hem akıllı... O Büyük Dük, onun için çıldırıyor, diyorlar. Şu iki kadın güzel değiller ama daha çok ilgi görüyorlar.” </p>
				<p>Çirkin kızıyla salondan geçen bir kadını gösterdi.</p>
				<p>“Bu milyoner bir kız,” dedi, “işte şunlar da talipleri.” </p>
				<p>Kadınların üstünden bir tarafa bakarak yanlarından geçen başı yukarıda, yakışıklı bir süvari muhafız subayını göstererek, “Bu, Bezuhova’nın kardeşi Anatol Kuragin,” dedi, “ne kadar yakışıklı, değil mi? Onu şu zengin kızla evlendirecekler, diyorlar. Sizin <em>Cousin Drubetskoy </em>da çevresinde fır dönüyor. Milyonları var diyorlar. A, bu Fransız elçisinin ta kendisi.” Kontes’in Caulaincourt’u göstererek sorduğu soruya yanıt veriyordu. “Bakın, bir Çar sanki, ne de olsa Fransızlar sevimli, çok sevimli oluyor, sosyete için onlardan sevimlisi olmaz, İşte o da geldi! Hayır, bizim Mariya Antonovna yine de herkesten güzel! Ne kadar da sade giyinmiş, harika, şu şişman gözlüklü de dünya ölçüsünde bir farmasondur,” diyerek Bezuhov’u gösterdi, “karısıyla yan yana getirin onu: Tam soytarı!”</p>
				<p>Piyer şişman vücuduyla yalpalanarak, kalabalığı açarak pazar kalabalığında yürür gibi başını kayıtsızca, güler yüzle sağa sola sallayarak geçiyordu. Belli ki kalabalığın içinde ilerlerken birini arıyordu.</p>
				<p>Nataşa, Piyer’in, Peronskaya’nın dediği gibi, bu soytarının yabancı olmayan yüzüne sevinçle bakıyor, kalabalıkta onları, özellikle onu aradığını biliyordu. Piyer baloya gelmeye, ona kavalyeler bulmaya söz vermişti. Ama Bezuhov onların yanına varmadan, pencerenin yanında uzun boylu, göğsü nişanlı, kordonlu bir adamla konuşan orta boylu, beyaz üniformalı, çok güzel bir esmer delikanlının yanında durdu. Nataşa beyaz üniformalı, orta boylu delikanlıyı hemen tanıdı: Ona çok gençleşmiş, daha da yakışıklı ve neşeli olmuş gibi gelen Bolkonski’ydi bu. </p>
				<p>“İşte bir tanıdık daha, Bolkonski, görüyor musunuz, anne?” diyerek Prens Andrey’i gösterdi Nataşa, “Hatırlıyor musunuz, Otradnoye’de bizde bir gece kalmıştı.”</p>
				<p>Peronskaya, “Ayy, onu tanıyor musunuz?” dedi, “Tahammül edemem. <em>Il fait à présent la pluie et le beau temps.</em><a class="si-noteref epub-type_noteref" href="#f555" id="ref_f555">555</a> Öyle kurumlu ki sınırı yok! Babasına çekti. Speranskiy ile arkadaşlık kurdu. Birtakım projeler çiziyorlar, baksanıza kadınlara karşı nasıl davranıyor, kadın onunla konuşuyor, o öteye dönmüş. Bana böyle davransa benzetirim onu ben.”</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f554"><a class="si-backref" href="#ref_f554">554</a><span class="si-footnote-text"> Sizi görmekten mutluluk duydum. </span></div>
					
						<div class="si-footnote html5_aside epub-type_footnote" id="f555"><a class="si-backref" href="#ref_f555">555</a><span class="si-footnote-text"> İstediğini yapıyor.</span></div>
				</div>
  </body>
</html>