<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-21">
<div class="html5_section">
				<h1 class="subchapter">XXI</h1>
				
				<p class="margin">Bekleme salonunda Prens Vasiliy ile Büyük Prenses, Yekaterina’nın portresi altında oturmuşlar, hararetli hararetli bir şey konuşuyorlardı, onlardan başka kimse yoktu. Piyer’le kılavuzunu görür görmez sustular. Piyer’e Prenses bir şey saklıyor gibi geldi. Fısıldadı:</p>
				<p>“Bu kadına tahammül edemiyorum.”</p>
				<p>Prens Vasiliy Anna Mihailovna’ya, “<em>Catiche a fait donner du thé dans le petit salon</em>,”<a class="si-noteref epub-type_noteref" href="#f202" id="ref_f202">202</a> dedi. “<em>Allez, ma pauvre</em><a class="si-noteref epub-type_noteref" href="#f203" id="ref_f203">203</a> Anna Mihailovnacığım, <em>prenez quelque chose, autrement vous ne suffirez pas.</em>”<a class="si-noteref epub-type_noteref" href="#f204" id="ref_f204">204</a></p>
				<p>Piyer’e bir şey söylemedi, kolunu dostça sıkıp aşağı doğru çekmekle yetindi. Piyer Anna Mihailovna ile birlikte <em>petit salon</em>’a<a class="si-noteref epub-type_noteref" href="#f205" id="ref_f205">205</a> gittiler.</p>
				<p><em>“Il n’y a rien qui restaure, comme une tasse de cet excellent thé russe après une nuit blanche,”</em><a class="si-noteref epub-type_noteref" href="#f206" id="ref_f206">206</a> diyen Lorrain küçük yuvarlak salonda, üzerinde çay takımları ve soğuk bir akşam kahvaltısı duran masanın karşısında, ayakta zarif, kulpsuz bir Çin fincanından saygılı bir canlılıkla bir yudum aldı. Bu gece Kont Bezuhov’un evinde bulunanların hepsi güçlerini tazelemek için yemek masasının çevresinde toplanmışlardı. Piyer, aynalı, küçük masalarla dolu bu küçük yuvarlak salonu iyi hatırlıyordu. Kont’un evinde balo olduğu zamanlar, dans etmeyi bilmeyen Piyer bu küçük aynalı salonda oturmayı, kadınların balo tuvaletleriyle, çıplak omuzlarında pırlantalar, incilerle bu odadan geçerlerken parlak ışıklarla aydınlatılmış aynalarda yinelenen yansımalarını süzüşlerini izlemeyi severdi. </p>
				<p>Şimdi aynı oda iki mumla azıcık aydınlanıyor, yarı karanlıkta küçük bir masa üzerinde çay takımları, tabaklar karmakarışık duruyor, içinde çeşitli ve gündelik kıyafetli insanlar fısıldaşarak, her hareketle, her sözle şimdi yatak odasında olup bitenleri ve olacakları aklından kimsenin çıkarmadığını anlatarak oturuyorlardı. Piyer canı çok istediği halde yemek yemedi. Dönüp soran gözlerle kılavuzuna baktı, onun, ayaklarının ucuna basarak yine Prens Vasiliy ile Büyük Prenses’in bulunduğu bekleme salonuna girdiğini gördü. Piyer, bunun da böyle olması gerek, diye düşündü, biraz bekledikten sonra arkasından gitti.</p>
				<p>Anna Mihailovna Prenses’in yanında ayakta duruyor, heyecanlı bir fısıltı ile bir ağızdan konuşuyorlardı. </p>
				<p>Odasının kapısını şiddetle kapadığı anki öfkesini koruyan Prenses, “İzin verin de ne yapmak, ne yapmamak gerek bunu ben bileyim, Prenses,” dedi.</p>
				<p>Anna Mihailovna yatak odasının yolunu kesip Prenses’i önleyerek, tatlılıkla ve kandırıcı bir edayla, “Ama, sevgili Prenses,” dedi, “zavallı dayınızın biraz dinlenmesi gerek, bu çok ağır olmaz mı? Tam da ruhunu hazırlamışken dünya işlerinden söz etmek...”</p>
				<p>Prens Vasiliy ayağını ayağının üstüne atmış, laubali tavrıyla koltukta oturuyordu. Yanakları titriyor, sarkınca alt kısımlar daha kaba görünüyordu. Ama kendine, iki kadının konuşmasıyla pek ilgilenmeyen bir adam süsü veriyordu.</p>
				<p>“<em>Voyons, ma bonne,</em><a class="si-noteref epub-type_noteref" href="#f207" id="ref_f207">207</a> Anna Mihailovna,<em> laissez faire Catiche</em>.<a class="si-noteref epub-type_noteref" href="#f208" id="ref_f208">208</a> Kont’un onu ne kadar sevdiğini bilirsiniz.”</p>
				<p>Prenses, Prens Vasiliy’e dönüp elindeki mozaikli çantayı göstererek, “Şu kâğıtta ne var bilmiyorum,” dedi. “Yalnız şunu biliyorum ki asıl vasiyetname onun bürosunda; bu, unutulmuş bir kâğıt...”</p>
				<p>Anna Mihailovna’yı geçmek istedi ama o atılarak yine onun yolunu kesti.</p>
				<p>“Biliyorum, iyi yürekli sevgili Prenses,” diye çantaya yapıştı ve öyle sıkı yapıştı ki onu kolay kolay bırakmayacağı anlaşılıyordu. “Sevgili Prenses, rica ederim yalvarırım, acıyın ona. <em>Je vous en conjure</em>.”<a class="si-noteref epub-type_noteref" href="#f209" id="ref_f209">209</a></p>
				<p>Prenses sesini çıkarmıyordu. Yalnız, çantayı elde etmek için yapılan kavganın gürültüleri duyuluyordu. Belliydi ki, eğer bir ağzını açmaya başlarsa Anna Mihailovna için hoş bir şey söylemeyecekti. Anna Mihailovna sıkı tutuyordu ama buna rağmen sesi bütün tatlılığını, yumuşaklığını koruyordu. </p>
				<p>“Piyer, gelin buraya kuzum. Aile ocağında o fazla değil sanırım; doğru değil mi Prens?”</p>
				<p>Prenses ansızın, “Niçin susuyorsunuz, <em>mon cousin?</em>” diye öyle bir haykırdı ki, sesini misafir salonundan bile duyarak ürktüler. “Burada bize karışmaya, can çekişen bir hastanın kapısı önünde olay çıkarmaya kalkışıyorlar da siz niçin susuyorsunuz? Entrikacı!” diye hırçın bir edayla mırıldandı, var gücüyle çantayı çekti ama Anna Mihailovna çantayı bırakmamak için ileriye doğru birkaç adım attı, koluna yapıştı.</p>
				<p>Prens Vasiliy şaşkınlıkla, “O!” dedi. Kalktı. “<em>C’est ridicule. Voyons</em>,<a class="si-noteref epub-type_noteref" href="#f210" id="ref_f210">210</a> bırakın. Size söylüyorum.”</p>
				<p>Prenses bıraktı.</p>
				<p>“Siz de!”</p>
				<p>Anna Mihailovna onu dinlemiyordu.</p>
				<p>“Bırakın diyorum size! Her şeyi kendi üzerime alıyorum. Gidip ona soracağım. Ben... e, artık yeter.”</p>
				<p>Anna Mihailovna, “<em>Mais, mon prince</em>,”<a class="si-noteref epub-type_noteref" href="#f211" id="ref_f211">211</a> dedi, “böyle büyük bir takdis ayininden sonra bir dakika rahat bırakın onu. Hadi Piyer, siz söyleyin düşüncenizi,” diye yanlarına kadar sokularak hayretle Prenses’in hırçınlaşmış, bütün nezaketini kaybetmiş yüzüne, Prens Vasiliy’in kımıldayan yanaklarına bakan Piyer’e döndü.</p>
				<p>Prens Vasiliy sertçe, “Doğacak bütün sonuçlardan sorumlu olacağınızı unutmayın,” dedi, “ne yaptığınızın farkında değilsiniz.”</p>
				<p>Prenses, “Alçak karı!” diye haykırarak ansızın Anna Mihailovna’nın üzerine atıldı, çantayı çekip aldı.</p>
				<p>Prens Vasiliy başını yere eğdi, ne yapayım, der gibi ellerini açtı.</p>
				<p>Bu sırada kapı, Piyer’in çok baktığı ve önceleri hep yavaşça açılan o korkunç kapı hızla, gürültüyle arkasına kadar açılarak duvara çarptı. Ortanca Prenses dışarı fırladı. Ellerini çırptı.</p>
				<p>“Ne yapıyorsunuz!” diye üzüntüyle bağırdı. “<em>Il s’en va et vous me laissez seule</em>.”<a class="si-noteref epub-type_noteref" href="#f212" id="ref_f212">212</a></p>
				<p>Büyük Prenses çantayı elinden bıraktı. Anna Mihailovna hemen eğildi, davalı nesneyi kaparak yatak odasına daldı. Kendilerine gelen Büyük Prenses’le Prens Vasiliy arkasından yürüdüler. Birkaç dakika sonra oradan ilk olarak Büyük Prenses sararmış, soğuk bir yüzle, alt dudağını ısırarak çıktı. Piyer’i görünce yüzünde zapt olunmaz bir hınç belirdi.</p>
				<p>“Evet, şimdi sevinin,” dedi, “bunu bekliyordunuz.”</p>
				<p>Ve hıçkırarak mendiliyle yüzünü kapadı, odadan fırladı.</p>
				<p>Prensesin arkasından Prens Vasiliy çıktı. Yalpalayarak Piyer’in oturduğu kanepeye kadar geldi, gözlerini elleriyle kapayarak kanepeye düştü, Piyer onun sarardığını, alt çenesinin sıtma nöbetine tutulmuş gibi sarsıldığını, titrediğini fark etti.</p>
				<p>“Ah dostum!” diyerek delikanlının dirseğini tuttu; sesinde daha önce Piyer’in onda hiç görmediği bir içtenlik, yumuşaklık vardı. “Ne kadar günah işliyor, ne kadar aldatıyoruz, bütün bunlar niçin? Yaşım altmış, dostum... Ya ben... her şeyin sonu ölüm, her şeyin. Ölüm korkunç.”</p>
				<p>Ağlıyordu.</p>
				<p>En son Anna Mihailovna çıktı. Yavaş, ağır adımlarla Piyer’e yaklaştı.</p>
				<p>“Piyer!..” dedi.</p>
				<p>Piyer soran gözlerle ona baktı. Anna Mihailovna delikanlıyı gözyaşlarıyla ıslatarak alnından öptü. Bir süre sustu.</p>
				<p>“<em>Il n’est plus..</em>.”<a class="si-noteref epub-type_noteref" href="#f213" id="ref_f213">213</a></p>
				<p>Piyer gözlüğünün altından ona baktı.</p>
				<p>“<em>Allons, je vous reconduirai. Tâchez de pleurer. Rien ne soulage, comme les larmes</em>.”<a class="si-noteref epub-type_noteref" href="#f214" id="ref_f214">214</a></p>
				<p>Onu karanlık bir salona götürdü. Piyer, orada yüzünü kimse görmediği için memnundu. Anna Mihailovna ondan ayrıldı, döndüğü zaman o elini başının altına koymuş, derin bir uykuya dalmıştı.</p>
				<p>Ertesi sabah Anna Mihailovna Piyer’e şöyle diyordu:</p>
				<p>“<em>Oui, mon cher, c’est une grande perte pour nous tous. Je ne parle pas de vous. Mais Dieu vous souiendra, vous êtes jeune et vous voilà à la tête d’une immense fortune, je l’espère. Le testament n’a pas été encore ouvert. Je vous connais assez pour savoir que cela ne vous tournera pas la tête, mais cela vous impose des devoirs, et il faut être homme.</em>.”<a class="si-noteref epub-type_noteref" href="#f215" id="ref_f215">215</a></p>
				<p>Piyer susuyordu.</p>
				<p>“<em>Peut-être plus tard je vous dirai, mon cher, que si je n’avais pas été là, Dieu sait ce qui serait arrivé. Vous savez, mon oncle avant-hier encore me promettait de ne pas oublier Boris. Mais il n’a pas eu le temps. J’espère, mon cher ami, que vous remplirez le désir de votre père</em>.”<a class="si-noteref epub-type_noteref" href="#f216" id="ref_f216">216</a></p>
				<p>Piyer bir şey anlamıyor, ses çıkarmaksızın, sıkılganca kızararak Prenses Anna Mihailovna’ya bakıyordu. Anna Mihailovna Piyer’le konuştuktan sonra Rostovlara gitti, yattı. Sabahleyin uyanınca Rostovlara ve bütün tanıdıklara Kont Bezuhov’un ölümünü ayrıntılarıyla anlattı. Kont’un, onun kendisinin de ölmeyi arzu edeceği bir ölümle öldüğünü, onun ölümünün yalnız acıklı değil, aynı zamanda örnek bir ölüm olduğunu söylüyordu; baba ile oğlunun son görüşmesi ise o kadar acıklı olmuştu ki bunu gözleri yaşarmadan anlatamıyor, bu müthiş dakikalarda kimin kendini daha iyi tuttuğunu, son nefesinde her şeyi, herkesi hatırlayan, oğluna onca acıklı sözler söyleyen babanın mı, yoksa insanın içini sızlatacak kadar bitkin olan, buna rağmen can çekişen babasını üzmemek için acısını gizlemeye çalışan Piyer’in mi, bilmiyordu. “<em>C’est pénible, mais cela fait du bien; ça élève l’âme de voir des hommes, comme le vieux comte et son digne fils</em>,”<a class="si-noteref epub-type_noteref" href="#f217" id="ref_f217">217</a> diyordu.</p>
				<p>Prensesle, Prens Vasiliy’in hareketlerini de, onları haksız göstererek anlatmıştı. Ama büyük bir sır diye ve fısıldayarak...</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f202"><a class="si-backref" href="#ref_f202">202</a><span class="si-footnote-text"> Katiş küçük salonda çay verilmesini emretti.</span></div>
					
						<div class="si-footnote html5_aside epub-type_footnote" id="f203"><a class="si-backref" href="#ref_f203">203</a><span class="si-footnote-text"> Gidiniz canım.</span></div>
					
						<div class="si-footnote html5_aside epub-type_footnote" id="f204"><a class="si-backref" href="#ref_f204">204</a><span class="si-footnote-text"> Bir şey yiyiniz, yoksa dayanamazsınız.</span></div>
					
						<div class="si-footnote html5_aside epub-type_footnote" id="f205"><a class="si-backref" href="#ref_f205">205</a><span class="si-footnote-text"> Küçük salon.</span></div>
					
						<div class="si-footnote html5_aside epub-type_footnote" id="f206"><a class="si-backref" href="#ref_f206">206</a><span class="si-footnote-text"> Uykusuz geçen bir geceden sonra hiçbir şey bir fincan Rus çayı kadar zindelik verici değildir.</span></div>
					
						<div class="si-footnote html5_aside epub-type_footnote" id="f207"><a class="si-backref" href="#ref_f207">207</a><span class="si-footnote-text"> Haydi kuzum, bırakın.</span></div>
					
						<div class="si-footnote html5_aside epub-type_footnote" id="f208"><a class="si-backref" href="#ref_f208">208</a><span class="si-footnote-text"> Katiş bildiği gibi hareket etsin.</span></div>
					
						<div class="si-footnote html5_aside epub-type_footnote" id="f209"><a class="si-backref" href="#ref_f209">209</a><span class="si-footnote-text"> Yalvarırım size.</span></div>
					
						<div class="si-footnote html5_aside epub-type_footnote" id="f210"><a class="si-backref" href="#ref_f210">210</a><span class="si-footnote-text"> Gülünç bu. Hadi...</span></div>
					
						<div class="si-footnote html5_aside epub-type_footnote" id="f211"><a class="si-backref" href="#ref_f211">211</a><span class="si-footnote-text"> Ama Prensim.</span></div>
					
						<div class="si-footnote html5_aside epub-type_footnote" id="f212"><a class="si-backref" href="#ref_f212">212</a><span class="si-footnote-text"> O ölüyor ve siz beni yalnız bırakıyorsunuz.</span></div>
					
						<div class="si-footnote html5_aside epub-type_footnote" id="f213"><a class="si-backref" href="#ref_f213">213</a><span class="si-footnote-text"> Artık yaşamıyor.</span></div>
					
						<div class="si-footnote html5_aside epub-type_footnote" id="f214"><a class="si-backref" href="#ref_f214">214</a><span class="si-footnote-text"> Hadi, ben sizi götüreyim. Ağlamaya çalışın, gözyaşı kadar hiçbir şey insanı hafifletmez.</span></div>
					
						<div class="si-footnote html5_aside epub-type_footnote" id="f215"><a class="si-backref" href="#ref_f215">215</a><span class="si-footnote-text"> Evet dostum, bu hepimiz için büyük bir kayıptır. Sizden bahsetmiyorum. Tanrı size yardım eder. Gençsiniz, ümit ediyorum ki, şimdi büyük bir servetin sahibisiniz. Vasiyetname daha açılmadı. Sizi yeteri kadar tanırım, bunun başınızı döndürmeyeceğini bilirim; ama bu size ödevler yüklüyor. Cesur olmalı.</span></div>
					
						<div class="si-footnote html5_aside epub-type_footnote" id="f216"><a class="si-backref" href="#ref_f216">216</a><span class="si-footnote-text"> Ben orada olmasaydım Allah bilir neler olurdu; bunu belki size daha sonra söylerim. Biliyor musunuz, dayım daha önceki gün bana Boris’i unutmayacağını vaat etmişti, ama vakit yetmedi. Babanızın arzusunu yerine getireceğinizi umarım, dostum.</span></div>
					
						<div class="si-footnote html5_aside epub-type_footnote" id="f217"><a class="si-backref" href="#ref_f217">217</a><span class="si-footnote-text"> Bu, acı ama ders alınacak bir şey; yaşlı Kont ve onun asil oğlu gibi insanlar görmek ruhu yükseltir.</span></div>
				</div>
  </body>
</html>