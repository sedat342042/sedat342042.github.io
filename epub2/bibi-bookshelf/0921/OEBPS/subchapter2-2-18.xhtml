<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-2-18">
<div class="html5_section">
				<h1 class="subchapter">XVIII</h1>
				
				<p class="margin">Koridoru geçtiler, sıhhiye Rostov’u, kapıları açık üç odadan ibaret subaylar koğuşuna götürdü. Bu odalarda karyolalar vardı. Yaralı, hasta subaylar bunların üzerinde yatıyor, oturuyorlardı. Kimisi odaları hastane kaputlarıyla dolaşıyordu. Subaylar koğuşunda Rostov’u karşılayan ilk kişi, ağzında piposuyla ilk odada dolaşan, takkeli, hastane gömleği giymiş kolsuz, ufak tefek, zayıf bir adam oldu. Rostov onu süzerek nerede görmüş olduğunu hatırlamaya çalıştı.</p>
				<p>Ufak tefek adam, “Bakın Tanrı tekrar nerede görüşmeyi nasip etmiş, Tuşin, Tuşin, sizi Schöngraben önlerinde bulup götürmüştü, hatırladınız mı? Benden bir parçacık et kestiler, işte...” diye gülümseyip kaputunun boş kolunu gösterdi ve sonra Rostov’un kimi görmek istediğini anlayarak devam etti: “Vasiliy Dimitriyeviç Denisov’u mu arıyorsunuz? Beraberiz!” dedi, “Buradan, buradan.” Tuşin onu kahkahaların yükseldiği öteki odaya götürdü. </p>
				<p>Rostov, daha asker koğuşundayken teneffüs ettiği ceset kokusunu hâlâ duyuyor, kendisini gıptayla izleyenleri ve o gözleri kaymış genç askerin yüzünü düşünüyordu: “Nasıl oluyor da hem burada yaşıyor, hem de kahkaha atabiliyorlar?” </p>
				<p>Saat on iki olduğu halde Denisov battaniyeyi başına çekmiş yatakta uyuyordu.</p>
				<p>“Vay, Rostov! Merhaba, merhaba!” diye haykırdı alaydaki gibi ama Rostov bu alışıldık laubaliliğin, canlılığın arkasında yeni, berbat, gizli bir duygunun, Denisov’un yüzünde, sözlerinin edasında nasıl belirdiğini kederle fark etti.</p>
				<p>Yaralanalı altı hafta geçtiği halde yarası, önemsizliğine karşın hâlâ kapanmamıştı. Yüzünde hastanede yatanların hepsinde olduğu gibi solgun bir şişkinlik vardı. Ama Rostov’u hayrete düşüren bu değildi, Rostov’u hayrete düşüren şey, Denisov’un kendisini görmekten memnun kalmamış gibi durması, doğal olmayan bir edayla ona gülümsemesiydi. Denisov ne alaya ne de işlerin genel gidişine dair bir şey sordu. Rostov bundan söz ederken Denisov onu dinlemiyordu.</p>
				<p>Rostov, Denisov’un kendisine alaydan ya da hastanenin dışında geçen, özgür yaşamdan söz edildiği zaman bundan hoşlanmadığını fark etti. Eski hayatını unutmaya çalışıyor gibiydi ama levazım memurlarıyla olan işine ilgi gösteriyordu. İşin ne durumda bulunduğunu Rostov’un sorması üzerine komisyondan aldığı kâğıdı ve buna verdiği karşılığın müsveddesini derhal yastığın altından çıkardı, kendi yazdığı kâğıdı okumaya başlayınca canlandı, bu kâğıt üzerinde düşmanlarına savurduğu acı sözleri Rostov’a özellikle işaret etti. Rostov’un (dışarıdaki hayattan yeni gelen adamın) çevresinde toplanan Denisov’un hastane arkadaşları Denisov yazdığı kâğıdı okumaya koyulunca birer ikişer dağılmaya başladılar. Rostov bu bayların bu hikâyeyi bıkkınlık getirecek kadar çok dinlemiş olduklarını yüzlerinden anlıyordu. Yalnız yatak komşusu, şişman bir hafif süvari subayı, karyolasında mahzun bir edayla kaşlarını çatmış oturuyor, çubuğunu içiyordu; bir de, kolsuz, ufak tefek Tuşin, başını beğenmezlikle sallayarak dinlemeye devam ediyordu. Hafif süvari subayı okumanın yarısında Denisov’un sözünü kesti. Rostov’a dönerek, “Bana kalırsa,” dedi, “sadece, hükümdardan af dileğinde bulunmak lazım. Denildiğine göre şimdi büyük ödüller dağıtılacakmış, herhalde affederler...”</p>
				<p>Denisov, eski enerjisini, ateşini göstermek istediği halde sesi yararsız bir öfkeyle çınlayarak, “Ben mi hükümdardan af dileğinde bulunacakmışım!” dedi. “Niçin? Eğer bir kaçak olsaydım affedilmeyi isterdim! Oysa ben kaçakları ortaya çıkardığım için yargılanıyorum. Varsın yargılasınlar, hiç kimseden korkum yok: Ben Çar’a, vatana namusumla hizmet ettim ve çalmadım! Benim rütbemi indireceklermiş ve... Dinle beni, onlara düpedüz yazıyorum, işte yazdıklarım: ‘Eğer ben bir hazine soyguncusu olsaydım...’”</p>
				<p>Tuşin, “Ustaca yazılmış, buna diyecek yok,” dedi. “Ama mesele bunda değil Vasiliy Dimitriç,” Rostov’a dönerek sözüne devam etti, “boyun eğmek gerek ama işte Vasiliy Dimitriç bunu istemiyor. Mahkeme üyesi size durumunuzun kötü olduğunu söyledi ya.”</p>
				<p>Denisov, “Varsın kötü olsun,” dedi. </p>
				<p>“Askerî mahkeme üyesi size bir dilekçe yazdı,” diye devam etti Tuşin, “bunu imzalamanız gerekiyor, işte kendilerine de verip gönderirsiniz. Kendilerinin (Rostov’u gösteriyordu) mutlaka komutanlıkta tanıdıkları vardır. Bundan iyi de fırsat bulamazsınız.”</p>
				<p>“Yalvarıp yakarmayacağımı söyledim ya,” diye Tuşin’in sözünü kesti Denisov ve kendi yazdığı kâğıdı okumaya devam etti. </p>
				<p>Rostov, Tuşin’le öteki subayların teklif ettikleri yolun en doğru yol olduğunu anlıyordu ve Denisov’a yardımı dokunabilirse kendini mutlu sayacaktı ama onu kandırmaya cesaret edemedi: Onun bükülmez iradesini, haklı öfkesini biliyordu.</p>
				<p>Denisov’un zehir zemberek konuşmasının bir saatten fazla süren okunması bitince Rostov sessiz kaldı. Yeniden etrafına toplananlara bildiği şeyleri anlatıp başkalarının hikâyelerini dinleyerek gününün kalan kısmını çok kaderli bir ruh hali içinde geçirdi. Denisov bütün akşam boyunca, üzgün susmuştu.</p>
				<p>Rostov akşam geç vakit gitmeye hazırlandı ve Denisov’dan bir isteği olup olmadığını sordu.</p>
				<p>Denisov, “Evet, dur,” dedi, subaylara bir göz attı, yastığın altından kâğıtlarını alarak hokkasının bulunduğu pencereye yaklaştı, yazmaya koyuldu.</p>
				<p>“Baltanın ağzını kırbaçla ezemezsin,” diye söylenerek pencereden uzaklaşıp Rostov’a büyük bir zarf verdi. Bu, hükümdar adına yazılmış dilekçeydi, bunu askerî mahkeme üyesi düzenlemişti, burada Denisov levazım dairesinin suçları hakkında hiçbir imada bulunmuyor, sadece af diliyordu.</p>
				<p>“Ver bunu, belli ki...” Sözünü bitirmedi, hastalıklı ve sahte sahte gülümsedi.</p>
				</div>
  </body>
</html>