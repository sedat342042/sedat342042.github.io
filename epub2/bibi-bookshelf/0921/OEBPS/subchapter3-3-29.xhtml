<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-3-29">
<div class="html5_section">
				<h1 class="subchapter">XXIX</h1>
				
				<p class="margin">Fransız subayı Piyer’le birlikte odaya girince, Piyer kendisinin Fransız olmadığına subayı bir kez daha ikna etmeyi görev bildi ve çekilmek istedi, ama subay razı olmadı. Hayatını kurtardığı için Piyer’e karşı öyle nazik, öyle sevimli, hoş davranıyor, öyle gerçek bir minnettarlık gösteriyordu ki, ricasını reddetmeye Piyer’in yüzü tutmadı; ilk girdikleri yer olan salonda onunla kaldı. Piyer, Fransız olmadığında ısrar edince, yüzbaşı, böyle övünülecek bir sıfatın nasıl reddedilebileceğine besbelli akıl erdiremeyerek omuz silkti, ille de kendini Rus olarak göstermek istiyorsa mesele kalmadığını, ama buna karşın, ne olursa olsun, hayatını kurtardığı için artık ona sonsuz bir minnettarlıkla bağlanmış bulunduğunu söyledi.</p>
				<p>Eğer bu adamda başkalarının duygularını azıcık olsun anlamak, Piyer’in hissettiklerini sezmek yeteneği olsaydı, Piyer herhalde onun yanından uzaklaşırdı ama bu adamın kendinden başka her şeye karşı gösterdiği coşkun vurdumduymazlık onu yendi.</p>
				<p>Piyer’in kirli, ince giysilerine, elindeki yüzüğe şöyle bir göz atan Fransız, “<em>Français ou prince russe incognito,”</em><a class="si-noteref epub-type_noteref" href="#f302" id="ref_f302">302</a> <em>dedi. “Je vous dois la vie et je vous offre mon amitié. Un Français n’oublie jamais ni une insulte ni un service je vous offre amitié. Je ne vous dis que ça.”</em><a class="si-noteref epub-type_noteref" href="#f303" id="ref_f303">303</a></p>
				<p>Bu subayın sesindeki tınıda, yüzündeki ifadede, hareketlerinde, Fransız görüşüyle öyle bir iyi yüreklilik, bir asalet vardı ki, Piyer onun gülümsemesine bilinçsizce bir gülümsemeyle karşılık vererek uzatılan eli sıktı.</p>
				<p>Subay, bıyıklarının altında dudaklarını büzen, kendini beğenmiş, dayanılmaz bir gülümsemey1e kendini takdim etti:</p>
				<p><em>“Capitaine Ramball du 13’ème léger, decoré pour l’affaire du Sept. Voudrez-vous me dire à présent, à qui j’ai l’honneur de parler aussi agréablement au lieu de rester à l’ambulance avec la balle de ce fou dans le corps.”</em><a class="si-noteref epub-type_noteref" href="#f304" id="ref_f304">304</a></p>
				<p>Piyer, ismini bildiremeyeceğini söyledi kızararak, bir isim uydurmaya, adını söyleyemeyişinin nedenini Fransız’a anlatmaya kalkıştı; Fransız, hemen onun sözünü kesti.</p>
				<p>“<em>De grâce,”</em><a class="si-noteref epub-type_noteref" href="#f305" id="ref_f305">305</a> dedi. “<em>Je comprends vos raisons, vous êtes officier... Officier supérieur, peut-être. Vous avez porté les armes contre nous. Ce n’est pas mon affaire. Je vous dois la vie. Cela me suffit. Je suis tout à vous. Vous êtes gentilhomme?”</em><a class="si-noteref epub-type_noteref" href="#f306" id="ref_f306">306</a> diye ekledi sorar gibi. Piyer başını salladı. “<em>Votre nom de baptême, s’il vous plaît? Je ne demande pas davantage. Monsieur Pierre, dites-vous... Parfait. C’est tout que je desire savoir.”</em><a class="si-noteref epub-type_noteref" href="#f307" id="ref_f307">307</a></p>
				<p>Koyun kızartması, omlet, Fransızların bir Rus şarap mahzeninden almış oldukları şarap, semaver, votka getirildi; Ramball, Piyer’i yemeğe çağırdı, sonra hemen kendisi güçlü dişleriyle çiğneyip ağzını şapırdata şapırdata ve <em>excellent, exquis</em><a class="si-noteref epub-type_noteref" href="#f308" id="ref_f308">308</a> diye diye, sağlıklı, aç bir adam gibi oburcasına, hızlı hızlı yemeye başladı. Yüzü kızarıyor, terliyordu. Piyer de açtı, memnuniyetle yemeğe katıldı. Hizmet eri Morel, sıcak suyla dolu bir tencere getirip içine bir kırmızı şarap şişesi koydu. Bundan başka tadına bakılmak için mutfaktan alıp getirdiği bir kvas şişesini de masaya yerleştirdi. Bu içki, Fransızlar arasında nam almıştı. <em>Limonade de cochon </em>(domuz limonatası) diye ad takmışlardı kvasa. Morel, mutfakta bulduğu bu <em>limonade de cochon</em>’u övüyordu. Ama Moskova’da dolaşırken ele geçirdiği bir şarap vardı yüzbaşıda, bu nedenle kvası Morel’e bıraktı; Bordeaux şarabının şişesine yapıştı. Şişenin boğazına bir peçete sarıp kendisinin ve Piyer’in kadehini doldurdu; yemek ve şarap yüzbaşıyı iyice coşturmuştu, hem yiyor ve hem de sürekli konuşuyordu.</p>
				<p>“<em>Oui, mon cher monsieur Pierre, je vous dois une fière chandelle de m’avoir sauvé de cet enragé... J’en ai assez, voyez-vous, de balles dans le corps. En voilà une </em>(göğsünü işaret etti) <em>à Wagram et de deux à Smolensk, </em>(yanağındaki yara izini gösterdi). <em>Et cette jambe, comme vous voyez qui ne veut pas marcher. C’est à la grande bataille du 7 à la Moskva que j’ai reçu ça. Sacré dieu, c’était beau! Il fallait voir ça, c’était un déluge de feu. Vous nous avez taillé une rude besogne, vous pouvez vous en vanter, nom d’un petit bonhomme. Et, ma parole, malgré l’atout, que j’y ai gagné, je serais prêt à recommencer. Je plains ceux qui n’ont pas vu ça.</em><a class="si-noteref epub-type_noteref" href="#f309" id="ref_f309">309</a> </p>
				<p>Piyer, “<em>J’y ai été,”</em><a class="si-noteref epub-type_noteref" href="#f310" id="ref_f310">310</a> dedi.</p>
				<p><em>“Bah, vraiment! Eh bien, tant mieux,”</em><a class="si-noteref epub-type_noteref" href="#f311" id="ref_f311">311</a> diye devam etti Fransız. “<em>Vous êtes de fiers ennemis, tout de même. Le grande redoute a été tenace, nom d’une pie. Et vous nous l’avez fait crânement payer. J’y suis allé trois fois, tel que vous me voyez. Trois fois nous étions sur les canons et trois fois on nous a culbuté et comme des capucins de cartes. Oh! C’était beau, monsieur Pierre. Vous grenadiers ont été superbes, tonnere de Dieu. Je les ai vu six fois de suite serrer les rangs, et marcher comme à une revue. Les beaux hommes! Notre roi de Naples qui s’y connaît a crié: bravo! Ah! Ah! Soldat comme nous autres! (B</em>ir an sustu.) <em>Tant mieux, tant mieux, monsieur Pierre, Terribles en bataille... Galants (</em>gülümseyerek göz kırptı) <em>avec les belles, voilà les Français, Monsieur Pierre, n’est ce pas?”</em><a class="si-noteref epub-type_noteref" href="#f312" id="ref_f312">312</a></p>
				<p>Yüzbaşı öyle iyi yüreklice, safça bir keyif içindeydi, öyle bir kendine yeter, kendinden memnun hali vardı ki, Piyer de ona keyifli keyifli bakarak göz kırpar gibi oldu. <em>Galant </em>sözü yüzbaşının aklına Moskova’nın durumunu getirmiş olmalıydı ki, “<em>A propos, dites donc, est-ce vrai que toutes les femmes ont quitté Moscou? Une drôle d’idée! Qu’avaient-elles à craindre?”</em><a class="si-noteref epub-type_noteref" href="#f313" id="ref_f313">313</a> dedi.</p>
				<p>Piyer, “<em>Est-ce que les dames françaises ne quitteraient pas Paris, si les Russes y entraient?” </em>diye karşılık verdi.<a class="si-noteref epub-type_noteref" href="#f314" id="ref_f314">314</a></p>
				<p>Fransız, “<em>Ah, ah, ah!..” </em>diye kahkahadan kırılarak Piyer’in omzuna vurdu. “<em>Ah, elle est forte celle-là,”</em><a class="si-noteref epub-type_noteref" href="#f315" id="ref_f315">315</a> diye devam etti. “<em>Paris?.. Mais Paris.. Paris...</em>”<a class="si-noteref epub-type_noteref" href="#f316" id="ref_f316">316</a></p>
				<p>Piyer, onun sözünü tamamlayarak, “<em>Paris, la capitale du monde...”</em><a class="si-noteref epub-type_noteref" href="#f317" id="ref_f317">317</a> dedi.</p>
				<p>Yüzbaşı, Piyer’e baktı. Konuşmanın ortasında durup gülümseyen sevimli gözlerini karşısındakinin yüzüne dikme âdeti vardı.</p>
				<p>“<em>Eh bien, si vous ne m’avez pas dit que vous êtes Russe, j’aurai parié que vous êtes Parisien. Vous avez ce que je ne sais quoi, ce...”</em><a class="si-noteref epub-type_noteref" href="#f318" id="ref_f318">318</a> Bu komplimanı yapar yapmaz yeniden susarak Piyer’i süzdü.</p>
				<p>Piyer, “<em>J’ai été à Paris, j’y ai passé des années,”</em><a class="si-noteref epub-type_noteref" href="#f319" id="ref_f319">319</a> dedi.</p>
				<p>“<em>Oh ça se voit bien. Paris... Un homme qui ne connaît pas Paris, est un sauvage. Un Parisien, ça se sent à deuxlieux. Paris, c’est Talma, la Duschénois, Potier, la Sorbonne, les boulevards,”</em><a class="si-noteref epub-type_noteref" href="#f320" id="ref_f320">320</a> sözlerinin başıyla sonu arasındaki uygunsuzluğu sezdi ve hemen ekledi: “<em>Il n’y a qu’un Paris au monde. Vous avez été à Paris et vous êtes resté Russe. Eh bien, je ne vous estime pas moins.”</em><a class="si-noteref epub-type_noteref" href="#f321" id="ref_f321">321</a></p>
				<p>Dertli düşüncelerle baş başa, yapyalnız geçirdiği günlerden sonra, şimdi içtiği şarabın etkisi altında kalan Piyer, bu neşeli, iyi yürekli adamla konuşmaktan, elinde olmayarak zevk duyuyordu. </p>
				<p>“<em>Pour en revenir à vos dames, on les dit bien belles. Quelle fichue idée d’aller s’enterrer dans les steppes, quand l’armée Français est à Moscou. Quelle chance elles ont manqué es relles-là. Vos moujiks c’est autre chose, mais vous autres gens civilisés vous devriez nous connaître mieux que ça. Nous avons pris Vienne, Berlin, Madrid, Naples, Rome, Varsovie; toutes les capitales du monde... On nous craint, mais on nous aime? Nous sommes bons à connaître. Et puis l’Empereur,”</em><a class="si-noteref epub-type_noteref" href="#f322" id="ref_f322">322</a> diye başlayınca Piyer onun sözünü kesti, “<em>L’Empereur,” </em>diye tekrarladı ve yüzü birden üzgün, şaşkın bir hal aldı. “<em>Est-ce que l’Empereur...”</em><a class="si-noteref epub-type_noteref" href="#f323" id="ref_f323">323</a></p>
				<p><em>“L’Empereur? C’est la générosité, la clémence, la justice l’ordre, le génie, voilà l’Empereur! C’est moi Ramball qui vous le dit. Tel que vous me voyez, j’étais son ennemi il y a encore huit ans. Mon père a été comte émigré... Mais il m’a vaincu, cet homme. Il m’a empoigné. Je n’ai pas pu résister au spectacle de grandeur et de gloire dont il couvrait la France. Quand j’ai compris ce qu’il voulait, quand j’ai vu qu’il nous faisait une litière de lauriers, voyez vous, je me suis dit: Voilà un souverain, et je me suis donné a lui. Eh voilà! Oh, oui, mon cher, c’est le plus grand homme des siècles passés et à venir.”</em><a class="si-noteref epub-type_noteref" href="#f324" id="ref_f324">324</a></p>
				<p>Piyer, tereddüt etti, yüzünde bir suçluluk ifadesi belirdi, “<em>Est-il à Moscou?”</em><a class="si-noteref epub-type_noteref" href="#f325" id="ref_f325">325</a> diye sordu.</p>
				<p>Fransız, Piyer’in gergin yüzüne bakıp gülümsedi.</p>
				<p>“<em>Non, il fera son entrée demain,”</em><a class="si-noteref epub-type_noteref" href="#f326" id="ref_f326">326</a> diyerek devam etti hikâyesine.</p>
				<p>Sokak kapısı tarafından yükselen haykırışlarla ve Wurttenberg <em>hussar’</em>larının da atlarını kendi atlarının bulunduğu avluya sokmak istediklerini yüzbaşıya bildirmek için gelen Morel’in içeri girmesiyle konuşmaları yarıda kaldı.</p>
				<p>Yüzbaşı, kıdemli erbaşı çağırttı; hangi alaydan olduğunu, komutanlarının adını, işgal edilmiş bir eve ne cesaretle girip yerleşmeye kalkıştığını sert sert sordu. Pek iyi Fransızca bilmeyen Alman, ilk iki soruya karşılık vererek alayını, komutanının adını söyledi ama üçüncü soruyu hiç anlamadığı için Almancasına kırık dökük Fransızca kelimeler karıştırarak kendisinin bölük emini olduğunu, bütün evleri sırayla baştan başa işgal etmek için komutanından emir aldığını söyledi. Almanca bilen Piyer Alman’ın dediklerini yüzbaşıya, yüzbaşının yanıtlarını da Wurttembergli <em>hussar’</em>a tercüme etti. Bu suretle, kendine söylenenleri anlayan Alman boyun eğdi, adamlarını alıp gitti. Yüzbaşı dışarıya çıktı, yüksek sesle bir şeyler emretti.</p>
				<p>Odaya döndüğü zaman, Piyer başını elleri arasına almış hâlâ eski yerinde oturmaktaydı. Yüzü acı ifade ediyordu. Gerçekten de acı çekiyordu o sırada.</p>
				<p>Yüzbaşı odadan çıkıp da yalnız kalınca, içine düşmüş olduğu durumu birden kavramıştı Piyer. Çok ağırına gittiği halde Moskova’nın alınmış olması değil, bu sevinçli galiplerin şehirde kendi evlerindeymişler gibi hareket etmeleri, hatta onu korumaya kalkışmaları da değildi şimdi Piyer’e acı veren. Ona acı veren şey, kendi zaafını anlamış olmasıydı; içilen birkaç bardak şarap, bu iyi yürekli adamla konuşmak, Piyer’in son günlerde içinde bulunduğu ve eylemini gerçekleştirmek için zorunlu olan o dalgın, üzgün ruh halini yok edivermişti. Tabanca, hançer, kaftan hazırdı. Napoléon da yarın geliyordu. Piyer, o haydudu öldürmeyi yine öyle yararlı, onurlu bir iş saymakta, ama artık bunu yapamayacağını da hissetmekteydi. Niçin? Bilmiyordu, ama kararını yerine getiremeyeceğini sezer gibiydi. Zaafına karşı mücadele ediyor, ama onu yenemeyeceğini, karşısına çıkan ilk insanla temasa gelir gelmez öç almak, öldürmek, kendini feda etmek gibi karanlık düşüncelerinin tuz buz oluverdiklerini hissediyordu.</p>
				<p>Yüzbaşı, hafifçe topallayarak, ıslık çala çala odaya girdi.</p>
				<p>Fransız’ın az önce Piyer’i eğlendiren gevezeliği artık onu tiksindiriyordu. Islıkla çaldığı ezgi de, yürüyüşü de, bıyıklarını buruşu da, her hali şimdi Piyer’in ağırına gidiyordu.</p>
				<p>“Ben artık giderim, onunla bir tek laf bile konuşmam,” diye düşündü. Bunu düşünüyor, ama yine de olduğu yerde oturuyordu. Tuhaf bir zaaf duygusu onu oturduğu yere mıhlamıştı: İstediği halde, kalkıp gidemiyordu.</p>
				<p>Yüzbaşı, tersine, çok keyifli görünüyordu. Odada iki kez aşağı yukarı dolaştı, çok eğlenceli bir şey düşünüyormuş da, kendi kendine buna gülüyormuş gibi gözleri pırıldıyor, bıyıkları hafifçe titriyordu. Birdenbire, “<em>Charmant,” </em>dedi, “<em>le colonel de ces Wurtemburgeois? Cest un Allemand; mais brave garçon, s’il en fut. C’est un Allemand.</em>”<a class="si-noteref epub-type_noteref" href="#f327" id="ref_f327">327</a></p>
				<p>Piyer’in karşısına oturdu.</p>
				<p>“<em>A propos, vous savez donc l’allemand, vous?”</em><a class="si-noteref epub-type_noteref" href="#f328" id="ref_f328">328</a></p>
				<p>Piyer ses çıkarmadan ona baktı.</p>
				<p>“<em>Comment dites-vous asile en allemand?”</em><a class="si-noteref epub-type_noteref" href="#f329" id="ref_f329">329</a></p>
				<p> “<em>Asile</em>?”diye tekrarladı Piyer. “<em>Asile en allemand: Unterkunft.”</em><a class="si-noteref epub-type_noteref" href="#f330" id="ref_f330">330</a></p>
				<p>“<em>Comment dites-vous?”</em><a class="si-noteref epub-type_noteref" href="#f331" id="ref_f331">331</a> diye inanmamış bir yüzle sordu hemen yüzbaşı.</p>
				<p>Piyer tekrarladı:</p>
				<p>“<em>Unterkunft</em>.”</p>
				<p>Yüzbaşı, “<em>Onterkoff,” </em>dedi, gülen gözlerini Piyer’e dikti. “<em>Les Allemands sont des fières bêtes. N’est-ce pas, monsieur Pierre, </em>diye bir de netice çıkardı. <em>Eh bien, encore une bouteille de ce Bordeau Moscovite, n’est ce pas? Morel, vas nous en chauffer encore une petite bouteille. Morel!”</em><a class="si-noteref epub-type_noteref" href="#f332" id="ref_f332">332</a> diye haykırdı neşeyle.</p>
				<p>Morel bir şamdanla bir şişe şarap getirdi. Yüzbaşı mumların ışığı altında Piyer’e bir göz attı, karşısındakinin karmakarışık yüzü onu besbelli şaşırttı; içten bir üzüntü ve ilgiyle Piyer’e yaklaştı, üstüne doğru eğildi. Eline dokunarak, “<em>Eh, bien, nous sommes tristes?”</em><a class="si-noteref epub-type_noteref" href="#f333" id="ref_f333">333</a> dedi, “<em>Vous aurai-je fait de la peine? Non, vrai, avez-vous quelque chose contre moi?”</em><a class="si-noteref epub-type_noteref" href="#f334" id="ref_f334">334</a> diye sordu. “<em>Peut-être rapport à la situation?”</em><a class="si-noteref epub-type_noteref" href="#f335" id="ref_f335">335</a></p>
				<p>Piyer yanıt vermedi, ama Fransız’ın gözlerine dostlukla baktı. Kendisine gösterilen bu ilgiden hoşlanmıştı.</p>
				<p>“<em>Parole d’honneur, sans parler de ce que je vous dois, j’ai de l’amitié pour vous. Puis-je faire quelque chose pour vous? Disposez de moi. C’est à la vie et à la mort. C’est la main sur le coeur que je vous dis,”</em><a class="si-noteref epub-type_noteref" href="#f336" id="ref_f336">336</a> diye göğsüne vurarak ekledi yüzbaşı. </p>
				<p>Piyer, “<em>Merci</em>,”<a class="si-noteref epub-type_noteref" href="#f337" id="ref_f337">337</a> dedi. Yüzbaşı, sığınağa Almanca ne dendiğini öğrendiği zaman Piyer’e nasıl bakmışsa yine öyle dikkatle baktı, yüzü ansızın parıldadı.</p>
				<p><em>“Ah! Dans ce cas, je bois à notre amitié!”</em><a class="si-noteref epub-type_noteref" href="#f338" id="ref_f338">338</a> diye sevinçle haykırıp bardaklarına şarap doldurdu. Piyer, dolu bardağı alıp içti. Ramball de bardağını dikti, Piyer’in elini bir daha sıktı, düşünceli; hülyalı bir tavır takınıp dirseklerini masaya dayadı. </p>
				<p>“<em>Oui, mon cher ami, voilà les caprices de la fortune,” </em>dedi, “<em>Qui m’aurait dit que je serai soldat et capitaine de dragons au service de Bonaparte, comme nous l’appellions jadis. Et cependant me voilà à Moscou avec lui. Il faut vous dire, mon cher,”</em><a class="si-noteref epub-type_noteref" href="#f339" id="ref_f339">339</a> diye uzun bir hikâye anlatmaya niyetlenen bir insanın ağır, ölçülü sesiyle devam ediyordu, “<em>que notre nom est l’un des plus anciens de la France.”</em><a class="si-noteref epub-type_noteref" href="#f340" id="ref_f340">340</a></p>
				<p>Yüzbaşı, atalarının tarihini, kendi çocukluğunu, yetişkinlik, delikanlılık zamanlarını, bütün hısım akraba, mal mülk, aile ilişkilerini bir Fransız’ın rahat, saf, açık yürekliliğiyle Piyer’e anlattı. Bu hikâyede <em>“Ma pauvre mère”in</em><a class="si-noteref epub-type_noteref" href="#f341" id="ref_f341">341</a> önemli bir rol oynadığını söylemeye gerek yok.</p>
				<p>Yüzbaşı gitgide coşarak, “<em>Mais tout ce n’est que la mise en scéne de la vie, le fond c’est l’amour. L’amour! N’est ce pas, monsieur Pierre?”</em><a class="si-noteref epub-type_noteref" href="#f342" id="ref_f342">342</a> dedi. “<em>Encore un verre.”</em><a class="si-noteref epub-type_noteref" href="#f343" id="ref_f343">343</a></p>
				<p>Piyer tekrar şarap içti ve bardağını doldurdu.</p>
				<p>“<em>Oh! Les femmes, les femmes!”</em><a class="si-noteref epub-type_noteref" href="#f344" id="ref_f344">344</a> Bakışları mahmurlaşan yüzbaşı, gözlerini Piyer’e dikerek aşktan, kendi aşk maceralarından söz etmeye başladı. Bunlar pek de çoktu. Subayın memnun, güzel yüzüne; kadınlardan söz ederken kapıldığı coşkun heyecana bakılacak olursa buna kolayca inanmak mümkündü. Ramball’in bütün aşk hikâyelerinin, Fransızlar için aşkın biricik büyüsünü, şiirini oluşturan hayasız bir içeriği vardı; buna rağmen yüzbaşı aşkın bütün güzelliklerini yalnız kendisi denemiş, kendisi tatmış gibi hikâyelerini öyle samimi bir inançla anlatıyor, kadınları ballandıra ballandıra öyle bir betimliyordu ki, Piyer onu merakla dinliyordu.</p>
				<p>Belli ki Fransız’ın onca sevdiği <em>l’amour,</em><a class="si-noteref epub-type_noteref" href="#f345" id="ref_f345">345</a> Piyer’in bir zamanlar kendi karısına karşı duyduğu o alçak, basit aşkın soyundan olmadığı gibi, Nataşa’ya karşı duyduğu o kendi kendini alevlendiren romantik aşka da benzemiyordu. Ramball bu iki tür aşkı aynı derecede hoş görüyordu: Birisi, <em>l’amour pour les charretiers, </em>ötekisi, <em>l’amour pour des imbéciles.</em><a class="si-noteref epub-type_noteref" href="#f346" id="ref_f346">346</a> Fransız’ın beğendiği <em>l’amour </em>daha çok, kadına karşı sahte ilişkilerde ve aşka başlıca çekiciliğini veren birtakım aldatmalardaydı.</p>
				<p>Böylece yüzbaşı; otuz beş yaşındaki çekici bir markizle bu çekici markizin on yedilik masum güzel kızına karşı, aynı anda ikisine birden duyduğu aşkın dokunaklı hikâyesini anlattı. Ana kız arasındaki cömertlik mücadelesinin sonunda ana, kendini feda ederek, âşığına kızıyla evlenmesini teklif etmişti; bu çok uzak anı yüzbaşıyı heyecanlandırıyordu hâlâ. Sonra bir hikâye daha anlattı: Burada koca, âşık rolünü, kendisi ise (yani âşık) koca rolünü oynamıştı. Sonra, <em>Asile’e Unterkunft</em><a class="si-noteref epub-type_noteref" href="#f347" id="ref_f347">347</a> denilen memleketten, <em>Souvenirs d’Allemagne’</em>dan<a class="si-noteref epub-type_noteref" href="#f348" id="ref_f348">348</a> birkaç komik hatıra daha anlattı, burada <em>les maris mangent de la choux croute, et les jeunes filles sont trop blondes’</em>dı<em>.</em><a class="si-noteref epub-type_noteref" href="#f349" id="ref_f349">349</a></p>
				<p>Nihayet söz, anısı yüzbaşıda hâlâ tazeliğini koruyan ve Polonya’da başından geçen son maceraya geldi; hızlı el kol hareketleriyle ve alevlenen bir yüzle anlattığı bu hikâyeye göre bir Leh’in hayatını kurtarmış, (zaten sürekli hayat kurtarıyordu yüzbaşı) Leh de Fransa’nın hizmetine girmek için yola çıkarken ona güzel karısını <em>(Parisienne de coeur)</em><a class="si-noteref epub-type_noteref" href="#f350" id="ref_f350">350</a> emanet etmişti. Yüzbaşı mutluydu, çekici Leh kadın onunla kaçmak istiyordu; ama yüce ruhlulukla hareket eden yüzbaşı kadını kocasına geri vermiş, bunu yaparken de, <em>“Je vous ai sauvé la vie, et je sauve votre honneur,”</em><a class="si-noteref epub-type_noteref" href="#f351" id="ref_f351">351</a> demişti. Yüzbaşı bu sözleri tekrarlarken gözlerini silip bu dokunaklı anının kendisinde uyandırdığı heyecanı üstünden atmak ister gibi silkindi.</p>
				<p>Gece ve şarap hep yapardı bunu; yüzbaşının hikâyelerini dinlerken Piyer onu anlattıklarını dinliyor, hepsini anlıyor; bir yandan da zihninde ansızın sıra sıra beliren kendi anılarının peşinden gidiyordu. Bu aşk hikâyelerini dinlerken apansızın Nataşa’ya olan aşkını hatırlamış; aklından bu aşkla ilgili sahneleri geçirerek onları Ramball’in hikâyeleriyle kıyaslamıştı. Aşkla görev arasındaki kavgayı anlatan hikâyeyi dinlerken de, gönlünün arzuladığı kadınla Suhariyev Kulesi’ndeki son karşılaşma en küçük ayrıntılarına kadar Piyer’in gözünün önüne geldi. O zaman bu karşılaşma onu pek etkilememiş, hatta bunu bir daha da hatırlamamış, ama şimdi, bu rastlaşmada çok önemli, şiirli bir şey varmış gibi geliyordu ona.</p>
				<p>Onun, “Piyotr Kiriliç, buraya gelin, sizi tanıdım,” deyişini hatırlıyor, gözlerini, gülümsemesini, yolculuk şapkasını, kıvır kıvır saçlarını karşısında görüyor... Bunlar birden ona dokunuyor, içini eziyordu.</p>
				<p>Çekici Leh kadın hakkındaki hikâyesini bitiren yüzbaşı, başından böyle bir aşk felaketinin geçip geçmediğini sordu Piyer’e.</p>
				<p>Piyer bu soru üzerine başını kaldırdı. İçini dökmek ihtiyacını duydu; kendisinin aşkı nasıl biraz da başka türlü anladığını açıklamaya koyuldu. Bütün hayatınca bir tek kadın sevmiş olduğunu, onu hâlâ sevdiğini ama bu kadının hiçbir zaman kendisinin olamayacağını söyledi. Yüzbaşı, “<em>Tiens!”</em><a class="si-noteref epub-type_noteref" href="#f352" id="ref_f352">352</a> dedi.</p>
				<p>Sonra Piyer bu kadını daha çocuk denilecek bir yaştayken sevmeye başladığını ama onu düşünmeye bile cesaret edemediğini, çünkü onun çok genç, kendisininse o vakitler meşru olmayan bir çocuk, adsız bir insan olduğunu anlattı. Sonra, soyunun adını, servetini elde edince de onu düşünmeye yine cesaret edememişti; çünkü çok sevdiği bu kadını bütün dünyanın, bunun için de şüphesiz kendisinin çok üstünde görmüştü. Hikâyesinin burasında Piyer, yüzbaşıya bunu anlayıp anlamadığını sordu.</p>
				<p>Yüzbaşı, bu duyguyu kendisi anlamasa bile yine de ondan hikâyesine devamını rica ettiğini belirten bir hareket yaptı.</p>
				<p> “<em>L’amour platonique, les nuages...”</em><a class="si-noteref epub-type_noteref" href="#f353" id="ref_f353">353</a> diye mırıldandı. İçilen şaraptan mı, içini dökmek ihtiyacıyla mı, hikâyesindeki insanlardan hiçbirini bu adamın tanımamasından, hiçbir zaman da tanıyamayacağından mı, yoksa bunların hepsinden dolayı mı, her ne hal ise, Piyer’in dili çözüldü. Mahmur gözlerini uzak bir noktaya dikip ağzını şapırdata şapırdata hikâyesini baştan aşağı anlattı: evlenmesini, Nataşa’ya en yakın dostunun âşık olmasını, sonra onu aldatmasını, genç kızla kendisi arasındaki basit ilişkiyi, her şeyi... Ramball’in soruları üzerine Piyer, az önce ondan sakladığı şeyleri de anlattı: Sosyal durumunu, hatta soyadını bile söyledi.</p>
				<p>Piyer’in hikâyesinde yüzbaşıyı en çok şaşırtan şey, çok zengin olması, Moskova’da iki sarayının bulunması, bütün bunları yüzüstü bırakması, şehri terk etmemesi, Moskova’da adını ve mevkiini gizleyerek kalmasıydı.</p>
				<p>Sokağa birlikte çıktıkları zaman, gece bir hayli ilerlemişti. Evin solunda, Petrovka’da, Moskova’da başlayan ilk yangının kızıltıları görünüyordu. Sağda, yüksekte orak biçiminde yeniay ve karşı tarafta kuyrukluyıldız pırıldıyor ve bu yıldız Piyer’in ruhuna aşkıyla bağlanıyordu. Cümle kapısında Gerasim, aşçı kadın ve iki Fransız toplanmış duruyorlardı; kahkahaları, birbirlerinin anlamadıkları dilde konuşmaları işitiliyordu. Şehrin üstünde yükselen kızıllığa bakıyorlardı.</p>
				<p>Koskocaman şehirdeki bu küçücük uzak yangında korkulacak bir şey yoktu.</p>
				<p>Yıldızlı, yüksek gökyüzüne, aya, kuyrukluyıldıza, yangın kızıltısına bakan Piyer’in yüreği neşe ve sevecenlikle doldu. “Ah, ne kadar güzel, başka ne istenir,” diye düşündü. Ama birden verdiği kararı hatırlayınca başı döndü, içi bulandı, öyle ki, düşmemek için parmaklığa yaslandı.</p>
				<p>Dostuyla vedalaşmadan yanından ayrıldı, sarsak adımlarla kapıdan uzaklaştı, odasına dönünce divana uzandı, hemen uyudu.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f302"><a class="si-backref" href="#ref_f302">302</a><span class="si-footnote-text"> Fransız, ya da kimliğini gizleyen Rus Prensi, ne olursanız olunuz.</span></div>
					
						<div class="si-footnote html5_aside epub-type_footnote" id="f303"><a class="si-backref" href="#ref_f303">303</a><span class="si-footnote-text"> Size hayatımı borçluyum, dostluğumu kabul ediniz. Fransızlar bir hakareti de bir kahramanlığı da asla unutmazlar. Dostluğumu kabul ediniz, işte söylemek istediğim bundan ibaret.</span></div>
					
						<div class="si-footnote html5_aside epub-type_footnote" id="f304"><a class="si-backref" href="#ref_f304">304</a><span class="si-footnote-text"> Yüzbaşı Ramball, 13. Hafif Süvari Alayı’ndan 7 Eylül Savaşı’ndan dolayı nişanla taltif edilmişimdir. Vücudumda şu delinin kurşunuyla sargı mahallinde oturacak yerde, böyle zevkle konuşmak şerefine nail olduğum insanın kimliğini de artık söyler misiniz?</span></div>
					
						<div class="si-footnote html5_aside epub-type_footnote" id="f305"><a class="si-backref" href="#ref_f305">305</a><span class="si-footnote-text"> Rica ederim.</span></div>
					
						<div class="si-footnote html5_aside epub-type_footnote" id="f306"><a class="si-backref" href="#ref_f306">306</a><span class="si-footnote-text"> Mazeretinizi anlıyorum, subaysınız, belki de yüksek rütbeli bir subay. Bize karşı savaştınız. Bu beni ilgilendirmez. Size hayatımı borçluyum. Bu kadarı bana yeter. Emrinize amadeyim. Asilzade misiniz?</span></div>
					
						<div class="si-footnote html5_aside epub-type_footnote" id="f307"><a class="si-backref" href="#ref_f307">307</a><span class="si-footnote-text"> Vaftiz adınızı lütfeder misiniz? Fazlasını soracak değilim. M. Piyer mi dediniz? Âlâ... Bilmek istediğim zaten bu kadardı.</span></div>
					
						<div class="si-footnote html5_aside epub-type_footnote" id="f308"><a class="si-backref" href="#ref_f308">308</a><span class="si-footnote-text"> Mükemmel, nefis.</span></div>
					
						<div class="si-footnote html5_aside epub-type_footnote" id="f309"><a class="si-backref" href="#ref_f309">309</a><span class="si-footnote-text"> Beni şu kudurmuş herifin elinden kurtardığınız için bir mum adayacağım, evet, azizim M. Pierre. Vücudumda kurşun taşımaktan bıktım, usandım artık... İşte bir tanesi, Vagram’dan kaldı, şu ikisi de Smolensk’ten... Sonra şu, gördüğünüz gibi, yürümek istemeyen bacak; ayın yedisinde büyük Moskova Irmağı Savaşı’nın yadigârıdır. Hay Allah, o ne güzellikti. Görülmeye değer, bir ateş tufanı. Anamızdan emdiğimiz sütü burnumuzdan getirdiniz, övünebilirsiniz. Orada yakalandığım öksürüğe rağmen aynı işe yeniden başlamaya hazırım. O hali görmeyenlere acırım doğrusu.</span></div>
					
						<div class="si-footnote html5_aside epub-type_footnote" id="f310"><a class="si-backref" href="#ref_f310">310</a><span class="si-footnote-text"> Ben de oradaydım.</span></div>
					
						<div class="si-footnote html5_aside epub-type_footnote" id="f311"><a class="si-backref" href="#ref_f311">311</a><span class="si-footnote-text"> Ya, sahi mi? Daha iyi ya.</span></div>
					
						<div class="si-footnote html5_aside epub-type_footnote" id="f312"><a class="si-backref" href="#ref_f312">312</a><span class="si-footnote-text"> Ne de olsa yiğit düşmanlarsınız. Büyük tabya da amma dayandı ha. Onu pahalıya mal ettiniz bize. Şimdi nasıl gözünüzün önündeysem, oraya da öyle üç defa gittim. Toplara üç kere saldırdık, üçünde de bizi iskambil kâğıdı dizisi gibi devirdiler. Ah, o ne güzellikti Mösyö Pierre. Humbaracılarınız kusursuz vallahi. Birbiri ardı sıra altı kere saflarını sıkıştırıp bir geçit resminde gibi yürüdüklerini gördüm. Aslan gibi adamlar. Ha, demek ki siz de bizim gibi askersiniz. Daha iyi ya Mösyö Pierre. Savaşta korkunç... güzellere karşı nazik, işte Fransızlar böyledir, değil mi Mösyö Pierre?</span></div>
					
						<div class="si-footnote html5_aside epub-type_footnote" id="f313"><a class="si-backref" href="#ref_f313">313</a><span class="si-footnote-text"> Ha, sahi, bütün kadınların Moskova’yı bıraktıkları doğru mu? Ama da acayip fikir ha. Neden korkuyorlardı ki?</span></div>
					
						<div class="si-footnote html5_aside epub-type_footnote" id="f314"><a class="si-backref" href="#ref_f314">314</a><span class="si-footnote-text"> Eğer Ruslar Paris’e girselerdi, Parisli kadınlar şehirden gitmezler miydi?</span></div>
					
						<div class="si-footnote html5_aside epub-type_footnote" id="f315"><a class="si-backref" href="#ref_f315">315</a><span class="si-footnote-text"> Ha, ha, ha, bu çok fazla, Paris? </span></div>
					
						<div class="si-footnote html5_aside epub-type_footnote" id="f316"><a class="si-backref" href="#ref_f316">316</a><span class="si-footnote-text"> Fakat o Paris... Paris...</span></div>
					
						<div class="si-footnote html5_aside epub-type_footnote" id="f317"><a class="si-backref" href="#ref_f317">317</a><span class="si-footnote-text"> Paris, dünyanın başkenti.</span></div>
					
						<div class="si-footnote html5_aside epub-type_footnote" id="f318"><a class="si-backref" href="#ref_f318">318</a><span class="si-footnote-text"> Hani, eğer bana Rus olduğunuzu söylemeseydiniz, Parislisinizdir diye bahse girerdim. Sizde öyle bir şey var. bir ne bileyim, öyle bir...</span></div>
					
						<div class="si-footnote html5_aside epub-type_footnote" id="f319"><a class="si-backref" href="#ref_f319">319</a><span class="si-footnote-text"> Paris’te bulundum, orada yıllarca kaldım.</span></div>
					
						<div class="si-footnote html5_aside epub-type_footnote" id="f320"><a class="si-backref" href="#ref_f320">320</a><span class="si-footnote-text"> Belli, gören göz kılavuz istemez. Paris... Paris’i bilmeyen bir insan vahşi demektir. Parisli iki fersahlık yoldan kendini belli eder. Paris: Talma, Duschénois, Potier, Sorbonne; bulvarlar demek.</span></div>
					
						<div class="si-footnote html5_aside epub-type_footnote" id="f321"><a class="si-backref" href="#ref_f321">321</a><span class="si-footnote-text"> Yeryüzünde bir tek Paris vardır. Paris’e gitmiş olduğunuz halde Rus kaldınız. Ne çıkar, ben bu yüzden size daha az saygı duyuyor değilim.</span></div>
					
						<div class="si-footnote html5_aside epub-type_footnote" id="f322"><a class="si-backref" href="#ref_f322">322</a><span class="si-footnote-text"> Sizin kadınlara gelelim, çok güzel olduklarını söylüyorlar. Fransız Ordusu Moskova’dayken gidip de bozkırlara kapanmak! Ne saçma şey. Mükemmel bir fırsat kaçırdılar: Mujikleriniz bir yana sizler, uygar insanlar, bizi bundan daha iyi tanımanız gerekirdi. Viyana’yı, Berlin’i, Madrid’i, Napoli’yi, Roma’yı, Varşova’yı, dünyanın bütün başkentlerini aldık... Bizden korkarlar, ama severler de... Bizi yakından tanımanın faydası vardır. Sonra, imparator...</span></div>
					
						<div class="si-footnote html5_aside epub-type_footnote" id="f323"><a class="si-backref" href="#ref_f323">323</a><span class="si-footnote-text"> İmparator... Sahi, İmparator...</span></div>
					
						<div class="si-footnote html5_aside epub-type_footnote" id="f324"><a class="si-backref" href="#ref_f324">324</a><span class="si-footnote-text"> İmparator mu? Cömertlik, merhamet, adalet, disiplin, deha, işte imparator bunlardır. Size bunu, ben, Ramball söylüyorum. Sizi temin ederim, daha bundan sekiz yıl önce onun düşmanıydım. Babam göç etmiş kontlardandır. Fakat bu adam beni yendi. Beni avucunun içine aldı. Fransa’ya verdiği şan ve şeref manzarasının büyüklüğü karşısında dayanamadım. Ne yapmak istediğini anladığım, bize zafer çelenklerinden bir yataklık yaptığını gördüğüm zaman, anlıyor musunuz, kendi kendime, işte bir hükümdar, dedim ve ona tepeden tırnağa verdim kendimi. İşte böyle! Evet, azizim, o gelmiş ve gelecek yüzyılların en büyük adamıdır.</span></div>
					
						<div class="si-footnote html5_aside epub-type_footnote" id="f325"><a class="si-backref" href="#ref_f325">325</a><span class="si-footnote-text"> Moskova’da mı?</span></div>
					
						<div class="si-footnote html5_aside epub-type_footnote" id="f326"><a class="si-backref" href="#ref_f326">326</a><span class="si-footnote-text"> Hayır, yarın girecek.</span></div>
					
						<div class="si-footnote html5_aside epub-type_footnote" id="f327"><a class="si-backref" href="#ref_f327">327</a><span class="si-footnote-text"> Şu Wurttemberglilerin albayı hoş adam. Alman ama, yine de iyi delikanlı. Fakat Alman.</span></div>
					
						<div class="si-footnote html5_aside epub-type_footnote" id="f328"><a class="si-backref" href="#ref_f328">328</a><span class="si-footnote-text"> Ha sahi, demek Almanca biliyorsunuz?</span></div>
					
						<div class="si-footnote html5_aside epub-type_footnote" id="f329"><a class="si-backref" href="#ref_f329">329</a><span class="si-footnote-text"> Almanca’da sığınak nasıl denir?</span></div>
					
						<div class="si-footnote html5_aside epub-type_footnote" id="f330"><a class="si-backref" href="#ref_f330">330</a><span class="si-footnote-text"> Sığınak mı? Almanca sığınak: <em>unterkunft.</em></span></div>
					
						<div class="si-footnote html5_aside epub-type_footnote" id="f331"><a class="si-backref" href="#ref_f331">331</a><span class="si-footnote-text"> Nasıl dediniz?</span></div>
					
						<div class="si-footnote html5_aside epub-type_footnote" id="f332"><a class="si-backref" href="#ref_f332">332</a><span class="si-footnote-text"> Almanlar mağrur hayvanlardır, öyle değil mi Mr, Piyer Pekâlâ, şu Moskova Bordeaux’sundan bir şişe daha içsek, ne dersiniz? Morel, bir küçük şişe daha ısıt bize Morel!</span></div>
					
						<div class="si-footnote html5_aside epub-type_footnote" id="f333"><a class="si-backref" href="#ref_f333">333</a><span class="si-footnote-text"> Ne o, kederli miyiz?</span></div>
					
						<div class="si-footnote html5_aside epub-type_footnote" id="f334"><a class="si-backref" href="#ref_f334">334</a><span class="si-footnote-text"> Sizi gücendirdim mi? Sahi ama, bana dargın mısınız?</span></div>
					
						<div class="si-footnote html5_aside epub-type_footnote" id="f335"><a class="si-backref" href="#ref_f335">335</a><span class="si-footnote-text"> Belki de durum dolayısıyla üzülüyorsunuz.</span></div>
					
						<div class="si-footnote html5_aside epub-type_footnote" id="f336"><a class="si-backref" href="#ref_f336">336</a><span class="si-footnote-text"> Şerefsizim ki, size borçlu olduğum şey bir yana, dostunuzumdur. Size herhangi bir yardımım dokunamaz mı? Emrinize amadeyim. Canımı fedaya hazırım. Bunu size yürekten söylüyorum.</span></div>
					
						<div class="si-footnote html5_aside epub-type_footnote" id="f337"><a class="si-backref" href="#ref_f337">337</a><span class="si-footnote-text"> Teşekkür ederim.</span></div>
					
						<div class="si-footnote html5_aside epub-type_footnote" id="f338"><a class="si-backref" href="#ref_f338">338</a><span class="si-footnote-text"> Hah! Öyleyse, dostluğumuza içiyorum.</span></div>
					
						<div class="si-footnote html5_aside epub-type_footnote" id="f339"><a class="si-backref" href="#ref_f339">339</a><span class="si-footnote-text"> Evet, aziz dostum; işte kaderin cilveleri. Kim derdi ki, Bonaparte’ın (vaktiyle onu böyle çağırırdık) maiyetinde askere dragon yüzbaşısı olacağım. Ama işte onunla birlikte Moskova’dayım. Size şunu söylemeliyim ki, azizim. </span></div>
					
						<div class="si-footnote html5_aside epub-type_footnote" id="f340"><a class="si-backref" href="#ref_f340">340</a><span class="si-footnote-text"> Ailemiz Fransa’nın en eski ailelerinden biridir.</span></div>
					
						<div class="si-footnote html5_aside epub-type_footnote" id="f341"><a class="si-backref" href="#ref_f341">341</a><span class="si-footnote-text"> Zavallı anneciğim.</span></div>
					
						<div class="si-footnote html5_aside epub-type_footnote" id="f342"><a class="si-backref" href="#ref_f342">342</a><span class="si-footnote-text"> Fakat bütün bunlar hayatın mizansenidir, asıl temel aşktır. Aşk. Değil mi M. Pierre. </span></div>
					
						<div class="si-footnote html5_aside epub-type_footnote" id="f343"><a class="si-backref" href="#ref_f343">343</a><span class="si-footnote-text"> Bir bardak daha?</span></div>
					
						<div class="si-footnote html5_aside epub-type_footnote" id="f344"><a class="si-backref" href="#ref_f344">344</a><span class="si-footnote-text"> Ah, kadınlar, kadınlar...</span></div>
					
						<div class="si-footnote html5_aside epub-type_footnote" id="f345"><a class="si-backref" href="#ref_f345">345</a><span class="si-footnote-text"> Aşk.</span></div>
					
						<div class="si-footnote html5_aside epub-type_footnote" id="f346"><a class="si-backref" href="#ref_f346">346</a><span class="si-footnote-text"> Birisi arabacı aşkı, ötekisi enayilerin aşkı.</span></div>
					
						<div class="si-footnote html5_aside epub-type_footnote" id="f347"><a class="si-backref" href="#ref_f347">347</a><span class="si-footnote-text"> (Alm.) Sığınağa.</span></div>
					
						<div class="si-footnote html5_aside epub-type_footnote" id="f348"><a class="si-backref" href="#ref_f348">348</a><span class="si-footnote-text"> Almanya hatıralarından.</span></div>
					
						<div class="si-footnote html5_aside epub-type_footnote" id="f349"><a class="si-backref" href="#ref_f349">349</a><span class="si-footnote-text"> Kocaları lahana çorbası içer ve genç kızlar çok sarışındır.</span></div>
					
						<div class="si-footnote html5_aside epub-type_footnote" id="f350"><a class="si-backref" href="#ref_f350">350</a><span class="si-footnote-text"> Ruhu Parisli.</span></div>
					
						<div class="si-footnote html5_aside epub-type_footnote" id="f351"><a class="si-backref" href="#ref_f351">351</a><span class="si-footnote-text"> Sizin hayatınızı kurtarmıştım, şimdi de şerefinizi kurtarıyorum.</span></div>
					
						<div class="si-footnote html5_aside epub-type_footnote" id="f352"><a class="si-backref" href="#ref_f352">352</a><span class="si-footnote-text"> Bak hele...</span></div>
					
						<div class="si-footnote html5_aside epub-type_footnote" id="f353"><a class="si-backref" href="#ref_f353">353</a><span class="si-footnote-text"> Platonik aşk, bulutlar...</span></div>
				</div>
  </body>
</html>