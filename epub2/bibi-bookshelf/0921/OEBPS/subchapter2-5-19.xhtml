<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-5-19">
<div class="html5_section">
				<h1 class="subchapter">XIX</h1>
				
				<p class="margin">Karısı Moskova’ya geldiğinden beri Piyer, onunla bir arada olmamak için hep bir yerlere gidiyordu. Rostovların Moskova’ya gelmelerinden hemen sonra Nataşa’nın kendisinde bıraktığı izlenim onu niyetini yerine getirmekte acele etmeye zorluyordu. Yosif Aleksiyeviç’in dul karısı, ölen kocasının belgelerini Piyer’e vermeyi daha önce vaat etmişti; Piyer onun yanına, Tver’e gitti.</p>
				<p>Moskova’ya dönünce Andrey Bolkonski ile nişanlısına ait çok önemli bir iş için kendisini evine çağıran Mariya Dimitriyevna’nın bir mektubunu ona verdiler. Piyer, Nataşa’yı görmekten çekiniyordu, ona karşı, evli bir adamın, dostunun nişanlısına besleyeceği duygudan çok daha güçlü bir duygu beslediğini sanıyordu. Tesadüf de daima kendisini onunla karşılaştırıyordu.</p>
				<p>Mariya Dimitriyevna’ya gitmek için giyinerek, “Ne oldu acaba? Benimle ne işleri ver?” diye düşündü. “Prens Andrey çabuk gelse de evlenseler bari!” Ahrosimova’ya giden yolda Piyer böyle düşünüyordu.</p>
				<p>Tverskaya Bulvarı’nda birisi ona seslendi:</p>
				<p>“Piyer! Geleli çok oldu mu? Bu, ona yabancı olmayan bir sesti. Piyer başını kaldırdı. Karları havaya savuran iki kır yorga koşulu bir kızakta Anatol, her zamanki arkadaşı Makarin’le gözüne çarpıp geçti. Anatol, yüzünün alt kısmını kunduz derisinden yakasına sokmuş, başını biraz eğmiş, züppe subayların klasik pozunda dimdik oturuyordu. Yüzü kırmızı ve parlaktı, beyaz kanatlı şapkası, pomatlanmış ve üzerlerine kar tozları serpilmiş saçlarının kıvrımlarını açıkta bırakıp yana yatmıştı.</p>
				<p>Piyer içinden, “Doğrusu, işte asıl hâkim,” dedi, “yaşadığı zevk dakikalarından başkasını görmüyor, hiçbir şey tasalandırmıyor onu, hep memnun ve rahat. Onun gibi olmak için neler vermezdim.” </p>
				<p>Ahrosimova’nın sofasında uşak Piyer’in kürkünü çıkarırken Mariya Dimitriyevna’nın onu yatak odasına rica ettiğini söyledi.</p>
				<p>Piyer salonun kapısını açınca Nataşa’nın zayıf, sararmış ve hırçın bir yüzle pencerenin önünde oturduğunu gördü. Nataşa dönüp kendisine baktı, kaşlarını çattı, ciddi bir tavırla odadan çıktı.</p>
				<p>Piyer, Mariya Dimitriyevna’nın odasına girerek sordu:</p>
				<p>“Ne oldu?”</p>
				<p>Mariya Dimitriyevna, “Sorma, işler berbat,” diye yanıt verdi, “elli yaşıma geldim, böyle rezalet görmedim.”</p>
				<p>Mariya Dimitriyevna anlatacaklarını kimseye söylemeyeceğine Piyer’den söz aldıktan sonra Nataşa’nın anne babasının haberi olmadan nişanlısını reddettiğini, bunun nedeninin Piyer’in karısının Nataşa ile tanıştırdığı Anatol Kuragin olduğunu, babası yokken gizlice evlenmek üzere Nataşa’nın onunla kaçmak istediğini bildirdi.</p>
				<p>Piyer omuzlarını kaldırıp ağzını açarak Mariya Dimitriyevna’nın anlattıklarını kulaklarına inanamayarak dinledi. Prens Andrey’in o kadar sevdiği nişanlısı, bu pek sevimli Nataşa Rostova, Bolkonski’yi hem de evli olan (Piyer bu gizli evliliği biliyordu) aptal Anatol Kuragin’e değişiyordu, onunla kaçmaya razı olacak kadar ona âşıktı! Piyer bunu anlamıyor, aklına sığdıramıyordu.</p>
				<p>Çocukluğundan beri tanıdığı Nataşa’nın sevimli görüntüsü, şimdiki bu bayağılık, aptallık, merhametsizlikle birleşmiyordu ruhunda. Kendi karısını hatırladı; kötü bir kadına bağlı olmanın yalnız kendisinin acısı olmadığını düşünerek, “Onların hepsi aynı şey,” diye geçirdi içinden. Yine de, gözleri yaşaracak derecede acıyordu Prens Andrey’e. Onun gururuna acıyordu. Dostuna ne kadar acıyorsa, böyle ciddi bir tavırla salonda şimdi yanından geçen Nataşa’yı da o kadar hor görüyor, ondan o kadar nefret ediyordu. Nataşa’nın ruhunun ümitsizlikle, utançla, zilletle dolu olduğunu bilmiyordu. Yüzünün böyle soğuk, katı görünmesinde bir suçu yoktu. </p>
				<p>Mariya Dimitriyevna’nın sözleri üzerine Piyer, “Peki ama, nasıl evleneceklerdi ki?” dedi. “Anatol evlenemez; evli o.”</p>
				<p>Mariya Dimitriyevna, “İşte daha kötü ya,” diye mırıldandı, “güzel delikanlı, ama alçağın biri! Kız bekliyor, iki gündür bekliyor. Hiç olmazsa beklemekten vazgeçer, söylemeli ona.”</p>
				<p>Mariya Dimitriyevna, Anatol’un evlenmesini Piyer’ den ayrıntılarıyla öğrendikten sonra küfürlerle öfkesini dökerek onu niçin çağırdığını bildirdi. Mariya Dimitriyevna, Kont veya her an gelmesi beklenen Bolkonski, kendilerinden saklamak istediği şeyi öğrenince Kuragin’i düelloya çağırırlar diye korkuyor, bunun için Moskova’dan gitmeyi ve gözüne görünmeye yeltenmemeyi kendi adına Anatol’a emretmesini rica ediyordu. Piyer, yaşlı Kont’u, Nikolay’ı ve Prens Andrey’i tehdit eden tehlikeyi ancak şimdi anladı, arzusunu yerine getireceğine ona söz verdi. İstediğini kısaca ve iyice izah ederek onu salona soktu.</p>
				<p>“Dikkat et. Kont bir şey bilmiyor, bir şey bilmiyormuşsun gibi davran,” dedi, “ben de kızın yanına gidip bekleyecek bir şey olmadığını söyleyeceğim! Hem istersen öğle yemeğine kal,” diye arkasından seslendi.</p>
				<p>Piyer, yaşlı Kont’la karşılaştı. Şaşkın ve perişan bir hali vardı. Bu sabah Nataşa, Bolkonski’yi reddettiğini ona söylemişti.</p>
				<p>Piyer’e, “Felaket, felaket, <em>mon cher,</em>” dedi, “bu kızcağızlar annelerinden uzakta kalınca felaket; geldiğime o kadar pişmanım ki. Sizinle samimi konuşacağım, duydunuz mu, kimseye bir şey sormadan nişanlısını reddetmiş, bu evliliğe farz edelim ki ben hiçbir zaman çok memnun olmuş değildim. O iyi bir adamdır, farz edelim, peki ama, babanın arzusu olmadan saadet olmaz ki; Nataşa da nişanlısız kalacak değil ya. Evet, ne de olsa çoktan beri böyle devam ediyordu, hem babasına, annesine sormadan nasıl böyle bir iş yaptı! Şimdi de hasta, nesi var Tanrı bilir! Kızlar annelerinden uzakta kalınca fena, fena...”</p>
				<p>Piyer, Kont’un çok perişan bir halde olduğunu gördü, sözü değiştirmek istedi, ama Kont yine kendi derdine döndü.</p>
				<p>Sonya telaşlı bir yüzle salona girdi.</p>
				<p>“Nataşa’nın sağlığı tam yerinde değil; odasında, sizi görmek istedi, Mariya Dimitriyevna da yanında, o da sizi rica ediyor.”</p>
				<p>Kont, “Ya, bakın sizin Bolkonski ile aranız çok iyidir, belki sizinle bir şey göndermek istiyor,” dedi, “Tanrım, Tanrım! İşler ne kadar da yolundaydı.”</p>
				<p>Kont, ak, seyrek saçlı şakaklarını tutarak odadan çıktı.</p>
				<p>Mariya Dimitriyevna Anatol’un evli olduğunu Nataşa’ya söylemişti. Nataşa ona inanmamış, bizzat Piyer’in söylemesini istemişti. Sonya bunu, Piyer’i koridordan Nataşa’nın odasına götürürken ona söyledi.</p>
				<p>Nataşa, sararmış, sert bir yüzle Mariya Dimitriyevna’ nın yanında oturuyordu, ta kapıdan Piyer’i sıtmalı bir parıltıyla yanan soru dolu bir bakışla karşıladı, ne gülümsedi ne de başıyla onu selamladı, yalnızca gözlerini dikmiş ona bakıyordu. Bu bakışlar onun Anatol’la dost mu, yoksa herkes gibi düşman mı olduğunu soruyordu. Yoksa Piyer’in kendisi, aslına bakılırsa belli ki onun için mevcut bile değildi.</p>
				<p>Mariya Dimitriyevna Piyer’i göstererek Nataşa’ya, “Hepsini biliyor o,” dedi, “doğru söyleyip söylemediğimi sana anlatsın.”</p>
				<p>Nataşa, yaklaşan köpeklere ve avcılara bakan, vurulmuş, sıkıştırılmış bir canavar gibi kâh ona, kâh buna bakıyordu.</p>
				<p>Piyer, gözlerini indirip Nataşa’ya merhamet, yapmak zorunda olduğu ameliyata karşı nefret duyarak söze başladı:</p>
				<p>“Natalya İlyiniçna, doğru olsa da olmasa da, bu sizin için hep bir olmalı. Çünkü...”</p>
				<p>“Öyle ise evli olduğu hiç doğru değil!”</p>
				<p>“Hayır, doğru.”</p>
				<p>“Çoktan beri de evli mi, namusun üzerine yemin eder misin?”</p>
				<p>Piyer ona namusu üzerine yemin etti.</p>
				<p>“Hâlâ burada mı o?”</p>
				<p>“Evet, kendisini şimdi gördüm.”</p>
				<p>Belli ki Nataşa’nın konuşmaya takatı yoktu, kendisini yalnız bırakmaları için eliyle işaretler yaptı.</p>
				</div>
  </body>
</html>