<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-1-16">
<div class="html5_section">
				<h1 class="subchapter">XVI</h1>
				
				<p class="margin">Rostov çoktandır müzikten o günkü gibi zevk almamıştı. Ama Nataşa, <em>barcarolle</em>’ünü bitirir bitirmez gerçekler yeniden Rostov’a kendini hatırlattı. Hiçbir şey söylemeden dışarı çıktı ve aşağıya, kendi odasına indi. On beş dakika sonra yaşlı Kont, kulüpten neşeli ve memnun, döndü. Onun gelişini duyan Nikolay yanına çıktı.</p>
				<p>İlya Andreyiç oğluna sevinçli ve gururlu bir edayla gülümseyerek, “Nasıl bakalım, eğlendin mi?” dedi. Nikolay, “Evet,” demek istedi ama diyemedi: Neredeyse hıçkırıklarla boşanacaktı. Kont piposunu içiyor, oğlunun durumunu fark etmiyordu.</p>
				<p>Nikolay ilk ve son kez, “Mecburum,” diye geçirdi içinden. Sanki şehre gitmek için bir araba rica ediyormuş gibi, kendisine bile çirkin gelen büsbütün kayıtsız bir edayla ansızın babasına,</p>
				<p>“Baba, size para için geldim,” dedi. “Aklımdan çıkmıştı. Bana para lazım.”</p>
				<p>Çok keyifli olanı babası, “Ya,” dedi, “ben sana daha fazla para veremeyeceğimi söylemiştim. Çok mu lazım?”</p>
				<p>Nikolay, sonraları uzun zaman affedemediği sersem, kayıtsız bir gülümsemeyle ve kızararak, “Pek çok,” dedi, “kumarda biraz kaybettim, yani çok, hatta pek çok, kırk üç bin.”</p>
				<p>Kont, yaşlılara özgü biçimde, ansızın boynu ve ensesi bir inme kızartısıyla kızararak, “Ne? Kiminle? Şaka mı ediyorsun!” diye haykırdı.</p>
				<p>Nikolay, “Yarın ödemeye söz verdim,” dedi.</p>
				<p>“E!..” dedi yaşlı Kont ve kollarını açarak bitkince divana yıkıldı. </p>
				<p>Nikolay, içinden kendini, suçunun karşılığını bütün ömrünce ödeyemeyecek alçak, rezil bir insan gibi gördüğü halde, ilgisiz, cesur bir edayla, “Ne yapalım! Bu kimin başına gelmez ki,” dedi. Babasının ellerini öpmek, diz çökerek onun affını dilemek istiyordu, oysa kayıtsız ve hatta kaba bir edayla, böyle bir şeyin herkesin başına gelebileceğini söylüyordu.</p>
				<p>Kont İlya Andreyiç oğlunun bu sözlerini işitince gözlerini indirdi ve bir şeyleri araştırarak telaşlandı.</p>
				<p>“Evet, evet,” diye söylendi, “ama güç, korkuyorum ki bulmak çok güç olacak... Kimin başına gelmemiş ki! Evet, kimin başına gelmemiş...” Ve Kont oğlunun yüzüne kaçamak bir göz attı, odadan dışarı fırladı... Nikolay tepkiye hazırlanmıştı ama bunu hiç beklemiyordu...</p>
				<p>“Babacığım! Babacığım!” diye hıçkırarak onun peşinden bağırdı, “Beni affedin.” Babasının ellerini yakalayarak dudaklarını onlara bastırdı, ağladı.</p>
				<p/>
				
				<p class="margin-double">Babayla oğul konuşurken, anayla kız arasında da daha az önemli olmayan bir görüşme oluyordu, Nataşa heyecanla annesinin yanına koşmuştu.</p>
				<p>“Anne!.. Anne! İstedi.”</p>
				<p>“Ne istedi?”</p>
				<p>“İstedi, beni istedi. Anne!.. Anne!” diye bağırıyordu.</p>
				<p>Kontes kulaklarına inanamıyordu. Denisov evlenme teklifinde bulunmuştu. Kime? Yakın zamana kadar bebeklerle oynayan, şimdi de hâlâ dersler alan bu minicik kızı Nataşa’ya.</p>
				<p>Hâlâ bunun bir şaka olduğunu zannederek, “Nataşa, yeter, saçmalama!” dedi.</p>
				<p>Nataşa öfkeyle, “Saçmalama ne demek! Ciddiyim ben,” dedi, “ne yapmalı diye sormaya geldim, siz de bana saçmalama diyorsunuz.”</p>
				<p>Kontes omuzlarını silkti. </p>
				<p>“Eğer <em>Mösyö</em> Denisov’un sana teklifte bulunduğu doğruysa, sen de ona kendisinin aptal olduğunu söyle, başka bir şey istemez.” </p>
				<p>Nataşa kırgın ve ciddi, “Hayır, o aptal değil,” dedi.</p>
				<p>“Peki öyleyse ne istiyorsun? Hepinizin aklı bir karış havada. Mademki âşık oldun, evlen onunla,” diye öfkeli öfkeli gülümseyerek söylendi Kontes, “güle, güle!” </p>
				<p>“Hayır, anne, ben ona âşık olmuş değilim, herhalde âşık olmuş değilim.”</p>
				<p>“İyi ya, bunu ona böylece söyle.”</p>
				<p>“Anne, kızdınız mı? Kızmayın kuzum, benim kabahatim ne?”</p>
				<p>“Hayır, peki ama ne yapalım, canım? İstersen ben gidip ona söyleyeyim,” diye gülümsedi Kontes.</p>
				<p>Nataşa, annesinin gülümsemesine yanıt olarak, “Hayır, ben kendim söylerim, yalnız bana öğretin... Siz her şeyin kolayını bilirsiniz,” dedi, “ah, eğer onun bana bu teklifi nasıl yaptığını görseydiniz! Hem, ben biliyorum ki, o bunu yapmak istemiyordu ama ağzından kaçıverdi.”</p>
				<p>“Ama, ne de olsa reddetmek lazım.”</p>
				<p>“Hayır, lazım değil. Ona öyle acıyorum ki! O, öyle sevimli ki.”</p>
				<p>Annesi öfkeyle ve alaylı, “Öyleyse teklifi kabul et, zaten evlenme zamanın geldi,” dedi.</p>
				<p>“Hayır anne, öyle acıyorum ki ona. Nasıl söyleyeceğim, bilmiyorum.”</p>
				<p>Şu küçücük Nataşa’yı kocaman bir kız yerine koymaya cüret ettiler, diye sinirlenen Kontes, “Senin bir şey söylemene gerek yok, ben söylerim,” dedi.</p>
				<p>“Hayır, kesinlikle olmaz, ben, kendim, siz kapıdan dinleyin,” Ve Nataşa misafir odasından salona koştu, orada Denisov aynı iskemlede, klavsenin başında, yüzünü elleriyle kapatmış oturuyordu. Nataşa’nın çevik ayak seslerinden sıçradı.</p>
				<p><em>“Nathalie,”</em> diye iri adımlarla kıza yaklaştı, “kaderimi çizin, o sizin ellerinizde!”</p>
				<p>“Vasiliy Dimitriç, size öyle acıyorum ki, hayır, siz öyle iyisiniz ki... ama bu... imkânsız... ama böyle, sizi her zaman seveceğim.”</p>
				<p>Denisov Nataşa’nın eline eğildi, Nataşa anlaşılmaz, tuhaf sesler duydu. Onun karmakarışık, kıvırcık, siyah saçlı başını öptü. Bu sırada Kontes’in aceleci etek hışırtıları işitildi. Kontes onlara yaklaştı.</p>
				<p>Heyecanlı fakat Denisov’a sert gelen bir sesle Kontes, “Vasiliy Dimitriç,” dedi, “bize verdiğiniz şereften dolayı teşekkür ederim. Ama kızım o kadar genç ki; hem ben, oğlumun dostu olmanız sıfatıyla ilk önce bana başvurursunuz sanırdım. Bu takdirde beni teklifinizi reddetmek zorunda bırakmazdınız.”</p>
				<p>Denisov gözleri yere inik ve kabahatli bir yüzle, “Kontes,” dedi, bir şeyler daha söylemek istedi, kekeledi.</p>
				<p>Nataşa onun bu acınacak halini sessizlikle izleyemedi. Yüksek sesle hıçkırmaya başladı.</p>
				<p>“Kontes, size karşı hatalıyım,” diye tutuk bir sesle devam etti Denisov, “ama şunu biliniz: Kızınıza ve bütün ailenize öyle büyük saygı duyuyorum ki uğrunuza hayatımı seve seve veririm.” Kontes’e baktı, onun katı yüzünü görünce, “Hadi, Tanrı’ya emanet olun Kontes,” dedi, elini öptü ve Nataşa’ya bir göz bile atamadan çabuk ve güçlü adımlarla odadan çıktı.</p>
				<p/>
				
				<p class="margin-double">Ertesi gün Rostov artık Moskova’da bir gün bile daha kalmak istemeyen Denisov’u uğurladı. Moskova’daki bütün dostları onunla birlikte Çingenelere gitmişlerdi, onu kızağa nasıl attıklarını ve ilk üç konaklama yerine nasıl götürdüklerini bile bilmiyordu.</p>
				<p>Denisov gittikten sonra Rostov, yaşlı Kont’un bir türlü bulamadığı parayı bekleyerek Moskova’da, evden dışarı çıkmaksızın ve daha çok küçük hanımların odasında, iki hafta daha geçirdi. </p>
				<p>Sonya ona karşı daha şefkatli, daha içtendi. Kumar borcunun onu daha çok sevmesine neden olan kahramanca bir macera olduğunu göstermek istiyordu sanki ama Nikolay artık kendini Sonya’ya layık görmüyordu.</p>
				<p>Kızların albümlerini şiirler ve notalarla doldurdu, tanıdıklarından hiçbiriyle vedalaşmadan ve nihayet kırk üç binin tamamını gönderip Dolohov’dan senet alarak, çoktandır Lehistan’da bulunan alayına yetişmek üzere kasımın sonunda yola çıktı.</p>
				</div>
  </body>
</html>