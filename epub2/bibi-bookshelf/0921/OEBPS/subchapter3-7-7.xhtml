<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-7-7">
<div class="html5_section">
				<h1 class="subchapter">VII</h1>
				
				<p class="margin">8 Kasım’da, Krasnoye Savaşı’nın sonuncu günü kıtalar geceleyecekleri yere geldikleri zaman ortalık artık kararmıştı. Bütün gün sakin ve soğuk geçmiş, hafiften, seyrek bir kar yağmıştı; akşama doğru hava açmaya başladı. Kar taneleri arasından yıldızlı siyah mor bir gökyüzü görünüyordu; soğuk şiddetlenmeye başlamıştı.</p>
				<p>Tarutino’dan üç bin kişi olarak çıkan ve mevcudu dokuz yüze inen silahendaz alayı, gecelemek için büyük yolun üstündeki köyde belirlenen yere ilk gelenlerdendi. Alayı karşılayan konakçılar bütün köy evlerinin hastalar, Fransız ölüleri, süvariler ve kurmaylar tarafından işgal edildiğini söylediler. Yalnız alay komutanı için bir tek ev vardı.</p>
				<p>Alay komutanı kendisine ayrılan kulübeye geldi. Alay, köyü geçip son evlerin yanında tüfek çattı, sonra birçok uzuvları olan kocaman bir hayvan gibi, inini, yemini hazırlama işine koyuldu. Askerlerin bir kısmı dizlerine kadar kara gömülerek köyün sağındaki kayın ağacı ormanına daldı; ormanda balta sesleri, kırılan dalların çatırtısı ve neşeli bağrışmalar duyuldu; askerlerin diğer kısmı alay arabalarıyla ve bir araya toplanmış atların ortasında uğraşıp duruyor, arabalardan kazanları çıkarıyor, peksimet alıyor, atlara yem veriyorlardı. Üçüncü bir kısım köye dağılmış, karargâh binalarını düzenliyor, köy evlerinde yatan Fransız ölülerini kaldırıyor, ateş için damlardan tahta, kuru odun, saman getiriyor, korunma için çitleri söküp taşıyorlardı.</p>
				<p>On beş kadar asker köy kenarındaki evlerin ötesinde neşeli haykırışlarla çatısı sökülmüş bir samanlığın yüksek tahta perdesini sarsmaktaydı.</p>
				<p>“Hadi, hadi, hep birden, dayanın!” diye sesler yükseldi ve karla örtülü kocaman tahta perde, gecenin karanlığı içinde bir buz çatırtısıyla yerinden oynadı. Çatıyı tutan kazıklar çatırdadı, nihayet tahta perde, yüklenen askerlerle birlikte devrildi. Gürültülü, kaba ve neşeli kahkahalar duyuldu.</p>
				<p>“İkişer kişi yapışın! Ver burayla manivelayı! Hah, işte böyle. Nereye sokuluyorsun?”</p>
				<p>“Hadi, hep birden... Ama durun, çocuklar!.. Heyamola ile!”</p>
				<p>Herkes sustu; hafiften, kadife gibi yumuşak bir ses şarkıya başladı. Üçüncü kıtanın sonunda, son sesin bitmesiyle birlikte hep birden söylediler: “Hadi, dayan! Geliyor! Hep birden! Yatın, çocuklar!..” Ama tahta perde pek az kımıldadı; çöken sessizlik içinde sık sık solumalar duyuluyordu.</p>
				<p>“Hey siz, altıncı bölük! Şeytanlar, iblisler! Yardım etsenize... Sizin de işiniz düşer.”</p>
				<p>Altıncı bölükten köye doğru giden yirmi kişi tahta perdeyi sürükleyenlere katıldı; beş sajen<a class="si-noteref epub-type_noteref" href="#f544" id="ref_f544">544</a> boyunda, bir sajen enindeki tahta perde yana yatmış bir vaziyette, soluyan askerlerin omuzlarını bastırıp tarazlayarak köyün sokağında ilerlemeye başladı. </p>
				<p>“Yürü, hadi bakalım... Ayağını çarpma... Neden durdun? Hadi...”</p>
				<p>Neşeli, yakası açılmadık küfürlerin ardı arası gelmiyordu. Ansızın, onlara doğru koşan bir askerin buyurgan sesi duyuldu:</p>
				<p>“Ne yapıyorsunuz burada?”</p>
				<p>Başçavuş, “Beyler burada, <em>anaralın</em> kendisi de kulübede, sizi şeytanlar, iblisler, alçaklar. Size gösteririm ben!” diye haykırdı, karşısına çıkan bir askerin sırtına var gücüyle vurdu. “Sessiz yapamaz mısınız?”</p>
				<p>Askerler sustu. Başçavuşun vurduğu er tahtaya çarpıp yırtılan ve kan içinde kalan yüzünü inleye inleye silmeye başladı.</p>
				<p>Başçavuş gider gitmez fısıltıyla, “Şuna bak, nasıl vuruyor, iblis! Suratımı kan içinde bıraktı,” dedi.</p>
				<p>Biri güldü, “Hoşuna gitmedi mi yoksa?” dedi. Askerler seslerini alçaltarak yollarına devam ettiler. Köyün ötesine ulaşınca aynı hedefsiz küfürleri savurarak yine yüksek sesle konuşmaya başladılar.</p>
				<p>Askerlerin önünden geçtiği kulübede yüksek komuta heyeti toplanmıştı; çaydan sonra, geçen gün hakkında ve gelecekte yapılması düşünülen manevralar üzerinde hararetli bir konuşma geçiyordu aralarında. Soldan bir yan hareketi yapmayı, kral naibini tecrit ederek ele geçirmeyi düşünüyorlardı. </p>
				<p>Askerler tahta perdeyi getirdikleri zaman her tarafta mutfak ateşleri yanmıştı. Odunlar çatırdıyor, karlar eriyor, askerlerin siyah gölgeleri işgal edilen, çiğnenmiş karla örtülü bütün alanda öteye beriye gidip geliyordu.</p>
				<p>Baltalar, kasaturalar çalışıyordu her yanda. İşler emir beklenmeden yapılıyordu. Gece için yedek odun taşınıyor, komutanlar için barakacıklar kuruluyor, kazanlar kaynatılıyor, tüfekler ve teçhizat temizleniyordu.</p>
				<p>Sekizinci bölüğün getirdiği tahta perde, yarım daire şeklinde kuzey tarafına dikilmiş desteklerle sağlamlaştırılmış, önüne odunlar yığılmıştı. Yat borusu çaldı, yoklama yapıldı, akşam yemeği yendi, geceyi geçirmek için ateşlerin etrafına yerleşildi: Kimi ayakkabısını tamir ediyor, kimi pipo içiyor, kimi çırçıplak soyunmuş bitleniyordu.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f544"><a class="si-backref" href="#ref_f544">544</a><span class="si-footnote-text"> 2,134 metre.</span></div>
				</div>
  </body>
</html>