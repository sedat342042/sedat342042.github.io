<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-4-14">
<div class="html5_section">
				<h1 class="subchapter">XIV</h1>
				
				<p class="margin">Prenses Mariya, kardeşinin Rostovlarla birlikte Yaroslav’da bulunduğunu bildiren mektubu alınca, teyzesinin kendisini vazgeçirmeye çalışmasına bakmadan, hemen yola çıkmaya, hatta yeğenini de götürmeye hazırlandı. Bu güç müydü, değil miydi, mümkün müydü, imkânsız mıydı, bunu sormuyor, öğrenmek istemiyordu: Onun görevi yalnız belki de can çekişen kardeşinin yanında olmak değil, oğlunu ona götürmek için mümkün olan her şeyi yapmaktı ve gitmeye karar verdi. Prens Andrey’in durumu ona bildirmemesini Prenses Mariya, kardeşinin mektup yazamayacak kadar bitkin olmasına yahut bu uzun yolculuğu oğlu için zor ve tehlikeli görmesine veriyordu.</p>
				<p>Birkaç gün yol hazırlığı yaptı. Voronej’e gelirken bindiği Büyük Dük kupasıyla <em>brıçka</em>ları ve yük arabaları vardı yalnız. Yanında Matmazel Bourienne, Nikoluşka ile mürebbisi, yaşlı dadı, üç hizmetçi kız, Tihon, genç bir uşak ve teyzesinin yanına kattığı bir yol uşağı vardı.</p>
				<p>Asıl Moskova yolundan gitmek asla düşünülemezdi; onun için Prenses Mariya’nın takip etmek zorunda olduğu karmaşık Lipetsk, Riyazan, Vladimir, Şuya yolu çok uzun ve her yerde posta arabası bulunmadığından yolculuk çok zordu, hatta (söylendiğine göre) Fransızların göründüğü Riyazan yakınları dahi tehlikeliydi.</p>
				<p>Bu güç yolculuk sırasında Matmazel Bourienne, Dessallés ve Prenses Mariya’nın hizmetçileri onun gösterdiği metanete, canlılığa hayret etmişlerdi. Herkesten geç yatıyor, herkesten önce kalkıyordu; hiçbir güçlük durduramıyordu onu. Yol arkadaşlarını harekete geçiren canlılığı, enerjisi sayesinde ikinci haftanın sonunda Yaroslav’a vardılar.</p>
				<p>Prenses Mariya, Voronej’de geçirdiği son günlerde, hayatının en büyük mutluluklarını yaşamıştı. Rostov’a olan aşkı ona artık acı vermiyor, onu telaşlandırmıyordu. Bu aşk bütün ruhunu doldurmuş, onun ayrılmaz bir parçası olmuştu; artık aşkıyla mücadele etmiyordu. Son zamanlarda Prenses Mariya (bunu kendine açıkça itiraf etmiyorsa da) sevildiğine ve sevdiğine inanmıştı. Kardeşinin Rostovların yanında olduğunu bildirmek için geldiği zaman Nikolay’la yaptığı görüşmede, son görüşmelerinde buna inanmıştı. Nataşa ile Prens Andrey arasındaki ilişkinin (Prens Andrey iyileştiği takdirde) yeniden başlayabileceği hakkında Nikolay hiçbir imada bulunmuyor ama Prenses Mariya, bunu bildiğini, düşündüğünü onun yüzünden okuyordu. Buna karşın kendisine karşı olan özenli, nazik, şefkatli tavırları değişmek şöyle dursun, tersine öyle görünüyordu ki, aralarındaki akrabalık, dostluğunu, sevgisini şimdi daha özgürce ifade etme olanağını kendisine verdiği için (Prenses Mariya’nın arada bir düşündüğü gibi) seviniyordu; Prenses Mariya ömründe ilk ve son defa olarak sevdiğini biliyor, sevildiğini de hissediyordu; bu bakımdan mutlu ve rahattı. </p>
				<p>Fakat ruhunun bir yanının mutluluğu kardeşinin acısını bütün şiddetiyle duymasına engel değildi; tersine bu iç rahatlığı, ruhunu kardeşine karşı duyduğu acıya terk etmesi için ona büyük imkân veriyordu. Bu his, Voronej’den hareketinin ilk anlarında o kadar güçlüydü ki, onu uğurlayanlar üzgün, acılı yüzüne bakarak yolda hastalanacağını düşünmüşlerdi. Ama Prenses Mariya’nın canla başla katlandığı bu güçlükler, yolculuğun sıkıntıları ona güç verdi.</p>
				<p>Yolculuklarda hep olur; Prenses Mariya yolculuğun amacını unutmuş, yalnız bu yolculuğun kendisini düşünüyordu. Ama Yaroslav’a yaklaşıp da karşılaşabileceği, daha sonra değil, bu akşam karşılaşabileceği şeyi anımsayınca heyecanı son dereceyi buldu.</p>
				<p>Rostovların Yaroslav’da nerede kaldıklarını ve Prens Andrey’in ne durumda bulunduğunu öğrenmek için önceden gönderilmiş olan yol uşağı, şehir kapısında, içeri girmekte olan büyük kupa arabasına karşıladığı zaman, pencereden başını çıkarıp kendisine bakan Prenses’in korkunç bir şekilde sararmış yüzünü görünce fena halde korktu.</p>
				<p>“Her şeyi öğrendim, Prenses Hazretleri: Rostovlar meydanda, tacir Bronnikov’un evinde kalıyorlar. Volga kıyısına yakın,” dedi.</p>
				<p>Prenses Mariya, asıl önemli konuyu, kardeşinin nasıl olduğunu öğrenmek istiyordu; ürkek, meraklı bakıyordu onun yüzüne. Matmazel Bourienne sordu bunu, Prenses’in yerine.</p>
				<p>“Prens nasıl?” dedi.</p>
				<p>“Ekselans da aynı evde kalıyorlar.”</p>
				<p>Prenses Mariya, “Demek ki yaşıyor,” diye düşündü ve yavaşça sordu: “Nasıl?”</p>
				<p>“Hizmetçiler, hep aynı durumda, diyorlar.”</p>
				<p>Prenses Mariya, “hep aynı durum”un ne demek olduğunu sormadı, karşısında oturan ve bir şehre geldikleri için sevinen yedi yaşındaki Nikoluşka’ya gizlice bir göz atarak başını eğdi, ağır kupa arabası gürültüyle sarsılıp sallanarak bir yerde duruncaya kadar kaldırmadı. Arabanın arkasında bulunan basamaklar tıkırdıyordu.</p>
				<p>Arabanın kapıları açıldı. Solda su; büyük bir nehir; sağda bir dış kapı vardı; kapıda adamlar, hizmetçiler ve Prenses Mariya görününce tatsız, yapay bir tavırla gülümseyen, kalın, siyah bir saç örgüsü olan pembe beyaz bir kız vardı, Sonya’ydı bu. Prenses merdivene koştu, zoraki gülümseyen kız, “Buradan, buradan!” dedi, Prenses sofada, kendisini telaşla karşılamaya gelen Doğululara benzeyen yaşlı bir kadının karşısında buldu kendini. Bu kadın, yaşlı Kontes’ti. Prenses Mariya’yı kucakladı, onu öpmeye başladı.</p>
				<p>“<em>Mon enfant,”</em><a class="si-noteref epub-type_noteref" href="#f459" id="ref_f459">459</a> dedi, “<em>je vous aime et vous connais depuis longtemps.”</em><a class="si-noteref epub-type_noteref" href="#f460" id="ref_f460">460</a> </p>
				<p>Bütün heyecanına rağmen Prenses Mariya, onun Kontes olduğunu, ona bir şeyler söylemesi gerektiğini anladı. Nasıl olduğunu kendisi de bilmiyordu ama aynı tavırla birtakım Fransızca nezaket sözleri söyledi ve sordu:</p>
				<p>“O nasıl?” </p>
				<p>Kontes, “Doktor, tehlike yok diyor,” dedi, ama söylerken içini çekerek gözlerini yukarı kaldırdı, bu hareketinde, sözlerine uymayan bir ifade vardı.</p>
				<p>Prenses, “Nerede o? Görebilir miyim, görebilir miyim?” diye sordu.</p>
				<p>“Şimdi, Prenses, şimdi dostum. Bu onun oğlu mu?” diyerek Dessallés’yle içeri giren Nikoluşka’ya döndü. “Hepimiz sığarız, ev büyük. Ah, ne şeker çocuk!”</p>
				<p>Kontes, Prenses’i misafir odasına aldı. Sonya, Matmazel Bourienne’le konuşuyordu. Kontes küçüğü okşuyordu. Yaşlı Kont, Prenses’i selamlayarak odaya girdi. Prensesin son gördüğünden beri yaşlı Kont çok değişmişti. O zaman dinç, neşeli, kendine güvenen bir ihtiyardı, şimdi zavallı, şaşkın bir adam gibi görünüyordu. Prensesle konuşurken bir yanlışlık yapıp yapmadığını herkesten sorar gibi durmadan etrafına bakınıyordu. Moskova’nın ve kendi mülklerinin harap olmasından sonra hayatı, doğal akışından kopmuş, kendine olan güvenini kaybetmişti. Hayatta artık yeri olmadığını hissediyordu. Prenses, tek arzusu kardeşini bir an önce görmek olmasına ve o anda bir tek şey (onu görmek) isterken kendisini meşgul etmelerine, sahte tavırlarla yeğenini övmelerine canı sıkılmasına rağmen, etrafında olup bitenleri görüyor, geçici bir zaman için girdiği bu yeni düzene boyun eğmek zorunluluğunu duyuyordu. Bütün bunların zorunlu olduğunu biliyordu. Ona zor gelmekle birlikte, katlanıyordu bunlara.</p>
				<p>Kont, Sonya’yı takdim ederek, “Yeğenim,” dedi, “onu tanıyor musunuz Prenses?”</p>
				<p>Prenses, Sonya’ya döndü, bu kıza karşı duyduğu düşmanca hissi yenmeye çalışarak onu öptü. Çevresindekilerin, içinde olup bitenlerden bunca uzak olması ona acı geliyordu. </p>
				<p>Ortaya seslenerek bir kez daha sordu: </p>
				<p>“O nerede?”</p>
				<p>Sonya kızararak, “Aşağıda, Nataşa yanında,” diye yanıt verdi. “Haber vermeye gittiler. Siz herhalde yorulmuşsunuzdur, Prenses?”</p>
				<p>Prensesin gözleri sabırsızlık ve öfkeden doldu. Başını öteye çevirdi, onun yanına nasıl gidebileceğini Kontes’e yeniden sormak istiyordu ki kapıdan hafif, kararlı, adeta neşeli bir ayak sesi duyuldu.</p>
				<p>Prenses dönüp baktı, koşar gibi gelen Nataşa’yı, çok önce Moskova’da görüştükleri zaman hiç hoşuna gitmeyen Nataşa’yı gördü.</p>
				<p>Ama daha Nataşa’nın yüzüne bakmadan onun kendisi için içten bir ıstırap arkadaşı, bunun için de bir dost olduğunu anladı. Ona doğru koştu, kendisini kucakladı, başını omzuna dayayıp ağladı.</p>
				<p>Prens Andrey’in başucunda oturan Nataşa Prenses Mariya’nın geldiğini öğrenince hızla odasından çıkmış, ona doğru koşmuştu.</p>
				<p>Koşarak odaya girdiği zaman Nataşa’nın telaşlı yüzünde tek bir ifade, bir sevgi ifadesi vardı; ona, Prenses’e, sevdiği insana yakın olan herkese karşı sonsuz bir sevgi, merhamet ifadesi; bir arzu, kendini tamamıyla onlara yardım etmeye adamak arzusu vardı. Açıkça görülüyordu ki o anda Nataşa’nın içinde kendisi ve kendisinin Prenses’le özel ilişkileri hakkında hiçbir düşünce yoktu.</p>
				<p>Hassas bir kadın olan Prenses Mariya, Nataşa’nın yüzüne ilk bakışta bütün bunları anladı, acı bir zevkle onun omzunda ağladı.</p>
				<p>Nataşa, onu öteki odaya doğru götürerek, “Gidelim, yanına gidelim, Mariya,” dedi.</p>
				<p>Prenses Mariya başını kaldırdı, gözlerini sildi, Nataşa’ya döndü. Ondan her şeyi öğreneceğini hissetmişti.</p>
				<p>“Nasıl...” diye sordu, sonra birdenbire durdu. Sorunun da yanıtın da anlamsız olduğunu hissetmişti. Nataşa’nın gözlerindeki ifade, her şeyi çok açık ve derin anlatıyordu.</p>
				<p>Nataşa ona bakıyor, ama korku ve şüphe içinde görünüyordu; tüm bildiklerini söylemeli mi, söylememeli miydi; ruhun derinliklerine nüfuz eden bu ışıklı gözlerin karşısında her şeyi, gördüğü bütün gerçekleri söylememenin olanaksız olduğunu hissediyordu. Nataşa’nın dudağı ansızın titredi, ağzının çevresinde biçimsiz kırışıklar belirdi; hıçkırarak yüzünü elleriyle kapadı.</p>
				<p>Prenses Mariya her şeyi anlamıştı.</p>
				<p>Ama hâlâ ümitliydi, “Yarası nasıl? Genel durumu nasıl?” diye sordu.</p>
				<p>Nataşa, “Kendiniz, kendiniz göreceksiniz,” diyebildi. </p>
				<p>Ağlamaya son verip yanına sakin yüzlerle girmek için odasının yanında bir süre oturdular. </p>
				<p>Prenses Mariya, “Hastalığı nasıl geçti? Çoktan beri mi kötü gidiyor? Ne zaman oldu bu?” diye sordu.</p>
				<p>Nataşa, ilk zamanlar ateş ve ağrı yüzünden tehlikeli bir durum meydana geldiğini, fakat Troytsa’da bunun geçtiğini, doktorun yalnız kangrenden korktuğunu anlattı. Bu tehlike de atlatılabilmişti. Yaroslav’a geldikleri zaman yara irinlenmeye başlamış (Nataşa irinlenme vesaireye ait her şeyi biliyordu) ve doktor irinlenmenin iyi bir seyir takip edebileceğini söylemişti. Tekrar ateş yaptı. Doktor bu ateşin öyle tehlikeli olmadığını söyledi.</p>
				<p>“Fakat iki gün önce,” dedi Nataşa, “birdenbire bu oldu...” Hıçkırıklarını tutarak ekledi: “Neden bilmiyorum, fakat ne hale geldiğini kendiniz göreceksiniz.” </p>
				<p>Prenses, “Takattan mı düştü? Zayıfladı mı?” diye sordu. </p>
				<p>“Hayır, değil ama daha kötü. Kendiniz göreceksiniz. Ah, Mariya, o çok fazla iyi bir insan, yaşaya... yaşayamaz, çünkü...”</p>
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f459"><a class="si-backref" href="#ref_f459">459</a><span class="si-footnote-text"> Çocuğum.</span></div>
					
						<div class="si-footnote html5_aside epub-type_footnote" id="f460"><a class="si-backref" href="#ref_f460">460</a><span class="si-footnote-text"> Sizi sever ve çoktan beri bilirim.</span></div>
				</div>
  </body>
</html>