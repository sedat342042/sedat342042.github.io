<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-6">
<div class="html5_section">
				<h1 class="subchapter">VI</h1>
				
				<p class="margin">Kutuzov, Inn (Braunau) ve Traum (Linz) nehirleri üzerindeki köprüleri bozarak Viyana’ya çekiliyordu. 23 Ekim’de Rus kıtaları Enns Nehri’ni geçiyorlardı. Ağırlıklar, toplar, asker kolları Enns kentinden geçip köprünün her iki yanından ilerliyorlardı.</p>
				<p>Ilık, yağmurlu bir gün, bir sonbahar günüydü. Köprüyü koruyan Rus bataryalarının bulunduğu tepenin manzarası, kâh yağmurun atlas perdesi altında uzanıyor, kâh açılıp ışıldayan gün ışığında cilalanmış gibi uzak ve berrak görünüyordu. Kasaba, beyaz evleri, kızıl damları, katedrali ve her iki yanından dalgalar halinde Rus kıtalarının aktığı köprüsüyle iyice aşağıda görünüyordu. Tuna’nın birikip kıvrıldığı yerde gemiler, bir ada, Enns’le Tuna’nın kavşağında çevresi sularla çevrilmiş parklı bir şato görünüyordu. Gizemli yeşil tepeleri, mavimsi dar geçitleriyle Tuna’nın, çam ormanlarının örttüğü kayalıklı ve sarp sol kıyısı görünüyordu. Balta görmemişe benzeyen yabanıl bir çam ormanının arasından seçilen bir manastırın kuleleri ve dağın karşısında, uzakta, Enns’in öbür tarafında düşman devriyeleri görülebiliyordu. </p>
				<p>Tepede toplar arasında ve önde artçı komutanı olan bir generalle bir maiyet subayı duruyor, uzun dürbünleriyle araziyi inceliyorlardı. Biraz geride başkomutanın artçı komutanına gönderdiği Nesvitski, bir top kundağının üstüne oturmuştu. Nesvitski ile gelen Kazak ona bir çanta ve bir matara getirip verdi, Nesvitski subaylara börek ve halis <em>doppelkümmel</em><a class="si-noteref epub-type_noteref" href="#f279" id="ref_f279">279</a> ikram etti, subayların kimi diz çökerek, kimi yaş çimene alaturka oturarak etrafını sevinçle sarmışlardı.</p>
				<p>“Evet, burada şato kuran Avusturya Prensi aptal değilmiş. Mükemmel yer. Siz niçin yemiyorsunuz baylar?” dedi Nesvitski.</p>
				<p>Subaylardan biri, böyle önemli bir kurmay memuruyla konuşmaktan zevk duyarak yanıt verdi:</p>
				<p>“Çok teşekkür ederim, Prens, çok güzel yer, biz parkın tam yanından geçtik. İki geyik gördük, bina da ne muhteşem!”</p>
				<p>Börekten biraz daha almayı çok isteyip de sıkılan, bunun için kendine araziyi seyrediyormuş süsü veren başka bir subay, “Bakın Prens,” dedi, “bakın bizim piyadeler oraya vardılar bile. İşte görüyor musunuz, şurada, köyün arkasındaki çayırda üç kişi bir şey sürükleyip götürüyor. Bu sarayı soyacaklar,” diyerek, olayı destekler bir havayla ekledi. </p>
				<p>“Ya, ya,” dedi Nesvitski. “Böyle olmasını çok isterdim.” Güzel ve nemlenmiş ağzında böreği çiğniyordu. “İşte şuraya girmeli, bak.”</p>
				<p>Tepede görünen kuleli manastırı gösterdi, gülümsedi, gözleri küçüldü ve ışıldadı.</p>
				<p>“Hoş olurdu doğrusu baylar!”</p>
				<p>Subaylar gülüştüler.</p>
				<p>“Şu genç rahibeleri ürkütseler bari, İtalyan kızları varmış orada, diyorlar. Ömrümün beş senesini feda ederdim doğrusu!”</p>
				<p>Diğerlerinden daha cesur bir subay gülerek, “Hem canları da sıkılıyordur onların,” dedi.</p>
				<p>Bu sırada, ileride duran maiyet subayı, generale bir şey gösteriyor, ileriye uzun dürbünüyle bakıyordu.</p>
				<p>Dürbünü gözünden indirdi, omuzlarını silkerek öfkeyle, “Ha, anlaşıldı,” dedi, “anlaşıldı; nehri geçerken dövmeye hazırlanıyorlar. Onlar da ne diye eğlenip duruyorlar orada?”</p>
				<p>Nehrin öbür tarafında düşman ve üstünde süt beyaz bir duman beliren düşman bataryası dürbünsüz fark ediliyordu. Dumanı, derinden gelen bir top sesi izledi; kıtalarımızın nehri geçmekte acele etmeye başladıkları görünüyordu. Nesvitski puflayarak yerinden kalktı, gülümseyerek General’e yaklaştı.</p>
				<p>“Biraz bir şey yemek istemez misiniz, Ekselans?” dedi.</p>
				<p>General ona yanıt vermeksizin, “İş fena,” dedi, “gecikti bizimkiler.”</p>
				<p>“Oraya gitmeyi emreder misiniz, Ekselans?” dedi Nesvitski.</p>
				<p>“Evet gidin,” diyerek general daha önce verdiği ayrıntılı emri yineledi. “<em>Hussar’</em>lara en sonra geçmelerini, köprüyü verdiğim emre göre yakmalarını, sonra da köprüdeki tutuşturucu maddeleri bir kez daha yoklamalarını söyleyin,” dedi.</p>
				<p>Nesvitski, “Pekâlâ,” diye yanıt verdi.</p>
				<p>Atını tutan Kazak’a seslendi, çantayı ve matrayı kaldırmasını söyledi, ağır gövdesini kolaylıkla eyerin üzerine attı.</p>
				<p>Gülümseyerek kendisine bakan subaylara, “İnanın, genç rahibelerin yanına gidiyorum,” dedi ve atını eğri büğrü bir keçiyolundan aşağıya doğru sürdü.</p>
				<p>General topçuya dönerek, “Hadi, Yüzbaşı,” dedi, “nereye düşüyor, bir deneyin bakalım, can sıkıntısını giderirsiniz.”</p>
				<p>Subay komut verdi:</p>
				<p>“Topçular, silah başına!” </p>
				<p>Bir dakika sonra da topçular ateşlerin başından neşeyle koşup geldiler, silah doldurdular. Derken, “Birinci top, ateş!” sesi yükseldi.</p>
				<p>Birinci top sertçe geri tepti. Top madenî bir sesle her yanı inletti ve mermi, tepenin altında bulunan bizimkilerin başları üzerinden ıslık çalarak geçip gitti, düşmana varmadan, düştüğü yerde toz bulutu çıkararak patladı. </p>
				<p>Bu ses asker ve subayların yüzlerini güldürmüştü, kalktılar, aşağıda açıkça görünen kıtalarımızın ve ilerden yaklaşmakta olan düşmanın hareketlerini gözlemeye koyuldular. </p>
				<p>Güneş buluttan sıyrılmış, bu tek top ateşinin güzel sesiyle parlak güneşin ışıltıları canlı ve neşeli bir izlenim yaratmışlardı. </p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f279"><a class="si-backref" href="#ref_f279">279</a><span class="si-footnote-text"> Sert bir içki.</span></div>
				</div>
  </body>
</html>