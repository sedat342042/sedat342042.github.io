<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-13">
<div class="html5_section">
				<h1 class="subchapter">XIII</h1>
				
				<p class="margin">17 Ağustos’ta Rostov ile İlyin, yanlarına tutsaklıktan daha yeni kurtulmuş Lavruşka ile bir <em>hussar</em> emir erini de alarak Boguçarovo’ya on beş verst uzak Yankovo’daki ordugâhlarından at gezintisine çıkmışlardı. İlyin’in yeni satın aldığı atı deneyecek, köylerde ot bulunup bulunmadığını da öğreneceklerdi.</p>
				<p>Boguçarovo üç gündür iki düşman ordu arasında bulunuyordu. Öyle ki Rus artçıları da Fransız öncüleri de buraya kolaylıkla girebilirlerdi; bunun için Rostov, dikkatli bir süvari bölüğü komutanı olarak, Boguçarovo’da kalan erzaktan Fransızlardan önce yararlanmak istiyordu. </p>
				<p>Rostov ile İlyin çok keyifliydiler. Boguçarovo’ya, büyük bir hizmetçi kalabalığı ve güzel kızlar bulacaklarını ümit ettikleri Prens malikânesine doğru yol alırlarken kâh Napoléon hakkında Lavruşka’ya sorular soruyor, onun anlattıklarına gülüyor, kâh İlyin’in atını denemek için yarışıyorlardı.</p>
				<p>Rostov, gittikleri köyün, kız kardeşinin eski nişanlısı Bolkonski’nin mülkü olduğunu ne biliyor ne de aklından geçiriyordu.</p>
				<p>Rostov ile İlyin, Boguçarovo’ya yakın bir yokuşta atlarını son kez yarışa sürdüler; İlyin’i geçen Rostov Boguçarovo köyüne dörtnala girdi.</p>
				<p>Kızaran İlyin, “Beni geçtin,” dedi.</p>
				<p>Rostov, köpüren Don atını eliyle okşayarak, “Evet, hep geçiyorum, çayırda da, burada da,” dedi. </p>
				<p>Lavruşka kendi ağır koşum beygirini kastederek, arkadan, “Ben de benim Fransız’la geçerdim Ekselans,” dedi. “Ama utandırmak istemedim.”</p>
				<p>Önünde büyük bir köylü kalabalığı bulunan ambara adi yürüyüşle yaklaştılar.</p>
				<p>Köylüler gelenlere bakıyorlardı, kimisi şapkasını çıkarmıştı. Yüzleri kırışık, sakalları seyrek iki ihtiyarla uzun boylu bir mujik meyhaneden çıktı; gülümseyerek, sallanarak, bir şarkı mırıldanarak subaylara, yaklaştılar.</p>
				<p>Rostov gülerek, “Bak, aferin!” dedi. “E, ot var mı?”</p>
				<p>“Nasıl da birbirine benziyorlar...” dedi İlyin. </p>
				<p>Mujiklerden biri neşeli bir gülümsemeyle, “Eğ... 1e... e... n celi me... mec... lis...” diye bir şarkı tutturdu.</p>
				<p>Kalabalığın içinden bir köylü Rostov’a yaklaştı, “Siz hangi taraftansınız?” diye sordu. </p>
				<p>İlyin gülerek, “Fransızlardan,” diye yanıt verdi, Lavruşka’yı göstererek, “işte Napoléon,” dedi.</p>
				<p>Köylü yine sordu:</p>
				<p>“Herhalde Russunuz, değil mi?”</p>
				<p>Ufak tefek başka bir köylü yaklaşarak sordu:</p>
				<p>“Burada çok kuvvetiniz var mı?”</p>
				<p>“Çok, çok,” diye yanıt verdi Rostov. “E, siz ne diye buraya toplandınız? Bayram falan mı var?”</p>
				<p>Köylü ondan uzaklaşarak, “Yaşlılar cemaat işleri için toplanmıştı,” diye yanıt verdi.</p>
				<p>Bu sırada yolda, efendilerin konağının bulunduğu taraftan subaylara doğru gelen iki kadınla beyaz şapkalı bir adam göründü. İlyin, azimle kendisine doğru koşan Dunyaşa’yı görerek, “Pembelisi benim, göz koymak yok!” dedi. </p>
				<p>Lavruşka göz kırparak İlyin’e, “O bizim!” dedi. </p>
				<p>İlyin gülümseyerek sordu:</p>
				<p>“Ne istiyorsunuz, güzelim?”</p>
				<p>“Prenses, hangi alaydan olduğunuzu ve soyadınızı sormamı emretti.”</p>
				<p>“O, süvari bölüğü komutanı Kont Rostov, ben de itaatli hizmetkârınız.”</p>
				<p>Sarhoş köylü neşeli neşeli gülümseyip genç kızla konuşan İlyin’e bakarak, “Me... mec... li... s!..” diye devam etti şarkısına. Dunyaşa’dan sonra Alpatıç, şapkasını çıkararak Rostov’a yaklaştı.</p>
				<p>Saygıyla, ama subayın gençliğini biraz hafifseyerek elini yakasına soktu, “Sizi rahatsız etmeye cüret ediyorum, Ekselans,” dedi, “hanımefendi, bu ayın on beşinde ölen Prens Nikolay Andreyeviç Bolkonski’nin kızı, bu adamların...” Köylüleri gösterdi, “...cahilliği yüzünden zor bir durumda bulunuyor, teşrifinizi rica ediyor... Lütfen biraz gelemez misiniz?” diye ekledi hüzünlü bir gülümsemeyle. “Bu adamların yanında uygun olmaz,” diyerek peşinde at sinekleri gibi dolaşan iki mujiği gösterdi. Mujikler ona bakıp neşeli neşeli gülümseyerek, “Ah!.. Alpatıç... Ah! Yakov Alpatıç... Peki; Affet, Tanrı aşkına, peki! Ha?” diye söyleniyorlardı.</p>
				<p>Rostov, sarhoş mujiklere bakarak gülümsedi. </p>
				<p>Alpatıç, ihtiyarları göstererek ağırbaşlı bir tavırla, “Belki bu Ekselansınızı eğlendiriyor?” dedi.</p>
				<p>Rostov, “Hayır, bunda eğlenecek fazla bir şey yok,” dedi ve atını öne sürdü. “Ne var?” diye sordu.</p>
				<p>“Ekselansınıza şunu bildirmeye cüret ederim ki buranın kaba halkı hanımefendinin malikâneden çıkmasını engellemek istiyor, onu hayvanları koşumdan çıkarmakla tehdit ediyor; öyle ki sabahtan beri her şey arabalara yerleştirilmiş olduğu halde Prenses hareket edemiyor.”</p>
				<p>Rostov, “Yok canım!” diye bağırdı. </p>
				<p>Alpatıç, “Size gerçeği olduğu gibi arz etmekle bahtiyarım,” dedi.</p>
				<p>Rostov atını emirlerine teslim edip işin ayrıntıları hakkında sorular sorarak <em>Alpatıç’la</em> birlikte eve gitti. </p>
				<p>Gerçekten, Prensesi’n köylülere buğday teklif etmesi, Dron’la ve halkla konuşması işi o kadar bozmuştu ki Dron anahtarları kesin olarak teslim etti, mujiklere katıldı, Alpatıç kendisini çağırdığı halde gitmedi; sabah Prenses yola çıkmak için hayvanların arabaya koşulmasını emredince köylüler ambarın önünde toplandılar, Prenses’in köyden ayrılmasına izin vermeyeceklerini, göç etmemek için emir aldıklarını, atları çözeceklerini bildirmek üzere temsilci gönderdiler. Alpatıç onları yola getirmek için yanlarına gitti, ama ona, Prenses’in bırakılamayacağını, bunun için emir çıktığını, kalması gerektiğini, eskisi gibi ona hizmet, itaat edeceklerini söylediler. (En çok Karp konuşuyordu, Dron kalabalığın arasında görünmüyordu.)</p>
				<p>Rostov’la İlyin yolda dörtnala ilerlerken Prenses Mariya, Alpatıç’ın, dadının ve hizmetçi kızların kendisini vazgeçirmeye çalışmalarına rağmen atların koşulmasını emretti. Gitmek istiyordu. Ama arabacılar ilerleyen süvarileri görünce onları Fransız zannederek kaçtı, evde de kadınlar ağlamaya başladı.</p>
				<p>Rostov, sofayı geçerken yalvaran sesler duyuluyordu:</p>
				<p>“Aziz peder! Seni Tanrı gönderdi.”</p>
				<p>Rostov’u yanına götürdükleri zaman Prenses Mariya, perişan ve bitkin bir halde salonda oturuyordu. Rostov’un kim olduğunu, oraya niçin geldiğini, ne olacağını bilmiyordu. Ruslara has yüzünü görüp içeri girişinden ve söylediği ilk sözden sonra onun kendi sınıfından biri olduğunu anlayınca derin ve ışıklı gözleriyle baktı, heyecandan kısılan ve titreyen bir sesle söze başladı. Bu karşılaşma Rostov’a bir roman sahnesi gibi geldi: “İsyan eden kaba köylülerin eline bırakılmış, hüzünle bitkin bir hale gelmiş yalnız, kimsesiz genç bir kız! Beni buraya sürükleyen şey ne garip...” diye düşündü onu dinlerken, “yüzünün çizgilerinde, ifadelerinde ne tatlılık, ne asillik var!” </p>
				<p>Bütün bunların babası gömüldükten bir gün sonra olduğunu söylediği zaman sesi titredi Prenses’in, yüzünü öteye çevirdi; sonra kendisini acındırmak istediğini düşünmesin diye korkuyla baktı: Rostov’un gözleri dolmuştu. Prenses Mariya bunu fark etti, yüzünün çirkinliğini unuttu, o ışıklı gözleriyle, minnetle baktı Rostov’a.</p>
				<p>Rostov, kalktı, “Buraya tesadüf eseri geldim, bu nedenle, emrinize hazır olduğum için ne kadar mutlu olduğumu ifade edemem Prenses,” dedi, “yola çıkın, size temin ederim ki hiçbir kimse size dokunmaya cesaret edemez, tabii size muhafızlık etmeme izin verirseniz elbette.” Sonra hanedan soyundan bir kadının karşısındaymış gibi saygıyla eğilerek kapıya yöneldi.</p>
				<p>Rostov Prenses’le yakınlık kurmak ama onun bu zor durumundan yararlanmak istiyormuş gibi görünmek de istemiyordu. </p>
				<p>Prenses Mariya, bunu anladı, takdir etti.</p>
				<p>Ona Fransızca, “Size çok, çok minnettarım,” dedi, “ama herhalde bütün bunlar yalnızca bir yanlış anlamaydı, bunda kimsenin suçu yok.” Ansızın ağlamaya başladı.  “Beni affedin,” dedi.</p>
				<p>Rostov kaşlarını çatarak bir kez daha yerlere kadar eğildi ve odadan çıktı.</p>
				</div>
  </body>
</html>