<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-6-7">
<div class="html5_section">
				<h1 class="subchapter">VII</h1>
				
				<p class="margin">Petya, ailesinden ayrılıp Moskova’dan çıktıktan sonra alayına katılmış, çok geçmeden de büyük bir kuvvete kumanda eden bir generalin emir subayı olmuştu. Subaylığa terfi edeli, özellikle aktif orduya girip Vyazma Savaşı’na katılalı beri, artık büyüdüğü, adam olduğu için sürekli tatlı bir sevincin coşkunluğu içindeydi. Gerçek bir kahramanlık fırsatını kaçırmak korkusuyla arasız bir heyecan ve telaş hissediyordu. Orduda gördüğü, yaşadığı şeylerden çok memnundu. Bununla birlikte, asıl kahramanca işler kendisinin bulunmadığı yerlerde oluyor gibi geliyordu ona. Ve o bulunmadığı yerlere yetişmek için can atıyordu. </p>
				<p>21 Ekim’de general, Denisov’un müfrezesine birini göndermek arzusunu açığa vurunca Petya kendisinin gönderilmesini o kadar acıklı bir ifadeyle yalvardı ki, general reddedemedi. Ama onu gönderirken, Vyazma Savaşı’ndaki çılgınca hareketini, gönderildiği yere yolu takip ederek gidecek yerde, atını savaş hattına, Fransızların ateşi altına sürerek orada tabancasıyla iki el ateş etmesini hatırlayarak, Denisov’un herhangi bir hareketine katılmaktan men etti. Denisov ona kalıp kalamayacağını sorduğu zaman Petya bundan ötürü kızarmış, şaşırmıştı. Orman kenarına gelinceye kadar, Petya görevini harfi harfine yerine getirerek hemen dönmesi gerektiğini düşünüyordu. Ama Fransızlar, Tihon’u görüp de gece mutlaka baskın verileceğini öğrenince, şimdiye kadar çok saygı gösterdiği generalin değersiz bir adam, bir Alman olduğuna, Denisov’un, <em>yasavul</em>un, Tihon’un birer kahraman olduklarına, böyle zorlu bir anda, onları bırakıp gitmenin ayıp olacağına, bir görüşten diğerine geçişte gençlere has bir hızla karar verdi.</p>
				<p>Denisov, Petya ve <em>yasavul</em>la toplanma yerine vardığı zaman ortalık artık kararıyordu. Yarı karanlıkta eyerli atlar ve meydanda kulübecikler kuran ve (Fransızlar duman görmesin diye) ormanın sel çukurunda kor haline gelmiş ateşler yakan Kazaklar, <em>hussar’</em>lar görünüyordu. Küçük bir kulübenin sofasında bir Kazak, kollarını sıvamış koyun eti doğruyordu. Kulübenin içinde Denisov müfrezesinden üç subay vardı, bir kapıyı masa gibi düzenlemeye çalışıyorlardı. Petya ıslak elbiselerini çıkarıp kurutmaya verdi ve hemen yemek masası kurma işinde subaylara yardıma koyuldu.</p>
				<p>On dakika sonra masa hazırlanmış, üstü sofra beziyle örtülmüştü, masada votka, bir matara rom, beyaz ekmek, kızarmış koyun eti ve tuz vardı.</p>
				<p>Subaylarla birlikte sofraya oturup her yerinden yağlar akan elleriyle, güzel kokulu yağlı koyun etini parçalarken Petya kalbinde herkese karşı derin ve çocukça bir sevginin heyecanını duyuyor; başkalarının da kendisine karşı aynı duyguları beslediğine inanıyordu. </p>
				<p>Denisov’a seslenerek, “E, ne dersiniz, Vasiliy Fedoroviç,” dedi, “sizinle bir gün kalırsam bir şey olur mu?” Muhatabını beklemeden yanıtı kendisi verdi: “Öğrenmem emredilmişti, işte ben de öğreniyorum... Yalnız bırakın beni en... en önemli yere... Bırakın beni... Ödül istemiyorum... Şunu istiyorum ki...” Petya dişlerini sıktı, dik tuttuğu başını sarsıp elini sallayarak etrafına bakındı.</p>
				<p>Denisov gülümseyerek, “En önemli yere...” diye tekrarladı.</p>
				<p>Petya, “Yalnız rica ederim, bana bir takım veriniz, ben kumanda edeyim,” diye devam etti, “ne olursunuz! Ah bıçak mı?” Eti kesmek isteyen bir subaya döndü, çakısını ona uzattı.</p>
				<p>Subay çakıyı beğendiğini söyledi. Petya kızararak, “Sizde kalsın efendim. Bende böyle çok var...” dedi. “Ah! Büsbütün unutmuşum yahu!” diye birden haykırdı. “Bende kuru üzüm var, harika, çekirdeksiz. Bizim kantinci yenidir, çok iyi şeyleri var. On funt<a class="si-noteref epub-type_noteref" href="#f504" id="ref_f504">504</a> aldım. Tatlısız yapamam. İster misiniz?” Petya sofaya, Kazak’ın yanına koştu, içinde beş funt kadar kuru üzüm bulunan bir dağarcık getirdi. “Yiyin beyler, yiyin.”</p>
				<p><em>Yasavul</em>a dönerek, “Kahve cezvesi lazım değil mi?” dedi. “Bizim kantinciden harika bir cezve satın aldım. Mükemmel şeyler var onda. Hem çok namuslu bir adam. İşin başı bu. Size mutlaka göndereceğim. Hem belki de çakmak taşlarınız tükenmiştir. Olur ya. Yanıma aldım, işte şurada...” Dağarcığını gösterdi. “Yüz tane çakmak taşı var. Çok ucuza aldım. Ne kadar lazımsa alın, rica ederim, yoksa hepsi...”</p>
				<p>Fazla gevezelik ettiğini düşünerek birden durdu ve kızardı.</p>
				<p>Başka budalalıklar edip etmediğini hatırlamaya çalıştı. O gün olup bitenleri hatırlayarak trampetçi Fransız hakkındaki izlenimleri üzerinde durdu. “Bizim için mükemmel, ya onun için? Onu nereye soktular? Karnını doyurdular mı? Bir kötülük ettiler mi ona?” diye düşündü. Ama çakmak taşları konusunda fazla gevezelik ettiğini düşündüğünden artık konuşmaktan korkuyordu.</p>
				<p>“Sorsam mı acaba?” diye düşündü. Kendisi çocuk olduğu için çocuğa acıdı diyecekler. “Ne biçim bir çocuk olduğumu yarın onlara gösteririm! Sonra ayıp mı olur acaba?” diye düşünüyordu. “Eh, hepsi bir!” Ve hemen kızararak, yüzlerinde alay ifadesi belirip belirmediğini görmek için ürkek ürkek subaylara bakarak dedi ki:</p>
				<p>“Esir alınan şu çocuğu çağırsak olur mu? Yemek için ona bir şey vermek... belki...”</p>
				<p>Denisov bunu uygun bularak, “Ya, zavallı çocuk,” dedi. “Çağırın buraya. Adı Vincent Bosse. Çağırın.”</p>
				<p>“Ben çağırırım,” dedi Petya. </p>
				<p>Denisov, “Çağır, çağır. Zavallı çocuk,” diye tekrarladı.</p>
				<p>Denisov bunları söylerken Petya kapıda duruyordu. Subayların arasından geçti, Denisov’un yanına sokuldu.</p>
				<p>“İzin verin sizi öpeyim,” dedi. “Ah, ne mükemmel! Ne mükemmel!”</p>
				<p>Denisov’u öperek dışarıya koştu, kapının eşiğinde durarak bağırdı: </p>
				<p>“Bosse! Vincent!”</p>
				<p>Karanlıkta bir ses, “Kimi arıyorsunuz, bayım?” diye sordu.</p>
				<p>Petya bugün esir edilen genç Fransız’ı aradığını söyledi. </p>
				<p>Kazak, “Ha! Vesionni’yi mi?” dedi.</p>
				<p>Vincent adını Kazaklar Vesionni, mujikler ve askerler Viseniya şekline sokmuşlardı. Her iki şekilde de baharın akla gelmesi genç Fransız’ın görünümüne uygun düşüyordu.<a class="si-noteref epub-type_noteref" href="#f505" id="ref_f505">505</a></p>
				<p>Karanlıkta ağızdan ağıza geçerek giden sesler ve gülüşmeler duyuldu.</p>
				<p>“Şurada, ateşin yanında ısınıyordu. Hey, Viseniya! Viseniya! Vesenni!..”</p>
				<p>Petya’nın yanında duran bir Kazak, “Oğlan açıkgöz,” dedi. “Az önce karnını doyurduk. Fena halde acıkmıştı!”</p>
				<p>Karanlıkta ayak sesleri duyuldu, çıplak ayaklarını çamurda şaplatarak trampetçi kapıya yaklaştı.</p>
				<p>Petya, “<em>Ah c’est vous!”</em><a class="si-noteref epub-type_noteref" href="#f506" id="ref_f506">506</a> dedi. “<em>Voulez-vous manger? N’ayez pas peur, on ne vous fera pas de mal,”</em><a class="si-noteref epub-type_noteref" href="#f507" id="ref_f507">507</a> diye ürkek ürkek ve şefkatle ekledi koluna dokunarak. <em>“Entrez, entrez.”</em><a class="si-noteref epub-type_noteref" href="#f508" id="ref_f508">508</a></p>
				<p>Trampetçi titreyen ve adeta çocukça bir sesle, “<em>Merci, monsieur,”</em><a class="si-noteref epub-type_noteref" href="#f509" id="ref_f509">509</a> diye yanıt verdi ve çamurlu ayaklarını kapının eşiğinde silmeye başladı.</p>
				<p>Petya trampetçiye çok şey söylemek istiyor ama cesaret edemiyordu. Sofada onun yanında ayak değiştirip durmaktaydı. Nihayet karanlıkta elini alıp sıktı.</p>
				<p>Şefkatli bir fısıltıyla, “<em>Entrez, entrez,” </em>diye tekrarladı.</p>
				<p>Kendi kendine, “Ah, ona ne iyilik etsem!” dedi, kapıyı açarak genç adama yol verdi.</p>
				<p>Trampetçi kulübeye girince Petya dikkati üzerine çekmeyi onur kırıcı sayarak ondan uzakta oturdu. Cebindeki paraları elliyor, onları trampetçiye vermenin ayıp olup olmayacağında tereddüt ediyordu.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f504"><a class="si-backref" href="#ref_f504">504</a><span class="si-footnote-text"> 409,5 gram.</span></div>
					
						<div class="si-footnote html5_aside epub-type_footnote" id="f505"><a class="si-backref" href="#ref_f505">505</a><span class="si-footnote-text"> Vesna, Rusça’da bahar demektir.</span></div>
					
						<div class="si-footnote html5_aside epub-type_footnote" id="f506"><a class="si-backref" href="#ref_f506">506</a><span class="si-footnote-text"> Ah, siz misiniz? </span></div>
					
						<div class="si-footnote html5_aside epub-type_footnote" id="f507"><a class="si-backref" href="#ref_f507">507</a><span class="si-footnote-text"> Yemek ister misiniz? Korkmayın, size bir fenalık yapmayacaklar. </span></div>
					
						<div class="si-footnote html5_aside epub-type_footnote" id="f508"><a class="si-backref" href="#ref_f508">508</a><span class="si-footnote-text"> Girin, girin.</span></div>
					
						<div class="si-footnote html5_aside epub-type_footnote" id="f509"><a class="si-backref" href="#ref_f509">509</a><span class="si-footnote-text"> Teşekkür ederim, efendim.</span></div>
				</div>
  </body>
</html>