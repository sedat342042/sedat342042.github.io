<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-28">
<div class="html5_section">
				<h1 class="subchapter">XXVIII</h1>
				
				<p class="margin">Tarihçiler, eğer, diyor, Borodino Savaşı’nı Fransızlar kazanamadıysa bu, o gün Napoléon’un nezle oluşu yüzündendir; nezle olmasaydı, gerek savaştan önce, gerekse savaş sırasında verdiği emirler daha dâhice olur; Rusya göçer, <em>et la face du monde eut été changée.</em><a class="si-noteref epub-type_noteref" href="#f161" id="ref_f161">161</a> Rusya’yı bir tek insanın, Büyük Petro’nun yarattığını; Fransa’nın cumhuriyetten imparatorluğa dönmesinin ve Fransız askerlerinin Rusya’ya girişinin bir tek insanın, Napoléon’un iradesiyle gerçekleştiğini kabul eden tarihçiler için, Rusya’nın ayakta kalışına, ayın yirmi altısında Napoléon’ un nezle olmasının neden olduğu zorunlu ve mantıklı bir görüştür. </p>
				<p>Mademki Borodino Savaşı’nı verip vermemek Napoléon’un iradesine bağlıydı, şu veya bu önlemi almak da onun elindeydi, öyleyse onun iradesinin belirmesinde etkisi bulunan nezlenin de Rusya’nın kurtuluş nedeni olabileceği, bundan dolayı da Napoléon’a ayın yirmi dördünde su geçmez çizmelerini vermeyi unutan oda uşağının da Rusya’nın kurtarıcısı olduğu ortadadır. Bu tarz düşünceyle böyle bir sonuç, tıpkı Voltaire’in, neyle alay ettiğini pek bilmeden, “St. Bartholomeus gecesi<a class="si-noteref epub-type_noteref" href="#f162" id="ref_f162">162</a> IX. Charles’ın mide bozukluğu yüzündendir,” diyerek çıkardığı sonuç gibi, kesindir. Ama Rusya’yı bir tek insanın, Büyük Petro’nun iradesi yaratmıştır, Fransız İmparatorluğu’nun ortaya çıkışı, savaşın başlaması bir tek insanın, Napoléon’un iradesiyle gerçekleşmiştir iddiasını kabul etmeyen insanlar için böyle bir düşünce tarzı yalnız yanlış ve saçma sapan değil, insanlık tarihinin gerçeklerine de aykırıdır. Tarihî olayların nedeni nedir, sorusuna verilecek başka bir karşılık vardır ki, o da şudur: Dünya olaylarının akışı önceden ve yukarıdan tayin edilmiştir, bu olaylara katılan insanların kendi keyiflerince yaptıkları hareketlerin birbirine uygun düşmesine bağlıdır, bu olaylar üzerinde Napoléon’ların etkisi görünüştedir yalnızca. </p>
				<p>St. Bartholomeus gecesi, bu katliamın yapılması için emir veren IX. Charles’ın iradesine bağlı olmadan yapıldı, böyle bir emir verdiğini zannetti o; böyle bir iddiada bulunmak ilk bakışta ne kadar acayip görünürse görünsün, seksen bin kişinin canına mal olan Borodino boğazlaşması (savaşın başlaması için ve savaş sırasında emirler verdiği halde) Napoléon’un iradesine bağlı olmadan gerçekleşti, o yalnızca böyle emirler verdiğini zannetti demek insana ne kadar tuhaf gelirse gelsin; bana, her birimizin büyük Napoléon’dan yüce değilsek de hiç olmazsa ondan küçük bir insan da olmadığımızı söyleyen insanlık onuru bu sorunun bu şekilde çözümlenmesini kabul ettirir; zaten tarih incelemeleri de bu iddiayı fazlasıyla doğru göstermektedir.</p>
				<p>Borodino Savaşı’nda Napoléon kimseye ateş etmedi, hiç kimseyi öldürmedi. Bütün bunları yapan askerlerdi. Şu halde insanları öldüren o değildir.</p>
				<p>Fransız Ordusu’nun askerleri Borodino Savaşı’nda Rus askerlerini Napoléon’un emriyle değil, kendi istekleriyle öldürmeye geldiler. Tüm ordu; aç, üstleri başları yırtık pırtık, yürümekten bitkin bir halde, Fransızlar, İtalyanlar, Almanlar, Lehler, kendilerini Moskova’ya ulaşmaktan alıkoyan öteki ordunun karşısında öyle hissediyorlardı ki <em>le vin est tiré et qu’il faut le boire</em>.<a class="si-noteref epub-type_noteref" href="#f163" id="ref_f163">163</a> Napoléon, o sırada Ruslarla dövüşmelerini yasak etse de onu öldürür, yine de Ruslarla savaşmaya giderlerdi, çünkü bu artık onlar için kaçınılmaz bir şeydi. </p>
				<p>Yeryuvarlağını <em>bilboke</em> değneğiyle delen küçük çocuğun resmi karşısında <em>“Vive l’Empereur!” </em>diye nasıl bağırdılarsa; kendilerine söylenecek her saçma sapan söze karşılık <em>“Vive l’Empereur!” </em>diye de nasıl bağıracaklarsa; gelecek nesillerin kendileri için, “Moskova önlerindeki savaşta bulunmuşlardı,” diyeceğini, sakat kalmalarına, ölmelerine karşılık teselli olarak ileri süren Napoléon’un günlük emrini dinledikleri zaman da işte tıpkı öyle <em>“Vive l’Empereur!” </em>diye bağırmışlardı. Çünkü <em>“Vive l’Empereur!” </em>diye bağırmaktan, zaferi kazanıp olup Moskova’da dinlenecek yer, yiyecek yemek bulmak için savaşmaktan başka bir şey yapamazlardı. Bu nedenle soydaşlarını öldürmeleri, Napoléon’un emirleri yüzünden değildi.</p>
				<p>Savaşın gidişatını düzenleyen de Napoléon değildi, çünkü planının hiçbir noktası gerçekleşmedi; savaş sırasında neler olup bittiğini bilmiyordu. Bunun için bu insanların birbirlerini öldürmesi, Napoléon öyle istediği için değil, yüz binlerce insanın iradesiyle gerçekleşmişti. Napoléon’sa, işlerin kendi keyfine, iradesine bağlı olarak yürüdüğünü zannetmişti yalnızca. Bundan dolayı da Napoléon’un nezle olup olmadığı meselesi, tarih için, herhangi bir taşıt erinin nezleli olup olmadığından daha önemli değildir.</p>
				<p>Bundan başka, Napoléon’un 26 Ağustos’ta nezle oluşu şu nedenle önemsizdir: Tarih yazarları, Napoléon’un planı, savaş sırasında verdiği emirler, nezle yüzünden eskileri kadar parlak olmamıştır, diyor, baştan aşağı yanlış bir iddiadır bu.</p>
				<p>Çünkü yukarıya aldığımız harekât emri, eski planlardan daha kötü değil, hatta daha iyiydi. Savaş sırasında sözde verdiği emirlere gelince; bunlar da başka savaşlardaki emirlerden daha kötü değil, onların aynısıydı. Ama Napoléon’un kazanamadığı ilk savaş Borodino Savaşı’ydı, bu nedenle hatalı görünüyordu bu plan ve emirler. En parlak, en derin planlar, önlemler bile, savaşı kazandırmazlarsa berbat şeylermiş gibi görünür, her askerlik bilgini de onları, bilgiç bir tavırla eleştirir, savaş kazandıran en kötü planlar, emirlerse çok parlak şeylermiş gibi görünür ve en ciddi insanlar da bu kötü planların üstünlüklerini kanıtlamak için ciltlerce yazı yazar.</p>
				<p>Austerlitz Savaşı’nda Weierother’in tasarladığı plan, bu tür eserlerin en iyi örneklerindendi, yine de beğenilmedi; mükemmelliği, ince elenip sık dokunmuş olması yüzünden beğenilmedi.</p>
				<p>Napoléon, Borodino Savaşı’nda iktidarı temsil etme görevini öteki savaşlarda olduğu gibi, hatta daha da iyi yerine getirdi. Savaşın gidişatına zarar verecek hiçbir şey yapmadı, en akla uygun önlemlere başvurdu, afallamadı, bir yapıp bir bozmadı, korkmadı, savaş alanından kaçmadı, hayır, başkomutanlık yapmıyormuş gibi görünen rolünü, ustalığına savaş deneyimlerine dayanarak, soğukkanlılıkla, vakarla oynadı.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f161"><a class="si-backref" href="#ref_f161">161</a><span class="si-footnote-text"> Dünyanın da yüzü değişirdi.</span></div>
					
						<div class="si-footnote html5_aside epub-type_footnote" id="f162"><a class="si-backref" href="#ref_f162">162</a><span class="si-footnote-text"> Bartholomeus, İsa’nın 12 havarisinden biridir. 24 Ağustos 1572’de <em>huguenot</em> adı verilen Protestanlar Paris’te, Saint Bartholomeus’un yortu gününde Katolikler tarafından topluca kıyıma uğradılar.</span></div>
					
						<div class="si-footnote html5_aside epub-type_footnote" id="f163"><a class="si-backref" href="#ref_f163">163</a><span class="si-footnote-text"> Şarabın tıpası çekilmiştir, içmek gerek. (Ok yaydan fırladı, sonuna kadar gitmek gerek.)</span></div>
				</div>
  </body>
</html>