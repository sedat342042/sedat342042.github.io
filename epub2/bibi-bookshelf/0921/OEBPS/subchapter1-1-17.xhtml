<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-17">
<div class="html5_section">
				<h1 class="subchapter">XVII</h1>
				
				<p class="margin">Boston masaları açılınca partiler başladı, Kont’un konukları iki salona, kütüphaneye ve odaya dağıldılar.</p>
				<p>Kont kâğıtları yelpaze biçiminde açmış, alışık olduğu öğle uykusuna zorlukla karşı koyuyor, herkese gülümsüyordu. Kontes’in çağrısıyla gençler klavsenin, arpin yanına toplanmışlardı. İlk olarak Jüli, genel istek üzerine, arpte varyasyonlu bir parça çaldı, sonra öbür kızlarla birlikte müziğe yetenekleriyle tanınmış Nataşa ile Nikolay’dan bir şarkı istediler. Kendisine bir büyük gibi seslenilen Nataşa bundan gururlanmış görünüyor ama bir yandan da korkuyordu.</p>
				<p>“Ne söyleyeceğiz?” diye sordu.</p>
				<p>“Pınar’ı,” dedi Nikolay.</p>
				<p>Nataşa, “Peki,” dedi, “hadi çabuk. Boris, gel buraya, Sonya nerede?”</p>
				<p>Çevresine baktı. Arkadaşının odada olmadığını görünce onu aramaya koştu. Odasına baktı, orada da bulamayınca çocuk odasına daldı, Sonya orada da yoktu. Nataşa, Sonya’nın koridordaki sandığın üstünde olduğunu anlamıştı. Koridordaki sandık Rostovların evinde genç kızlar için bir hüzün köşesiydi. Gerçekten, Sonya, puslu pembe entarisini buruşturarak, yüzükoyun, sandığın üzerinde, dadının kirli kuştüyü minderine uzanmış, küçük parmaklarıyla yüzünü örtmüş, çıplak omuzları sarsılarak hıçkırıklarla ağlıyordu. İsim günü kutlanan Nataşa’nın bütün gün neşeyle parlayan yüzü ansızın değişti. Bakışları durgunlaştı, geniş boynu ürperdi, dudak uçları aşağı düştü.</p>
				<p>“Sonya! Ne oluyorsun? Ne var, ne oldu sana? Ah!..”</p>
				<p>Nataşa büyücek ağzını hafifçe açtı, büsbütün çirkinleşerek, nedenini bilmeksizin, yalnızca Sonya ağladığı için bir çocuk gibi hıçkırmaya başladı. Sonya başını kaldırmak, yanıt vermek istedi ama beceremedi, başını iyice gizledi. Nataşa mavi mindere oturmuş, dostunu kucaklıyor, ağlıyordu. Sonya gücünü toplayarak kalktı, gözyaşlarını silmeye, anlatmaya başladı:</p>
				<p>“Nikolenka bir haftaya kadar gidiyor. Onun... kâğıdı... çıktı... kendisi söyledi bana... Yoksa ben yine ağlamazdım...” Elinde tuttuğu bir kâğıdı gösterdi: Nikolay’ın yazdığı bir şiirdi bu: “Ben yine ağlamazdım ama onun ne kadar iyi kalpli olduğunu... sen anlayamazsın... kimse anlayamaz.”</p>
				<p>Bunu okuyunca Sonya yine, “Onun ne iyi kalbi vardı,” diye ağlamaya başladı. “Sen mutlusun... Kıskanmıyorum... seni severim, Boris’i de,” dedi, sonra kendini biraz toplayarak devam etti: “Sevimli o... Sizin için bir engel yok. Ama Nikolay benim <em>cousin</em>’im... Gerek... metropolitin kendisi... o da olmaz. Sonra ya, eğer anneye söylerlerse... (Sonya Kontes’i de anne sayar, ona anne derdi) Nikolay’ı mesleğinde yükselmekten alıkoyduğumu, kalpsiz, nankör olduğumu söyleyecek. Halbuki... işte vallahi (haç çıkardı)... Anneyi ve hepinizi ne kadar severim, yalnız Vera’yı... Niçin? Ona ne yaptım ben? Size o kadar minnettarım ki, her şeyimi seve seve sizin için feda ederim ama bir şeyim yok...”</p>
				<p>Konuşacak hali kalmamıştı. Başını yine ellerinin ve minderin içine gizledi.</p>
				<p>Nataşa onu yatıştırmaya çalıştı ama dostunun çektiği acıyı anlıyordu.</p>
				<p>Kuzininin üzüntüsünün asıl nedenini anlamış gibi ansızın sordu: </p>
				<p>“Sonya, öğle yemeğinden sonra Vera seninle konuştu değil mi? Ha?”</p>
				<p>“Evet, bu şiiri Nikolay kendisi yazdı, ben başka şiirler de kopya etmiştim; Vera onları masamın üzerinde buldu. Anneye göstereceğim, dedi, sonra, benim nankör olduğumu, Nikolay’ın benimle evlenmesine annenin asla izin vermeyeceğini, onun Jüli ile evleneceğini söyledi. Görüyorsun, bütün gün Jüli ile beraberdi... Nataşa! Niçin?”</p>
				<p>Yine ağlamaya, eskisinden daha acı gözyaşları dökmeye başladı. Nataşa onu kaldırdı, kucakladı, gözyaşları arasında gülümseyerek avutmaya çalıştı:</p>
				<p>“Sonya, inanma ona, ruhum, inanma. Hatırlıyor musun, biz Nikolay’la üçümüz akşam yemeğinden sonra odada nasıl konuşmuştuk, hatırlıyor musun? Nasıl olacağını kararlaştırmıştık ya canım. Nasıldı, aklıma gelmiyor şimdi. Ama her şey ne kadar iyi ve kolay olacaktı, hatırlarsın, bak Şinşin Dayı’nın kardeşi karısıyla kardeş çocuklarıdırlar, halbuki biz kardeş çocuklarının çocuklarıyız. Boris de, bu pekâlâ uygun, diyor. Biliyorsun, ona her şeyi söyledim. Öyle akıllı, öyle iyi kalplidir ki o,” dedi Nataşa, “ağlama Sonya, ruhum, kuzum, canım, Sonya.” Sonra gülerek onu öptü: “Vera kötü biri, bırak onu. Her şey iyi olacak, anneye söylemez; Nikolay kendisi açar ona. Jüli’yi o aklından bile geçirmedi.”</p>
				<p>Onu alnından öptü. Sonra doğruldu, kedi yavrusu dirilmişti. Gözleri ışıldadı, neredeyse kuyruğunu sallayacak, yumuşak pençeleri üzerine sıçrayacak, yine yumakla oynayacak gibiydi.</p>
				<p>Elbisesini, saçlarını çabuk çabuk düzelterek, “Öyle mi sence? Doğru mu? Gerçekten mi?” dedi.</p>
				<p>Nataşa, “Gerçekten,” diyerek dostunun saç örgüsü altından fırlamış dik bir saç demetini düzeltti.</p>
				<p>İkisi de güldü.</p>
				<p>“Hadi şimdi ‘Pınar’ı söyleyelim.”</p>
				<p>“Hadi.”</p>
				<p>Nataşa ansızın durarak, “Biliyor musun, hani karşımda oturan şu şişman Piyer yok mu, öyle komik şey ki! Çok eğleniyorum,” dedi.</p>
				<p>Sonra da koridorda koşarak uzaklaştı.</p>
				<p>Sonya, entarisinden tüyleri silkti, şiiri göğüs kemikleri çıkık boynuna doğru sokarak koynunda gizledi, hafif, neşeli adımlarla, yüzü kızarmış bir halde koridorda Nataşa’nın arkasından oturma odasına koştu. Davetlilerin ricası üzerine gençler, herkesin çok hoşuna giden “Pınar” kuvartetini söylediler; sonra Nikolay’dan yeni öğrendiği bir şarkıyı dinlediler:</p>
				
				<blockquote>
				<p class="verse">Güzel bir gece, ay ışığında,</p>
				<p class="verse">Ne bahtiyarlıktır;</p>
				<p class="verse">Seni de hâlâ dünyada,</p>
				<p class="verse">Düşünür biri var diye hayal etmek.</p>
				<p class="verse">Güzel ellerini o da</p>
				<p class="verse">Altın arpte gezdirip,</p>
				<p class="verse">Kendine çağırıyor,</p>
				<p class="verse">Çağırıyor, coşkun ahengiyle seni.</p>
				<p class="verse">Cennet olacak, bekle, bir iki gün daha;</p>
				<p class="verse">Ama dostunun ömrü yetmeyecek, ne yazık.</p>
				</blockquote>

				<p class="margin-low">Şarkı daha bitmeden salonda gençler dansa hazırlanmışlar, orkestrada çalgıcılar ayaklarını tıkırdatmaya, öksürmeye başlamışlardı.</p>
				
				<p class="margin">Piyer konuk salonunda oturuyordu, yurtdışından yeni geldiği için Şinşin sıkıcı bir siyasi konuşmaya girişmişti. Müzik başlayınca Nataşa salona girdi. Piyer’e yaklaştı, gülerek ve kızararak, “Annem sizi dansa rica etmemi söyledi,” dedi.</p>
				<p>“Figürleri şaşırırım diye korkuyorum,” dedi Piyer, “ama eğer benim öğretmenim olmak isterseniz...”</p>
				<p>Piyer iri kolunu kızın narin bedenine uzattı.</p>
				<p>Çiftler buluşuncaya, çalgıcılar aletleri akort edinceye kadar Piyer küçük damıyla oturdu. Nataşa çok mutluydu; o bir “büyükle, yurtdışından gelmiş biriyle” dans ediyordu. Kendini herkese gösteriyor, onunla tıpkı bir büyük gibi konuşuyordu. Elinde bir genç kadının tutmak için ona verdiği bir yelpaze vardı. Tam bir yüksek sosyete pozu almış (bunu nereden, ne zaman öğrenmişti, Allah bilir) yelpazeyi sallıyor, gülümseyerek yelpazenin arasından kavalyesiyle konuşuyordu.</p>
				<p>Yaşlı Kontes salondan geçerken Nataşa’yı göstererek, “A! A!.. Şuna bakın hele!” dedi.</p>
				<p>Nataşa kızardı ve güldü.</p>
				<p>“Ne oluyorsunuz anne? Ne istiyorsunuz? Şaşılacak ne var?”</p>
				
				<p class="margin">Üçüncü <em>ekosez</em>’in<a class="si-noteref epub-type_noteref" href="#f172" id="ref_f172">172</a> ortalarına doğru Kont’la Mariya Dimitriyevna’nın oyun oynadığı salonda sandalyeler kımıldandı. Seçkin davetlilerle yaşlıların büyük bir kısmı uzunca bir oturmadan sonra toparlanıp cüzdanlarını, keselerini ceplerine yerleştirerek salonun kapısından çıktılar. Önde Mariya Dimitriyevna ile Kont gidiyordu. İkisi de neşeliydi. Kont kıvrak kolunu alaycı bir nezaketle bir bale artisti gibi Mariya Dimitriyevna’ya takdim etti. Doğruldu, yüzü dinç ve kurnaz bir gülümsemeyle parıldadı, <em>ekosez </em>dansının son figürü sona erer ermez çalgıcılara el çırptı, birinci kemancıya seslenerek orkestraya bağırdı:</p>
				<p>“Semyon! <em>Danilo Kupor</em>’u biliyor musun?”</p>
				<p>Bu, Kont’un sevdiği ve gençliğinde yaptığı bir danstı. (<em>Danilo Kupor, Anglez</em>’in ayrı bir figürüydü.)</p>
				<p>Nataşa bütün salonu tutan bir sesle haykırdı:</p>
				<p>“A, babama bakın!” Bir büyükle dans ettiğini büsbütün unutmuştu, kıvırcık saçlı başını dizlerine doğru eğerek billur kahkahasıyla salonu çınlattı.</p>
				<p>Gerçekten, salonda bulunanlar sevinçle gülümseyerek, kendisinden yüksek, heybetli dans arkadaşı Mariya Dimitriyevna’nın yanı başında, kıvırdığı kollarını ölçülü hareketlerle titreterek omuzlarını oynatan, topuklarını hafifçe yere vurup ayaklarını kıvıran, ablak çehresinde gittikçe genişleyen gülümsemesiyle izleyenlerin ilgisini çeken yaşlı adama bakıyorlardı. Coşkun bir <em>trepak</em>’ı<a class="si-noteref epub-type_noteref" href="#f173" id="ref_f173">173</a> andıran oynak ve sürükleyici <em>Danilo Kupor</em> sesleri duyulunca birdenbire salonun (bir tarafta erkekler, öbür tarafta kadınlar olmak üzere) bütün kapıları, neşelenen efendilerini görmeye çıkan ev halkının gülümseyen yüzleriyle doldu.</p>
				<p>Dadı kapılardan birinden bağırdı:</p>
				<p>“Babamız bizim! Aslandır!” </p>
				<p>Kont güzel dans eder ve bunu bilirdi ama dans arkadaşı hiç de iyi dans edemiyor, etmek de istemiyordu. İri gövdesi dimdik duruyor, kocaman kolları iki yanından sarkıyordu. El çantasını Kontes’e vermişti; sert ama güzel yüzlüydü.</p>
				<p>Kont’un bütün o yusyuvarlak biçiminin ifade ettiği şeyi, Mariya Dimitriyevna salt gittikçe daha çok gülümseyen yüzü ve kalkık burnuyla anlatıyordu. Kont’un gitgide coşarak yumuşayan ayaklarının kendilerinden beklenmeyen kıvrılışları, çevik sıçrayışları seyircileri büyülüyordu. Mariya Dimitriyevna da omuz hareketleriyle, dönüşleriyle, kollarını kıvırmaları ve ayak vuruşlarıyla (şişman vücudu, her zamanki ciddiliği düşünülürse) daha az etki bırakmıyordu izleyenlerde. Dans gitgide hareketleniyordu. </p>
				<p>Herkes Kont ve Mariya Dimitriyevna’yı izliyor, Nataşa yine de salondaki herkesin kolunu, elbisesini çekiştirerek babasına bakmalarını istiyordu. Dans aralarında Kont sık sık soluyarak daha çabuk çalmaları için çalgıcılara işaret ediyor, bağırıyordu. Kâh parmaklarının ucunda, kâh ökçeleri üzerinde (Mariya Dimitriyevna’nın çevresinde) gittikçe daha hızla, gittikçe daha çabuk dönüyordu. Sonunda onu yerine doğru çevirdi, ayağını arkadan yukarı doğru kaldırıp gülümseyen bir yüzle, terlemiş başını önüne eğerek ve sağ koluyla bir daire çizerek salonda bulunanların, özellikle Nataşa’nın alkış ve kahkahaları arasında son <em>pas</em>’yı yaptı. Her ikisi de soluyarak, patiska mendillerle silinerek durdular.</p>
				<p>“İşte bizim zamanımızda dans böyle edilirdi, <em>ma chére</em>,” dedi Kont.</p>
				<p>Mariya Dimitriyevna soluk soluğa kolunu sıvayarak, “Ya ya, <em>Danilo Kupor</em>!” diye yanıtladı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f172"><a class="si-backref" href="#ref_f172">172</a><span class="si-footnote-text"> İskoçya dansı.</span></div>
					
						<div class="si-footnote html5_aside epub-type_footnote" id="f173"><a class="si-backref" href="#ref_f173">173</a><span class="si-footnote-text"> Çömelip bacakların ileri uzatıldığı bir köylü dansı.</span></div>
				</div>
  </body>
</html>