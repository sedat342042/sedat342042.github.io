<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-3-4">
<div class="html5_section">
				<h1 class="subchapter">IV</h1>
				
				<p class="margin">Prens Andrey 1809 yılı Ağustosunda Petersburg’a geldi. O sıralar, genç Speranskiy’in şan ve şöhreti, gerçekleştirdiği reformlarda harcadığı gayret son kertesine ulaşmıştı. Yine bu ağustos ayı içinde arabası devrilerek ayağı incinen imparator üç hafta Peterhov’da kalmış, her gün Speranskiy’le ve yalnızca onunla görüşmüştü. Saray rütbelerinin kaldırılması, komisyon temsilciliği, devlet müşavirliği rütbelerinin sınava bağlı tutulması hakkındaki ünlü ve sosyeteyi allak bullak eden iki bildiriden başka, devlet şûrasından ilçe yönetimlerine kadar Rusya’nın o günkü adliye, mülkiye, maliye düzenini değiştirecek olan bütün bir anayasa da bu sıralarda hazırlanıyordu. İmparator Aleksandr’ın şakayla <em>Comité du salut public</em><a class="si-noteref epub-type_noteref" href="#f531" id="ref_f531">531</a> dediği yardımcılarının Çartorijskiler, Novosiltsevler, Koçubeyler ve Strogonovların yardımıyla gerçekleştirmeye uğraşmış olduğu tahta çıkarken beslediği o belirsiz, liberal düşünceler artık biçim alıp gerçekleşiyordu.</p>
				<p>Şimdi o yardımcıların yerini mülkiye işlerinde Speranskiy, askerlik işlerindeyse Arakçiyev almıştı. Gelişinden hemen sonra Prens Andrey sarayda ve hükümdarın saraydan çıkışlarında, sözcü sıfatıyla hazır bulunmaya başladı. Ona iki defa rastlayan hükümdar bir tek kelime olsun söylemek lütfunda bulunmadı. Prens Andrey kendisinin eskiden beri hükümdarın hoşuna gitmediğini, görüşünün, bütün varlığının hükümdara ters geldiğini sanıyordu. Şimdi de hükümdarın ona soğuk ve yabancı gibi bakması Prens Andrey’in bu düşüncesini iyice güçlendirmişti. Saray adamları, hükümdarın ona gösterdiği bu ilgisizliği Prens Andrey’in 1805 yılından beri hizmette bulunmamış olmasından duyduğu hoşnutsuzlukla açıkladılar. </p>
				<p>“Hoşlanıp hoşlanmayışlarımızın elimizde olmadığını ben kendim de bilirim,” diye düşünüyordu Prens Andrey, “bundan dolayı askerlik yasası hakkında yazdıklarımı gidip şahsen hükümdara takdim etmeyi aklımdan bile geçirmemeliyim, ama nasıl olsa iş kendi kendine yürüyecektir...” Babasının dostu olan yaşlı bir feldmareşala yazılarından söz etti. Ona randevu veren feldmareşal kendisini güler yüzle kabul etti ve konuyu hükümdara ileteceğine söz verdi. Birkaç gün sonra Prens Andrey’e Harbiye Nazırı Kont Arakçiyev’i gidip görmesi bildirildi.</p>
				<p>Prens Andrey belirtilen günde, sabah saat dokuzda, Kont Arakçiyev’in kabul salonuna gitti. </p>
				<p>Prens Andrey, Arakçiyev’i tanımıyordu, onu hiç görmemişti, ama onun hakkında bildikleri bu adama karşı kendisinde pek de saygı uyandırmıyordu. Kont Arakçiyev’in kabul salonunda Prens Andrey önemli, önemsiz kişiler arasında bekleyip dururken, içinden, “O savunma bakanıdır, imparatorun güvenini kazanmış bir adamdır, onun kişisel işlerini kurcalamaya kimsinin hakkı yok; yazdıklarımı anlayabilirdi,” diye geçiriyordu. Kont Arakçiyev’in kabul salonunun çok özel bir yanı vardı. Bu salonda kabul için sırasını bekleyen önemsiz kişilerin yüzünde bir utangaçlık, bir boyun eğiş duygusu okunuyordu; yüksek rütbeli kişilerse aldırış etmemenin, kendi kendilerini, durumlarını, bekledikleri kişiyi alaya almanın altında gizlenmiş ortak bir huzursuzluk duygusu göze çarpıyordu. Bazıları düşünceli düşünceli dolaşıyor, bazılarıysa fısıldayarak gülümsüyor, Prens Andrey’in kulağına Kont Arakçiyev hakkında söylenen “Amca, sana gösterir...” sözleri ve “Sila (Kuvvet) Andreyiç” takma adı çalınıyordu. Herhalde böyle uzun uzadıya bekletilmesinden gücenmiş olan bir general (önemli bir kişi) bacak bacak üstüne atmış oturmakta, kendi kendini hafifseyen bir eda ile gülümsemekteydi.</p>
				<p>Ama kapı açılır açılmaz bütün yüzlerde tek bir ifade belirdi: korku. Prens Andrey geldiğinin bir kere daha arz edilmesini nöbetçi yaverden rica etti ama ona alaylı alaylı baktılar, kendi sırasının da geleceğini söylediler. Görevli tarafından bakanın odasına sokulup çıkarılan birkaç kişiden sonra, aciz ve ürkek haliyle insanı hayrete düşüren bir subay, korkunç kapıdan içeri bırakıldı. Subay, huzurda uzun zaman kaldı. Ansızın kapının arkasından bet bir sesin yankısı duyuldu ve subay, dudakları titreyerek, sapsarı, dışarı çıktı, başını elleri arasına alıp kabul salonundan geçti.</p>
				<p>Onun arkasından Prens Andrey kapıya götürüldü ve nöbetçi fısıldadı: “Sağda, pencerenin yanında.”</p>
				<p>Prens, süssüz, temiz bir çalışma odasına girdi, masanın başında oturan uzun boylu, saçları kısa kesilmiş uzun kafalı, yüzü kalın kırışıklar içinde, kahverengi-yeşil ışıksız gözlerinin üstünde kaşları çatılmış, kırmızı sarkık burunlu, kırk yaşlarında bir adam gördü. Arakçiyev, Prens’in yüzüne bakmadan başını ondan yana çevirdi.</p>
				<p>“Siz ne istiyorsunuz?” diye sordu. </p>
				<p>Prens Andrey sessizce, “Benim hiçbir dileğim yok, Ekselans,” dedi.</p>
				<p>Arakçiyev’in gözleri onun üzerine dikildi:</p>
				<p>“Oturun,” dedi, “Prens Bolkonski mi?”</p>
				<p>“Benim hiçbir dileğim yok ama imparator, takdim ettiğim yazıları Ekselansınıza göndermek lütfunda bulunmuşlar...”</p>
				<p>“Yazılarınızı okudum,” diye Andrey’in sözünü kesti Arakçiyev, yalnız ilk kelimeleri tatlılıkla söyleyip sonra yine yüzüne bakmadan ve azarlayıcı, horgörülü tavrını gitgide daha çok takınarak devam etti: “Yeni askerlik yasaları teklif ediyorsunuz. Yığınla kanun var ama eskilerini bile uygulayacak adam yok. Şimdi herkes yasa yapıyor, yazmak, uygulamaktan kolay.”</p>
				<p>Prens Andrey nezaketle, “Ben yazılarım hakkında ne gibi bir işlem yapılmasını önerdiğinizi Ekselansınızdan öğrenmek için, hükümdarın arzularıyla buraya geldim,” dedi.</p>
				<p>Arakçiyev, “Bu konudaki kararımı not edip komiteye gönderdim. Ben onaylamıyorum,” diyerek ayağa kalktı, yazı masasından bir kâğıt alıp, “işte!” diye Prens Andrey’e verdi.</p>
				<p>Kâğıtta, arkasında, kurşunkalemle, büyük harfsiz, imlası bozuk, noktalamasız şunlar yazılıydı: “Fransız askerî talimatnamesinden taklit ile kopya edilmiş, asıl ve esastan ari bir şekilde düzenlenmiş ve askerî yasadan nedensiz yere sapılmış.”</p>
				<p>Prens Andrey sordu: “Yazılarım hangi komiteye verildi?”</p>
				<p>“Askerî Talimatname Komitesi’ne, Ekselansınızın da oraya üye olarak kaydı da tarafımdan teklif edildi. Yalnız, maaşsız.”</p>
				<p>Prens Andrey gülümsedi. </p>
				<p>“Benim böyle bir şey istediğim yok.”</p>
				<p>“Maaşsız üye,” diye yineledi Arakçiyev, “müşerref oldum,” diye Prens’i selamladı. “Hey, çağır bakalım. Sıra kimin?” diye haykırdı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f531"><a class="si-backref" href="#ref_f531">531</a><span class="si-footnote-text"> Halk Kurtuluş Komitesi (Büyük Fransız Devrimi sırasında kurulan komite).</span></div>
				</div>
  </body>
</html>