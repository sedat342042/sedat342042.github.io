<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-7-17">
<div class="html5_section">
				<h1 class="subchapter">XVII</h1>
				
				<p class="margin">Piyer’i büyük, aydınlık yemek salonuna götürdüler; birkaç dakika sonra ayak sesleri duyuldu, Prenses Mariya’yla Nataşa içeri girdiler. Nataşa sakindi, ama yüzünde şimdi yine sert, ciddi bir ifade vardı. Prenses Mariya, Nataşa ve Piyer, ciddi ve samimi konuşmalardan sonra beliren o rahatsız edici duyguyu aynı derecede hissediyorlardı. Önceki konuya dönmek imkânsızdı; boş şeylerden konuşmaya insan utanır, susmak biçimsiz, çünkü insan konuşmak ister, bu sessizlik ise zoraki oluyordu. Sessizce masaya yaklaştılar. Uşaklar kenara çekildi, sandalyeleri ileri sürdüler. Piyer soğuk peçeteyi açtı; sessizliği bozmaya karar vererek Nataşa’ya ve Prenses Mariya’ya baktı. Onlar da o anda aynı şeye karar vermişe benziyorlardı: İkisinin de gözlerinde hayat sevgisinin, acıdan başka neşenin de varlığının itirafı parıldıyordu. </p>
				<p>Prenses Mariya, “Votka içer misiniz, Kont?” dedi ve bu sözler geçmişin gölgelerini birden sürüp götürdü. “Kendinizden söz etsenize,” diye ekledi, “sizin hakkınızda inanılmaz şeyler anlatıyorlar.”</p>
				<p>Piyer âdet edindiği tatlı ve alaycı bir gülümsemeyle, “Evet,” dedi. “Hatta bana bile, rüyamda dahi görmediğim şeyler anlatıyorlar. Mariya Abramovna beni evine davet etti, başımdan geçen veya geçmesi gereken her şeyi bana anlattı. Stepan Stepaniç de, nasıl anlatmam gerektiğini öğretti bana. Şimdi farkına vardım ki, enteresan adam olmak çok rahat şey (ben şimdi enteresan bir adamım), beni davet ediyorlar, anlatıyorlar.”</p>
				<p>Nataşa gülümsedi, bir şey söylemek istedi. </p>
				<p>Prenses Mariya, “Moskova’da iki milyon kaybettiğinizi söylediler bize,” diyerek Nataşa’nın sözünü kesti. “Doğru mu bu?”</p>
				<p>Piyer, “Oysa ben eskisinin üç misli zengin oldum,” dedi.</p>
				<p>Karısının borçları ve yapı yaptırma zorunluluğu işlerini altüst etmişti ama o hâlâ üç misli zenginleştiğini söylüyordu.</p>
				<p>“Kârlı çıktığım kesin,” dedi; “bu özgürlük...” diye ciddi bir tavırla başladı; fakat bunun çok egoistçe bir konuşma konusu olacağını düşünerek devam etmekten vazgeçti.</p>
				<p>“Bina yaptırıyor musunuz?”</p>
				<p>“Evet, Saveliç emrediyor.”</p>
				<p>Prenses Mariya, “Söylesenize, Moskova’dayken Kontes’in öldüğünü bilmiyor muydunuz?” dedi ve birden kızardı, bu soruyu, özgür olduğu yolundaki sözlerinin arkasından sormakla, onun sözlerine belki de yanlış bir anlam verdiğini fark etmişti. </p>
				<p>Piyer, bu konuda bir patavatsızlık görmedi, “Hayır,” diye yanıt verdi. “Orel’de duydum; bunun beni ne kadar sarstığını tasavvur edemezsiniz. Örnek bir karı koca değildik,” diye Nataşa’ya bir göz attı, karısından nasıl söz edildiğini öğrenmek için onun merakla kendisine baktığını fark ederek aceleyle ekledi: “Ama bu ölüm beni müthiş sarstı. Kavga eden iki kişiden ikisi de her zaman hatalıdır. Artık yaşamayan bir insana karşı işlenmiş bir kabahat, birdenbire korkunç bir şekilde ağırlaşıyor. Hem sonra böyle bir ölüm... Kimsesiz, tesellisiz. Çok, çok acıdım ona,” diye sözünü bitirdi ve Nataşa’nın yüzündeki takdir ifadesini memnuniyetle fark etti. </p>
				<p>Prenses Mariya, “Evet, işte yine bekârsınız, yine evlenebilirsiniz,” dedi.</p>
				<p>Piyer birden kıpkırmızı kesildi, uzun süre Nataşa’ya bakmamaya çalıştı. Nihayet ona bir göz atmaya cesaret ettiği zaman Nataşa’nın yüzü soğuk ve sertti, hatta ona öyle geldi ki, bu yüz, küçümseyici bir ifade taşımaktaydı. </p>
				<p>Prenses Mariya, “Bize anlatıldığı gibi, Napoléon’u gördüğünüz, onunla konuştuğunuz doğru mu?” diye sordu. </p>
				<p>Piyer güldü.</p>
				<p>“Asla, bir defa bile. İnsanlar tutsaklığı Napoléon’a misafir olmak sanıyor. Onu görmediğim gibi, ondan söz edildiğini de duymadım. Çok kötü bir yerdeydim.”</p>
				<p>Akşam yemeği sona ermişti, önce esaret hayatını anlatmayı reddeden Piyer, yavaş yavaş kendini bu hikâyeye kaptırdı. </p>
				<p>Nataşa hafifçe gülümseyerek, “Ama Napoléon’u öldürmek için kaldığınız doğru, değil mi?” diye sordu. “Ben, Suhariyev Kulesi’nde size rastladığım zaman anlamıştım; hatırlıyor musunuz?”</p>
				<p>Piyer bunun doğru olduğunu itiraf etti ve bu sorudan sonra yavaş yavaş Prenses Mariya’nın, özellikle Nataşa’nın sorusuna uyarak maceralarını uzun uzun hikâye etmeye başladı.</p>
				<p>İlkin başkalarına, özellikle kendine karşı olan alaylı, yumuşak sesiyle anlattı; sonra gördüğü korkunç sahnelerin, trajedilerin hikâyesine gelince kendisi de farkına varmadan hararetlendi, zihninde acı izlenimlerle yaşayan bir insanın ölçülü heyecanıyla konuşmaya başladı.</p>
				<p>Prenses Mariya tatlı bir gülümsemeyle bir Piyer’e, bir Nataşa’ya bakıyordu. Bütün bu hikâyelerde Piyer’i ve onun iyi yürekliliğini görüyordu. Nataşa dirseğine dayanmış, anlatılan hikâyeyle birlikte ifadesi durmadan değişen bir yüzle gözlerini ayırmadan Piyer’i dinliyor, anlattığı şeyleri o da onunla birlikte yaşıyordu. Yalnız bakışları değil, çıkardığı hayret nidaları ve sorduğu kısa sorular Piyer’e gösteriyordu ki, anlattığı şeylerin içinden o tam kendisinin anlatmak istediklerini anlıyordu. Belliydi ki o yalnızca Piyer’in anlattıklarını değil anlatmak isteyip de sözle ifade edemediği şeyleri de anlıyordu. Korumayı üstüne aldığı çocukla kadın hakkındaki olayı Piyer şöyle anlattı:</p>
				<p>“Korkunç bir manzaraydı bu, çocuklar terk edilmiş, bazıları alevler içine bırakılmıştı... Yanımda birini ateşten çıkardılar. Eşyası zorla elinden alınan, küpeleri kulakları yırtılarak sökülen kadınlar...” Piyer kızardı, ne söyleyeceğini şaşırdı. “O sırada devriye geldi, talana katılmayan herkesi, bütün erkekleri topladılar. Beni de.”</p>
				<p>Nataşa, “Herhalde siz hepsini anlatmıyorsunuz; herhalde bir şeyler yapmışsınızdır...” diyerek sustu, sonra ekledi: “İyi bir şeyler.”</p>
				<p>Piyer anlatmaya devam etti. İdamları anlatırken korkunç ayrıntıları atlamak istiyordu; ama Nataşa ondan hiçbir şey atlamamasını istedi.</p>
				<p>Piyer Karatayev’i anlatmaya başladı (masadan kalkmış, bir aşağı bir yukarı gidip geliyor, Nataşa gözleriyle onu takip ediyordu) fakat birden durdu:</p>
				<p>“Hayır, bu cahil, bu saf adamdan neler öğrendiğimi anlayamazsınız.”</p>
				<p>Nataşa, “Yak, yok, anlatın,” dedi. “Şimdi nerede o?”</p>
				<p>“Onu neredeyse tam gözümün önünde öldürdüler.”</p>
				<p>Piyer, çekilmenin son günlerini, Karatayev’in hastalığı ve ölümünü anlatmaya başladı, sesi sürekli titriyordu.</p>
				<p>Maceralarını öyle anlatıyordu ki, onları bir daha hiç böyle hatırlamamıştı. Başından geçenleri şimdi daha iyi anlıyordu sanki. Bütün bunları Nataşa’ya anlatırken, kadınların erkekleri dinledikleri sırada insana verdikleri o ender hazzı duyuyordu; zihinlerini zenginleştirmek, sırası gelince aynı şeyi başkasına anlatmak için dinlediklerini akıllarında tutmaya ya da kendilerine mal etmeye, kendi küçücük akıl evlerinde imal ettikleri esprili sözleri an<em>latmaya can atan “zeki” kadınların verdiği hazzı değil, er</em>keklerde iyi ne varsa, süzüp alma yeteneğine sahip gerçek kadınların verdiği hazzı duyuyordu. Nataşa, kendisi de farkında olmadan, tamamıyla dikkat kesilmişti: Piyer’in ne bir kelimesini ne sesinin bir titreyişini ne bir bakışını ne yüzünün bir ürperişini ne de bir jestini kaçırıyordu. Sözleri, ağızdan çıkar çıkmaz havada kapıyor, doğruca açık kalbine indiriyordu, Piyer’in ruhunun tüm hareketini keşfediyordu.</p>
				<p>Prenses Mariya hikâyeyi anlıyor, ilgi duyuyordu fakat şimdi bütün dikkatini çeken başka şeydi; Nataşa ile Piyer arasında bir aşk yaşanabileceğini seziyordu. İlk kez aklına gelen bu düşünce, içini sevinçle doldurmuştu.</p>
				<p>Gecenin saat üçüydü. Uşaklar asık, katı yüzlerle mumları değiştirmeye gelmiş ama kimse onları fark etmemişti.</p>
				<p>Piyer hikâyesini bitirdi. Nataşa belki söylenmemiş olarak kalan şeyleri de anlamak ister gibi parlak, heyecanlı gözlerini dikmiş, hâlâ dikkatle Piyer’e bakıyordu. Piyer huzurlu bir utangaçlıkla arada bir ona bakıyor, konuşmayı başka bir yöne çekmek için şimdi ne söyleyeceğini düşünüyordu. Prenses Mariya susuyordu. Gecenin saat üçü olduğu, yatma zamanı geldiği kimsenin aklına gelmiyordu.</p>
				<p>Piyer, “Felaketten, acıdan söz ediliyor,” dedi. “Ama şimdi, şu anda bana: ‘Esirlikten önce ne idiysen öyle mi kalmak, yoksa bütün bunları yeniden yaşamak mı istersin?’ diye sorsalar, ‘Tanrı aşkına, bir kez daha esaret ve at eti,’ derim. Alışılmış yoldan bizi çıkardılar mı her şeyi mahvolmuş sanırız; oysa burada yeni, daha iyi bir hayat başlamaktadır. Hayat var oldukça mutluluk da vardır. İleride çok, çok şeyler var.” Nataşa’ya döndü, “Bunu size söylüyorum,” dedi.</p>
				<p>Nataşa büsbütün başka şeyler düşünerek, “Evet, evet,” diye yanıt verdi, “ben de her şeyi yeniden yaşamaktan başka bir şey istemezdim.”</p>
				<p>Piyer dikkatle ona baktı.</p>
				<p>“Evet, başka bir şey istemezdim,” diye yineledi Nataşa. </p>
				<p>Piyer, “Doğru değil, doğru değil,” diye bağırdı. “Ben yaşıyorsam, yaşamak istiyorsam suçlu değilim; siz de.”</p>
				<p>Nataşa ansızın başını ellerinin arasına aldı, ağlamaya başladı.</p>
				<p>Prenses Mariya, “Ne oluyorsun, Nataşa,” dedi.</p>
				<p>“Hiç, hiç.” Gözyaşları arasından Piyer’e gülümsedi. “İyi geceler size, yatma saati.”</p>
				<p>Piyer kalktı, vedalaştı.</p>
				
				
				<p class="margin-double">Prenses Mariya ile Nataşa, her zaman olduğu gibi yatak odasına çekildiler, Piyer’in anlattığı şeyler üzerinde konuştular. Prenses Mariya, Piyer hakkındaki düşüncesini söylemedi. Nataşa da ondan söz etmedi.</p>
				<p>“Eh, güle güle,” dedi Nataşa. “Biliyor musun, ondan (Prens Andrey’den) söz etmiyoruz diye çok defa korkuyorum; duygularımızı bayağılaştırmaktan korkuyor gibiyiz ama unutuyoruz.”</p>
				<p>Prenses Mariya derin derin içini çekti, bu iç çekişiyle Nataşa’nın sözlerinin doğruluğunu kabul ediliyordu ama sözleriyle ona katılmadı.</p>
				<p>“Unutmak mümkün mü?” dedi.</p>
				<p>“Bugün her şeyi anlatmak benim için o kadar iyi oldu ki; hem zor, hem acı, hem iyi. Çok iyi,” dedi Nataşa. “Eminim ki Piyer onu gerçekten severdi. Bunun için kendisine anlattım... Kötü bir şey yapmadım değil mi?” diye ansızın kızararak sordu.</p>
				<p>Prenses Mariya, “Piyer’e mi? A, hayır! O çok iyi bir insan,” dedi.</p>
				<p>Nataşa, yüzünde Prenses Mariya’nın çoktandır görmediği bir gülümseme ile birden, “Biliyor musun Mariya,” dedi. “Temiz, parlak, taze bir hali var şimdi. Sanki banyodan çıkmış; anlıyor musun? Manevi bir banyodan; değil mi?” </p>
				<p>Prenses Mariya, “Evet,” dedi. “O, çok şey kazanmış.”</p>
				<p>“Küçücük redingotu da, dipten kesilmiş saçları da; tıpkı, ama tıpkı banyodan çıkmış gibi... Papa gibi, bir gün...”</p>
				<p><em>Prenses Mariya, “‘Onun’ (Prens Andrey’in) neden </em>onun kadar hiç kimseyi sevmediğini şimdi anlıyorum,” dedi.</p>
				<p>“Evet, ona benzemezdi de. Erkekler birbirlerine hiç benzemedikleri zaman dost olur, derler. Herhalde doğru bu. Ona benzer hiçbir tarafı yok, değil mi?”</p>
				<p>“Evet ama harika bir insan.”</p>
				<p>“Eh, iyi geceler,” diye yanıt verdi Nataşa.</p>
				<p>Aynı yaramazca gülümseme, unutulmuş gibi, yüzünde uzun zaman kaldı.</p>
				</div>
  </body>
</html>