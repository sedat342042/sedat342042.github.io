<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-2-19">
<div class="html5_section">
				<h1 class="subchapter">XIX</h1>
				
				<p class="margin">Alaya dönen ve komutana Denisov’un işinin ne durumda bulunduğunu bildiren Rostov, hükümdara yazılmış mektupla Tilsit’e gitti. </p>
				<p>Fransız ve Rus imparatorları Tilsit’te 13 Haziran’da buluşmuşlardı. Boris Drubetskoy, yanında bulunduğu önemli zattan Tilsit’e tayin edilen maiyet adamları arasına katılmayı rica etmişti.</p>
				<p>Şimdiye kadar, herkes gibi “Bonaparte” diye çağırdığı Napoléon’dan söz ederek, “<em>Je voudrais voir le grand homme,”</em><a class="si-noteref epub-type_noteref" href="#f516" id="ref_f516">516</a> diyordu.</p>
				<p>“<em>Vous parlez de Bonaparte?</em>”<a class="si-noteref epub-type_noteref" href="#f517" id="ref_f517">517</a> diye gülümseyerek sordu general.</p>
				<p>Boris, generaline sorguyla baktı, bunun kendisini sınamak için yapılmış bir şaka olduğunu derhal anladı,</p>
				<p>“<em>Mon prince, je parle de l’Empereur Napoléon,</em>”<a class="si-noteref epub-type_noteref" href="#f518" id="ref_f518">518</a> diye yanıt verdi. General gülümseyerek onun omzunu okşadı, “Sen çok ilerleyeceksin,” dedi ve onu beraberinde götürdü.</p>
				<p>İmparatorların Neman’da buluştukları gün Boris orada hazır bulunan birkaç kişinin arasındaydı; imparatorların markalarını taşıyan salları ve Napoléon’un karşı yakada Fransız muhafızlarının yanından geçtiğini gördü; Neman kıyısında bir misafirhanede sessizce oturup Napoléon’un gelmesini bekleyen İmparator Aleksandr’ın düşünceli yüzünü gördü; iki imparatorun kayıklara nasıl bindiklerini, sala önce çıkan Napoléon’un hızlı hızlı ilerleyip Aleksandr’ı nasıl karşıladığını, ona elini uzattığını, birlikte bir bölmeye girip nasıl kaybolduklarını gördü. Yüksek muhitlere gireli beri Boris etrafında olup biten şeyleri dikkatle gözden geçirmeyi, bunları yazmayı alışkanlık haline getirmişti. Tilsit buluşması sırasında da Napoléon’a gelen zatların isimleri, giydiği üniformalar hakkında bilgi toplamıştı, önemli kişilerin sözlerini dikkatle dinlemişti. İmparatorlar içeri girer girmez saatine baktı, Aleksandr içeriden çıktığı zaman tekrar saatine bakmayı unutmadı. Buluşma bir saat elli üç dakika sürmüştü: Tarihî önemi olduğunu sandığı diğer olaylar arasına o akşam bunu da böylece kaydetti. İmparatorun maiyeti çok az olduğundan memuriyetinde sivrilmek emeliyle çırpınan bir insan için imparatorların buluşmaları sırasında Tilsit’te bulunmak çok önemliydi, Tilsit’e düşen Boris de bu andan itibaren durumunun iyice sağlamlaştığını hissetmişti. Artık tanınmakla kalmıyor, bakışları da üzerine çekiyordu, ona alışılmıştı. İki kez, bizzat hükümdarın yanında görevlendirilmişti, artık hükümdar onu tanıyordu, hükümdarın yakınları da eskiden olduğu gibi yeni bir şahsiyet diye onu yadırgamıyor, ortalarda görünmediğinde şaşıyorlardı.</p>
				<p>Boris başka bir yaverle, Leh Kont Jilinski’yle birlikte oturuyordu, Paris’te büyümüş bir Leh olan Jilinski zengindi, Fransızları çılgınca seviyordu, Tilsit’te bulundukları sırada hemen hemen her gün Jilinski’yle Boris’in öğle yemeklerinde, kahvaltılarında Fransız muhafız ve genelkurmay subayları toplanıyordu.</p>
				<p>Boris’le birlikte oturan Kont Jilinski, 24 Temmuz akşamı tanıdık Fransızlara bir akşam yemeği vermişti. Bu akşam yemeğinde baş misafir Napoléon’un yaverlerinden biriydi, birkaç Fransız muhafız subayı ve eski bir aristokrat Fransız ailesinden olup Napoléon’a pajlık eden bir delikanlı da vardı. Aynı gün, tanınmamak için karanlıktan yararlanan Rostov sivil elbiseyle Tilsit’e geldi, Jilinski ve Boris’in dairesine girdi. </p>
				<p>Düşmanken dost olan Napoléon’a ve Fransızlara karşı genel karargâhla Boris’in ilişkilerindeki değişiklik; geldiği orduda olduğu gibi, Rostov’da da henüz gerçekleşmekten uzaktı. Orduda Fransızlara ve Bonaparte’a karşı duyulan öfke, horgörü ve korku devam ediyordu. Rostov, daha yakında, Platov’un Kazak subaylarından biriyle konuşurken, eğer Napoléon esir alınırsa ona bir hükümdar gibi değil bir cani gibi muamele edileceğini iddia etmişti. Rostov az önce yolda yaralı bir Fransız albayına rastlamış, ona meşru bir hükümdarla cani Bonaparte arasında barış imzalanamayacağını anlatırken heyecana kapılmıştı. Bu yüzden Boris’in dairesinde Fransız subaylarını, ileri hatlarda, büsbütün başka bir gözle bakmaya alıştığı aynı üniformalar içinde görmek Rostov’u hayrete düşürdü. Kapıda beliren bir Fransız subayını görünce de düşman karşısında hep duyduğu öfke onu ansızın kavradı. Eşikte durdu, Drubetskoy’un burada oturup oturmadığını Rusça sordu. Sofada yabancı bir ses duyan Boris onu karşıladı. Rostov’u tanır tanımaz yüzünde bir üzüntü ifadesi belirdi. Bununla beraber gülümseyerek ve ona yaklaşarak, “Vay, sen misin, çok memnun oldum, çok memnun oldum seni gördüğüme,” dedi. Ama Rostov onun ilk hareketini fark etmişti. </p>
				<p>“Galiba vakitsiz geldim,” dedi, “gelmezdim ama işim var,” diye soğuk bir edayla ekledi.</p>
				<p>Boris, “Hayır, ben yalnız alaydan nasıl geldin diye şaşmıştım,” dedikten sonra kendisini çağıranlara yanıt verdi: <em>“Dans un moment je suis à vous.”</em><a class="si-noteref epub-type_noteref" href="#f519" id="ref_f519">519</a> </p>
				<p>“Vakitsiz gelmişim, görüyorum,” diye yineledi Rostov.</p>
				<p>Boris’in yüzündeki üzüntü ifadesi artık kaybolmuştu, ne yapması gerektiğini düşünüp taşınıp karar verdiği belliydi; Rostov’u iki elinden soğukkanlılıkla yakaladı, bitişik odaya götürdü. Rostov’a sükûnet ve metanetle bakan Boris’in gözleri sanki bir şeyle, bir perdeyle örtülüydü, görgü kurallarının mavi perdesiyle. Rostov’a böyle geliyordu.</p>
				<p>Boris, “Canım, rica ederim, senin için vakitsiz gelip gelmemek olur mu?” dedi. Akşam yemeğinin hazır olduğu odaya girdikleri zaman onu, adını, sanını anarak sivil olmadığını, bir <em>hussar</em> subayı ve eski bir dostu olduğunu söyleyerek davetlilere tanıttı. “Kont Jilinski, <em>le comte N.N. le capitaine S.S.”</em><a class="si-noteref epub-type_noteref" href="#f520" id="ref_f520">520</a> diye davetlilerin de adını sanını söyledi. Rostov Fransızları asık suratla süzdü, isteksiz isteksiz eğilip selam verdi ve sustu.</p>
				<p>Çevresine dahil olan bu yeni Rus’u, görünüşe göre memnunlukla karşılamayan Jilinski, Rostov’la tek kelime konuşmadı. Boris yeni gelenin yüzünde hasıl olan soğukluğu fark etmemiş görünüyor, Rostov’u karşıladığı zamanki sükûnet ve neşeyle konuşmayı canlandırmaya çalışıyordu. Fransızlardan biri alışılmış Fransız nezaketiyle, ısrarla susan Rostov’a döndü, herhalde Tilsit’e imparatoru görmek için gelmiş olacağını söyledi. </p>
				<p>“Hayır, işim var,” diye kısaca yanıt verdi Rostov.</p>
				<p>Daha Boris’in yüzündeki memnuniyetsizliği fark eder etmez Rostov’un keyfi kaçmıştı, herkesin kendisine düşmanca baktığını, kendisinin herkesi rahatsız ettiğini sanıyordu. Gerçekten de herkesi rahatsız ediyordu, yeniden başlayan konuşmanın dışında, bir başına kalmıştı. Davetlilerin ona dikilen bakışları, bu da ne diye burada oturuyor, diyordu sanki. Ayağa kalktı, Boris’e yaklaştı. Ona yavaşça, “Ne de olsa seni rahatsız ediyorum,” dedi, “gidip şu işi konuşalım, ben de gideyim.”</p>
				<p>Boris, “Olur mu canım, asla,” dedi, “ama yorgunsan benim odaya gidelim, uzan, dinlen.”</p>
				<p>“Fena olmaz...”</p>
				<p>Boris’in yattığı küçük odaya girdiler. Rostov, oturmadan, Boris’ten general aracılığıyla hükümdardan Denisov için ricada bulunmak isteyip istemediğini, bunu yapıp yapamayacağını ve aynı yolla mektubu verip veremeyeceğini sorarak (sanki Boris kendisine karşı suçluymuş gibi) ona öfkeli bir biçimde Denisov’un başına gelenleri anlatmaya başladı. İkisi baş başa kaldıkları zaman Boris’in gözlerine bakmanın kendisini rahatsız ettiğini düşünmüştü ilk kez. Boris bacak bacak üstüne atmış, sol eliyle sağ elinin ince parmaklarını okşayarak bir generalin astının raporunu dinlemesi gibi kâh yana doğru bir göz atarak, kâh bakışlarında aynı neşeyle Rostov’un gözlerine bakarak onu dinliyordu. Rostov bu bakışla karşılaştıkça rahatsızlık duyuyor, gözlerini indiriyordu.</p>
				<p>“Bu tür olayları daha önce de duydum, hükümdarın böyle olaylara karşı çok sert davrandığını biliyorum. Konuyu ona kadar çıkarmamak gerektiğini düşünüyorum. Bana kalırsa, doğrudan doğruya kolordu komutanından rica etmek daha iyi olur. Ama genellikle, ben öyle düşünüyorum ki...”</p>
				<p>Boris’in gözlerine bakmadan, “Sen bir şey yapmak istemiyorsun, bunu açıkça söyle!” diye haykırdı Rostov. </p>
				<p>Boris gülümsedi: </p>
				<p>“Tersine, ben elimden geleni yapacağım, ama...”</p>
				<p>Bu sırada kapıdan Jilinski’nin Boris’i çağıran sesi duyuldu. </p>
				<p>Rostov, “Hadi git, git, git...” dedi ve yemeği reddedip küçük odada bir başına kalınca uzun zaman bir aşağı bir yukarı dolaştı, bitişik odadan gelen neşeli Fransızca’yı dinledi.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f516"><a class="si-backref" href="#ref_f516">516</a><span class="si-footnote-text"> Büyük adamı görmek isterdim.</span></div>
					
						<div class="si-footnote html5_aside epub-type_footnote" id="f517"><a class="si-backref" href="#ref_f517">517</a><span class="si-footnote-text"> Bonaparte’tan mı söz ediyorsunuz?</span></div>
					
						<div class="si-footnote html5_aside epub-type_footnote" id="f518"><a class="si-backref" href="#ref_f518">518</a><span class="si-footnote-text"> Prensim, İmparator Napoléon’dan söz ediyorum.</span></div>
					
						<div class="si-footnote html5_aside epub-type_footnote" id="f519"><a class="si-backref" href="#ref_f519">519</a><span class="si-footnote-text"> Bir dakika izin verin, geliyorum.</span></div>
					
						<div class="si-footnote html5_aside epub-type_footnote" id="f520"><a class="si-backref" href="#ref_f520">520</a><span class="si-footnote-text"> Kont N.N., Yüzbaşı S.S. </span></div>
				</div>
  </body>
</html>