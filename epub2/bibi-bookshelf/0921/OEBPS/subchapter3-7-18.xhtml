<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-7-18">
<div class="html5_section">
				<h1 class="subchapter">XVIII</h1>
				
				<p class="margin">Piyer o gece uzun zaman uyuyamadı; kâh kaşlarını çatıp derin derin düşünerek, kâh birdenbire omuzlarını silkip irkilerek, kâh mutlu mutlu gülümseyerek odada bir aşağı bir yukarı dolaştı durdu.</p>
				<p>Prens Andrey’i, Nataşa’yı, onların sevgilerini düşünüyor, kâh Nataşa’nın geçmişini kıskanıyor, kâh bundan dolayı kendini kınıyor, kâh mazur görüyordu.</p>
				<p>“E peki, ya bunsuz olmazsa ne yapmalı? Ne yapmalı? Demek böyle gerek,” diye kendi kendine söylenip soyunarak mutlu, heyecanlı ama şüphe ve kararsızlık hissetmeksizin uzandı.</p>
				<p>Kendi kendine, “Bu mutluluk ne kadar garip, ne kadar imkânsız olursa olsun, onunla karı koca olmak için her şeyi, her şeyi yapmalı,” dedi.</p>
				<p>Piyer, daha bundan birkaç gün önce, cuma günü Petersburg’a gitmeye karar vermişti. Perşembe günü uyandığı zaman Saveliç eşyayı hazırlama emri almak için yanına geldi.</p>
				<p>Piyer farkında olmadan, içinden, “Nasıl, Petersburg’a mı? Ne Petersburg’u? Kim var Petersburg’da?” diye sordu. “Evet, çok zaman önce, daha bu olaydan önce bir şey için Petersburg’a gitmeye hazırlanıyordum galiba,” diye hatırladı. “Niçin ama? Belki de giderim.” Saveliç’in yaşlı yüzüne bakarak, “Ne iyi yürekli, ne dikkatli adam, nasıl da her şeyi hatırlıyor,” diye düşündü. “Hem ne tatlı gülümsemesi var!”</p>
				<p>“E, hâlâ azat olmak istemiyor musun, Saveliç?” diye sordu.</p>
				<p>“Ne yapacağım azatlığı, Ekselans? Yeri cennet olsun, rahmetli Kont’un zamanında yaşadık, sizinle de başımız ağrımadı.”</p>
				<p>“Ya çocukların?”</p>
				<p>“Çocuklar da yaşar, Ekselans; böyle efendilerle yaşanır.” </p>
				<p>Piyer, “Peki ama ya mirasçılarım?” dedi. “Belki de evleniveririm...” Elinde olmayan bir gülümsemeyle ekledi: “Olur ya.”</p>
				<p>“Haddim olmayarak söylüyorum; çok iyi olurdu, Ekselans.” </p>
				<p>Piyer, “Bunu kolay sanıyor,” diye düşündü. “Ne tehlikeli... Ne korkunç bir şey olduğunu bilmiyor. Çok erken veya çok geç... Korkunç şey!”</p>
				<p>Saveliç, “Ne emredersiniz? Yarın gidecek misiniz?” diye sordu. </p>
				<p>Piyer, “Hayır, hareketimi biraz geciktireceğim. Gideceğim zaman sana haber veririm. Zahmet oldu, affet,” dedi ve Saveliç’in, gülümsemesine bakarak şöyle düşündü: “Şimdi artık bir Petersburg meselesi olmadığını, her şeyden önce bu işin halledilmesi gerektiğini bilmemesi ne garip ama. Fakat herhalde biliyor da bilmemezlikten geliyor. Konuşmalı mı onunla? Ne düşünüyor acaba? Hayır, başka zaman.”</p>
				<p>Kahvaltıda Piyer, Prenses’e bir gün önce Prenses Mariya’da olduğunu ve orada hiç ummadığı biriyle, Nataşa Rostova ile karşılaştığını söyledi.</p>
				<p>Prenses bu haberde, Piyer’in Anna Semyonovna’yı görmesinden daha olağanüstü bir şey bulmadığını anlatır gibi bir tavır takındı.</p>
				<p>Piyer sordu:</p>
				<p>“Onu tanır mısınız?”</p>
				<p>“Prensesi görmüştüm,” diye yanıt verdi. “Onun genç Rostov’la evlenmesi için aracılık edildiğini duydum. Rostovlar için bu çok iyi olurdu; hiçbir şeyleri kalmamış diyorlar.”</p>
				<p>“Hayır, Rostova’yı tanır mısınız?”</p>
				<p>“Yalnız şu malum hikâyeyi o zaman duymuştum. Çok acıklı.”</p>
				<p>Piyer içinden, “Hayır, anlamıyor ya da anlamazlıktan geliyor,” dedi. “Ona söylememek daha iyi.”</p>
				<p>Prenses de Piyer’e yol için azık hazırlamıştı.</p>
				<p>Piyer içinden, “Hepsi de ne iyi yürekli insanlar,” dedi, “bütün bu şeyler, şimdi artık herhalde onlar için ilgi çeken bir şey olamaz, ama yine bu işlerle uğraşıyorlar. Hep benim için; şaşılacak şey.”</p>
				<p>Aynı gün polis amiri Piyer’e gelerek o gün mülk sahiplerine dağıtılacak şeyleri almak için mutemedini Taş Saray’a yollamasını söyledi.</p>
				<p>Piyer polis amirinin yüzüne bakarak içinden, “Bak, bu da öyle,” dedi, “ne delikanlı, ne yakışıklı, ne iyi yürek<em>li subay! Böyle boş şeylerle uğraşıyor ‘şimdi’. Bir de na</em>muslu bir adam olmadığını, dalavere çevirdiğini söylerler. Ne saçma şey! Hem neden çevirmesin? Öyle terbiye almış. Herkes aynı şeyi yapıyor. Ne hoş, ne iyi bir yüzü var; bana bakarken gülümsüyor da.” </p>
				<p>Piyer öğle yemeği için Prenses Mariya’ya gitti. Arabasıyla sokakta yanmış evlerin arasından geçerken bu harabelerin güzelliğine hayran olmuştu. Evlerin bacaları, çökmüş duvarlar şiirsel bir şekilde Rhin ve Coloseum’u andırıyor, yanıp yıkılmış mahalleler boyunca birbirini örterek uzanıp gidiyordu. Karşılaştığı arabacılar, biniciler, kereste biçen doğramacılar, tacirler, dükkân sahipleri, hepsi neşeli, güler yüzlü, Piyer’e bakıyor ve sanki, “İşte o! Bakalım ne yapacak,” diyorlardı.</p>
				<p>Prenses Mariya’nın evine girerken Piyer daha dün burada olduğunun, Nataşa ile görüştüğünün, konuştuğunun doğruluğundan şüpheye düştü. “Belki ben uydurdum bunu. Belki girince kimseyi göremeyeceğim.” Ama daha odaya girmemişti ki bir an bütün benliğinde onun varlığını hissetti. Yine aynı hafif kıvrımlı siyah elbiselerini giyiyordu, saçları yine dünkü gibi taranmıştı ama kendisi büsbütün başkalaşmıştı. Dün odaya girdiği zaman böyle görünseydi Piyer onu hemen tanırdı. </p>
				<p>İlkgençliğinde, sonra Prens Andrey’in nişanlısıyken onu nasıl biliyorduysa yine öyleydi. Gözleri neşeli bir merakla parıldıyordu; yüzünde okşayıcı, garip bir yaramazlık ifadesi vardı.</p>
				<p>Piyer öğle yemeğini yedi, akşam geç vakte kadar kalacaktı ama Prenses Mariya akşam duasına gidiyordu; o da onunla çıktı.</p>
				<p>Ertesi gün Piyer erkenden oraya gitti, öğle yemeğini orada yedi, geç vakte kadar kaldı. Prenses Mariya ile Nataşa’nın, misafirlerinden memnun oldukları belli oluyordu, Piyer de tüm ilgisini bu eve vermişti ama yine de akşama doğru söylenecek laf kalmamıştı; sürekli önemsiz bir konudan öbürüne geçiliyor ve konuşma sık sık kesiliyordu. Piyer o akşam o kadar çok oturmuştu ki Prenses Mariya’yla Nataşa, ne zaman gidecek diye birbirlerine bakıyorlardı. Piyer bunu görüyor, yine de gidemiyordu. Kendini kötü, zor bir durumda hissediyor ama yine de oturuyordu.</p>
				<p>Bunun sonunun gelmeyeceğini anlayınca ilkin Prenses Mariya kalktı, baş ağrısını ileri sürerek izin istedi.</p>
				<p>“Demek yarın Petersburg’a gidiyorsunuz, öyle mi?” dedi. </p>
				<p>Piyer şaşırmış ve adeta alınmış gibi, aceleyle, “Hayır, ben gitmiyorum,” dedi. “Ama yok, Petersburg’a mı? Yarın; yalnız, şimdi vedalaşmayacağım. Siparişleriniz için uğrayacağım.”</p>
				<p>Bunları söylerken Prenses Mariya karşısında kızarmış ayakta duruyordu.</p>
				<p>Nataşa elini ona uzattı ve çıktı. Prenses Mariya, tersine, gidecek yerde kendini koltuğa bıraktı. Işıklı, derin bakışlarla sert sert, dikkatli dikkatli Piyer’e baktı. Az önce açıkça gösterdiği yorgunluk şimdi büsbütün geçmişti. Uzun bir konuşmaya hazırlanır gibi derin derin içini çekti.</p>
				<p>Piyer’in bütün utançlığı, şaşkınlığı, Nataşa’nın gitmesiyle birden yok oldu, yerine telaşlı bir canlılık geldi. Koltuğunu hızla Prenses Mariya’ya yaklaştırdı.</p>
				<p>Bir söze karşılık verir gibi, “Evet, söylemek istiyordum size,” diyerek onun bakışlarına yanıt verdi. “Prenses, bana yardım edin, ne yapayım? Ümitli olabilir miyim? Prenses, dostum, dinleyin beni. Her şeyi biliyorum. Biliyorum ki ona layık değilim; biliyorum ki şimdi bundan söz edilemez. Ama onun bir kardeşi olarak istiyorum. Hayır, bunu değil... İstemiyorum, yapamam...”</p>
				<p>Durdu, elleriyle yüzünü, gözlerini sildi.</p>
				<p>Düzgün konuşmak için kendini zorlayarak, “Ya, evet,” diye devam etti. “Onu ne zamandan beri sevdiğimi bilmiyorum. Ama ben yalnız onu, hayatım boyunca yalnız onu sevdim ve öyle seviyorum ki onsuz bir hayat düşünemiyorum. Ona şimdi evlenme teklifinde bulunmaya cesaret edemem ama benim olabileceği ve benim bu fırsatı... bu fırsatı kaçıracağım düşüncesi... korkunç.” Bir an sustu, Prenses yanıt vermeyince eline dokunarak ekledi: “Söyleyin, ümit edebilir miyim? Söyleyin, ne yapayım? Aziz Prenses.” </p>
				<p>Prenses Mariya, “Söylediğiniz şeyi düşünüyorum,” diye yanıt verdi. “Bakın ne söyleyeceğim size. Şimdi ona aşktan söz etmekte haklısınız...” Prenses durdu. Şimdi ona aşktan söz edilemez, diyecekti ama durdu, çünkü önceki gün Nataşa ansızın değişip kızarınca, onun Piyer’in aşk ilanından korkmayacağını, hatta bunu isteyeceğini anlamıştı. </p>
				<p>Ama Prenses Mariya sözünü yine de şöyle bitirdi:</p>
				<p>“Şimdi ona söylemek... Olmaz.”</p>
				<p>“Peki, ne yapayım ben?” </p>
				<p>Prenses Mariya, “Bunu bana bırakın,” dedi. “Biliyorum ki...” </p>
				<p>Piyer, Prenses Mariya’nın gözlerine baktı, “Evet, sonra?” dedi. </p>
				<p>Prenses Mariya, “Biliyorum ki seviyor...” dedi, “sevecek sizi,” diye düzeltti. </p>
				<p>Bu sözü bitirmesine vakit kalmadan Piyer yerinden fırladı, ürkek bir yüzle Prenses Mariya’nın elini yakaladı:</p>
				<p>“Neden böyle sanıyorsunuz? Sizce ümit besleyebilirim demek, öyle mi? Öyle mi sizce?”</p>
				<p>Prenses Mariya gülümseyerek, “Evet, bence öyle,” dedi. “Anne babasına yazın, sonrasını bana bırakın. Sırası gelince ben ona açarım. Ben istiyorum bunu ve kalbim bana bu işin olacağını söylüyor.”</p>
				<p>Piyer, Prenses Mariya’nın ellerini öptü:</p>
				<p>“Hayır, bu mümkün değil! Ne kadar mutluyum! Bu mümkün değil... Ne kadar mutluyum! Hayır, mümkün değil!” </p>
				<p>Prenses Mariya, “Siz Petersburg’a gidin; daha iyi. Ben size yazarım,” dedi.</p>
				<p>“Petersburg’a mı? Gideyim öyle mi? Peki, olur. Ama yarın yine size gelebilir miyim?”</p>
				<p>Ertesi gün Piyer vedalaşmaya geldi. Nataşa önceki günlerden daha az heyecanlıydı ama bugün Piyer arada onun gözlerine bakarak kaybolduğunu, kendisinin de, onun da artık mevcut olmadığını, ortada salt bir saadet duygusunun kaldığını hissediyordu. Ruhunu sevinçle dolduran her bakışı, her hareketi karşısında, her sözünde Nataşa’nın, içinden, “Acaba? Hayır, mümkün değil,” diye geçiriyordu Piyer. </p>
				<p>Onunla vedalaşırken ince, zarif elini aldı, elinde uzun zaman tuttu.</p>
				<p>“Bu elin, bu yüzün, bu gözlerin, bana yabancı olan bütün bu güzellik hazinesinin sonsuza dek benim olması, bana kendim kadar yakın olması mümkün mü? Hayır, bu mümkün değil...”</p>
				<p>Nataşa ona, “Güle güle Kont,” dedi Ve yavaşça ekledi: “Sizi dört gözle bekleyeceğim.”</p>
				<p>Bu basit sözle, bu sözlerle birlikte canlanan bakışlar ve yüz ifadesi, iki ay süreyle Piyer’in bitmez tükenmez düşüncelerine, konuşmalarına, düşlerine konu oldu. “Sizi dört gözle bekleyeceğim... Evet, evet, nasıl söylemişti? Evet, sizi dört gözle bekleyeceğim. Ah, ne kadar mutluyum. Nedir bu, ne kadar mutluyum!” diye düşünüyordu sürekli.</p>
				
				
				
				</div>
  </body>
</html>