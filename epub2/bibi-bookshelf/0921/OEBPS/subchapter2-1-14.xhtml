<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-1-14">
<div class="html5_section">
				<h1 class="subchapter">XIV</h1>
				
				<p class="margin">Bir buçuk saat sonra, oyuncuların çoğu artık kendi oyunlarına eğlence gözüyle bakıyorlardı.</p>
				<p>Bütün oyun Rostov’un üstünde toplanmıştı. On altı bin ruble yerine Rostov’un hesabına, on bine kadar topladığı uzun bir sayı sütunu yazılmıştı ki şimdi artık bunun on beş bine kadar yükseldiğini az çok biliyordu.</p>
				<p>Gerçekte toplam, yirmi bin rubleyi aşmış bulunuyordu. Dolohov artık ne söylenenleri dinliyor ne de hikâyeler anlatıyordu. Rostov’un her el hareketini takip ediyor ve ara sıra onun hesabına yazılan sayılara kaçak bir göz atıyordu. Hesap kırk üç bin rubleye ulaşıncaya kadar oyuna devama karar vermişti. Kırk üç, kendi yaşıyla Sonya’nınkinin toplamı olduğu için bu sayıyı seçmişti. Başını ellerine dayayan Rostov, hesap kâğıtları, şarap döküntüleri, darmadağın iskambil kâğıtlarıyla örtülü masanın başında oturuyordu. O azap verici izlenim yakasını bırakmıyordu; gömleğin altından çıkan bu kıllı, iri kemikli, kırmızımtırak eller, hem sevdiği, hem de nefret ettiği bu eller, onu hâkimiyetleri altında tutmaktaydılar.</p>
				<p>“Altı yüz ruble, as, bir katı daha, dokuzlu... Zararı çıkarmanın imkânı yok! Şimdi bizim ev kim bilir nasıl neşelidir. Pe’li bacak... Bu olamaz!.. Ne diye bana bunu yapıyor?..” diye düşünüyordu Rostov. Bazen yüksek bir para koyuyor ama Dolohov bunu kabul etmiyor, konacak miktarı kendisi belirliyordu. Nikolay ona boyun eğiyor ve Amsteten Köprüsü’nde, savaş meydanında nasıl dua etmişse şimdi de Tanrı’ya öyle yalvarıyor; kâh masanın altına düşmüş kırışık iskambil kâğıtları yığınından eline ilk geçen kâğıdın kendisini kurtaracağını hayal ediyor, kâh süvari ceketindeki kaytanları sayarak sayısı o kadar olan kâğıda bütün zararını basmayı deniyor, kâh yardım arayarak öteki oyunculara göz atıyor, kâh Dolohov’un şimdiki soğuk yüzüne bakıyor, onun içinden geçen şeyleri anlamaya çalışıyordu.</p>
				<p>“Bu kaybın benim için ne demek olduğunu o, pekâlâ bilir. Benim mahvolmamı isteyemez. O benim dostumdu. Ben onu sevmiştim. Ama onda da suç yok, şansı yardım ediyorsa ne yapsın? Ben de suçlu değilim,” diye düşünüyordu kendi kendine, “ben kötü bir şey yapmadım. Birisini mi öldürdüm, hakaret mi ettim, kimsenin kötülüğünü istedim mi? Öyleyse bu dehşetli felaket neden? Ve o ne zaman başladı? Daha biraz önce bu masaya yüz ruble kazanmak, anneme isim günü için o kutuyu alıp eve dönmek düşüncesiyle yaklaştım. Öyle mutlu, özgür ve neşeliydim ki! Ama ne kadar mutlu olduğumu o zaman anlamıyordum! O mutluluk ne zaman bitti ve bu yeni, dehşetli durum ne zaman başladı? Bu değişikliğin belirtisi ne? Ben yine hep böyle, bu olduğum yerde, bu masada oturuyordum ve yine böyle kâğıt çekiyor, sürüyor, bu iri kemikli çevik ellere bakıyordum. Bu ne zaman oldu ve olan ne? Yine hep öyle sağlıklıyım, güçlüyüm ve yine hep, öyle aynı yerde oturuyorum. Hayır, bu olamaz! Bu olanların açıklanamayacağı kesin.”</p>
				<p>Oda sıcak olmadığı halde Rostov kıpkırmızı ve ter içindeydi. Boş yere sakin görünmeye çalıştığı için özellikle yüzü de korkunç ve zavallıydı.</p>
				<p>Toplam, kırk üç bine vardı. Rostov henüz verdiği üç bin rublenin iki katına gidecek kâğıdı hazırlıyordu ki Dolohov desteyi masaya vurup tıkırdatarak eline aldığı tebeşiri çok bastırdığı için kırmış, Rostov’un hesabını hızlı hızlı toplamaya başlamıştı.</p>
				<p>“Akşam yemeği! Akşam yemeği zamanı geldi! İşte Çingeneler!” </p>
				<p>Gerçekten de, dışarının soğuğunu getirip Çingene şiveleriyle aralarında bir şeyler konuşarak içeriye yanık yüzlü kadınlarla erkekler girmişti. Nikolay, her şeyin bittiğini anladı; ama kayıtsız bir sesle, “Ne o, artık oynamıyor musun?” dedi, “benim elimde nefis bir kâğıtçık var.” Onu her şeyden çok oyunun eğlencesi ilgilendiriyormuş gibi davranıyordu. “Her şey bitti, mahvoldum!” diye düşünüyordu oysa, “Şimdi alnıma bir kurşun; yapılacak bir bu kaldı.” </p>
				<p>Yine de neşeli bir sesle, “Hadi, bir kâğıt daha,” dedi.</p>
				<p>Dolohov, hesabı toplayınca, “Peki,” diye yanıt verdi, “Peki! Yirmi bir rubleye gidiyor,” diye hesapta yuvarlak kırk üç bini aşan yirmi bir sayısını gösterdi ve desteyi alıp dağıtmaya hazırlandı. Rostov, iki misli olarak yazdığı altı bini uysalca sildi ve özenle yirmi bir yazdı.</p>
				<p>“Benim için hepsi bir,” dedi, “beni ilgilendiren şey sadece, kâğıdımı geçecek misin, yoksa onluyu bana verecek misin, bunu öğrenmek.”</p>
				<p>Dolohov kâğıtları ciddi ciddi dağıtmaya başladı. Ah bu dakikada Rostov, gömleğin altından çıkan ve kendine hükmeden, bu kısa parmaklı, kıllı, kırmızımtırak ellerden nasıl nefret ediyordu... Onlu gelmişti.</p>
				<p>Dolohov, “Kont, sizin hesabınızda kırk üç bin,” dedi ve gerinerek masadan kalktı, “fakat çok oturulunca da insan yoruluyor,” diye ekledi.</p>
				<p>Rostov, “Evet, ben de yoruldum,” dedi. </p>
				<p>Dolohov, şakanın yakışık almayacağını hatırlatırcasına sözünü kesti onun:</p>
				<p>“Parayı, ne zaman gelip almamı emredersiniz, Kont?”</p>
				<p>Rostov kızararak Dolohov’u başka bir odaya çağırdı.</p>
				<p>“Hepsini birden ödeyemem, senet alırsın,” dedi.</p>
				<p>Dolohov, Nikolay’ın gözlerine açıkça gülümseyerek baktı, “Dinle Rostov,” diye yanıt verdi, “atasözünü bilirsin: ‘Aşkta kazanan kumarda kaybeder.’ Senin kuzinin sana âşık. Biliyorum.”</p>
				<p>“Ah! Kendini böyle, bu adamın hükmü altında hissetmek korkunç şey,” diye düşündü Rostov. Kaybettiği parayı haber vermekle babasına, annesine nasıl bir darbe indireceğini anlıyordu; bu işten kurtulmanın nasıl bir saadet olacağını anlıyordu ve anlıyordu ki, Dolohov onu bu ayıptan ve acıdan kurtarabileceğini biliyor ve şimdi onunla, kedinin fareyle oynadığı gibi oynamak istiyor.</p>
				<p>Dolohov, “Senin kuzinin...” diye söze başlamak istedi, ama Nikolay onun sözünü kesti, hırsla haykırdı:</p>
				<p>“Benim kuzinimin bu işle ilgisi yok, ondan söz etmen anlamsız.”</p>
				<p>“Peki, parayı ne zaman alacağız?” diye sordu Dolohov. </p>
				<p>“Yarın,” dedi ve odadan çıktı Rostov.</p>
				</div>
  </body>
</html>