<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-12">
<div class="html5_section">
				<h1 class="subchapter">XII</h1>
				
				<p class="margin">“<em>Mon cher Boris</em>.”<a class="si-noteref epub-type_noteref" href="#f136" id="ref_f136">136</a> Bindikleri Kontes Rostova’nın arabası samanla örtülü bir sokağı geçip Kont Kiril Bezuhov’un geniş avlusuna girdiği sırada Anna Mihailovna oğluna döndü, “<em>Mon cher Boris</em>,” dedi ve elini kürkü eskimiş mantosundan çıkararak ürkekçe ve okşarcasına oğlunun eline koydu. “Sevimli, dikkatli ol. Kont Vladimiroviç ne de olsa vaftiz babandır, geleceğin, kaderin onun elinde. Bunu aklından çıkarma <em>mon cher</em>, güler yüzlü ol, sen kendini sevdirmesini bilirsin.”</p>
				<p>Boris soğuk bir yüzle, “Bu işten, alçalmadan başka bir şey çıkacağını bilsem... Ama sizin hatırınız için bunu yapacağıma söz veriyorum.”</p>
				<p>Araba avluda durdu ama kapıcı kimseye bir şey sormadan kaideler üstündeki heykellerin arasından doğruca camlı bölmeye giren ana ile oğluna bakıp eski mantoyu anlamlı anlamlı süzerek, kimi aradıklarını sordu. Kont’u aradıklarını öğrenince, ekselansın bugün daha kötü olduğunu, kimseyi kabul etmediklerini söyledi.</p>
				<p>Boris Fransızca, “Dönelim,” dedi.</p>
				<p>Anna yalvarır bir sesle, “<em>Mon ami</em>,”<a class="si-noteref epub-type_noteref" href="#f137" id="ref_f137">137</a> diye oğlunun kolunu yine dürttü. Sanki bu dokunma onu yatıştırabilir, harekete geçirebilirmiş gibi.</p>
				<p>Boris sustu. Kaputunu çıkarmadı; soran bir bakışla annesini süzdü.</p>
				<p>Anna Mihailovna kapıcıya dönerek, yumuşak bir sesle, “Kuzum,” dedi. “Kont Kiril Vladimiroviç’in çok hasta olduğunu biliyorum... Biliyorum da onun için geldim... Akrabasıyım... Rahatsız etmeyeceğim, kuzum... Yalnız Prens Vasiliy Sergeyeviç’i göreceğim: Buradadır, biliyorum. Lütfen haber ver.”</p>
				<p>Kapıcı asık bir suratla kösteğini çekti, geriye döndü.</p>
				<p>“Prenses Drubetskaya, Prens Vasiliy Sergeyeviç’i görmek istiyor,” diye yukarıdan koşup merdiven parmaklığının altından bakan çoraplı, iskarpinli, fraklı bir uşağa seslendi.</p>
				<p>Prenses renkli ipek elbisesinin buruşukluklarını düzeltti, duvardaki Venedik aynasına baktı, aşınmış pabuçlarıyla merdiven halısı üzerinden dinç adımlarla yukarı çıktı.</p>
				<p>“<em>Mon cher, vous m’avez promis</em>,”<a class="si-noteref epub-type_noteref" href="#f138" id="ref_f138">138</a> diyerek oğlunu yine dürtükledi.</p>
				<p>Boris gözlerini indirdi, annesinin arkasından sükûnetle yürüdü.</p>
				<p>Prens Vasiliy’e ayrılan daireye bitişik bir salona girdiler.</p>
				<p>Ana-oğul odanın ortasından geçerken önlerine çıkan ihtiyar bir hizmetçi kadına yol sormaya niyetlendikleri sırada kapılardan birinin tunç kolu döndü, Prens Vasiliy sırtında kadife bir ceket, göğsünde tek bir madalya, her zamanki ev kıyafetiyle göründü. Siyah saçlı güzel bir erkeği uğurluyordu. Bu adam Petersburg’un meşhur doktoru <em>Lorrain</em>’di.</p>
				<p>“<em>C’est donc positif?</em>”<a class="si-noteref epub-type_noteref" href="#f139" id="ref_f139">139</a> dedi Prens.</p>
				<p>“<em>Mon prince, ‘errare humanum est’, mais...</em>”<a class="si-noteref epub-type_noteref" href="#f140" id="ref_f140">140</a> diye doktor harfleri boğazdan, Latince kelimeleri Fransız şivesiyle söyleyerek yanıt verdi.</p>
				<p>“<em>C’est bien, c’est bien...</em>”<a class="si-noteref epub-type_noteref" href="#f141" id="ref_f141">141</a></p>
				<p>Prens Vasiliy, Anna Mihailovna ile oğlunu görünce doktoru selamlayıp ayrıldı; sessizce ama soran bir tavırla onlara yaklaştı. Boris, annesinin gözlerinde birdenbire bir kederin belirdiğini fark etti, hafifçe gülümsedi.</p>
				<p>Anna Mihailovna kendisine dikilen soğuk, aşağılayıcı bakışların farkında değilmiş gibi, “Evet,” dedi, “ne hazin şartlar içinde görüşmek nasipmiş Prens... Aziz hastamız nasıl?”</p>
				<p>Prens Vasiliy bir şey anlamamış gibi soran bir bakışla ona, sonra Boris’e baktı. Boris saygıyla eğildi, Prens Vasiliy bu selama karşılık vermedi, Anna Mihailovna’ya döndü ve sorusuna, hasta için durumun ümitsiz olduğunu anlatan baş ve dudak hareketiyle yanıt verdi.</p>
				<p>“Ya?” diye Anna Mihailovna haykırdı. “Ah, ne felaket! Düşünmek bile korkunç... Bu benim oğlum.” Boris’i göstererek ekledi: “Kendisi size teşekkür etmek istiyordu.”</p>
				<p>Boris bir kez daha saygıyla eğildi.</p>
				<p>“İnanın Prens, bize yaptığınız iyiliği bir ana kalbi hiçbir zaman unutmayacaktır.”</p>
				<p>Prens Vasiliy jabosunu düzeltti, konuğu Anna Mihailovna’nın karşısında hareketlerine ve sesine burada Moskova’da, Annet Şerer’in davetinden çok daha fazla kurumluluk vererek, “Size yararlı olabildiğim için mutluyum aziz Anna Mihailovna,” dedi.</p>
				<p>Sert bir tonla Boris’e dönerek ekledi:</p>
				<p>“Görevinizi iyi yapmaya, şerefli bir asker olmaya çalışınız. Memnun oldum... İzinli olarak mı burada bulunuyorsunuz?” diye sakin bir sesle sordu.</p>
				<p>“Yeni görevime yollanmak için emir bekliyorum, Ekselans.”</p>
				<p>Boris ne Prens’in sert edası karşısında bir üzüntü duymuş ne de söze girişmek için bir arzu göstermişti. Öyle sakin ve saygılı bir sesle cevap vermişti ki, Prens dikkatle ona baktı.</p>
				<p>“Annenizle mi oturuyorsunuz?”</p>
				<p>Boris, “Kontes Rostova ile oturuyorum,” dedi, sonra yine “Ekselans”ı ekledi.</p>
				<p>Anna Mihailovna, “Hani,” dedi, “<em>Nathalie</em> Şinşina ile evlenen İlya Rostov yok mu, işte o.”</p>
				<p>Prens Vasiliy heyecansız, “Biliyorum, biliyorum,” dedi. “<em>Je n’ai jamais pu concevoir, comment Nathalie s’est décidée à épouser cet ours mal - léché. Un personnage complètement stupide et ridicule. Et joueur à ce qu’on dit.</em>”<a class="si-noteref epub-type_noteref" href="#f142" id="ref_f142">142</a></p>
				<p>Anna Mihailovna, Prens Rostov’un, hakkında söylenenleri hak ettiğini biliyor ama zavallı yaşlı adama merhamet edilmesini istiyormuş gibi sevecenlikle gülümsedi.</p>
				<p>“<em>Mais très brave homme, mon prince,</em>”<a class="si-noteref epub-type_noteref" href="#f143" id="ref_f143">143</a> dedi.</p>
				<p>Bir süre sustu, sonra ağlamaklı yüzünde yine koyu bir keder belirdi.</p>
				<p>“Ne diyor doktorlar?” diye sordu.</p>
				<p>“Ümit az,” dedi Prens.</p>
				<p>“Bana ve Boris’e ettiği bütün iyilikler için dayıma bir kez daha teşekkür etmeyi ne kadar isterdim. <em>C’est son filleuil</em>,”<a class="si-noteref epub-type_noteref" href="#f144" id="ref_f144">144</a> diyerek, sanki bu Prens Vasiliy’i sevindirecekmiş gibi ekledi.</p>
				<p>Prens Vasiliy düşünceye daldı, alnını buruşturdu. Anna Mihailovna, Kont Bezuhov’un vasiyetnamesinde Prens’in kendisini karşısında bir rakip olarak bulmaktan korktuğunu anlamıştı. Heyecanını bastırmak için hemen atıldı.</p>
				<p>“‘Dayıma’ karşı hissettiğim candan sevgi ve bağlılık beni bırakmıyor.” “Dayım” sözünü çok güvenle, kayıtsızlıkla söylüyordu. “Onun asil ve temiz huyunu iyi bilirim. Ama yanında Küçük Prenseslerden başka kimsecikler yok... Onlar da daha çocuk...” Prenses başını eğerek fısıldadı: “Son ödevini yerine getirdi mi, Prens? Bu son dakikalar ne kadar değerlidir! Daha kötüsü olamaz; eğer o kadar ağırsa onu herhalde hazırlamak gerek. Biz kadınlar Prens (zarifçe gülümsedi), bu gibi şeyler nasıl söylenir biliriz. Onu herhalde görmek lazım. Bu benim için ne kadar ağır da olsa... Acı çekmeye artık alıştım.”</p>
				<p>Öyle görünüyordu ki, Prens işi anlamıştı; Anna Mihailovna’dan yakayı sıyırmanın, <em>Annette </em>Şerer’in davetindeki gibi güç olduğunu da anlamıştı.</p>
				<p>“Bu görüşme belki onu kötü yönde etkiler, <em>chère</em> Anna Mihailovna. Geceyi bekleyelim. Doktorlar bir kriz bekliyorlar.”</p>
				<p>“Ama bekleyecek zaman değil Prens. <em>Pensez, il y va du salut de son âme... Ah! C’est terrible, les devoirs d’un chrétien...</em>”<a class="si-noteref epub-type_noteref" href="#f145" id="ref_f145">145</a></p>
				<p>İç odalardan birinin kapısı açıldı. Kont’un yeğenlerinden, belden yukarısı bacaklarına göre şaşılacak derecede uzun ve orantısız bir Prenses düşünceli, soğuk bir yüzle dışarı çıktı.</p>
				<p>Prens Vasiliy ona döndü.</p>
				<p>“Nasıl?”</p>
				<p>“Hep aynı, bu gürültüye gönlünüz nasıl razı oluyor,” diye Prenses, Anna Mihailovna’yı tanımadığı birisi gibi süzerek ekledi.</p>
				<p>Anna Mihailovna hafif adımlarla Kont’un yeğenine sokularak, tatlı bir gülümsemeyle, “<em>Ah, chère, je ne vous reconnaissais pas. Je viens d’arriver et je suis à vous pour vous aider à soigner mon oncle. J’imagine, combien vous avez souffert,</em>”<a class="si-noteref epub-type_noteref" href="#f146" id="ref_f146">146</a> diye gözkapaklarını dikkatle devirerek ekledi.</p>
				<p>Prenses yanıt vermedi, gülümsemedi bile; hemen çıkıp gitti. Anna Mihailovna eldivenlerini çıkardı, yeni bir saldırı için hazırlık yapar gibi bir koltuğa yerleşti, Prens Vasiliy’e yanında yer gösterdi.</p>
				<p>“Boris!” dedi oğluna ve gülümsedi. “Ben Kont’un, dayının yanına gidiyorum, sen de bu arada Piyer’e git, <em>mon ami</em>. Rostovların davetini söylemeyi unutma. Yemeğe çağırıyorlar onu. Sanırım gitmez, değil mi?” diye Prens’e dönerek sordu.</p>
				<p>Neşesi kaçmış görünen Prens, “Hiç de değil,” dedi. “<em>Je serais très content si vous me débarrassez de ce jeune homme...</em><a class="si-noteref epub-type_noteref" href="#f147" id="ref_f147">147</a> Oturup duruyor burada... Kont onu bir defa bile sormadı.”</p>
				<p>Prens omuzlarını silkti. Hizmetçi, delikanlıyı aşağıya, oradan başka bir merdivenle yukarıya, Piyotr Kiriloviç’in yanına götürdü.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f136"><a class="si-backref" href="#ref_f136">136</a><span class="si-footnote-text"> Sevgili Boris.</span></div>
					
						<div class="si-footnote html5_aside epub-type_footnote" id="f137"><a class="si-backref" href="#ref_f137">137</a><span class="si-footnote-text"> Dostum.</span></div>
					
						<div class="si-footnote html5_aside epub-type_footnote" id="f138"><a class="si-backref" href="#ref_f138">138</a><span class="si-footnote-text"> Canım, bana söz verdiniz.</span></div>
					
						<div class="si-footnote html5_aside epub-type_footnote" id="f139"><a class="si-backref" href="#ref_f139">139</a><span class="si-footnote-text"> Bu doğru mu?</span></div>
					
						<div class="si-footnote html5_aside epub-type_footnote" id="f140"><a class="si-backref" href="#ref_f140">140</a><span class="si-footnote-text"> Prensim, yanılmak insana özgüdür ama.</span></div>
					
						<div class="si-footnote html5_aside epub-type_footnote" id="f141"><a class="si-backref" href="#ref_f141">141</a><span class="si-footnote-text"> İyi iyi.</span></div>
					
						<div class="si-footnote html5_aside epub-type_footnote" id="f142"><a class="si-backref" href="#ref_f142">142</a><span class="si-footnote-text"> Natalya’nın bu yontulmamış ayı ile evlenmek kararını nasıl verdiğine bir türlü akıl erdiremiyorum. Büsbütün aptal ve gülünç bir adam. Söylendiğine göre üstelik kumarbazmış da.</span></div>
					
						<div class="si-footnote html5_aside epub-type_footnote" id="f143"><a class="si-backref" href="#ref_f143">143</a><span class="si-footnote-text"> Ama çok iyi yürekli bir adam, Prensim.</span></div>
					
						<div class="si-footnote html5_aside epub-type_footnote" id="f144"><a class="si-backref" href="#ref_f144">144</a><span class="si-footnote-text"> Bu onun vaftiz çocuğudur.</span></div>
					
						<div class="si-footnote html5_aside epub-type_footnote" id="f145"><a class="si-backref" href="#ref_f145">145</a><span class="si-footnote-text"> Düşünün ki ruhunun selameti söz konusudur! Ah! Bir Hıristiyan’ın ödevleri ne kadar da ağır.</span></div>
					
						<div class="si-footnote html5_aside epub-type_footnote" id="f146"><a class="si-backref" href="#ref_f146">146</a><span class="si-footnote-text"> Ah, canım, sizi tanıyamamıştım. Şimdi geldim, dayıma bakmakta size yardıma hazırım. Ne kadar acı çektiğinizi tahmin edebiliyorum.</span></div>
					
						<div class="si-footnote html5_aside epub-type_footnote" id="f147"><a class="si-backref" href="#ref_f147">147</a><span class="si-footnote-text"> Bu delikanlıdan beni kurtarırsanız çok memnun olacağım...</span></div>
				</div>
  </body>
</html>