<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-3-23">
<div class="html5_section">
				<h1 class="subchapter">XXIII</h1>
				
				<p class="margin">Evlenmesi için babasının onayı gerekiyordu; bunun için Prens Andrey ertesi gün babasına gitmek üzere yola çıktı.</p>
				<p>İhtiyar, görünüşte sakin ama içten bir öfkeyle oğlunu dinledi. Bir kimsenin, hayatını değiştirmek ve onun için artık bitmiş olan bu hayata yeni bir şeyler getirmek istemesini anlayamıyordu. “Bıraksalar da kalan ömrümü istediğim gibi geçirsem; sonra ne isterlerse yapsınlar,” diye söylendi ihtiyar kendi kendine. Bununla beraber, oğluna karşı önemli durumlarda yaptığı gibi diplomatlığı kullandı. Sakin bir tavır takınarak onu dinledi.</p>
				<p>Öncelikle bu evlilik aile, zenginlik ve asalet bakımından parlak değildi.</p>
				<p>İkincisi, Prens Andrey ilkgençlik çağında bulunmuyordu, sağlığı da zayıftı (ihtiyar bunun üzerinde özellikle duruyordu), oysa kız çok gençti.</p>
				<p>Üçüncüsü, ortada bir erkek çocuk vardı ki onu bir kızcağıza teslim etmek günahtı.</p>
				<p>Nihayet dördüncüsü; ihtiyar, alaycı bir tavırla oğluna bakarak konuşuyordu: “Senden ricam, işi bir yıl sonraya bırak, yabancı bir ülkeye git, tedavi ol, Prens Nikolay için istediğim Alman’ı ara, sonra da eğer aşkın, tutkun, inadın, her ne istiyorsan, bu kadar büyükse o zaman evlen. Bu benim son sözüm, bunu bil, son sözüm,” diye kararlılıkla bitirdi Prens.</p>
				<p>Prens Andrey açıkça görüyordu ki ihtiyar onun ya da onun müstakbel nişanlısının aşkının bir yıllık bir sınavı atlatamayacağını ya da kendisinin o zamana kadar öleceğini umuyordu. Babasının arzusunu yerine getirmeye, teklif yapıp düğünü bir yıl sonraya bırakmaya karar verdi.</p>
				<p>Prens Andrey, Rostovlardaki son davetten üç hafta sonra Petersburg’a döndü.</p>
				
				<p class="margin">Annesiyle konuşmasından bir gün sonra Nataşa Bolkonski’yi bütün gün bekledi ama o gelmedi, ikinci gün, üçüncü gün de aynı şekilde geçti. Piyer de uğramamıştı; Prens Andrey’in babasına gittiğini Nataşa bilmiyor, onun yokluğunu açıklayamıyordu.</p>
				<p>Böylece üç hafta geçti. Nataşa hiçbir yere gitmek istemiyor, sessiz odalarda bir gölge gibi dolaşıyor, geceleri herkesten gizli ağlıyor, annesinin yatağına gitmiyor, her an kızarıyor, sinirleniyordu, uğradığı hayal kırıklığını herkes biliyor, ona gülüyor, acıyorlar sanıyordu; bu gurur acısı bütün iç sızılarıyla birleşerek talihsizliği bir kat daha artıyordu.</p>
				<p>Bir gün annesinin yanma geldi, ona bir şey söylemek istiyordu. Ansızın boşandı. Gözyaşları, neden cezalandırıldığını kendisi de bilmeyen incitilmiş bir yavrunun gözyaşlarıydı.</p>
				<p>Kontes, Nataşa’yı yatıştırmaya koyuldu. Önce annesini dinleyen Nataşa ansızın onun sözünü kesti:</p>
				<p>“Bırakın anne, ben bunu düşünmüyorum, düşünmek de istemem! Gittikten sonra evden ayağını kesti, kesti...”</p>
				<p>Sesi titriyordu, neredeyse ağlayacaktı, ama kendini tuttu ve sükûnetle devam etti:</p>
				<p>“Ben asla evlenmek istemiyorum. Hem ben ondan korkuyorum! Şimdi büsbütün, büsbütün içim rahat etti.”</p>
				<p>Ertesi gün Nataşa, sabahları kendisine neşe getirdiği için çok sevdiği eski bir entarisini giydi. Balodan sonra uzaklaştığı o eski yaşamına yeniden başladı. Çayını içtikten sonra, sesi iyi yankıladığı için büyük salona gitti. Müzik egzersizlerine başladı. Birinci dersi bitirerek salonun ortasında durdu, çok hoşuna giden bir şarkı sözünü yineledi. Salonun bütün boşluklarını (onun için adeta beklenmedik) bir füsunla akıp doldurarak yavaş yavaş kaybolan bu sesleri sevinçle dinledi ve birden neşelendi: “Ne diye bu işi o kadar düşünmeli, böylesi de iyi,” diye söylendi. Salonda tınlayan parke üzerinde bayağı adımlarla değil de, her adımda ökçelerinden (çok sevdiği yeni ayakkabılarını giyiyordu) ayaklarının ucuna doğru basıp sesinin titreyişleri gibi ökçelerinin ölçülü takırtılarını ve ayak uçarının gıcırtılarını da memnunlukla dinleyerek bir aşağı bir yukarı gidip gelmeye başladı. Yanından geçerken, aynaya baktı. Kendisini görünce yüzünün ifadesi sanki, “İşte ben,” demişti. “Eh, pekâlâ. Kimseye ihtiyacım yok.”</p>
				<p>Uşak salonu düzeltmek için içeri girmek istedi, ama Nataşa ona izin vermedi, arkasından yine kapıyı kapadı, gezintisine devam etti. Bu sabah onun yine sevdiği hali, kendine karşı aşkı, hayranlığı tutmuştu. “Ne pırlanta şu Nataşa!” diye üçüncü, ortak ve erkek bir kişi ağzıyla kendi kendine söylendi, “Güzel, sesi mükemmel, genç, kimseye karıştığı yok, onu rahat bırakın yalnız.” Ama onu ne kadar rahat bıraksalar da o yine rahat olamıyor ve bunu hemen hissediyordu.</p>
				<p>Sofada dış kapı açıldı, birisi sordu: “Evdeler mi?” Sonra birinin ayak sesleri duyuldu. Nataşa aynaya bakıyordu, ama kendini görmüyordu. Sofada sesler duyuyordu; kendini gördüğü zaman yüzü sararmıştı. Bu “oydu”. Kapalı kapıdan sesini şöyle böyle duymuştu ama bundan emindi.</p>
				<p>Nataşa, sararmış, ürkmüş bir halde misafir salonuna koştu, “Anne, Bolkonski geldi!” dedi, “Anne, korkunç bu, çekilir şey değil bu! Ben acı çekmek istemem! Ne yapayım?” </p>
				<p>Daha Kontes yanıt vermeye vakit bulamadan Prens Andrey telaşlı ve ciddi bir yüzle misafir odasına girdi. Nataşa’yı görür görmez yüzü ışıldadı. Kontesle Nataşa’nın ellerini öptü ve kanepenin yanına oturdu.</p>
				<p>“Çoktandır sizi görme zevkinden...” diye söze başlamıştı Kontes ama Prens Andrey hemen yanıt vererek sözünü kesti, anlaşılan bir şey söylemek için acele ediyordu.</p>
				<p>“Bütün bu süre içinde size gelemedim, çünkü babamın yanındaydım. Çok önemli bir konu için onunla görüşmem gerekiyordu. Daha bu gece döndüm,” diyerek Nataşa’ya baktı. Kısa bir sessizlik oldu, sonra, “Sizinle konuşmak istiyorum Kontes,” diye ekledi. </p>
				<p>Kontes derin bir nefes alarak gözlerini yere indirdi, “Buyrun,” dedi.</p>
				<p>Nataşa gitmesi gerektiğini anlıyor, ama bir türlü gidemiyordu; boğazını bir şey sıkıyordu ve o saygısızca, dik bakışlarla, kocaman gözlerle Prens Andrey’e bakıyordu. İçinden, “Şimdi ha? Şu anda!... Hayır, bu olamaz!” diyordu.</p>
				<p>Prens Andrey yine ona baktı, bu bakış haklı olduğuna inandırdı Nataşa’yı. Evet, şimdi, şu anda onun kaderi belli olacaktı.</p>
				<p>Kontes yavaşça, “Hadi git Nataşa, ben seni çağırırım,” diye fısıldadı.</p>
				<p>Nataşa, ürkek, yalvarır gözlerle Prens Andrey’e ve annesine baktı ve çıktı. </p>
				<p>Prens Andrey, “Kızınızın elini istemeye geldim, Kontes,” dedi. </p>
				<p>Kontes’in yüzü kıpkırmızı kesildi, bir şey söylemedi.</p>
				<p>“Teklifiniz...” diye ağır ağır söze başladı sonra. Prens Andrey onun gözlerine bakarak susuyordu. “Teklifiniz... (şaşırdı) bizim için hoştur ve... teklifinizi kabul ediyorum, memnun oldum. Kocam da... ümit ederim. Ama kıza bağlı...”</p>
				<p>Prens Andrey, “Sizin onayınızı aldıktan sonra onunla konuşacağım... Siz uygun buluyor musunuz?” diye sordu.</p>
				<p>Kontes, “Evet,” dedi ve elini ona uzattı; Prens Andrey onun eline doğru eğilirken yadırgama hissiyle karışık bir şefkatle dudaklarını alnına dokundurdu. Onu bir evlat gibi sevmek istiyordu; ama kendisi için yabancı ve korkunç bir kimse olduğunu hissetti. “Eminim kocam razı olacak,” dedi, “ama babanız...”</p>
				<p>Prens Andrey, “Niyetimi babama açtım. Düğünün bir yıldan önce olmamasını şart olarak ileri sürdü. Ben de size bunu söylemek istiyordum,” dedi.</p>
				<p>“Evet, Nataşa henüz küçük, doğru ama bu kadar geç...”</p>
				<p>Prens Andrey içini çekerek, “Ancak böyle mümkün oldu,” dedi.</p>
				<p>“Onu size göndereyim,” diyerek Kontes odadan çıktı.</p>
				<p>“Tanrım bizi koru,” diye söylenerek kızını aradı. Sonya, Nataşa’nın yatak odasında olduğunu söyledi. Nataşa karyolasına oturuyor, sararmış bir halde, donuk gözlerle kutsal tasvire bakıyor, hızla istavroz çıkararak bir şeyler mırıldanıyordu. Annesini görünce yerinden fırladı, ona doğru atıldı.</p>
				<p>“Ne var? Anne? Ne var?”</p>
				<p>Kontes Nataşa’ya soğuk görünen bir tavırla, “Hadi git yanına, seninle evlenmek istiyor,” dedi, “git... hadi, diye koşan kızının arkasından hüzünlü ve azarlayıcı bir şekilde mırıldandı ve derin bir nefes aldı.</p>
				<p>Nataşa misafir odasına nasıl girdiğini bilmiyordu. Kapıyı açıp da onu görünce durdu. “Bu yabancı adam şimdi benim için her şey demek mi?” diye sordu kendi kendine, sonra gene kendisi hemen yanıt verdi: “Evet, her şey. Şimdi o benim için dünyada her şeyden değerli.” </p>
				<p>Prens Andrey gözlerini yere indirerek ona yaklaştı:</p>
				<p>“Sizi görür görmez sevmiştim. Ümitli olabilir miyim?”</p>
				<p>Nataşa’ya baktı, tutkulu yüz ifadesi onu hayrete düşürdü. Yüzü şöyle diyordu sanki: “Sormaya ne gerek var? Bilinmemesi mümkün olmayan şeyden niçin şüphelenmeli? Hissedilen şeyi sözle ifade etmek mümkün değilse niçin konuşmalı?”</p>
				<p>Prens Andrey’e yaklaştı, durdu. Delikanlı onun elini aldı ve öptü.</p>
				<p>“Beni seviyor musunuz?”</p>
				<p>“Evet, evet,” diye adeta zorlukla mırıldandı Nataşa, göğüs geçirdi, yeniden göğüs geçirdi, soluğu gittikçe sıklaştı ve hıçkırıklarla boşandı.</p>
				<p>“Niçin? Ne oldu size?”</p>
				<p>“Ah, o kadar mutluyum ki,” diye yanıtladı Nataşa, gözyaşları arasında gülümsedi. Prens Andrey’e doğru eğildi, bu mümkün mü, diye kendi kendine sorar gibi bir an düşündü ve onu öptü.</p>
				<p>Prens Andrey onun ellerini tuttu, gözlerinin içine baktı, içinde ona karşı beslediği eski sevgiyi bulamadı. Ruhunda bir şey ansızın dönüvermişti. Orada eski, şairane, esrarlı arzunun büyüsü yoktu; ondaki kadınca ve çocukça zaafa karşı bir acıma; kendini verişi, saflığı karşısında korku, kendisini sonsuza dek ona bağlayan ödevin acı, ama sevinçli anlamı vardı. Bu duygu daha önceki gibi parlak ve şairane değildi, ama daha ciddi, daha güçlüydü.</p>
				<p>Prens Andrey gözlerini ondan ayırmadan, “Bunun bir yıldan önce olamayacağını <em>Maman </em>söyledi mi size?” dedi.</p>
				<p>Nataşa içinden, “Sahiden ben herkesin bana dediği gibi; o haşarı kız mıyım?” diye geçiriyordu. “Şimdi şu anda ben bu yabancı, sevimli, akıllı, hatta babamın saygı gösterdiği adamın eşiyim, karısıyım demek. Bu bir gerçek demek ha! Gerçekten, şimdi artık hayatla şaka edilmez demek; artık ben büyüğüm demek; şimdi her işimden, her sözümden sorumluyum demek ha? Fakat o bana ne sormuştu?”</p>
				<p>“Hayır,” diye yanıt verdi ama onun ne sorduğunu anlamamıştı.</p>
				<p>Prens Andrey, “Beni affedin,” dedi, “siz çok gençsiniz ama ben hayatta çok şeyler gördüm. Sizin için korkuyorum. Kendinizi bilmiyorsunuz.”</p>
				<p>Nataşa onu anlamaya çalışarak dikkatle dinliyor, ama anlamıyordu. </p>
				<p>Prens Andrey devamla, “Mutluluğumuzu geciktirecek bu bir yıl bana zor gelecekse de,” dedi, “bu süre içinde kendinizi yoklarsınız. Bir yılda bu mutluluğu hazırlamanızı rica ederim; ama özgürsünüz, nişanımız gizli kalır, eğer beni sevmediğinize inanırsanız ya da severseniz,” diye doğal olmayan bir tebessümle devam ediyordu.</p>
				<p>Nataşa sözünü kesti:</p>
				<p>“Niçin böyle söylüyorsunuz?” Söylediğinden iyice emin olarak ekledi: “Biliyorsunuz, ta Otradnoye’ye ilk geldiğiniz günden beri sizi seviyorum.” </p>
				<p>“Bir yıl içinde, kendinizi anlarsınız.”</p>
				<p>Nataşa, düğünün bir yıl sonraya bırakıldığının ancak şimdi farkına vararak, “Bütün bir yıl!” dedi, “Ama neden bir yıl? Niçin?”</p>
				<p>Prens Andrey, bu geri bırakılışın nedenlerini açıklamaya koyuldu, Nataşa onu dinlemiyordu.</p>
				<p>“Başka türlü olamaz mı?” diye sordu. Prens Andrey yanıt vermedi, ama yüzü, bu kararı değiştirmenin olanaksız olduğunu anlatıyordu.</p>
				<p>Nataşa birden, “Bu çok kötü! Hayır, bu çok kötü, çok kötü!” dedi, yine ağlamaya başladı. “Bir yıl bitinceye kadar ben ölürüm; bu olmaz, bu çok kötü.” Sevgilisinin yüzüne baktı, onda acı, şaşkınlık ifadesi gördü.</p>
				<p>Ağlamayı birden keserek, “Hayır, hayır, her şeye razıyım,” dedi, “o kadar mutluyum ki!”</p>
				<p>Annesiyle babası odaya girdiler, nişanlıları kutladılar. </p>
				<p>O günden sonra, Prens Andrey Rostovlara bir nişanlı olarak gidip gelmeye başladı.</p>
				</div>
  </body>
</html>