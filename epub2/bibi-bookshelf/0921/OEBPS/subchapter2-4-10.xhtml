<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-4-10">
<div class="html5_section">
				<h1 class="subchapter">X</h1>
				
				<p class="margin"><em>Boudoir’</em>da otururlarken Nataşa kardeşine, “Sende de olur mu,” diye sordu, “artık hiçbir şey olmayacak, her şey, iyi olan ne varsa geride kaldı, diye düşündüğün olur mu? Yalnız sıkıntılı değil, hüzünlü olduğun zamanlar?”</p>
				<p>“Hem nasıl! Bende öyle olur ki her şey iyi, herkes neşelidir, benim içime bir bezginlik çöker, artık hep ölmeliyiz derim. Bir kez alayda geziye gitmemiştim, oysa orada çalgı vardı... Birden öyle bir can sıkıntısı sarmıştı ki beni...”</p>
				<p>“Ah, bunu bilirim, bilirim, bilirim,” diye onun sözünü kesti Nataşa, “ben henüz küçüktüm, bende de oldu bu. Hatırlar mısın, bir defa erik yediğim için beni cezalandırmışlardı, hep dans etmiştiniz de ben ders odasında oturup ağlamıştım, hiç unutmam, hüzünlüydüm, kendime de, herkese de acıyordum, herkese, herkese acıyordum. Üstelik suçlu da değildim,” dedi Nataşa, “hatırlar mısın?”</p>
				<p>Nikolay, “Hatırlıyorum,” dedi, “sonra sana geldiğimi, seni avutmak istediğimi hatırlıyorum, biliyor musun, utanmıştım. Çok tuhaftık. Benim o zamanlar bir kukla bebeğim vardı, onu sana hediye etmek istemiştim. Hatırlıyor musun?”</p>
				<p>Nataşa dalgın bir gülümsemeyle, “Ya sen hatırlar mısın,” dedi, “eskiden, çok eskiden biz daha büsbütün küçüktük, dayı bizi çalışma odasına çağırmıştı, daha eski evdeydik, ortalık karanlıktı, gittik, bir de ne görelim orada...”</p>
				<p>“Bir Arap,” diye neşeyle onun sözünü tamamladı Nikolay, “nasıl hatırlamam? Arap mıydı, rüya mı görmüştük, yoksa birisi mi bize anlatmıştı, şimdi bile bilmiyorum.”</p>
				<p>“Yabani bir şeydi, hatırlıyor musun, beyaz dişleri vardı, ayakta duruyor, bize bakıyordu...”</p>
				<p>“Siz hatırlar mısınız Sonya?” diye sordu Nikolay.</p>
				<p>Sonya ürkek ürkek yanıt verdi: “Evet, evet ben de bir şeyler hatırlıyorum...” </p>
				<p>Nataşa, “Bu Arap’ı babama da, anneme de sordum,” dedi, “böyle bir Arap yoktu, dediler. Oysa bak sen hatırlıyorsun!”</p>
				<p>“Nasıl olur, dişlerini bugünkü gibi hatırlıyorum.”</p>
				<p>“Ne tuhaf, sanki rüyaymış gibi. Hoşuma gidiyor bu.”</p>
				<p>“Ya, hatırlıyor musun, salonda yumurta yuvarlıyorduk, ansızın iki kocakarı çıktı, halının üstünde dönmeye başladılar. Bu oldu mu yoksa olmadı mı? Hatırlıyor musun, ne hoştu?”</p>
				<p>“Evet. Ya sen, sırtında mavi kürkle babanın avluda tüfekle ateş ettiğini hatırlıyor musun?”</p>
				<p>Tatlı tatlı gülümseyerek hatıralarını, yaşlılar gibi hüzünlü hatıralarını değil, gençlere özgü şairane hatıralarını, rüyanın gerçekle karıştığı en uzak bir geçmişin izlenimlerini sayıp döküyor, bir şeylere sevinip için için gülüyorlardı.</p>
				<p>Hatıraların ortak olmasına rağmen, Sonya her zaman olduğu gibi kenarda kalıyordu.</p>
				<p>Sonya onların söylediklerinden birçoğunu hatırlamıyor, hatırladıkları ise onların duydukları şairane hissi onda uyandırmıyordu. O yalnızca onların havasına uymaya çalışarak sevinçleriyle seviniyordu.</p>
				<p>Sonya, yalnızca onun ilk gelişini hatırladıkları zaman onlara katıldı. Nikolay’dan nasıl korktuğunu, çünkü ceketinde kordon olduğunu, dadısının ona da kordon dikeceklerini söylediğini anlattı.</p>
				<p>Nataşa, “Hatırlarım: Bana top lahanasının dibinde doğduğumu söylerlerdi,” dedi, “o zaman buna inanmaya cesaret edememiştim ama bunun doğru olmadığını bilirdim, yine de çok sıkılırdım.”</p>
				<p>Bu sırada <em>boudoir’</em>ın arka kapısından bir hizmetçi kızın başı uzandı.</p>
				<p>“Küçükhanım, horozu getirdiler,” dedi kız. </p>
				<p>Nataşa, “İstemez Polya, söyle geri götürsünler,” dedi. </p>
				<p>Konuşma ortasında <em>boudoir’</em>a giren Dimmler odaya geçti, bir köşede duran arpe yaklaştı. Örtüyü kaldırdı, arpten bozuk bir ses çıktı. </p>
				<p>Yaşlı Kontes, “Eduard Karliç, lütfen Mösyö Field’in o pek sevdiğim <em>Nocturne’</em>ünü çalın,” diye misafir odasından seslendi.</p>
				<p>Dimmler telleri akort etti, Nataşa’ya, Nikolay’a, Sonya’ya döndü, “Gençler nasıl uslu uslu oturuyorlar!” dedi.</p>
				<p>Nataşa dönüp bir an bakarak, “Evet, felsefe yapıyoruz,” dedi ve sözüne devam etti. </p>
				<p>Şimdi rüyalar hakkında konuşuyorlardı.</p>
				<p>Dimmler çalmaya başladı. Nataşa sessiz sessiz, parmaklarının ucuna basarak masaya yaklaştı, bir mum aldı, götürdü, dönüp yavaşça yerine oturdu. Oda, özellikle oturdukları kanepenin olduğu yer karanlıktı ama büyük pencerelerden döşemeye ayın gümüş ışıkları dökülüyordu.</p>
				<p>Dimmler bitirmiş, kesmek yahut yeni bir şeye başlamakta kararsız gibi hafifçe tellere dokunarak hâlâ otururken Nataşa Nikolay’a ve Sonya’ya sokularak yavaşça, “Biliyor musun, düşünüyorum ki,” dedi, “insan böyle anılarıyla baş başa kaldığı, hatıralarına gömüldüğü zaman öyle derinlere dalar, öyle derinlere dalar ki dünyaya gelmeden önceki şeyleri hatırlar...”</p>
				<p>Derslerini her zaman iyi hazırlayan, hepsini aklında tuhaf Sonya, “Ruh göçü bu,” dedi, “Mısırlılar ruhlarımızın önce hayvanlarda bulunduğuna, sonra yine hayvanlara gideceklerine inanırlardı.”</p>
				<p>Müziğin sona ermiş olmasına rağmen, Nataşa yine aynı fısıltıyla, “Hayır, biliyor musun, hayvan olduğumuza ben inanmam,” dedi, “ama eminim ki herhangi bir yerde eskiden biz melektik, her şeyi bundan hatırlıyoruz...”</p>
				<p>Dimmler sokularak yavaşça, “Size katılabilir miyim?” dedi, yanlarına oturdu.</p>
				<p>Nikolay, “Mademki önce melektik, neden böyle aşağıya düştük?” dedi, “Hayır, bu olamaz.”</p>
				<p>“Aşağıya değil, kim söyledi aşağıya diye? Önce ne olduğumu ben nereden bilirim?” diye Nataşa inançla itiraz etti, “Ruh, ölmez ya... Şu halde eğer ben daima yaşayacaksam, önceleri de yaşamışımdır, ta ezelden beri yaşıyorum.”</p>
				<p>Yumuşak, küçümseyen bir gülümsemeyle gençlere sokulan ama sonra onlar gibi yavaş ve ciddi konuşan Dimmler, “Evet ama sonsuzluğu hayal etmek bizim için zordur,” dedi.</p>
				<p>Nataşa, “Sonsuzluğu hayal etmek neden zor olsun?” dedi. “Bugün var, yarın olacak ve daima olacak, dün vardı, önceki gün de vardı.”</p>
				<p>Kontes’in sesi duyuldu: “Nataşa! Şimdi sıra senin. Bana bir şarkı söyle. Neden orada suikastçılar gibi oturuyorsunuz?”</p>
				<p>Nataşa, “Anne! Hiç canım istemiyor,” dedi ama yine de kalktı. </p>
				<p>Kimse sohbeti kesip <em>boudoir’</em>ın köşesinden ayrılmak istemiyordu ama Nataşa kalktı, Nikolay da klavsenin başına geçti. Nataşa, her zaman olduğu gibi, salonun ortasında durup sesin iyi yansıması için en elverişli yeri seçerek annesinin sevdiği parçayı söylemeye başladı.</p>
				<p>Canı şarkı söylemek istemediğini ileri sürmüştü ama çoktan beri bu akşamki gibi şarkı söylememişti, uzun zaman da söylemeyecekti. Kont İlya Andreyiç, Mitenka ile konuşmakta olduğu çalışma odasında onun sesini duyuyor, dersi bitirip oyuna koşmak isteyen bir öğrenci gibi kâhyaya emir verirken sözleri birbirine karıştırıyordu. Sonunda sustu. Mitenka da dinliyor, sessizce gülümseyerek Kont’un karşısında duruyordu. Nikolay gözlerini kız kardeşinden ayırmıyor, onunla birlikte nefes alıyordu. Sonya dinleyerek kendisiyle dostu arasında ne büyük bir fark bulunduğunu, bir dereceye kadar olsun kuzini gibi çekici olmanın onun için ne kadar olanaksız olduğunu düşünüyordu, yaşlı Kontes ara sıra başını sallayarak mutlu ve hüzünlü bir gülümsemeyle, gözleri yaşlı oturuyordu. Nataşa’yı, kendi gençliğini ve Nataşa ile Prens Andrey’in gelecek birleşmelerinde doğal olmayan korkunç bir şeyler bulunduğunu düşünüyordu.</p>
				<p>Dimmler Kontes’in yanına oturmuş, gözlerini kapamış dinliyordu.</p>
				<p>Sonunda dedi ki: “Hayır Kontes, bu Avrupa çapında bir yetenek, onun öğreneceği bir şey yok, bu yumuşaklık, bu incelik, bu enerji...”</p>
				<p>Kontes kiminle konuştuğunun farkında olmadan, “Ah! Onun için ne kadar korkuyorum, ne kadar korkuyorum,” dedi. Annelik sezgisi ona Nataşa’da haddinden fazla bir şeyler olduğunu, bu yüzden onun mutlu olmayacağını söylüyordu. Nataşa şarkısını bitirmeden, “Maskaralar geldi,” haberiyle on dört yaşındaki Petya heyecanla içeri girdi.</p>
				<p>Nataşa birden durdu, “Sersem!” diye bağırdı kardeşine, koşup kendini bir sandalyeye bıraktı, öyle bir boşanma boşandı ki uzun zaman kendini toplayamadı.</p>
				<p>Gülümsemeye çalışarak, “Bir şey yok anneciğim, vallahi bir şey yok; Petya korkuttu,” diyordu. Ama gözyaşları hâlâ akıyor, hıçkırıklar boğazını sıkıyordu.</p>
				<p>Kılık değiştirmiş hizmetçiler; kimi korkunç, kimi gülünç ayılar, Türkler, meyhaneciler, hanımefendiler beraberlerinde soğuk ve neşe getirerek ilk önce çekine çekine sofaya doluştular; sonra birbirinin arkasına saklanarak salona doldular; önce sıkılganlıkla, sonra neşeyle gülüştüler; şarkılar, danslar, toplu oyunlar, Noel oyunları başladı. Onları tanıdıktan sonra kıyafetlerine gülen Kontes, misafir salonuna gitti. Kont İlya Andreyiç neşeli bir gülümsemeyle büyük salonda oturuyor, oyuncuları şevklendiriyordu. Gençler kaybolmuşlardı.</p>
				<p>Yarım saat sonra salonda öbür maskaralarla birlikte kaftanlı, yaşlı bir hanımefendi daha peyda oldu; bu, Nikolay’dı. Türk kadını, Petya’ydı, Palyaço Dimmler, <em>hussar</em> Nataşa, Çerkez, çekilmiş kaşları ve bıyıklarıyla Sonya’ydı.</p>
				<p>Kıyafet değiştirmeyenler, gönül almak amacıyla şaşırmış, eğlenmiş gibi yapıyor, onları övüyorlardı. Gençlerde, kostümlerini başka kimselere de gösterme arzusu uyandı.</p>
				<p>Kendi troykasıyla herkesi gezdirmek isteyen Nikolay, maskara kılığına girmiş hizmetçilerden on kişiyi de alıp dayıya gitmeyi teklif etti.</p>
				<p>Kontes, “Yok canım, rahatsız etmeyin ihtiyarı,” dedi, “hem onun evinde kımıldanacak yer de yok. Gitmek istiyorsanız Melükovlara gidin.” Melükova, irili ufaklı çocuklarıyla, mürebbileriyle Rostovlardan dört verst uzakta oturan bir duldu. Yaşlı Kont, kımıldanarak söze karıştı:</p>
				<p>“Bak, <em>ma chère, </em>iyi bir fikir, hadi, şimdi kıyafet değiştirip sizinle geleyim, şu Melükova’yı da neşelendirelim.”</p>
				<p>Ama Kontes Kont’u bırakmaya razı olmadı: Bu günlerde hep bacağı ağrıyordu. İlya Andreyiç’in gidemeyeceğine ama Luiza İvanovna (Madam Schoss) giderse kadınların Melükova’ya gidebileceğine karar verdi. Hep çekingen ve utangaç olan Sonya onları reddetmemesini Luiza İvanovna’ya herkesten daha çok ısrarla rica etmeye başladı.</p>
				<p>Sonya’nın giyimi hepsinden iyiydi. Bıyıkları, kaşları ona fevkalade yakışmıştı. Herkes ona çok hoş olduğunu söylüyor ve o kendisine has olmayan canlı, enerjik bir ruh hali içinde bulunuyordu, içinden bir ses ona kaderiyle ya şimdi karşılaşacağını ya da hiçbir zaman karşılaşmayacağını söylüyordu; giydiği erkek elbisesi içinde büsbütün başka bir insan gibi görünüyordu. Luiza İvanovna razı oldu, yarım saat sonra da dört troyka çıngıraklarıyla, zilleriyle, donmuş kar üstünde tabanlarını gıcırdatıp ıslık çalarak avluya girdi.</p>
				<p>Nataşa ilk kez Noel neşesini yansıttı, bu neşe birinden öbürüne yansıyarak gittikçe güçlendi, soğuk havaya çıktıkları zaman en yüksek derecesini buldu; konuşarak, birbirlerine seslenerek, gülüşerek, bağrışarak kızaklara yerleştiler.</p>
				<p>İki troyka yarışta kullanılırdı, üçüncü troyka orta beygiri bir Orlov yorgası olan, yaşlı Kont’un troykasıydı; dördüncüsü, orta beygiri alçakça, yağız, uzun yeleli olan, Nikolay’ın kendi troykasıydı. Nikolay kemerli <em>hussar</em> pelerinini üstüne giydiği yaşlı kadın kılığıyla kendi kızağının ortasında dizginlere yapışmış ayakta duruyordu.</p>
				<p>Ortalık o kadar aydınlıktı ki, Nikolay ay ışığında parlayan koşum takımlarındaki madenî levhaları ve korka korka kapının saçağı altında gürültü eden yolculara bakan beygirlerin gözlerini görüyordu.</p>
				<p>Nikolay’ın kızağında Nataşa, Sonya, Madam Schoss ve iki hizmetçi kız vardı. Yaşlı Kont’un kızağında Dimmler’le karısı ve Petya vardı; ötekilere maskara kılığına girmiş hizmetçiler binmişlerdi.</p>
				<p>Nikolay babasının arabacısına, “Sür ileri, Zahar!” diye haykırdı; yolda onu kovalayıp geçmek istiyordu. </p>
				<p>Yaşlı Kont’un troykası, soğuktan kara yapışır gibi, tabanlarını gıcırdatıp kalabalık çıngıraklarını çıngırdatarak ilerledi. Koşumlar şeker gibi sert ve parlak karı sıyırarak oklara doğru sıkışıyor, birbirine yapışıyorlardı.</p>
				<p>Nikolay birinci troykanın arkasından gitti; arkadan ötekiler de gürültüyle gıcırdamaya başladı. İlk önce dar yolda hafif bir tırısla ilerlediler, bahçenin yanından ilerledikçe çıplak ağaçların gölgeleri sık sık yanlamasına yola düşüyor, ayın parlak ışığını kapatıyordu ama bahçe duvarını geçer geçmez elmas gibi ışıldayan, mavimtrak gölgeler oluşturan, baştan başa ay ışığına batmış, hareketsiz karlı ova dört bir taraftan açıldı. Bir çukur öndeki kızağı bir sarstı, bir daha sarstı; ondan sonraki de, daha sonraki de aynı şekilde sarsıldılar; derin sessizliği pervasızca yararak kızaklar birbiri ardınca uzanmaya başladı.</p>
				<p>Buz kesmiş havada Nataşa’nın sesi çınladı: “Tavşan izi, bir sürü iz!”</p>
				<p>Sonya’nın sesi duyuldu: “<em>Nicolas</em>, her şey ne kadar açık görünüyor!”</p>
				<p>Nikolay, Sonya’ya dönüp baktı, yüzüne yakından bakmak için eğildi. Büsbütün yeni, sevimli bir yüz, siyah kaşları ve bıyıklarıyla ay ışığında samur kürkün içinden bir anda hem yakından, hem uzaktan bakıyordu.</p>
				<p>Nikolay içinden, “Eskiden bu Sonya’ydı,” dedi. Ona daha yakından baktı, gülümsedi.</p>
				<p>“Ne oluyorsunuz, <em>Nicolas</em>?”</p>
				<p>Nikolay, “Bir şey yok,” dedi ve yine atlara doğru döndü.</p>
				<p>Kızak tabanlarıyla cilalanan, nal çivileriyle iz iz çizgilenmiş işlek, büyük yola çıkınca atlar kendiliğinden dizginlerini germeye, hızlarını artırmaya başladı. Soldaki koşum başını bükmüş, sıçramalar yaparak kayışlarını çekiyordu. Ortadaki hayvan kulaklarını dikerek silkindi, sanki soruyordu: “Başlayalım mı, yoksa daha erken mi?” İleride, iyice uzaklaşmış olan ve çıngırdayarak akıp giden Zaharov’un siyah troykası beyaz karın üstünde olduğu gibi görünüyordu. Maskaraların haykırışmaları, kahkahaları, sesleri geliyordu.</p>
				<p>Nikolay bir eliyle dizginleri tutup öbürüyle kamçıyı yana doğru kaldırarak, “Hey, zavallılar!” diye haykırdı. Troykanın ne büyük bir hızla gittiği, ancak önden gelen rüzgârın şiddetlenmesinden, koşumların gerginleşen, gittikçe sıklaşan sıçrayışlarından hissediliyordu. Nikolay dönüp geriye baktı. Öteki troykalar kamçılarını sallayıp orta beygirlerini koşmaya zorlayarak bağrışmalarla, gıcırtılarla ilerliyorlardı. Nikolay’ın orta beygiri, düşmeyi aklına getirmeden, gerekirse hızını daha da artırmayı, durmadan artırmayı vaat ederek hamudun altında dalgalanıyordu.</p>
				<p>Nikolay birinci troykaya yetişti, rampadan aşağı indiler, çayır boyunca nehre yakın geniş ve işlek bir yola girdiler. </p>
				<p>Nikolay, “Nereden gidiyoruz?” diye düşündü, “Herhalde Kosoy Çayırı’ndan, ama hayır, hiç görmediğim yeni bir yer burası. Kosoy Çayırı değil, Dömkin Tepesi de değil, Tanrı bilir neresi! Burası yeni ve sihirli bir yer. Neyse, ne olursa olsun!” Atlara haykırarak birinci troykayı geçmeye koyuldu.</p>
				<p>Zahar atları durdurdu, kaşlarına kadar buz tutmuş yüzünü çevirdi.</p>
				<p>Nikolay atlarını sürdü, Zahar ellerini ileri uzatıp dilini şapırdattı o da atlarını sürdü.</p>
				<p>“Eh, kolla kendini bey,” dedi.</p>
				<p>Troykalar yan yana daha hızla uçuyorlardı, dörtnala giden atlar daha çabuk ayak değiştiriyorlardı. Nikolay ileriye doğru yol almaya başladı. Zahar gerilmiş kollarının durumunu değiştirmeden bir elini dizginlerle birlikte kaldırdı. </p>
				<p>Nikolay’a bağırdı:</p>
				<p>“Aldanıyorsun, bey!” </p>
				<p>Nikolay atları dörtnala kaldırdı, Zahar’ı geçti. Atlar yolcuların yüzlerine ince ve kuru bir kar tozu serpmişlerdi, yanlarında bağrışmalar, haykırışmalar oluyor, hızla giden ayaklar, birbirini kovalayan troykaların gölgeleri karışıyordu. Her taraftan kızakların karda gıcırtısı ve kadın çığlıkları duyuluyordu.</p>
				<p>Nikolay atları biraz yavaşlatarak etrafına baktı, dört bir yanı üstüne yıldızlar serpili ay ışığına batmış sihirli ovaydı. </p>
				<p>Nikolay, “Zahar sola basmam için bağırıyor, niçin sola basacağım?” diye düşündü. “Melükovlara mı gidiyoruz, Melükova mı bu? Tanrı bilir. Ne oluyor bize, onu da Tanrı bilir. Çok acayip, çok hoş şeyler oluyor.” Dönüp kızağın içine baktı, içeride oturan garip, sevimli ve yabancı adamlardan ince bıyıklı, ince kaşlı biri, “Baksana, bıyıkları da, kaşları da bembeyaz,” dedi.</p>
				<p>Nikolay, “Bu galiba Nataşa’ydı,” diye düşündü, “bu da Madam Schoss<em>; </em>belki de değil, bu bıyıklı Çerkez kim bilmiyorum, ama hoşuma gidiyor.”</p>
				<p>“Üşümüyor musunuz?” diye sordu. Yanıt vermediler, gülmeye başladılar; Dimmler arkadaki kızaklardan bağırıp bir şeyler söylüyordu, kesin gülünecek bir şey söylüyordu, ama ne söylediğini duymanın imkânı yoktu.</p>
				<p>Sesler gülerek ona yanıt verdi:</p>
				<p>“Evet, evet.”</p>
				<p>Bununla birlikte, işte siyah gölgelerin elmas pırıltılarına karıştığı, mermer merdivenlerin sıra sıra yükseldiği sihirli bir orman, sihirli binaların gümüş damları, keskin, vahşi hayvan sesleri. Nikolay düşündü: “Ya eğer gerçekten bu Melükova ise, nereden gittiğimizi bilmeden Melükova’ya gelmiş olmamız, daha garip.”</p>
				<p>Gerçekten burası Melükova’ydı, hizmetçi kızlar, uşaklar mumlarla, sevinçli yüzlerle taş merdivene koşuştular.</p>
				<p>“Kim o?” diye sordular taşlıktan. Sesler yanıt verdi:</p>
				<p>“Kont’un maskaraları, atlardan tanıdım.”</p>
				</div>
  </body>
</html>