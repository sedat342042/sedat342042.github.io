<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-5-20">
<div class="html5_section">
				<h1 class="subchapter">XX</h1>
				
				<p class="margin">Piyer, öğle yemeğine kalmadı, hemen odadan çıktı ve yola koyuldu. Şehirde Anatol Kuragin’i aramaya gidiyordu. O Kuragin ki aklına geldikçe şimdi bütün kanı beynine sıçrıyor, nefes almakta zorluk çekiyordu. Dağlarda, Çingenelerde, Comoneno’da<a class="si-noteref epub-type_noteref" href="#f613" id="ref_f613">613</a> yoktu. Piyer kulübe gitti. Kulüpte her şey bilinen şekilde geçti. Öğle yemeğine gelen misafirler grup grup oturdular, Piyer’le selamlaştılar, şehirdeki haberlerden söz ettiler, Piyer’in dostlarını ve alışkanlıklarını bilen uşak onu selamlayarak küçük yemek salonunda yerinin ayrıldığını, Prens Mihail Zahariç’in kütüphanede olduğunu, Pavel Timofeyiç’in henüz gelmediğini bildirdi. Piyer’in dostlarından biri, havadan sudan konuşurlarken, Rostova’nın Kuragin tarafından kaçırılması hakkında şehirde dolaşan söylentileri duyup duymadığını, bunun doğru olup olmadığını sordu. Piyer, gülerek bunun saçma olduğunu, çünkü daha şimdi Rostovlardan geldiğini söyledi. Herkese Anatol’u sordu; birisi onun daha gelmediğini, başka birisi de öğle yemeğine geleceğini söyledi, ruhunda neler olup bittiğini bilmeyen bu kaygısız insan kalabalığına bakmak Piyer’e tuhaf geliyordu. Salonda gezinip herkesin toplanmasını bekledi; Anatol’u beklemeyerek yemeğe oturmadan evine gitti.</p>
				<p>Anatol, o gün öğle yemeğini Dolohov’da yemişti. Bozulan işin nasıl düzeltileceği hakkında konuşuyordu onunla. Rostova ile görüşmesi gerektiğini düşünüyordu. Bu görüşmeyi hazırlama çarelerini konuşmak üzere gece kız kardeşine gitti. Piyer boş yere bütün Moskova’yı dolaştıktan sonra eve dönünce oda hizmetçisi Prens Anatol Vasilliyeviç’in, Kontes’in yanında olduğunu bildirdi. Kontesin salonu misafirlerle doluydu.</p>
				<p>Moskova’ya geldikten sonra görmediği karısına (şimdi onun için her zamandan daha iğrençti) selam vermeden salona girdi, Anatol’u görerek ona yaklaştı. </p>
				<p>Prenses ona sokularak, “Ah, Piyer,” dedi, “bizim Anatol’un ne durumda olduğunu bilmiyorsun...”</p>
				<p>Kocasının yere eğilmiş başında, parlayan gözlerinde, kararlı yürüyüşünde, iyi bildiği, Dolohov’la düellodan sonra kendi üzerinde tecrübe ettiği müthiş gazabı ve şiddeti görerek durdu.</p>
				<p>Piyer karısına, “Siz neredeyseniz ahlak düşkünlüğü, kötülük de orada,” dedi ve Fransızca ekledi: “Anatol, gidelim, sizinle konuşacağım.”</p>
				<p>Anatol kız kardeşine baktı, Piyer’in ardından gitmeye hazır, uysal uysal kalktı.</p>
				<p>Piyer onun kolunu tuttu, kendine doğru çekti ye yürüdü.</p>
				<p>Elen yavaşça, “<em>Si vous vous permettez dans mon salon,”</em><a class="si-noteref epub-type_noteref" href="#f614" id="ref_f614">614</a> diye mırıldandı ama Piyer ona yanıt vermedi, odadan çıktı. Anatol arkasından her zamanki gibi erkekçe yürüyordu. Ama yüzünde fark edilir bir kaygı vardı. Piyer, kendi çalışma odasına girerek kapıyı kapadı, yüzüne bakmadan Anatol’a,</p>
				<p>“Kontes Rostova’ya evlenmek için söz verdiniz ve onu kaçırmak istediniz, öyle mi?” dedi.</p>
				<p>“Azizim,” diye Fransızca yanıt verdi Anatol (zaten bütün konuşma bu dille yapılıyordu) “bu tonda sorulan sorulara yanıt vermeye kendimi zorunlu saymıyorum.”</p>
				<p>Piyer’in zaten sarı olan yüzü öfkeden iyice berbat bir şekil aldı, kocaman eliyle Anatol’u üniformasının yakasından yakaladı, sarsmaya başladı ve yüzünde yeteri derecede korku ifadesi belirinceye kadar onu sarstı.</p>
				<p>“Sizinle konuşacağım dediğim zaman...” diye tekrarladı.</p>
				<p>Anatol, kumaşıyla birlikte kopan bir yaka düğmesini tutarak, “Bak, bu delilik. Ha?” dedi.</p>
				<p>Piyer, “Siz bir alçak, bir rezilsiniz, bilmem ki başınızı işte şununla patlatmak zevkinden beni alıkoyan nedir?” dedi ve bunu pek sanatkârca bir ifadeyle söyledi, çünkü Fransızca konuşuyordu. Eline bir ağırlık aldı, tehdit edici bir hareketle kaldırdı ve hemen aceleyle yerine koydu. “Evlenmek için söz verdiniz mi ona?”</p>
				<p>“Ben, ben, ben düşünmedim; zaten ben hiçbir zaman söz vermemişimdir, çünkü...”</p>
				<p>Piyer sözünü kesti:</p>
				<p>“Mektupları var mı sizde onun?” Ona yaklaşarak tekrarladı: “Mektupları var mı sizde?</p>
				<p>Anatol ona baktı, hemen elini cebine soktu, cüzdanını çıkardı.</p>
				<p>Piyer kendisine verilen mektubu aldı, yol üzerinde duran bir masayı iterek kanepeye çöktü.</p>
				<p>Anatol’un ürkekçe bir hareketine karşı, “<em>Je ne serai pas violent, ne craignez rien”</em><a class="si-noteref epub-type_noteref" href="#f615" id="ref_f615">615</a> dedi. “Mektuplar, bir,” diye kendi kendine ders tekrarlar gibi devam etti. “İkincisi,” bir an sustuktan sonra yine ayağa kalkıp dolaşarak ekledi: “Yarın Moskova’dan gideceksiniz.”</p>
				<p>“Fakat nasıl, ben...”</p>
				<p>“Üçüncüsü,” Piyer onu dinlemeden devam ediyordu. “Kontes’le aranızda geçenlere dair hiçbir zaman bir tek söz söylemeyeceksiniz. Bunu, biliyorum, size yasak edemem ama eğer sizde bir vicdan kıvılcımı varsa...”</p>
				<p>Piyer, odada sessizce birkaç defa gidip geldi, Anatol masanın başında oturuyor, kaşlarını çatmış dudaklarını ısırıyordu.</p>
				<p>“Nihayet anlamamazlık edemezsiniz ki sizin zevkinizden başka bir de insanların mutluluğu, huzuru vardır, gönül eğlendirmek için bütün bir hayatı mahvediyorsunuz. Benim eşim gibi kadınlarla eğlenmeye hakkınız var, onlar kendilerinden ne istediğinizi bilirler. Size karşı onlar aynı ahlak düşkünlüğü tecrübesiyle silahlıdırlar; ama bir kıza evlilik sözü vermek, onu aldatmak, kaçırmak... Bunun da tıpkı bir yaşlıyı, bir çocuğu pataklamak gibi alçakça bir hareket olduğunu nasıl anlamıyorsunuz?”</p>
				<p>Piyer sustu, artık öfkeli değil, soran gözlerle Anatol’a baktı.</p>
				<p>Anatol, Piyer’in öfkesini yenmesinden cesaretlenerek, “Bunu bilmem ben,” dedi, “bunu bilmem, bilmek de istemem.” Alt çenesi hafifçe titriyordu. Piyer’e bakmadan ekledi: “Ama siz bana, alçak falan gibi sözler söylediniz ki ben <em>comme un homme d’honneur</em><a class="si-noteref epub-type_noteref" href="#f616" id="ref_f616">616</a> buna asla izin vermem.”</p>
				<p>Piyer, ne istediğini anlayamayacak bir halde hayretle ona bakıyordu. Anatol, “Gerçi bu ikimizin arasında oldu,” diye devam etti, “ama ben...”</p>
				<p>Piyer alaylı alaylı, “Peki, özür mü bekliyorsunuz?” dedi.</p>
				<p>“Hiç olmazsa sözünüzü geri alabilirsiniz. Ha? Arzunuzu yerine getirmemi isterseniz. Ha?”</p>
				<p>“Alıyorum, geri alıyorum,” dedi, “ve beni affetmenizi rica ediyorum.” Elinde olmayarak kopmuş düğmeye baktı. “Yol için para lazımsa...”</p>
				<p>Anatol gülümsedi. Karısını hatırlatan bu korkak, alçak gülümseme Piyer’i çileden çıkardı.</p>
				<p>“Ah, alçak, kalpsiz soy!” diye mırıldandı ve odadan çıktı.</p>
				<p>Ertesi gün Anatol Petersburg’a gitti.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f613"><a class="si-backref" href="#ref_f613">613</a><span class="si-footnote-text"> Moskova’da bir eğlence yeri. (Ç.N.)</span></div>
					
						<div class="si-footnote html5_aside epub-type_footnote" id="f614"><a class="si-backref" href="#ref_f614">614</a><span class="si-footnote-text"> Eğer benim salonumda kalkışırsanız...</span></div>
					
						<div class="si-footnote html5_aside epub-type_footnote" id="f615"><a class="si-backref" href="#ref_f615">615</a><span class="si-footnote-text"> Korkmayın, zor kullanacak değilim.</span></div>
					
						<div class="si-footnote html5_aside epub-type_footnote" id="f616"><a class="si-backref" href="#ref_f616">616</a><span class="si-footnote-text"> Şerefli bir adam olarak.</span></div>
				</div>
  </body>
</html>