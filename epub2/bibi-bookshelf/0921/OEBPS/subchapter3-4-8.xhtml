<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-4-8">
<div class="html5_section">
				<h1 class="subchapter">VIII</h1>
				
				<p class="margin">Sonya’nın Nikolay’a mektubu (gerçekleşen dua)Troytsa’dan yazılmıştı. Yazılmasının nedeni şuydu: Nikolay’ın zengin bir kızla evlenmesi düşüncesi yaşlı Kontes’i gittikçe daha çok meşgul ediyordu. Kontes bu konuda başlıca engelin Sonya olduğunu biliyordu. Sonya’nın hayatı, son zamanlarda, özellikle Nikolay’ın Boguçarovo’da Prenses Mariya ile karşılaşmasını anlatan mektubundan sonra Kontes’in evinde gittikçe zorlaşmıştı. Kontes Sonya’ya dokunaklı ve acı tacizler için hiçbir fırsatı kaçırmıyordu.</p>
				<p>Fakat Moskova’dan çıkmadan birkaç gün önce, olup bitenlerden sinirleri bozulan Kontes, Sonya’yı yanına çağırdı, azarlamadı, emretmedi; fedakârlık yapmasını, Nikolay’la ilişkisini keserek kendisine yapılan iyilikleri ödemesini gözyaşları dökerek rica etti.</p>
				<p>“Bana bunun için söz vermedikçe rahat etmeyeceğim.” </p>
				<p>Sonya hüngür hüngür ağlamaya başladı, her şeyi yapacağını, her şeye hazır olduğunu söyleyerek hıçkırıklarla yanıt verdi ama söz vermedi, kendisinden isteneni yapıp yapmamak konusunda kararsız kaldı. Onu besleyen, yetiştiren ailenin mutluluğu için fedakârlık göstermesi gerekiyordu. Başkalarının mutluluğu için fedakârlık, Sonya’nın alışık olduğu bir şeydi. Evde durumu öyleydi ki kendi değerini ancak fedakârlık yaparak gösterebilirdi; buna alışmıştı ve severdi bunu. Önceleri fedakârlıkta bulunurken değerini hem kendisinin hem de başkalarının gözünde yükselttiğini, hayatında her şeyden çok sevdiği <em>Nicolas</em>’ya böylece daha çok layık olduğunu anlıyordu, ama şimdi yapacağı işle hayatının anlamından vazgeçmiş olacaktı. Ömründe ilk kez, kendisine iyilik eden insanlara karşı acı bir his duyuyordu; hiçbir zaman böyle bir şey denememiş olan, hiçbir zaman fedakârlıklarda bulunmak gereğini duymayan, başkalarını fedakârlıkta bulunmaya zorlayan ve yine de herkes tarafından sevilen Nataşa’ya imreniyordu. Nikolay’a olan sakin, temiz aşkının içinden geleneklerden, erdemden, dinden de üstün bir tutkunun yükselmeye başladığını hissetti; bunun etkisi altında bağımlı hayatının ister istemez kendisine öğrettiği belirsiz sözlerle Kontes’e yanıt vererek onunla konuşmayı uzatmaktan kaçındı ve Nikolay’la görüşmeyi beklemeye, onu özgür bırakmak için değil, tersine, bu görüşmede kendini sonsuza dek ona bağlamak için karar verdi.</p>
				<p>Rostovların Moskova’daki son günlerinin telaşı Sonya’yı ezen acı düşünceleri unutturmuştu. Bu düşüncelerden kaçıp gündelik işlerde bir kurtuluş yolu bulduğuna seviniyordu. Ama Prens Andrey’in kendi evlerinde bulunduğunu öğrenince, ona ve Nataşa’ya karşı duyduğu içten merhamete rağmen, Nikolay’dan ayrılmasını Tanrı’nın istemediğini düşünerek batıl bir hisse kapıldı. Nataşa’nın yalnız Prens Andrey’i sevdiğini, onu her zaman ve hâlâ sevdiğini biliyordu. Biliyordu ki bu korkunç şartlar içinde onlar bir araya gelince yeniden birbirlerini sevecekler ve o zaman aralarında kurulacak akrabalık dolayısıyla Nikolay, Prenses Mariya ile evlenemeyecek. Son günlerde ve yolculuğun ilk zamanlarında geçen olayların dehşetine karşın, Tanrı’nın onun kendi özel işlerine karıştığını düşünmekten gelen bu duygu sevindirmişti onu.</p>
				<p>Rostovlar yolculuklarının ilk gününde Troytsa Manastırı’nda konakladılar.</p>
				<p>Manastırın otelinde Rostovlara üç büyük oda ayrılmıştı. Odanın birini Prens Andrey işgal ediyordu. Yaralı o gün çok iyiydi. Nataşa yanındaydı. Bitişik odada Kont’la Kontes eski tanıdıklarını, bağışçılarını ziyarete gelen manastır başpapazıyla saygılı saygılı konuşuyorlardı. Sonya da oradaydı. Prens Andrey’le Nataşa’nın ne konuştukları düşünmeden edemiyordu. Kapının arkasından seslerini duyuyordu. Prens Andrey’in yattığı odanın kapısı açıldı. Nataşa telaşlı bir yüzle dışarı çıktı, kalkıp onu karşılayan ve geniş yenini sağ eliyle tutan papazı fark etmeksizin Sonya’ya yaklaştı, elini tuttu. </p>
				<p>Kontes, “Nataşa, ne oluyorsun? Buraya gel,” dedi. </p>
				<p>Nataşa papazın hayır duasını almak için yaklaştı, papaz ona Tanrı’nın ve onun aziz kulunun inayetine sığınması öğüdünü verdi. </p>
				<p>Papaz çıkar çıkmaz Nataşa dostunun koluna girdi, onu boş odaya götürdü.</p>
				<p>“Sonya ne dersin? Yaşayacak değil mi?” dedi. “Sonya, ben ne kadar mutluyum ve ne kadar talihsizim! Sonya, kuzum, her şey eskisi gibi şimdi. Yeter ki o yaşasın ama hayır... çünkü... çünkü...” Nataşa hüngür hüngür ağlamaya başladı.</p>
				<p>“Evet! Bunu biliyorum! Şükürler olsun,” dedi Sonya. “Yaşayacak.” </p>
				<p>Sonya, dostunun korkusuyla, acısıyla ve kimseye söylemediği düşünceleriyle daha az telaşlı değildi. Hıçkıra hıçkıra ağlayarak Nataşa’yı öptü. “Yeter ki o yaşasın!” diye düşündü. İki dost bir süre ağladıktan, konuştuktan ve gözyaşlarını sildikten sonra Prens Andrey’in kapısına yaklaştılar. Nataşa, dikkatle kapıyı açtı, içeri baktı. Sonya yarı açık kapının önünde, onun yanında duruyordu.</p>
				<p>Prens Andrey sırtını üç yastığa dayamış yatıyordu. Solgun yüzü sakindi, gözleri kapalıydı, düzenli nefes aldığı belliydi.</p>
				<p>Sonya ansızın, “Ah, Nataşa!” diye kuzininin kolunu yakalayıp adeta bağırarak kapıdan geri çekildi.</p>
				<p>“Ne var? Ne var?” diye sordu Nataşa. </p>
				<p>Sonya ürkmüş ve ciddi bir yüzle, “Bu, hani, o yok mu, şey...” dedi. </p>
				<p>Nataşa kapıyı yavaşça kapadı, kendisine söylenen sözleri anlamaksızın Sonya ile pencereye doğru çekildi.</p>
				<p>Sonya, “Hatırlıyor musun?” dedi, “senin için aynaya baktığımı hatırlıyor musun, Otradnoye’de Noel yortusunda... Ne gördüğümü hatırlıyor musun?..”<a class="si-noteref epub-type_noteref" href="#f440" id="ref_f440">440</a></p>
				<p>Nataşa gözlerini iyice açtı, Sonya’nın o zaman yatar vaziyette gördüğü Prens Andrey hakkında söylediklerini bulanık bir şekilde hatırladı.</p>
				<p>“Evet, evet!” dedi.</p>
				<p>“Hatırlıyor musun?” diye devam etti Sonya, “o zaman görmüş, sana, Dunyaşa’ya ve herkese söylemiştim. Onu yatakta görmüştüm...” Ayrıntıları anlatırken eliyle jestler yapıyordu. “Gözlerini kapamıştı, tam şimdiki gibi pembe bir yorganla örtülüydü, kollarını kavuşturmuştu.” Gördüklerini anlatırken bunları o zaman gördüğüne daha çok inanıyordu. O zaman bir şey görmemiş, aklına gelen şeyleri görmüş gibi anlatmıştı ama o zaman uydurduğu şeyler ona bir hatıra kadar gerçek geliyordu, O zaman onun kendisine baktığını, gülümsediğini, üstünün kırmızı bir örtüyle örtülü bulunduğunu söylemişti, bunu hatırlıyordu, emindi buna; üstünde pembe, evet, pembe bir yorgan olduğunu, gözlerinin kapalı bulunduğunu daha o zaman söylemiş ve görmüştü.</p>
				<p>“Evet, evet, pembe bir yorgandı,” dedi Nataşa. Şimdi o da Sonya’nın pembe yorgan dediğini hatırlıyor ve kehanetin asıl olağanüstülüğünü, esrarengizliğini burada görüyordu.</p>
				<p>Dalgın dalgın, “Ama bunun anlamı ne?” diye ekledi. </p>
				<p>Sonya başını elleriyle kavrayarak, “Ah, bilmiyorum; ne görülmemiş şeyler bütün bunlar,” dedi. Birkaç dakika sonra Prens Andrey zili çaldı, Nataşa yanına girdi; Sonya pencerenin önünde kaldı, az görülür bir duygulanma ve heyecan içinde, olup bitenlerin olağanüstülüğünü düşünüyordu.</p>
				<p>O gün orduya mektup gönderme fırsatı çıkmıştı; Kontes oğluna mektup yazıyordu.</p>
				<p>Yeğeni yanından geçerken başını mektuptan kaldırarak, “Sonya,” dedi ve yavaş, titrek bir sesle ekledi: “Nikolay’a mektup yazmıyor musun?”</p>
				<p>Sonya, Kontes’in söylemek istediklerini gözlüğü ardından bakan yorgun gözlerinden okumuştu. Bu bakışlarda hem bir yalvarış, hem reddedilme korkusu, hem de bu korkudan dolayı saldırı hazırlığı vardı. </p>
				<p>Sonya Kontes’e yaklaştı, diz çökerek elini öptü.</p>
				<p>“Şimdi yazacağım, <em>maman,</em>” dedi.</p>
				<p>Sonya, o gün bütün olup bitenlerin, özellikle biraz önce esrarlı bir biçimde gerçekleşen falın etkisiyle yumuşamıştı. Şimdi, Nataşa’nın Prens Andrey’le yeniden görüşmesi dolayısıyla Nikolay’ın Prenses Mariya ile evlenemeyeceğini düşünürken sevdiği ve alıştığı o fedakârlık duygusunun geri geldiğini sevinçle hissediyordu. Nikolay’ı şaşırtan o mektubu yazarken gözyaşları içindeydi, cömertlik yaptığının farkındaydı, bu nedenle o siyah, kadife gözlerini siliyordu arada bir. </p>
				
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f440"><a class="si-backref" href="#ref_f440">440</a><span class="si-footnote-text"> Sonya bir ayna falını hatırlatıyor.</span></div>
				</div>
  </body>
</html>