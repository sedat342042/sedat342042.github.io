<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-5-18">
<div class="html5_section">
				<h1 class="subchapter">XVIII</h1>
				
				<p class="margin">Sonya’yı koridorda ağlarken yakalayan Mariya Dimitriyevna, ona her şeyi söyletmişti. Mektubunu ele geçirip okuduktan sonra, elinde mektupla Nataşa’nın odasına girdi.</p>
				<p>“Alçak kız! Utanmaz!” dedi, “Sus, laf istemem!” </p>
				<p>Şaşkın ama duygusuz gözlerle kendisine bakan Nataşa’yı iterek kapıyı üzerine kilitledi. Bu akşam gelecek olanları avlu kapısından içeri almasını, ama dışarı salmamasını kapıcıya tembih etti, uşağa da bu adamların yanına getirilmesi emrini verdi, salonda oturdu ve kızı kaçıracak olanları beklemeye başladı.</p>
				<p>Gavrilo, gelen adamların kaçtıklarını Mariya Dimitriyevna’ya bildirmeye gelince, kalktı, ellerini arkasına koyup uzun süre ne yapacağını düşünerek odada gezindi, gece saat on ikide cebindeki anahtar eline geldi, Nataşa’nın odasına gitti. Sonya hıçkırarak koridorda oturuyordu.</p>
				<p>“Mariya Dimitriyevna, bırakın beni onun yanına, Tanrı aşkına!” dedi.</p>
				<p>Mariya Dimitriyevna ona yanıt vermeden kapıyı açıp içeri girdi. “Kötü, çirkin şey... benim evimde... alçak, kötü kız... Babasına acırım yalnız!” diye öfkesini yatıştırmaya çalışarak düşünüyordu. “Her ne kadar güç bir şeyse de kimsenin bir şey söylememesini tembih eder, olayı Kont’ tan gizlerim.”</p>
				<p>Mariya Dimitriyevna, kararlı adımlarla odaya girdi, Nataşa başını elleriyle kapamış divanda kıpırtısız yatıyordu. Mariya Dimitriyevna’nın bıraktığı gibi yatıyordu.</p>
				<p>Mariya Dimitriyevna, “İyi, çok iyi!” dedi. “Benim evimde âşıklara randevu vermek! Böyle davranarak beni aldatamazsın, seninle konuştuğum zaman dinle.” Kolunu dürttü. “Ben konuştuğum zaman dinle, en pespaye bir kız gibi kendini rezil ettin. Ben sana yapacağımı bilirdim ama babana acıyorum. Ondan gizleyeceğim bunu.” Nataşa duruşunu değiştirmedi, ama bütün vücudu sessiz, kıvrandıran bir hıçkırıkla sarsılıyordu, Mariya Dimitriyevna Sonya’ya dönüp baktı, divana, Nataşa’nın yanına oturdu.</p>
				<p>Kaba sesiyle, “Talihi varmış ki elimden kurtuldu; ama ben onu bulurum,” dedi, “hey, beni duyuyor musun?” Kocaman eliyle Nataşa’yı çenesinden tutup kendine çevirdi. Mariya Dimitriyevna da Sonya da Nataşa’nın yüzünü görünce sarsıldılar, gözleri parlak ve duygusuzdu, dudakları kısılmış, yanakları çökmüştü.</p>
				<p>“Bıra... kın... beni... ölmek... istiyorum,” diye mırıldandı kinle, Mariya Dimitriyevna’dan kendini kurtardı, yine eski durumunda yattı.</p>
				<p>Mariya Dimitriyevna, “Natalya,” dedi, “ben senin iyiliğini isterim. Sen yat, şöyle yat da dinlen, ben sana dokunmam... sana suçunun ne olduğunu söyleyecek değilim, onu kendin bilirsin, ama yarın baban gelecek, ne söyleyeceğim ona? Ha?”</p>
				<p>Nataşa’nın vücudu yine hıçkırıklarla sarsıldı.</p>
				<p>“Baban duyacak, kardeşin duyacak, nişanlın duyacak!”</p>
				<p>Nataşa haykırdı:</p>
				<p>“Nişanlım yok benim, reddettim.”</p>
				<p>“Fark etmez,” diye devam etti Mariya Dimitriyevna, “duyacaklar, hem böyle bırakırlar mı işi? Hele baban, ben onu bilirim, ya onu düelloya çağırırsa? İyi mi olur bu? Ha?”</p>
				<p>Nataşa doğruldu, kinli gözlerle Mariya Dimitriyevna’ ya bakarak haykırdı: </p>
				<p>“Ah, bırakın beni, neden her şeyi bozdunuz? Neden? Bunu sizden kim istedi?”</p>
				<p>Mariya Dimitriyevna yine öfkelenerek, “Peki ne yapmak istiyordun?” diye bağırdı, “Odaya kapadılar seni öyle mi? Eve girmesine kim engel oldu, ha? Niçin seni bir Çingene kızı gibi kaçırsınlar? Peki seni kaçırsaydı, ne zannediyorsun, onu bulamazlar mıydı? Baban, kardeşin ya da nişanlın. O bir alçak, bir rezil, işte o kadar.”</p>
				<p>Nataşa kalkarak, “O sizin hepinizden iyidir,” diye bağırdı, “engel olmasaydınız... Ah, Tanrım, nedir bu, ne? Sonya, niçin? Gidin!”</p>
				<p>Başlarını belaya kendi elleriyle sokmuş insanlar gibi ümitsizlikle ağlıyordu.</p>
				<p>Mariya Dimitriyevna yine söze başlayacaktı; ama Nataşa haykırdı:</p>
				<p>“Gidin, gidin, hepiniz nefret ediyorsunuz benden.” Kendini yeniden divanın üzerine attı.</p>
				<p>Mariya Dimitriyevna bir süre daha Nataşa’ya öğüt vermeye devam etti, bütün bunları Kont’tan saklamak gerektiğini, her şeyi unutmayı üstüne alır, bir şeyler olduğunu belli etmezse kimsenin bunu anlamayacağını ona telkin etmeye çalıştı. Nataşa yanıt vermiyordu. Artık ağlamıyordu da ama üşüyor, titriyordu. Mariya Dimitriyevna başının altına bir yastık soktu, üstüne iki yorgan örttü, kendi eliyle ona ıhlamur getirdi, ama Nataşa aldırış etmedi.</p>
				<p>Mariya Dimitriyevna onun uyuduğunu sanarak, “Uyusun biraz,” deyip odadan çıktı.</p>
				<p>Ama Nataşa uyumuyordu, yüzü sararmıştı, durgun ve açık gözlerle önüne bakıyordu. Bütün gece uyumadı, ağlamadı, birkaç kez kalkıp yanına gelen Sonya ile konuşmadı.</p>
				<p>Ertesi gün Kont İlya Andreyiç, söz verdiği gibi kahvaltıya doğru Moskova yakınındaki malikânesinden döndü. Çok neşeliydi. Müşteri ile işi yoluna girmişti, artık şimdi onu Moskova’da, özlediği Kontes’ten ayrı tutan bir şey yoktu. Mariya Dimitriyevna onu karşıladı, bir gün önce Nataşa’nın çok hastalandığını, doktora adam yolladığını, ama hastanın şimdi iyice olduğunu bildirdi. Nataşa, o sabah odasından çıkmamıştı, kısılmış, çatlamış dudaklarla, duygusuz, durgun gözlerle pencerenin önünde oturmuş, sokaktan geçenlere kaygıyla bakıyor, telaşla dönüp odaya girenleri gözlüyordu. Anlaşılan, ondan bir haber bekliyordu. Kendisi gelecek ya da mektup gönderecek diye bekliyordu.</p>
				<p>Kont odasına girince, ayak seslerinin geldiği tarafa telaşla döndü, yüzünde yine o soğuk, hatta kinli ifade belirdi, onu karşılamak için ayağa bile kalkmadı.</p>
				<p>Kont, “Ne oldu sana meleğim, hasta mısın?” diye sordu. Nataşa susuyordu.</p>
				<p>“Evet, hastayım,” diye yanıt verdi.</p>
				<p>Kont’un, neden böyle bitkin olduğu, nişanlısıyla aralarında bir şey geçip geçmediği yolundaki kaygılı sorularına yanıt olarak hiçbir şey olmadığını söyledi. Kaygılanmamasını rica etti. Mariya Dimitriyevna, Nataşa’nın bu yanıtını onayladı. Kont, bu uydurma hastalığa, kızının bitkin haline, Sonya ile Mariya Dimitriyevna’nın yüzlerindeki şaşkınlığa bakarak kendisi yokken herhalde bir şeyler olduğunu açıkça görüyordu, ama sevgili kızının başına utanılacak bir şey geldiğini düşünmek onun için o kadar korkunç bir şeydi ki, sonra, rahatına o kadar düşkündü ki üstelemekten çekindi, önemli bir şey olmadığına kendini inandırmaya gayret etti, kızının hastalığı dolayısıyla köye gitmelerinin erteleneceğine üzülmekle kaldı.</p>
				</div>
  </body>
</html>