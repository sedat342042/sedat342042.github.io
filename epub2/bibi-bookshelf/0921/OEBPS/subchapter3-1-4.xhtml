<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-1-4">
<div class="html5_section">
				<h1 class="subchapter">IV</h1>
				
				<p class="margin">13 Haziran gece saat ikide hükümdar, Balaşev’i yanına çağırdı, Napoléon’a yazdığı mektubu ona okudu, götürüp bizzat Fransız imparatoruna vermesini emretti. Balaşev yola çıkarken hükümdar, Rus toprağında tek bir silahlı düşman dahi kaldıkça barışmayacağı yolundaki sözünü ona yineledi ve bunu mutlaka Napoléon’a söylemesini emretti. Hükümdar bu sözü Napoléon’a yazılan mektuba koymamıştı, çünkü bu sözün uzlaşma için son bir teşebbüs yapıldığı bir anda yersiz olduğunu seziyordu ama bunu bizzat Napoléon’a mutlaka söylemesini Balaşev’e emretti.</p>
				<p>Ayın on üçünü on dördüne bağlayan gece Balaşev, bir borazancı, iki Kazak’la yola çıkarak şafakla beraber Neman’ın bu yakasındaki Fransız ileri karakolu Rikonti köyüne geldi. Fransız süvari nöbetçileri tarafından durduruldu.</p>
				<p>Koyu kırmızı üniformalı ve kalpağı tüylü bir <em>hussar</em> erbaşı, yaklaşmakta olan Balaşev’e haykırarak durmasını emretti. Balaşev hemen durmadı, yavaş adımlarla yoluna devam etti.</p>
				<p>Erbaş kaşlarını çatıp bir küfür savurarak atını Balaşev’e doğru sürdü, kılıcına davrandı, sağır mıdır da söyleneni duymuyor, diye sorarak Rus generaline kaba kaba bağırdı. Balaşev adını bildirdi, erbaş subaya bir er gönderdi.</p>
				<p>Erbaş, Balaşev’e aldırış etmeyerek arkadaşlarıyla kendi alayının günlük işleri hakkında konuşmaya başladı, Rus generaline bakmıyordu.</p>
				<p>Hükümdara bunca yakın oluşundan, üstelik onunla daha üç saat önceki konuşmadan sonra ve genellikle görevi başında saygı görmeye alışmış bir adam olarak burada, Rus toprağında kaba kuvvetlerin kendisine karşı bu düşmanca daha kötüsü saygısızca davranışını görmek Balaşav’e çok garip geliyordu.</p>
				<p>Güneş bulutların arkasından daha yeni yükselmeye başlamıştı; hava serin ve nemliydi. Köyden çıkan bir sürü, yolda ilerliyordu. Tarlalarda çayır kuşları, su kabarcıkları gibi birbiri peşinden cıvıltı ile birden fırlıyorlardı.</p>
				<p>Balaşev köyden gelecek subayı bekleyerek çevresine bakınıyordu. Rus Kazakları, borazancı ve Fransız <em>hussar’ </em>ları ara sıra birbirlerine sessizce bakıyorlardı.</p>
				<p>Besbelli yataktan daha yeni kalkan Fransız <em>hussar</em> albayı, yanında iki <em>hussar</em> olduğu halde güzel, besili, kır bir atla köyden çıktı. Subayda, askerlerde, atlarında memnun ve çalımlı bir hava vardı.</p>
				<p>Seferin ilk zamanlarıydı; asker eksiksizdi, giyim kuşamı, teçhizatı ve sefer başlangıçlarında hep görülen neşe ve canlılığıyla tam bir teftiş, bir barış havası içindeydi. </p>
				<p>Fransız albayı esnememek için kendini zor tutuyordu ama terbiyeliydi ve görünüşe göre Balaşev’in görevinin önemini anlıyordu. Onu askerlerinin yanından hattın arkasına geçirdi, imparatorun karargâhı, bildiği kadarıyla, uzakta olmadığı için, ona takdim edilmek arzusunun belki de hemen yerine getirileceğini bildirdi.</p>
				<p>Fransız <em>hussar’</em>larının atlarını bağladıkları kazıkların, nöbetçilerin, kendi albaylarına selam duran ve merakla Rus üniformalarına bakan askerlerin yanından Rikonti köyünü geçtiler, köyün öbür tarafına doğru ilerlediler. Albayın söylediğine göre Balaşev’i kabul edecek ve istediği yere götürecek olan tümen komutanı iki kilometre uzaktaydı.</p>
				<p>Güneş artık yükselmiş, açık yeşil saha üzerinde neşeyle parlıyordu.</p>
				<p>Tam hanın arkasından sırtın üstüne çıkarlarken sırtın eteğinden onlara doğru ilerleyen bir sürü atlı göründü; önlerinde koşum takımları güneşten parlayan yağız bir ata binmiş uzun boylu, şapkası sorguçlu, siyah saçları omuzları üstüne dökülmüş, kırmızı pelerinli, uzun bacaklarını Fransız binicileri gibi öne uzatmış bir adam vardı. Bu adam, sorgucunu, kıymetli taşlarını, sırmalarını parlak haziran güneşinde pırıldatıp dalgalandırarak dörtnala Balaşev’e doğru geliyordu.</p>
				<p>Balaşev, azametli, gösterişli bir yüzle kendisine doğru gelen bilezikli, sorguçlu, gerdanlıklı, sırmalı süvariye iki hayvan boyu kadar yaklaşınca Fransız albayı Ulner saygı ile fısıldadı: <em>“Le roi de Naples.”</em><a class="si-noteref epub-type_noteref" href="#f13" id="ref_f13">13</a> Gerçekten bu, şimdi Napoli kralı diye adlandırılan Murat idi. Onun neden Napoli kralı olduğu büsbütün anlaşılmaz bir şeydi ama ona böyle diyorlardı, o da buna inanıyordu. Onun için eskisinden daha azametli, kurumlu bir tavır takınmıştı. Gerçekten Napoli kralı olduğuna o kadar inanmıştı ki Napoli’den ayrılmazdan bir gün önce karısıyla şehirde bir gezinti yaptığı sırada birkaç İtalyan ona <em>“Viva il Re!”</em><a class="si-noteref epub-type_noteref" href="#f14" id="ref_f14">14</a> diye bağırmış, o da kederli bir gülümsemeyle karısına dönüp şöyle demişti: <em>“Les malheureux, ils ne savent pas que je les quitte demain!”</em><a class="si-noteref epub-type_noteref" href="#f15" id="ref_f15">15</a></p>
				<p>Fakat Napoli kralı olduğuna iyice inanmasına, geride bıraktığı tebaasının acılarına üzülmesine rağmen, yeniden orduya katılması kendisine emredildikten ve özellikle Danzig’de Napoléon’la görüştüğü zaman ünlü kayınbiraderi ona, <em>“Je vous ai fait Roi pour régner à ma manière, mais pas à la vôtre,”</em><a class="si-noteref epub-type_noteref" href="#f16" id="ref_f16">16</a> dedikten sonra yabancısı olmadığı işe yeniden başlamıştı; iyi beslenen ama semirmeyen bir at gibi kendini koşumda hissederek oklar arasında oynuyor, mümkün olduğu kadar çeşitli ve kıymetli şeylerle süslenip nereye ve niçin gittiğini kendisi de bilmeksizin Polonya yollarında şen ve memnun at koşturuyordu.</p>
				<p>Rus generalini görünce saçları omuzları üstüne kıvrılı başını kralca bir azametle geriye attı, sorguyla Fransız albayına baktı. Albay, soyadını bir türlü söyleyemediği Balaşev’in görevini saygılı bir tavırla majesteye anlattı; kral, albayın çektiği güçlüğü azimle yenerek, “<em>De Bal-macheve,”</em> dedi, sonra krallara has iltifatlı bir tavırla ekledi: “<em>Charmé de faire votre connaissance, général.”</em><a class="si-noteref epub-type_noteref" href="#f17" id="ref_f17">17</a> </p>
				<p>Kral yüksek sesle ve çabuk çabuk konuşmaya başlar başlamaz bütün krallık vakarı bir an içinde yok oldu, kendisi de farkına varmadan rahat bir tavırla elini Balaşev’in atının boynuna koydu.</p>
				<p>Elinde olmayan bir duruma eseflenir gibi, “<em>Eh bien, général, tout est à la guerre, à ce qu’il paraît,”</em><a class="si-noteref epub-type_noteref" href="#f18" id="ref_f18">18</a> dedi.</p>
				<p>Balaşev, “<em>Sire, l’Empereur mon maître ne désiré point la guerre, et comme Votre Majesté le voit,”</em><a class="si-noteref epub-type_noteref" href="#f19" id="ref_f19">19</a> diye <em>Votre Majesté</em>’yi bütün hallerde kullanarak, yeni bir lakap edinmiş birine sesleniyordu sanki. </p>
				<p><em>Monsieur de Balacheff</em>’i dinlerken Murat’nın yüzü aptalca bir memnuniyetle parlıyordu. Fakat <em>royauté oblige:</em><a class="si-noteref epub-type_noteref" href="#f20" id="ref_f20">20</a> Aleksandr’ın gönderdiği elçi ile bir kral ve bir müttefik olarak devlet işleri hakkında konuşma zorunluluğu hissediyordu. Attan indi, Balaşev’in koluna girip saygı ile bekleyen maiyetinden birkaç adım uzaklaştı, imalı bir tavırla konuşarak onunla bir aşağı bir yukarı dolaşmaya başladı. Orduyu Prusya’dan çekme talebini, özellikle bu talebin açığa vurulmasını İmparator Napoléon’un hakaret saydığını, Fransız onurunun bundan incindiğini hatırlattı. Balaşev bu talepte bir hakaret olmadığını, çünkü... Murat sözünü kesti:</p>
				<p>“Demek sizce sorumlu İmparator Aleksandr değil?” diye birden aptalca ve samimi bir gülümsemeyle sordu.</p>
				<p>Balaşev, Napoléon’u neden gerçekte savaşın sorumlusu saydığını anlattı. </p>
				<p>“<em>Eh mon cher général,”</em><a class="si-noteref epub-type_noteref" href="#f21" id="ref_f21">21</a> diye Murat yine sözünü kesti “<em>je désire de tout mon coeur que les Empereurs s’arrangent entre eux, et que la guerre commencée malgré moi se termine le plutôt possible.”</em><a class="si-noteref epub-type_noteref" href="#f22" id="ref_f22">22</a></p>
				<p>Murat, efendileri arasındaki kavgaya rağmen iyi dost kalmak isteyen uşakların tavrıyla konuşuyordu. Büyük Dük’ü, sağlığını sordu; Napoli’de onunla birlikte geçirdiği eğlenceli zamanları andı. Sonra, krallığını hatırlamış gibi birden azametle doğruldu, taç giyme törenindeki pozunu aldı, sağ elini sallayarak, “<em>Je ne vous retiens plus, général; je souhaite le succès de votre mission,”</em><a class="si-noteref epub-type_noteref" href="#f23" id="ref_f23">23</a> dedi ve sırma işlemeli kırmızı pelerinini, sorgucunu dalgalandırıp madalyalarını parıldatarak saygı ile kendisini bekleyen maiyetine doğru yürüdü.</p>
				<p>Balaşev, Murat’nın sözü üzerine hemen Napoléon’a takdim edileceğini umarak yoluna devam etti. Ama Napoléon’la hemen karşılaşmak isterken Davout’nun piyade kolordusuna bağlı nöbetçiler onu, ileri hatlarda olduğu gibi, ilerideki köyde yine durdurdular, çağrılan kolordu komutanı yaveri onu köye Mareşal Davout’nun yanına götürdü.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f13"><a class="si-backref" href="#ref_f13">13</a><span class="si-footnote-text"> Napoli kralı.</span></div>
					
						<div class="si-footnote html5_aside epub-type_footnote" id="f14"><a class="si-backref" href="#ref_f14">14</a><span class="si-footnote-text"> Yaşasın kral!</span></div>
					
						<div class="si-footnote html5_aside epub-type_footnote" id="f15"><a class="si-backref" href="#ref_f15">15</a><span class="si-footnote-text"> Zavallılar, yarın onları terk edeceğimi bilmiyorlar.</span></div>
					
						<div class="si-footnote html5_aside epub-type_footnote" id="f16"><a class="si-backref" href="#ref_f16">16</a><span class="si-footnote-text"> Ben sizi, bana göre saltanat sürünüz diye kral yaptım, kendinize göre değil.</span></div>
					
						<div class="si-footnote html5_aside epub-type_footnote" id="f17"><a class="si-backref" href="#ref_f17">17</a><span class="si-footnote-text"> Sizinle tanıştığıma çok memnun oldum, General.</span></div>
					
						<div class="si-footnote html5_aside epub-type_footnote" id="f18"><a class="si-backref" href="#ref_f18">18</a><span class="si-footnote-text"> Eh, General, her şey savaş çıkacağını gösteriyor...</span></div>
					
						<div class="si-footnote html5_aside epub-type_footnote" id="f19"><a class="si-backref" href="#ref_f19">19</a><span class="si-footnote-text"> Sir, imparatorumuz savaş istemiyor, Majesteleri’nin de gördüğü gibi.</span></div>
					
						<div class="si-footnote html5_aside epub-type_footnote" id="f20"><a class="si-backref" href="#ref_f20">20</a><span class="si-footnote-text"> Krallık zorluyor.</span></div>
					
						<div class="si-footnote html5_aside epub-type_footnote" id="f21"><a class="si-backref" href="#ref_f21">21</a><span class="si-footnote-text"> Ah azizim General.</span></div>
					
						<div class="si-footnote html5_aside epub-type_footnote" id="f22"><a class="si-backref" href="#ref_f22">22</a><span class="si-footnote-text"> İmparatorların aralarında uyuşmalarını, benim başlatmadığım savaşın mümkün olduğu kadar çabuk bitmesini bütün kalbimle arzu ediyorum.</span></div>
					
						<div class="si-footnote html5_aside epub-type_footnote" id="f23"><a class="si-backref" href="#ref_f23">23</a><span class="si-footnote-text"> Sizi fazla alıkoymayayım, General; elçiliğinize başarılar dilerim.</span></div>
				</div>
  </body>
</html>