<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-3-5">
<div class="html5_section">
				<h1 class="subchapter">V</h1>
				
				<p class="margin">Sonra kalabalık dağıldı. Yatağına uzanır uzanmaz dalıp giden Anatol’dan başka o gece kimse uzun zaman uyuyamadı. Prenses Mariya, “Gerçekten o benim kocam mı? Bu yabancı, güzel, iyi yürekli, sahiden iyi yürekli erkek benim kocam mı?” diye düşünüyordu. Daha önce hemen hemen hiç hissetmediği bir duyguya, korkuya kapılmıştı. Çevresine bakınmaktan korkuyordu; ona öyle geliyordu ki orada, paravanın arkasında, karanlık köşede birisi duruyor. Bu birisi, oydu; şeytan ve o; bu beyaz alınlı kara kaşlı, kızıl ağızlı erkek.</p>
				<p>Oda hizmetçisini çağırdı, odasında yatmasını rica etti.</p>
				<p>Matmazel Bourienne o gece boş yere birisini bekleyerek, kâh birisine gülümseyip kâh yaptığı hareketten kendisini ayıplayan <em>pauvre mère</em>’in hayalî sözleriyle gözleri dolarak kışlık bahçede uzun zaman dolaştı.</p>
				<p>Küçük Prenses yatağı iyi yapılmadığı için oda hizmetçisini azarladı. Ne yüzükoyun ne yan yatması mümkün oluyordu. Ne yana yatsa ters, uygunsuz geliyordu. Karnı engel oluyordu. Özellikle şimdi her zamankinden çok engel oluyordu, çünkü Anatol’un varlığı sanki onu alıp karnının daha böyle çıkmamış ve her şeyin kendisi için kolay, neşeli olduğu başka zamanlara götürmüştü. Gömlekle, gece başlığıyla koltukta oturuyordu. Uykulu ve örgüleri darmadağın Katya bir şeyler mırıldanarak ağır kuştüyü şilteyi üç defadır altüst ediyordu.</p>
				<p>“Sana söyledim, hep yamrı yumru,” diye söyleniyordu Küçük Prenses, “uyuyabilsen memnun olacağım, demek ki suç bende değil.” Sesi ağladı ağlayacak bir çocuğunki gibi titriyordu.</p>
				<p>Yaşlı Prens de uyumuyordu. Tihon, uykusu arasında onun öfkeyle dolaştığını, burnunu çektiğini duyuyordu. Yaşlı Prens’e öyle geliyordu ki kızı yüzünden hakarete uğramıştı. Bu çok acı bir hakaretti, çünkü kendisine değil, başkasına, kendinden çok sevdiği kızınaydı. Bütün bu işi yeniden düşüneceğine, doğru olan, yapılması gereken neyse onu arayıp bulacağına kendine söz vermişti ama şimdi kendi kendisini daha çok sinirlendirmekten başka bir şey yaptığı yoktu.</p>
				<p>“Rasgele biri önüne çıkıyor, baba da, her şey de unutuluveriyor, haydi yukarı kata koşuyor, saçlarını tarıyor, kuyruk sallıyor, tuhaf kılıklara giriyor! Babasını başından atmaktan memnun! Benim bunları fark edeceğimi de bilir! Fır... fır... fır... sanki ben o sersemin yalnız Buryenka’da gözü olduğunu görmüyor muyum (karıyı defetmeli)! Bunu anlamayacak kadar gurursuz nasıl olabilir? Kendin için gururun yoksa bari benim için olsaydı. Bu budala herifin onu aklından bile geçirmediğini, yalnız Bourienne’e baktığını ona göstermeli. Onun gururu yok ama ben onun gözünü açarım...”</p>
				<p>Yaşlı Prens, ona aldandığını, Anatol’un Bourienne’le oynaşmaktan başka bir düşüncesinin olmadığını söylerse Prenses Mariya’nın onuruna dokunacağını, kendi davasının da (kızından ayrılmamak isteği) kazanılacağını biliyordu, bu düşünce onu biraz sakinleştirdi. Tihon’a seslendi, soyunmaya başladı.</p>
				<p>Tihon, onun zayıf, kuru, yaşlı, göğsü beyaz kıllı vücuduna gecelik entarisini geçirirken o içinden, “Şeytan götürsün hepsini!” diye düşündü. “Onları çağıran ben değilim, hayatımı altüst etmeye geldiler. Kaç günlük ömrüm kaldı?”</p>
				<p>Henüz başı entarisinin içindeyken, “Şeytan alsın!” diye söylendi.</p>
				<p>Tihon, Prens’in düşündüklerini kimi zaman yüksek sesle söylemeyi âdet edindiğini bilirdi, bu nedenle, entarinin altından çıkan başın sorgulu, öfkeli bakışlarını sakin bir yüzle karşıladı.</p>
				<p>Prens sordu:</p>
				<p>“Yattılar mı?”</p>
				<p>Bütün iyi uşaklar gibi Tihon da efendisinin düşünceleri ne yana çevrilmiştir, sezerdi. Prens Vasiliy ile oğlunun sorulduğunu tahmin etti.</p>
				<p>“Yattılar ve ışıklarını söndürdüler, Ekselans.”</p>
				<p>İhtiyar, “Bana ne... Bana ne...” diye söylendi, ayaklarını terliklerine, kollarını hırkasına geçirerek üzerinde uyuduğu divana yaklaştı.</p>
				<p>Matmazel Bourienne’le Anatol arasında konuşulmuş bir şey olmadığı halde, romanın, <em>pauvre mère</em>’in ortaya çıkışına kadar olan birinci kısmında birbirlerini iyice anlamışlardı, anlamışlardı ki birbirlerine gizlice söylenecek pek çok şeyleri vardı. Bunun için de sabah olur olmaz baş başa kalmak fırsatını aramışlardı. Prenses, alışılmış saatinde babasının odasına gidince Matmazel Bourienne kışlık bahçede Anatol’la buluşmuştu.</p>
				<p>O gün Prenses Mariya, babasının kapısına tir tir titreyerek yaklaşmıştı. Ona öyle geliyordu ki kaderi bugün yazılacaktı ve bunu da, bu konuda kendisinin ne düşündüğünü de herkes biliyordu. Hem Tihon’un, hem de Prens Vasiliy’in, efendisine sıcak su taşırken koridorda rastladığı ve kendisini görünce yerlere kadar eğilen uşağının yüzünde açıkça görmüştü bunu.</p>
				<p>Yaşlı Prens, o sabah kızına karşı büyük sevgi ve özen gösterdi. Prenses Mariya bu özeni çok iyi bilirdi. Bu o haldi ki, Prenses Mariya aritmetik problemlerini anlamadı, diye Prenses üzüntüsünden kuru ellerini yumruk yapıp sıktığı, kalkıp onun yanından uzaklaştığı, kendi kendine mırıldandığı dakikalarda Prens’in yüzünde belirirdi.</p>
				<p>Prens hemen konuyu açtı, “Siz,” diye konuşarak söze başladı.</p>
				<p>Zoraki gülümseyerek, “Sizin hakkınızda bana bir teklifte bulundular,” dedi. “Zannederim tahmin ediyorsunuz ki,” diye devam etti. “Prens Vasiliy’in buraya gelmesi, yetiştirmesini (Nikolay Andreyiç her nedense Anatol’a “yetiştirme” diyordu) beraberinde getirmesi benim güzel gözlerim için değil: Dün akşam bana sizinle ilgili bir teklifte bulundular. Siz benim prensibimi biliyorsunuz, bunun için size başvuruyorum.”</p>
				<p>Prenses sararıp kızararak, “Sözlerinizden ne çıkarmalı <em>mon père</em>?” dedi.</p>
				<p>“Ne çıkarmalıymış!” diye öfkeyle bağırdı babası. “Prens Vasiliy, gelini olmanı zevkine uygun buluyor, benden yetiştirmesi için seni istedi. İşte manası bu. Ne çıkarmalı? Şimdi ben de sana soruyorum.”</p>
				<p>Prenses yavaşça mırıldandı:</p>
				<p>“Ben, sizin bunu nasıl bulduğunuzu bilmiyorum ki, <em>mon père</em>.”</p>
				<p>“Ben? Ben? Bana ne? Beni bir tarafa bırakın. Evlenecek olan ben değilim. Siz ne diyorsunuz? Öğrenmek istenilen budur.”</p>
				<p>Babasının bu işe iyi gözle bakmadığını Prenses görüyordu ama alın yazısı şimdi halledilemezse hiçbir zaman halledilmeyeceği düşüncesi o anda aklına geldi. Etkisi altında hiçbir şey düşünemediğini ama alışkanlıkla ancak boyun eğebildiğini hissettiği bakışları görmemek için gözlerini indirdi.</p>
				<p>“Ben yalnız bir şey istiyorum: sizin isteğinizi yerine getirmek,” dedi, “ama eğer kendi arzumu söylemek...”</p>
				<p>Sözünü bitiremedi, Prens onun sözünü kesti.</p>
				<p>“Pekâlâ!” dedi. “Seni çeyizinle alacak, bu arada da Matmazel Bourienne’i ele geçirecek. O karısı olacak, sense...”</p>
				<p>Prens durdu. Bu sözlerin kızının üstünde yaptığı etkiyi fark etti. Kız başını eğmiş, ağlamaya hazırlanıyordu.</p>
				<p>“Hadi hadi, şaka ediyorum,” dedi. “Şunu unutma Prenses: Ben bir kızın istediğini seçmekte tam hakkı olduğu prensibine sadığım. Seni serbest bırakıyorum. Şunu unutma: Mutluluğun, alacağın karara bağlıdır. Beni bir yana bırak.”</p>
				<p>“Ama, <em>mon père</em>, bilmem ki...”</p>
				<p>“Fazla konuşma! O emir kulu, yalnız seninle değil, kiminle istersen onunla evlenir ama sen istediğini seçmekte serbestsin... Odana git, iyi düşün, birkaç saat sonra bana gel, onun yanında evet ya da hayır de. Biliyorum, dua etmeye başlayacaksın. Pekâlâ, dua et. Fakat daha iyisi, düşün. Git.”</p>
				<p>Prenses bir sis içindeymiş gibi sallanarak odadan çıkarken o hâlâ, “Evet, ya da hayır, evet ya da hayır, evet ya da hayır!” diye bağırıyordu.</p>
				<p>Kaderi belirleniyordu, hem de bahtiyarlıkla tayin ediliyordu. Fakat babasının Matmazel Bourienne hakkında söylediği şey, bu ima müthişti. Doğru değil diyelim, fakat ne de olsa bu müthişti, bunu düşünmemezlik edemiyordu. Hiçbir şey görüp işitmeden dikine yürüyerek kışlık bahçeyi geçiyordu ki Matmazel Bourienne’in tanıdık fısıltısı onu kendine getirdi. Gözlerini kaldırdı, iki adım ötede, Fransız kızını kucaklamış, ona bir şeyler mırıldanan Anatol’u gördü. Anatol güzel yüzünde korkulu bir ifadeyle gözlerini Prenses Mariya’ya dikti, Mariya’yı görmemiş olan Matmazel Bourienne’in belini hemen bırakmadı.</p>
				<p>Anatol’un yüzü sanki, “Kim var orada? Niçin? Bekleyin!” diyordu. Prenses Mariya sessizce onlara bakmaktaydı. Bunu anlayamıyordu Nihayet Matmazel Bourienne bir çığlık kopararak kaçtı. Anatol, Prenses Mariya’nın önünde, sanki onu bu tuhaf olayla alay etmeye çağırıyormuş gibi, gülümseyerek eğildi, sonra omuzlarını silkerek dairesine açılan kapıya doğru yürüdü.</p>
				<p>Tihon bir saat sonra Prenses Mariya’yı çağırmaya geldi. Onu Prens’in yanına davet etti, Prens Vasiliy Sergeyiç’in de orada bulunduğunu söyledi.</p>
				<p>Tihon geldiği zaman Prenses kendi odasında, divanda oturuyor, ağlayan Matmazel Bourienne’i kucağında tutuyordu. Prenses Mariya hafif hafif onun başını okşuyordu. Prenses’in güzel gözleri bütün o eski sakinliği ve ışıltılarıyla Matmazel Bourienne’in şirin, küçücük yüzüne tatlı bir sevgi ve merhametle bakıyordu.</p>
				<p>Matmazel Bourienne, “<em>Non, princesse, je suis perdue pour toujours dans votre cœur</em>,<a class="si-noteref epub-type_noteref" href="#f387" id="ref_f387">387</a>” dedi.</p>
				<p>“<em>Pourquoi? Je vous aime plus que jamais</em>,”<a class="si-noteref epub-type_noteref" href="#f388" id="ref_f388">388</a> diyordu Prenses Mariya, “<em>et je tâcherai de faire tout ce qui est en mon pouvoir pour votre bonheur</em>.”<a class="si-noteref epub-type_noteref" href="#f389" id="ref_f389">389</a></p>
				<p>“<em>Mais vous me méprisez. Vous si pure, vous ne comprendrez jamais cet égarement de la passion. Ah, ce n’est que ma pauvre mère</em>...”<a class="si-noteref epub-type_noteref" href="#f390" id="ref_f390">390</a></p>
				<p>“<em>Je comprends tout</em>,”<a class="si-noteref epub-type_noteref" href="#f391" id="ref_f391">391</a> diye kederle gülümseyerek yanıt verdi Prenses Mariya. “Kaygılanmayın dostum. Ben babama gidiyorum,” dedi, çıktı.</p>
				<p>Prenses Mariya içeri girdiği zaman Prens Vasiliy dizleri yukarıda, enfiye kutusu elinde, pek kararsızmış, bu kararsızlığına kendisi de acıyor, bu haliyle kendisi de alay ediyormuş gibi yüzünde dikkatli bir gülümsemeyle oturuyordu. Ansızın bir tutam enfiye çekti ve ayağa kalkıp Mariya’nın ellerini tutarak, “<em>Ah, ma bonne, ma bonne</em>,”<a class="si-noteref epub-type_noteref" href="#f392" id="ref_f392">392</a> dedi, içini çekerek ekledi: “<em>Le sort de mon fils est en vos mains. Décidez, ma bonne, ma chère, ma douce Marie, j’ai toujours aimée, comme ma fille</em>.<a class="si-noteref epub-type_noteref" href="#f393" id="ref_f393">393</a>”</p>
				<p>Uzaklaştı. Gözlerinde sahici yaşlar belirdi.</p>
				<p>“Fır... fır...” diye Prens Nikolay Andreyiç genzini temizledi.</p>
				<p>“Prens, yetiştirmesi... oğlu adına seni istiyor. Prens Anatol Kuragin’in karısı olmak ister misin, istemez misin? Sen sadece, ‘evet, hayır’ de!” diye bağırdı. “Sonra, kendi görüşümü söylemek hakkımı ben saklı tutuyorum. Evet, kendi görüşümü, yalnız kendi görüşümü,” diye Prens Vasiliy’e dönüp onun yalvaran haline yanıt vererek ekledi: </p>
				<p>“Evet mi? Hayır mı?”</p>
				<p>Prenses güzel gözleriyle Prens Vasiliy’e ve babasına bakarak gururlu bir edayla, “Benim arzum, <em>mon père</em>, sizi hiç bırakmamaktır, hayatımı sizinkinden hiçbir zaman ayırmamaktır. Evlenmek istemiyorum,” dedi.</p>
				<p>Prens Nikolay Andreyiç kaşlarını çatarak haykırdı:</p>
				<p>“Saçma şey, manasız şey, saçma şey, saçma, saçma!” </p>
				<p>Kızını elinden tuttu, kendine doğru çekti, öpmedi ama alnını alnına yaklaştırarak dokundurdu, elini öyle bir sıkış sıktı ki Prenses yüzünü buruşturarak küçük bir çığlık attı.</p>
				<p>Prens Vasiliy ayağa kalktı:</p>
				<p>“<em>Ma chère, je vous dirai, que c’est un moment que je n’oublirerai jamais, jamais, mais, ma bonne, est-ce que vous ne nous donnerez pas un peu d’espérance de toucher ce cœur, si bon, si généreux. Dites, que peut-être... L’avenir est si grand. Dites: peut-être</em>?”<a class="si-noteref epub-type_noteref" href="#f394" id="ref_f394">394</a></p>
				<p>“Prens, yüreğimde ne varsa söyledim. Bana verdiğiniz şerefe teşekkür ederim, fakat hiçbir zaman oğlunuzun karısı olmayacağım.”</p>
				<p>Yaşlı Prens, “İşte iş bitti azizim. Çok memnun oldum seni gördüğüme, çok memnun oldum. Odana git Prenses, odana,” dedi. Prens Vasiliy’i kucaklayarak tekrarladı:</p>
				<p>“Çok, çok memnun oldum, seni gördüğüme.”</p>
				<p>Prens Mariya, “Benim arzum başka,” diye düşünüyordu, “benim arzum aşkla, fedakârlıkla mutlu olmaktır. Hem bana neye mal olursa olsun zavallı <em>Amélie</em>’nin mutlu olmasını sağlayacağım. Onu öyle ihtirasla seviyor ki. Öyle ihtiraslı bir pişmanlık duyuyor ki. Onunla evlenmesini sağlamak için her şeyi yapacağım. Eğer Anatol zengin değilse, kıza maddi kolaylık gösteririm, babama yalvarırım, <em>André</em>’ye yalvarırım. Onun karısı olursa öyle sevineceğim ki. Kızcağız öyle bahtsız, yabancı, yalnız ve kimsesiz ki! Hem böyle kendini kaybedecek bir hale düşmesi için onu nasıl bir ihtirasla sevmiş olması gerek Tanrım! Belki ben de aynı şeyi yapardım!” </p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f387"><a class="si-backref" href="#ref_f387">387</a><span class="si-footnote-text"> Hayır Prenses, gözünüzden sonsuza dek düştüm.</span></div>
					
						<div class="si-footnote html5_aside epub-type_footnote" id="f388"><a class="si-backref" href="#ref_f388">388</a><span class="si-footnote-text"> Neden? Sizi her zamankinden daha çok seviyorum.</span></div>
					
						<div class="si-footnote html5_aside epub-type_footnote" id="f389"><a class="si-backref" href="#ref_f389">389</a><span class="si-footnote-text"> Ve mutluluğunuz için elimden geleni yapacağım.</span></div>
					
						<div class="si-footnote html5_aside epub-type_footnote" id="f390"><a class="si-backref" href="#ref_f390">390</a><span class="si-footnote-text"> Ama benden tiksiniyorsunuz; o kadar temizsiniz ki bu ihtiras şaşkınlığını anlayamazsınız. Ah! Ama zavallı anneciğim...</span></div>
					
						<div class="si-footnote html5_aside epub-type_footnote" id="f391"><a class="si-backref" href="#ref_f391">391</a><span class="si-footnote-text"> Hepsini anlıyorum.</span></div>
					
						<div class="si-footnote html5_aside epub-type_footnote" id="f392"><a class="si-backref" href="#ref_f392">392</a><span class="si-footnote-text"> Ah güzelim, güzelim... </span></div>
					
						<div class="si-footnote html5_aside epub-type_footnote" id="f393"><a class="si-backref" href="#ref_f393">393</a><span class="si-footnote-text"> Oğlumun kaderi sizin elinizde. Hep kendi kızım gibi sevdiğim, benim iyi, benim sevgili, benim tatlı Mariya’m; karar verin.</span></div>
					
						<div class="si-footnote html5_aside epub-type_footnote" id="f394"><a class="si-backref" href="#ref_f394">394</a><span class="si-footnote-text"> Size söyleyebilirim ki, bu anı hiç unutmayacağım. Ama, güzelim, bu iyi, bu cömert kalbi biraz yumuşatmak için bize bir parça umut vermeyecek misiniz? Belki, deyin. Gelecek uçsuz bucaksızdır. Belki deyin.</span></div>
				</div>
  </body>
</html>