<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-13">
<div class="html5_section">
				<h1 class="subchapter">XIII</h1>
				
				<p class="margin">Piyer, Petersburg’da mesleğini henüz seçmemiş ve gerçekten de, taşkınlık yüzünden Moskova’ya sürülmüştü. Kont Rostov’un evinde anlatılanlar doğruydu. Piyer, polis komiseri ile ayıyı birbirine bağlamaya yardım etmişti. Moskova’ya birkaç gün önce gelmiş, her zamanki gibi yine babasının evine inmişti. Macerasının daha şimdiden Moskova’da bilindiğini, babasının çevresini saran ve hiçbir zaman kendisine iyi bir gözle bakmayan kadınların Kont’u kızdırmak için bu fırsattan yararlandıklarını tahmin ettiği halde, gelir gelmez babasının dairesine gitmişti. Konuk salonuna girince, gergef işlemek, kitap okumakla vakit geçiren kadınlarla selamlaştı. İçlerinden biri yüksek sesle okuyordu. Üç kişiydiler. Temiz, uzun boylu, hırçın bir kız olan büyüğü, Anna Mihailovna’nın karşısına çıkan, okuyordu; pembe yüzlü küçük ikizler (biri öbüründen ancak onu çok güzelleştiren dudak beniyle ayrılıyordu) gergef işliyorlardı. Piyer bir ölü, bir vebalı gibi karşılanmıştı. Büyük Prenses okumayı kesti, sessizce, ürkek gözlerle ona baktı. Küçüğün, bensiz olanın yüzü de aynı biçimi almıştı. Neşeli, benli olanı, olacakları düşününce, gülümsemesini gizlemek için gergefe eğildi. İpliği aşağı çekti, örnekleri inceliyormuş gibi yaptı. Gülmemek için kendini zor tutuyordu.</p>
				<p><em>“Bonjour, ma cousine,”</em><a class="si-noteref epub-type_noteref" href="#f148" id="ref_f148">148</a> dedi Piyer. <em>“Vous ne me reconnaissaiz pas?”</em><a class="si-noteref epub-type_noteref" href="#f149" id="ref_f149">149</a></p>
				<p>“Ben sizi çok iyi tanıyorum, çok iyi.”</p>
				<p>Piyer her zamanki sakınımlılığıyla, ama sıkılmadan sordu:</p>
				<p>“Kont’un sağlığı nasıl? Onu görebilir miyim?”</p>
				<p>“Kont acı çekiyor, bir de ona manevi acılar mı çektirmek istiyorsunuz?”</p>
				<p>Piyer, “Kont’u görebilir miyim?” diye tekrar etti.</p>
				<p>“Hım!.. Onu öldürmek, büsbütün öldürmek isterseniz, görebilirsiniz. Olga, git bak dayının et suyu hazır mı, vakit geliyor,” diye ekledi, bununla Piyer’e anlatmak istiyordu ki, o babasını üzmekten başka bir şey düşünmezken, onlar babasının acısını dindirmeye çalışıyorlardı.</p>
				<p>Olga çıktı. Piyer ayakta duruyor, kızlara bakıyordu. Eğilip selam vererek dedi ki:</p>
				<p>“Peki, ben odama gidiyorum. Onu ne zaman görebileceğimi bana söylersiniz.”</p>
				<p>Çıktı. Arkasından benli kız kardeşin gevrek ama sessiz kahkahası duyuldu.</p>
				<p>Bir önceki gün Prens Vasiliy gelmiş, Kont’un evine yerleşmişti. Piyer’i yanına çağırarak ona şöyle demişti:</p>
				<p>“<em>Mon cher, si vous vous conduisez ici, comme à Pétersbourg, vous finirez très mal; c’est tout ce que je vous dis.</em><a class="si-noteref epub-type_noteref" href="#f150" id="ref_f150">150</a> Kont çok, çok hasta; onu kesinlikle görmemelisin.”</p>
				<p>O zamandan beri Piyer’i rahatsız etmemişlerdi. Bütün gününü yukarıda, odasında tek başına geçiriyordu.</p>
				<p>Boris yanına girdiği sırada odasında geziniyor, arada bir, bir köşede durarak görünmeyen bir düşmana meç saplar gibi saldırı hareketleri yapıyor, gözlüğünün altından sert sert bakıyor, sonra yine gezinmeye başlıyor, anlaşılmaz şeyler söylüyor, omuzlarını silkiyor, kollarını açıyordu.</p>
				<p>“<em>L Angleterre a vécu,</em>”<a class="si-noteref epub-type_noteref" href="#f151" id="ref_f151">151</a> diye kaşlarını çatarak parmağıyla birini işaret etti. “<em>M. Pitt comme traître à la nation et au droit des gens est condamné à...</em>”<a class="si-noteref epub-type_noteref" href="#f152" id="ref_f152">152</a></p>
				<p>Bu sırada o kendisini Napoléon zannederek kahramanıyla birlikte Pas-de-Calais’den tehlikeli bir sıçrama yapmış, Londra’yı fethetmiş ve daha Pitt’in mahkûmiyet kararını bitirmemişti ki, genç, boylu boslu, güzel bir subayın içeri girdiğini gördü. Durdu. Piyer, Boris’i on dört yaşında bir çocuk olarak bırakmıştı. Onu asla hatırlamıyordu. Buna rağmen, kendine has bir çabuklukla, sevinçli bir tavırla elini sıktı, dostça gülümsedi.</p>
				<p>Boris sakin ve hoş bir gülümsemeyle, “Beni hatırlıyor musunuz?” dedi, “annemle Kont’u görmeye geldik ama galiba rahatsız.”</p>
				<p>Piyer bu delikanlının kim olduğunu hatırlamaya çalışarak, “Evet, galiba hasta, rahat bırakmıyorlar ki,” dedi.</p>
				<p>Boris, Piyer’in kendisini tanımadığını anlamıştı, ama adını vermeye gerek görmüyor, sıkılganlık duymaksızın gözlerinin içine bakıyordu.</p>
				<p>Oldukça uzun ve Piyer için sıkıcı olan bir sessizlikten sonra, “Kont Rostov bugün sizi öğle yemeğine çağırıyor,” dedi.</p>
				<p>Piyer sevinçle, “A! Kont Rostov! Demek siz onun oğlu, İlya’sınız ha? Düşünün bir kere, sizi ilk anda tanımadım. Hatırlarsınız, <em>Mme Jacquot</em> ile Serçe Dağları’nda gezerdik... Çok zaman geçti.”</p>
				<p>Boris cesaretli ve biraz alaylı bir gülümsemeyle ağır ağır, “Yanılıyorsunuz,” dedi, “ben Prenses Anna Mihailovna Drubetskaya’nın oğlu Boris’im; İlya, Rostov’un babasının adıdır, oğlunun adı Nikolay’dır. <em>Mme Jacquot</em> isminde hiç kimseyle de tanışmış değilim.”</p>
				<p>Piyer sivrisineklerin yahut arıların hücumuna uğramış gibi kollarını, başını salladı. “Ah, neler söylüyorum! Hep birbirine karıştırdım! Moskova’da ne çok akrabam varmış! Siz Boris’siniz!.. Evet! Neyse, anlaştık. E, Boulogne seferi hakkında ne düşünüyorsunuz? Napoléon kanalı aşarsa İngilizlerin hali harap. Bence sefer mantıklı. Yeter ki Vilnev bir beceriksizlik etmesin!”</p>
				<p>Boris Bulon seferine dair hiçbir şey bilmiyordu. Gazete okumazdı. Vilnev’i ilk defa duyuyordu. Sakin, alaylı bir sesle, “Biz burada Moskova’da siyasetten çok ziyafetler, dedikodularla meşgulüz. Bu konuda bir şey bilmiyorum, bir şey düşünmüyorum. Moskova dedikoduyla meşgul. Şimdi de sizden ve Kont’tan söz ediliyor.”</p>
				<p>Piyer, Boris’in, söylediğine sonra pişman olacağı bir sözü ağzından kaçırmasından korkuyormuş gibi, tatlı tatlı gülümsedi. Fakat Boris, onun gözlerinin içine bakarak, anlaşılır, açık ve soğuk bir tavırla konuşuyordu.</p>
				<p>“Moskova’da da dedikodudan başka yapacak bir şey yok,” diye sözüne devam etti. “Herkes Kont’un servetini kime bırakacağını düşünüyor. Ama hepimizden de çok yaşar belki, bunu candan isterim...”</p>
				<p>“Bütün bunlar çok acı, çok!” diye Piyer karşısındakinin sözünü kesti.</p>
				<p>Piyer hep, bu subayın sözü farkında olmadan kendi kendini zor bir duruma sokacak bir yola dökmesinden korkuyordu.</p>
				<p>“Herhalde siz öyle sanırsınız ki...” Boris hafifçe kızardı ama sesini ve yüzünü değiştirmeksizin devam etti: “Herhalde siz öyle sanırsınız ki, ailemin işi gücü bu zengin adamdan bir şey koparmaya çalışmaktır.”</p>
				<p>Piyer içinden, “Öyledir de,” dedi.</p>
				<p>“Bir anlaşılmazlıktan kaçınmak için size özellikle şunu söylemek isterim ki, eğer beni de, annemi de bu gibilerden sayıyorsanız çok yanılıyorsunuz. Biz çok yoksuluz, ama, kendi hesabıma söylüyorum: Babanızı, bilhassa zengin olduğu için, ben kendime akraba saymıyorum; ben de annem de ondan asla bir şey istemeyeceğiz, bir şey kabul etmeyeceğiz.”</p>
				<p>Piyer uzun süre bir şey anlayamadı ama anlayınca kanepeden fırlayarak kendine özgü bir çabukluk ve beceriksizlikle Boris’i kolunun altından kavradı. Boris’ten daha çok kızarmıştı. Utançla karışık bir üzüntüyle konuşmaya başladı:</p>
				<p>“İşte bu tuhaf, sanki ben size... Evet, kim düşünebilirdi ki... Pek iyi biliyorum...”</p>
				<p>Boris yine sözünü kesti:</p>
				<p>“Her şeyi söylediğime memnunum. Belki bu sizin için hoş bir şey olmadı, beni affedin.” Piyer onu yatıştıracak yerde o Piyer’i yatıştırıyordu. “Ama, umarım sizi gücendirmedim. Ben hep açık konuşurum... Ne diyecektim? Rostovlara yemeğe geliyor musunuz?”</p>
				<p>Boris, kendisini güç bir durumdan kurtararak ağır bir yükten kurtulmuştu.</p>
				<p>Piyer sakin, “Hayır,” dedi, “dinleyin. Siz şaşırtıcı bir insansınız. Söyledikleriniz çok iyi, çok. Kuşkusuz beni tanımıyorsunuz. Çoktandır birbirimizi görmedik. Ta çocukluktan beri. Düşünebilirsiniz ki, ben... Sizi anlıyorum, çok iyi anlıyorum. Ben bunu yapmazdım, buna cesaretim yetmezdi. Ama çok iyi. Sizinle tanıştığıma çok memnun oldum.” Sustu ve gülümseyerek ekledi: “Benim için düşündüğünüz şey garip.” Güldü. “Eh, daha iyi tanışırız, değil mi ya? Rica ederim.” Boris’in elini sıktı. “Biliyor musunuz, Kont’un yanına daha bir kere çıkmadım. Beni çağırmadı... Ona bir insan olarak acıyorum... Ama ne yaparsın?”</p>
				<p>“Napoléon, ordusunu geçirmeyi başarır mı dersiniz?” diye gülümseyerek sordu Boris.</p>
				<p>Piyer, Boris’in sözü değiştirmek istediğini anladı. Razı oldu, Boulogne girişiminin yarar ve zararlarını açıklamaya girişti.</p>
				<p>Bir uşak, Boris’i Prenses’in yanına çağırmaya geldi. Prenses gidiyordu. Piyer, Boris’le daha yakından dost olmak için yemeğe geleceğine söz verdi. Elini sertçe sıktı, gözlüğünün arkasından şefkatle gözlerine baktı... O gittikten sonra, bu defa görünmez düşmana meç saplayarak değil de bu sevimli, akıllı ve metin delikanlıyı aklına getirip gülümseyerek daha uzun süre odada gezindi.</p>
				<p>Bu delikanlıya karşı içinde (ilkgençlik çağlarında, özellikle yalnızlıkta olduğu gibi) nedensiz bir yakınlık hissediyordu. Onunla dost olmaya karar verdi.</p>
				<p>Prens Vasiliy, Prenses’i uğurluyordu. Prenses mendilini gözlerine tutmuştu, yüzü yaş içindeydi.</p>
				<p>“Ne kötü şey! Ne kötü!” diyordu. “Ama ne pahasına olursa olsun, görevimi yerine getireceğim. Geceyi gelip burada geçireceğim, onu böyle bırakmak olmaz. Dakikalar önemlidir. Anlamıyorum, Prensesler ne diye bekliyor... Belki Tanrı yardım eder de onu hazırlamanın bir yolunu bulurum... <em>Adieu, mon prince, que le bon Dieu vous soutienne...</em>”<a class="si-noteref epub-type_noteref" href="#f153" id="ref_f153">153</a></p>
				<p>“<em>Adieu, ma bonne</em>,”<a class="si-noteref epub-type_noteref" href="#f154" id="ref_f154">154</a> diyerek döndü Prens Vasiliy.</p>
				<p>Tekrar arabaya bindikleri sırada anası oğluna, “Ah, çok kötü görünüyor,” dedi, “kimseyi tanımıyor.”</p>
				<p>Boris, “Anlamıyorum anne, Piyer’le aralarında ne var?” diye sordu.</p>
				<p>“Her şeyi vasiyetname söyleyecek oğlum, bizim kaderimiz de ona bağlı.”</p>
				<p>“Bize bir şey bırakacağını nereden çıkarıyorsun?”</p>
				<p>“Ah yavrum! O, o kadar zengin, biz o kadar yoksuluz ki!”</p>
				<p>“Ama, bu yeterli bir neden değil, anne.”</p>
				<p>“Ah, Tanrım! Tanrım! Çok hasta!”</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f148"><a class="si-backref" href="#ref_f148">148</a><span class="si-footnote-text"> Günaydın kuzinim. </span></div>
					
						<div class="si-footnote html5_aside epub-type_footnote" id="f149"><a class="si-backref" href="#ref_f149">149</a><span class="si-footnote-text"> Beni tanımadınız mı?</span></div>
					
						<div class="si-footnote html5_aside epub-type_footnote" id="f150"><a class="si-backref" href="#ref_f150">150</a><span class="si-footnote-text"> Azizim, eğer burada Petersburg’daki gibi hareket ederseniz sonu kötü olur. Size bu kadar söylerim.</span></div>
					
						<div class="si-footnote html5_aside epub-type_footnote" id="f151"><a class="si-backref" href="#ref_f151">151</a><span class="si-footnote-text"> İngiltere’nin sonu.</span></div>
					
						<div class="si-footnote html5_aside epub-type_footnote" id="f152"><a class="si-backref" href="#ref_f152">152</a><span class="si-footnote-text"> M. Pitt millete ve milletler hukukuna ihanetinden dolayı şu cezaya mahkûm...</span></div>
					
						<div class="si-footnote html5_aside epub-type_footnote" id="f153"><a class="si-backref" href="#ref_f153">153</a><span class="si-footnote-text"> Hoşça kalın Prensim, Tanrı yardımcınız olsun...</span></div>
					
						<div class="si-footnote html5_aside epub-type_footnote" id="f154"><a class="si-backref" href="#ref_f154">154</a><span class="si-footnote-text"> Güle güle güzelim.</span></div>
				</div>
  </body>
</html>