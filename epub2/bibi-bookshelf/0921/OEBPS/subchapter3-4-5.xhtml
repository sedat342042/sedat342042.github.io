<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-4-5">
<div class="html5_section">
				<h1 class="subchapter">V</h1>
				
				<p class="margin">Nikolay, yüzünden eksilmeyen bir gülümsemeyle, koltuğunda hafifçe yana yatmış, sarışın kadına doğru iyice eğilmiş oturuyor, onu efsanevi güzellerle kıyaslıyordu. Nikolay, dar külotunda gergin duran bacaklarının durumunu değiştirip güzel kokular saçarak damını, kendi kendini ve çizmelerinin konçları içindeki gergin bacaklarının güzel biçimlerini seyrediyor, sarışın kadına, burada, Voronej’de bir kadını kaçırmak istediğini söylüyordu.</p>
				<p>“Hangi kadını?”</p>
				<p>“Olağanüstü bir kadını, ilahî bir kadını, gözleri (Nikolay muhatabını süzdü) mavi, ağzı mercan, bir beyazlık...” omuzlarına baktı. “Endam Diana...”</p>
				<p>Sarışın kadının kocası yanlarına sokuldu, asık bir yüzle karısına ne konuştuklarını sordu.</p>
				<p>Nikolay nezaketli bir tavırla kalkarak, “A! Nikita İvaniç,” dedi. Nikita İvaniç’in de kendi şakalarına katılmasını ister gibi, bir kadını kaçırma niyetini ona da anlatmaya başladı.</p>
				<p>Nikita İvaniç zorla, karısı neşeyle gülümsediler, iyi yürekli vali karısı memnuniyetsizlik ifade eden bir tavırla onlara yaklaştı.</p>
				<p>“Anna İgnatyevna seni görmek istiyor, <em>Nicolas,”</em> dedi. Anna İgnatyevna’nın sesi öyleydi ki, Rostov Anna İgnatyevna’nın çok önemli bir kadın olduğunu hemen anladı. “Gidelim, <em>Nicolas. </em>Seni böyle çağırmama izin vermiştin, değil mi?”</p>
				<p>“A, elbette <em>ma tante.</em><a class="si-noteref epub-type_noteref" href="#f435" id="ref_f435">435</a> Kim bu?”</p>
				<p>“Anna İgnatyevna Malvintsevna. Senden ve kendisini nasıl kurtardığından yeğeni ona söz etmiş... Anladın mı kim?..”</p>
				<p> “Çok kişiyi kurtardım ben,” dedi Nikolay.</p>
				<p>“Yeğeni Prenses Bolkonskaya. Teyzesiyle birlikte burada, Voronej’de. Vay, nasıl da kızardın! Ne o, yoksa?”</p>
				<p>“Hiç de değil, bırak <em>ma tante.</em>” </p>
				<p>“Peki, peki. Ah sen!”</p>
				<p>Valinin karısı, onu şehrin en önemli şahsiyetiyle oynadığı kâğıt oyununu henüz bitirmiş olan mavi hotozlu, uzun boylu ve şişman bir yaşlı kadının yanına götürdü. Bu kadın Prenses Mariya’nın Voronej’de oturan zengin ve çocuksuz dul teyzesi Malvintsevna idi. Rostov kendisine yaklaştığı sırada ayakta, yitirdiği parayı ödemekteydi. Sert ve kendine güvenli bir tavırla gözlerini kırpıştırarak Rostov’a baktı ve kendisini yenen generali paylamaya devam etti.</p>
				<p>“Çok memnun oldum azizim,” diyerek elini Rostov’a uzattı. “Bize gelmenizi rica edeceğim.”</p>
				<p>Prenses Mariya’dan ve onun, belli ki Malvintsevna’nın sevmediği rahmetli babasından söz ettiler; yaşlı Prenses Andrey hakkında (belli ki ondan da o kadar hoşlandığı yoktu) bildiklerini sorduktan sonra davetini tekrarlayarak Rostov’a gitmesi için izin verdi.</p>
				<p>Nikolay söz verdi ve Malvintsevna’yı selamlayıp ayrılırken yine kızardı. Prenses Mariya adı anılırken Rostov anlaşılmaz bir utangaçlık, hatta korku hissi duymaktaydı.</p>
				<p>Rostov, Malvintsevna’dan ayrılınca dansa dönmek istedi ama valinin küçücük karısı tombul eliyle Nikolay’ın elini tutarak kendisiyle konuşmak istediğini söyledi, onu <em>boudoir</em>’a<a class="si-noteref epub-type_noteref" href="#f436" id="ref_f436">436</a> götürdü; odada bulunanlar, valinin karısını rahatsız etmemek için hemen dışarı çıktı.</p>
				<p>Valinin karısı, küçücük temiz yüzünde ciddi bir ifadeyle, “Biliyor musun, <em>mon cher,</em>” dedi, “seninle ilgilenen biri var; ister misin aranızı yapayım?”</p>
				<p>“Kim, <em>ma tante?</em>” diye sordu Nikolay.</p>
				<p>“Prenses Katerina Petrovna, Lili’yi söylüyor. Bence olmaz, Prenses daha iyi, ister misin? Eminim ki annen teşekkür edecek. Ama olağanüstü bir kız, fevkalade! Sonra hiç de öyle çirkin değil.”</p>
				<p>Nikolay gücenmiş gibi, “Hiç de değil,” dedi ve ne söylediğini düşünmeye vakit kalmadan ekledi: “Ben, <em>ma tante, </em>bir askere yakıştığı gibi, ısrarla hiçbir şey istemem, hiçbir şeyi de reddetmem.”</p>
				<p>“Ama unutma, şaka değil bu.”</p>
				<p>“Ne şakası!”</p>
				<p>Valinin karısı kendi kendine söylenir gibi, “Evet, evet,” dedi. Hem sonra, “<em>mon cher, entre autres. Vous êtes trop assidu auprès de l’autre, la blonde.”</em><a class="si-noteref epub-type_noteref" href="#f437" id="ref_f437">437</a> Kocasına insan acıyor doğrusu...”</p>
				<p>Nikolay safça, “Yo, hayır, onunla dostuz,” dedi. Kendisi için böyle neşeyle geçen saatlerin bir başkası için neşesiz geçebileceği gelmiyordu aklına.</p>
				<p>Akşam yemeğinde Nikolay birden, “Valinin karısına amma da aptalca laf söyledim!” diye düşündü. “Gerçekten de evlendirecek beni, ya Sonya?..”</p>
				<p>Vedalaşırken valinin karısı gülümseyerek bir kez daha, “Hadi bakalım, unutma,” diye tekrarlayınca, onu bir kenara çekti ve dedi ki:</p>
				<p>“Bakın, doğrusunu söyleyeyim mi, <em>ma tante...</em>” </p>
				<p>“Ne var, ne var, dostum; şuraya gidip oturalım.”</p>
				<p>Nikolay birden içini (annesine, kız kardeşine ve bir dostuna bile açmayacağı şeyleri) bu yabancı kadına dökme isteği ve ihtiyacı duydu. Sonraları, kendisi için çok önemli sonuçlar doğurmuş olan bu nedensiz, açıklanamaz açık yüreklilik nöbetini ne zaman hatırlasa, Nikolay’a (herkes için öyledir) o anda sersemliğinin tuttuğunu düşünürdü. Bununla birlikte, bu açık yüreklilik nöbeti, diğer ufak tefek olaylarla birlikte, kendisi ve bütün ailesi için çok önemli sonuçlar doğurmuştur.</p>
				<p>“Bakın, <em>ma tante, maman</em><a class="si-noteref epub-type_noteref" href="#f438" id="ref_f438">438</a> beni çoktan beridir zengin bir kızla evlendirmek istiyor ama para için evlenmek bana iğrenç geliyor.”</p>
				<p>Valinin karısı, “Ah, evet, anlıyorum,” dedi.</p>
				<p>“Ama Prenses Bolkonskaya başka; öncelikle size doğrusunu söyleyeyim, o benim çok hoşuma gidiyor, gönlüme göre; sonra, onu o garip durumda gördükten sonra sık sık aklıma geliyor. Bu benim kaderim, diyordum. Düşünün bir kere: <em>Maman </em>bunu çoktandır tasarlıyordu ama daha önce onunla karşılaşmamıştım, nedense karşılaşmadık. Kız kardeşim Nataşa kardeşiyle nişanlı olduğu zaman onunla evlenmeyi düşünemezdim. Onunla Nataşa’nın işi bozulunca karşılaşmamız yazılıymış, sonra da bu durum... İşte mesele bu. Hiç kimseye söylemedim ve söylemeyeceğin. Yalnız size söylüyorum.”</p>
				<p>Valinin karısı teşekkür yerine onun dirseğini sıktı.</p>
				<p>Nikolay tereddütle, kızararak, “Kuzinim <em>Sophie</em>’yi tanır mısınız? Onu seviyorum, ona söz verdim ve onunla evleneceğim... Bunun için görüyorsunuz ki bu işte söz olamaz,” dedi.</p>
				<p>“<em>Mon cher, mon cher, </em>neler söylüyorsun? Ama <em>Sophie</em>’nin hiçbir şeyi yok, babanın işlerinin çok kötü olduğunu kendin söylüyorsun. Ya annen? Bu onu öldürür, bu bir. Sonra, <em>Sophie</em>, eğer kalp taşıyan bir kızsa, onun için bu nasıl bir hayat olur? Annen ümitsizlik içinde, işler bozuk... Hayır <em>mon cher, </em>sen ve <em>Sophie</em> bunu anlamalısınız.”</p>
				<p>Nikolay susuyordu. Bu görüşleri duymak hoşuna gidiyordu.</p>
				<p>Bir süre sustuktan sonra içini çekerek, “Ne olursa olsun <em>ma tante, </em>bu olamaz,” dedi. “Hem Prenses benimle evlenmek ister mi bakalım? O şimdi yine yasta, hiç böyle bir şey düşünülebilir mi?”</p>
				<p>Valinin karısı, “E, seni hemen şimdi mi evlendireceğim sanıyorsun? <em>Il y a manière et manière,”</em><a class="si-noteref epub-type_noteref" href="#f439" id="ref_f439">439</a> dedi.</p>
				<p>Nicolay onun tombul elini öperek, “Ne çöpçatansınız, <em>ma tante...</em>” dedi.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f435"><a class="si-backref" href="#ref_f435">435</a><span class="si-footnote-text"> Teyzeciğim.</span></div>
					
						<div class="si-footnote html5_aside epub-type_footnote" id="f436"><a class="si-backref" href="#ref_f436">436</a><span class="si-footnote-text"> (Fr.) Giyinme odası, kadınların gündelik oturma odası. (Y.N.)</span></div>
					
						<div class="si-footnote html5_aside epub-type_footnote" id="f437"><a class="si-backref" href="#ref_f437">437</a><span class="si-footnote-text"> Aziz dostum. Siz öbürüyle, şu sarışınla pek ilgileniyorsunuz.</span></div>
					
						<div class="si-footnote html5_aside epub-type_footnote" id="f438"><a class="si-backref" href="#ref_f438">438</a><span class="si-footnote-text"> Anne.</span></div>
					
						<div class="si-footnote html5_aside epub-type_footnote" id="f439"><a class="si-backref" href="#ref_f439">439</a><span class="si-footnote-text"> Her şeyin bir yolu var.</span></div>
				</div>
  </body>
</html>