<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-9">
<div class="html5_section">
				<h1 class="subchapter">IX</h1>
				
				<p class="margin">Bonaparte’ın komutasındaki yüz bin kişilik bir Fransız Ordusu tarafından izlenen, müttefiklerine artık güvenmeyen, yerli halkın düşmanca tutumlarıyla karşılaşan, yiyecek sıkıntısı çeken, deneyimsiz otuz beş bin kişilik Rus Ordusu, ki Kutuzov’un komutasındaki orduydu bu, düşmana yakalanınca durmuş, levazımını kaybetmeden geri çekilmek için, ancak gerektiği kadar artçı savaşlara girerek hızla Tuna boyundan aşağı doğru çekiliyordu. Lambah’da, Amsteten’de ve Melk’te çarpışmalar olmuş ama Rusların, düşman tarafından da kabul edilen cesaretine, dayanıklılığına rağmen bu savaşların sonu, ancak daha çabuk bir geri çekilme olmuştu. Ulm önlerinde esir düşmekten kurtularak Braunau’da Kutuzov’la birleşen Avusturya kıtaları şimdi Rus Ordusu’ndan ayrılmıştı. Kutuzov da kendi zayıf ve bitkin kuvvetleriyle kalmıştı. Viyana’yı savunmak artık düşünülemezdi bile. Şimdi Kutuzov’a görünen biricik ve hemen hemen ulaşılmaz hedef, planı Viyana’dayken Avusturya Yüksek Harp Şûrası tarafından kendisine verilen yeni savaş stratejisi kurallarına göre inceden inceye düşünüp hazırlanmış bir taarruz savaşı değil, Ulm’da Mack’ın başına geldiği gibi orduyu yakmadan Rusya’dan gelen kıtalarla birleşmekti.</p>
				<p>28 Ekim’de Kutuzov, ordusuyla Tuna’nın sol kıyısına geçti, Tuna’yı Fransızların ana kuvvetleriyle kendi kuvvetleri arasına alarak ilk defa konakladı. Ayın otuzunda Tuna’nın sol kıyısında bulunan Mortiér’in tümenine saldırarak onu bozguna uğrattı. İlk kez bu savaşta bir sancakla bazı toplar ele geçirildi. İki düşman generali tutsak edildi. Rus kıtaları iki haftalık bir çekilmeden sonra ilk kez durmuşlar, savaştan sonra muharebe meydanını ellerinde tutmakla kalmayarak Fransızları kovalamışlardı. Ordunun çıplak ve bitkin olmasına, yaralı, ölü ve hastalarla üçte birlik kuvvetini kaybetmesine, hastalar ve yaralılar Kutuzov’un bir mektubuyla düşmanın insanlığına bırakılarak Tuna’nın öbür tarafında bırakılmasına, Krems’teki büyük hastanelerin, hastaneye çevrilen büyük evlerin bütün hastaları, yaralıları alamamasına rağmen Krems’te konaklama ve Mortiér’ye karşı kazanılan zafer, askerin moralini yükseltmişti. Bütün orduda ve genel karargâhta, Rusya’dan gelen asker kollarının yaklaştığı varsayılıyor, Avusturyalıların bir zafer kazandıkları, gözü yılan Bonaparte’ın geri çekildiği yolunda, gerçi asılsız ama çok sevindirici söylentiler dolaşıyordu.</p>
				<p>Çatışma sırasında Prens Andrey bu savaşta vurulup ölen Avusturya Generali Schmidt’in yanındaydı. Altındaki at yaralanmış, kendi kolunu da hafifçe kurşun sıyırmıştı. Başkomutan ona bir ayrıcalık tanımıştı; zafer haberiyle, Fransız Ordusu’nun tehdidi altındaki Viyana’dan Brünn’e taşınan Avusturya sarayına gönderiliyordu. Savaş gecesi, Prens Andrey heyecanla, ama yorgunluk duymadan (ince yapılı göstermesine rağmen beden yorgunluğuna en güçlü insanlardan daha çok dayanabilirdi) atına binip Dohturov’un bir raporuyla Krems’e Kutuzov’un yanına gelmiş, aynı gece kurye olarak Brünn’e gönderilmişti. Kurye olarak gönderilmesi bir ödül, yükselmeye doğru önemli bir adımın belirtisiydi.</p>
				<p>Gece karanlık ve yıldızlıydı, yol, bir gün önce, yani savaş günü yağan karın beyazlığı içinde uzun, kara bir leke gibi görünüyordu. Prens Andrey kâh geçen savaşı düşünerek, kâh zafer haberiyle uyandıracağı etkiyi hayal ederek, başkomutanın ve arkadaşlarının onu uğurlayışlarını hatırlayarak, uzun süre bekleyen, sonunda beklediği mutluluğun eşiğine ulaşan bir insanın duygularıyla, posta arabasıyla hızlı hızlı ilerliyordu. Gözlerini kapar kapamaz kulaklarında, tekerlek gürültüleriyle, zafer anılarıyla karışan toplu tüfekli bir yaylım ateşi koptu. Rus ordularının kaçtığını, kendinin vurulup öldüğünü görüyor ama sonra hemen uyanıyor, böyle bir şeyin olmadığını, tersine Fransızların kaçtığını yeniden, sevinçle öğreniyordu. Zaferin bütün ayrıntılarını, kendisinin savaş sırasındaki soğukkanlılığını, yiğitliğini düşündü. Sonra sakinleşerek mırıldanmaya başladı... Karanlık, yıldızlı kış gecesini, parlak, neşeli bir sabah takip etti. Kar güneşte eriyor, atlar dörtnala ilerliyor, sağda solda birbirinden farksız yeni yeni, türlü türlü ormanlar, tarlalar, köyler gelip geçiyordu.</p>
				<p>Konaklardan birinde Rus yaralıları taşıyan bir araba kafilesine rastladı. Kafilenin başında bulunan Rus subayı öndeki talikada yan gelmiş, bir askere kaba kaba küfürler savurarak bağırıyordu. Uzun Alman taşıt arabalarında (her birinde altı yedi yaralı vardı) benizleri uçuk, sargılı, üstleri başları çamurlu yaralılar taşlı yolda sarsılarak ilerliyor, kimisi birbiriyle konuşuyor (Prens Andrey Rusça sözler duyuyordu) kimi ekmek yiyor, en ağır yaralılar bile sakin, hasta bir çocuk merakıyla yanlarından geçen kuryeye bakıyorlardı.</p>
				<p>Prens Andrey arabaların durmasını emretti. Bir askere hangi savaşta yaralandıklarını sordu. Asker, “Evvelki gün Tuna üzerinde,” dedi. Prens Andrey kesesini çıkardı, askere üç altın uzattı.</p>
				<p>Yaklaşan subaya, “Hepsi için,” dedi ve askerlere dönüp ekledi: “İyi olmaya bakın çocuklar, daha çok işimiz var.”</p>
				<p>Subay, gelişigüzel sordu:</p>
				<p>“E, Bay Yaver, ne haberler var?” </p>
				<p>Prens Andrey, “Havadisler iyi,” dedi, sonra sürücüye seslendi: “İleri!” </p>
				<p>Prens Andrey Brünn’e girip de kendini yüksek binalarla, dükkânların, pencerelerin ve fenerlerin ışıklarıyla, sokakta gürüldeyen şık arabalarla, kışladan sonra bir asker için çok çekici, büyük ve canlı bir kentin bütün o havasıyla sarılmış gördüğü zaman ortalık artık büsbütün ağarmıştı. Yolculuğun, çabuk olmasına, geceyi uykusuz geçirmesine rağmen saraya yaklaşırken kendini bir gün öncekinden daha dinç hissediyordu. Yalnız gözleri hummalı bir parıltı ile parlıyor, düşünceleri olağanüstü bir açıklıkla ve hızla birbirinin yerini alıyordu.</p>
				<p>Savaşın bütün ayrıntısını, bir an içinde, artık öyle bulanık değil, zihninde İmparator François’ya anlattığı gibi, kısa ve açık olarak yeniden gözünün önüne getirdi. Kendisine sorulabilecek rasgele soruları, bunlara vereceği yanıtları bir an düşündü. Hemen imparatora götürüleceğini sanıyordu. Ama sarayın teşrifat kapısında bir memur koşarak onu karşıladı, kurye olduğunu öğrenince onu başka bir kapıya götürdü.</p>
				<p>“Koridordan sağa doğru, orada <em>Euer Hochgeboren</em>,<a class="si-noteref epub-type_noteref" href="#f283" id="ref_f283">283</a> nöbetçi yaverini bulacaksınız,” dedi memur, “o sizi Savunma Bakanı’na götürür.”</p>
				<p>Prens Andrey’i karşılayan nöbetçi yaver beklemesini rica ederek Savunma Bakanı’nın yanına gitti. Beş dakika sonra döndü, nezaketle eğilerek Prens Andrey’i öne geçirdi, koridordan bakanın çalıştığı odaya götürdü. Yaver, anlaşılan, yüksek nezaketiyle Rus subayının laubaliliğe kalkışmasını önlemek istiyordu. Bakanın çalışma odasına yaklaştığı zaman Prens Andrey’in neşesi yitip gitmişti. Kendini hafifsenmiş hissetti ve bu hemen o anda, nedensiz yere, karşısındakileri küçümseme isteği yarattı. Kıvrak zekâsı ona hemen yaveri de bakanı da küçümsemeyi haklı gösteren düşünceyi fısıldadı.</p>
				<p>“Barut kokusu almadan zafer kazanmak onlara herhalde kolay gelir!” diye düşündü. Gözleri hafifsemeyle kırpıştı, ağır ağır bakanın odasına girdi. Büyük bir masanın başında oturan, iki dakika ona hiç bakmayan bakanı görünce bu duygu iyice güçlendi. Bakan, şakakları ağarmış çıplak başını iki şamdanın arasına almış, önündeki kâğıtları okuyup kurşunkalemle işaretliyordu. Kapı açılarak ayak sesleri duyulduğu zaman başını kaldırmadı; okumasını bitirdi.</p>
				<p>Kâğıdı yaverine uzatarak ve kuryeye bakmaksızın, “Şunu verin,” dedi.</p>
				<p>Prens Andrey’e öyle geliyordu ki ya bakanın işleri Kutuzov Ordusu’nun işlerinden daha önemlidir ya da Rus kuryesine bu duyguları yaşatmak gereklidir. İçinden, “Ama bana ne!” dedi. Bakan öbür kâğıtları önüne çekti, uçlarını bir hizaya getirdi, başını kaldırdı. Gösterişli ve karakteristik bir başı vardı. Ama Prens Andrey’e dönmesiyle beraber yüzünün zeki ve soğukkanlı görünümünün (alışkanlığın etkisiyle olacak) değişmesi bir oldu: Birbiri ardına birçok kimseyi kabul edip dinleyen bir adamın aptal, yapmacık ve yapmacığını gizlemeyen gülümsemesi yüzüne takılıp kaldı.</p>
				<p>“General Feldmareşal Kutuzov’dan mı?” diye sordu. “Ümit ederim iyi haberler getirdiniz? Mortiér ile çarpışma mı oldu? Bir zafer mi? Eh, zamanıdır artık!”</p>
				<p>Kendi adına yazılmış mesajı aldı. Üzüntülü bir yüzle okumaya başladı.</p>
				<p>Sonra Almanca olarak, “Aman Tanrım! Aman Tanrım, Schmidt!” dedi, “ne felaket, ne felaket!”</p>
				<p>Mesajı gözden geçirerek masanın üstüne bıraktı. Bir şey düşünüyormuş gibi Prens Andrey’e baktı.</p>
				<p>“Ah, ne felaket! Savaş kesin mi oldu diyorsunuz? Ama Mortiér yakalanmadı.” Biraz düşündü. “Her ne kadar Schmidt’in ölümüyle zafer pahalıya mal olmuşsa da iyi haberler getirdiğiniz için çok memnun oldum. Hükümdar kuşkusuz sizi görmeyi isteyecektir. Ama bugün değil. Teşekkür ederim. Dinlenin. Yarın resmi geçitten sonra giriş kapısında bulunun. Ben size haber veririm...”</p>
				<p>Konuşma sırasında kaybolan aptal gülümseme yeniden bakanın yüzünde belirdi.</p>
				<p>“Güle güle, çok teşekkür ederim. İmparator hazretleri sizi herhalde görmek ister,” diye yineledi ve başını eğerek selamladı.</p>
				<p>Prens Andrey saraydan çıktığı zaman artık zaferin kendisine verdiği bütün sorumluluk ve sevinci orada bırakmış, bakanla nazik yaverinin kayıtsız ellerine teslim etmiş olduğunu hissetti. Bütün düşünceleri, hisleri altüst olmuştu: Artık savaş ona eski, uzak bir hatıra gibi geliyordu.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f283"><a class="si-backref" href="#ref_f283">283</a><span class="si-footnote-text"> Asaletli efendim.</span></div>
				</div>
  </body>
</html>