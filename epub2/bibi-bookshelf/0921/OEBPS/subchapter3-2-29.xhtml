<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-29">
<div class="html5_section">
				<h1 class="subchapter">XXIX</h1>
				
				<p class="margin">Hatları ikinci kez dolaşıp inceden inceye gözden geçirdikten sonra dönen Napoléon, “Satranç takımı hazır, oyun yarın başlıyor,” dedi.</p>
				<p>Kendisine punç getirmelerini emretti, Beausset’yi çağırıp ona Paris’ten, <em>à la maison de l’impératrice’</em>te<a class="si-noteref epub-type_noteref" href="#f164" id="ref_f164">164</a> yaptırmak niyetinde olduğu bazı değişikliklerden söz ederek saray işleri hakkında en küçük şeyleri bile hatırlayışıyla saray bakanını şaşırttı.</p>
				<p>En basit işlere ilgi gösterdi, Beausset’yi, yolculuklara duyduğu sevgiden ötürü alaya aldı ve hastayı portatif karyolasına bağladıkları sırada, kendine güvenen, işini bilir, ünlü bir doktorun kollarını sıvaması gibi, umursamaz bir tavırla gevezelikler etti. “İşin dizginleri elimde, kafamın içinde apaçık, zamanı geldiğinde bunu kimsenin beceremeyeceği gibi becereceğim ama şimdi alay edebilirim, hem ben ne kadar çok latife edersem, ne kadar, sakinsem, siz de o kadar çok güven ve rahatlık duymalı, dehama hayran olmalısınız.”</p>
				<p>İkinci puncunu da bitiren Napoléon, ertesi günkü zorlu işler öncesi dinlenmeye gitti. </p>
				<p>Karşılaşacağı işle o kadar ilgileniyordu ki, uyuyamadı, akşamın nemli havasıyla artan nezlesine rağmen gece saat üçte gürültüyle sümkürerek, otağın büyük bölümüne geçti. “Ruslar yerlerinde duruyorlar mı?” diye sordu. “Düşmanın yaktığı ateşler hep aynı yerde görünüyor,” diye karşılık verdiler. Bunu uygun bulduğunu belirtircesine başını salladı.</p>
				<p>Nöbetçi yaver çadıra girdi, “<em>Eh bien Rapp, croyez vous, que nous ferons de bonnes affaires aujourd’hui</em>?”<a class="si-noteref epub-type_noteref" href="#f165" id="ref_f165">165</a> diye ona döndü Napoléon.</p>
				<p>“<em>Sans aucun doute, Sire,”</em><a class="si-noteref epub-type_noteref" href="#f166" id="ref_f166">166</a> diye karşılık verdi Rapp.</p>
				<p>Napoléon yavere bir göz attı. </p>
				<p>Rapp, “<em>Vous rappelez-vous, Sire, ce que vous m’avez fait l’honneur de dire à Smolensk,”</em><a class="si-noteref epub-type_noteref" href="#f167" id="ref_f167">167</a> dedi, “<em>le vin est tiré, il faut le boire</em>.”<a class="si-noteref epub-type_noteref" href="#f168" id="ref_f168">168</a></p>
				<p>Napoléon kaşlarını çattı, başını ellerine alarak uzun zaman sessiz sedasız oturdu.</p>
				<p>“<em>Cette pauvre armée</em>,”<a class="si-noteref epub-type_noteref" href="#f169" id="ref_f169">169</a> diye birden söze başladı sonra, “<em>elle a bien diminuée depuis Smolensk. La fortune est une franche courtisane, Rapp, je le disais toujours, et je commence à l’éprouver. Mais la garde, Rapp est intacte</em>?”<a class="si-noteref epub-type_noteref" href="#f170" id="ref_f170">170</a> diye sordu.</p>
				<p><em>“Oui, sire</em>,”<a class="si-noteref epub-type_noteref" href="#f171" id="ref_f171">171</a> diye karşılık verdi Rapp.</p>
				<p>Napoléon bir pastil aldı, ağzına koydu, saate baktı, uykusu yoktu, sabaha daha çok zaman vardı; zamanı emirler vererek öldürmek de mümkün değildi, çünkü bütün emirler verilmişti, şimdi artık verilen emirler yerine getiriliyordu.</p>
				<p>“<em>A-t-on distribué les biscuits et le riz aux régiments de la garde?”</em><a class="si-noteref epub-type_noteref" href="#f172" id="ref_f172">172</a> diye sert bir tavırla sordu Napoléon.</p>
				<p>“<em>Oui, sire.”</em><a class="si-noteref epub-type_noteref" href="#f173" id="ref_f173">173</a></p>
				<p><em>“Mais le riz?”</em><a class="si-noteref epub-type_noteref" href="#f174" id="ref_f174">174</a></p>
				<p>Rapp, pirinç hakkındaki emrin kendisi tarafından bildirilmiş olduğnu söyledi ama Napoléon, emrinin yerine getirildiğine inanmıyormuş gibi hoşnutsuzlukla başını salladı. İçeri, punç getiren bir uşak girdi. Napoléon, Rapp’a da verilmesini emretti, kendisininkini konuşmadan, yudum yudum içmeye koyuldu. Bardağını koklayarak, “Ne ağzımın tadı var ne de burnum koku alıyor,” dedi, “bu nezle bıktırdı beni. Doktorluktan söz edip dururlar. Bir nezleyi bile iyi edemedikten sonra hangi doktorluk? Bana bu pastilleri Corvisart vermişti ama hiç faydası yok. Onlar hangi hastalığı iyi edebilirler ki. Zaten bir hastalığı tedavi etmek, iyileştirmek de mümkün değildir. <em>Notre corps est une machine à vivre. Il est organisé pour celà, c’est sa nature, laissez-y la vie à son aise, qu’elle s’y défende elle même: elle fera plus que si vous la paralysiez en l’encombrant de remèdes. Notre corps est comme une montre parfaite qui doit aller un certain temps, l’horloger n’a pas la faculté de l’ouvrir, il ne peut la manier qu’à tâtons et les yeux bandés. Notre corps est une machine à vivre, voilà.”</em><a class="si-noteref epub-type_noteref" href="#f175" id="ref_f175">175</a> Bir şeyleri tarif etmeyi seven Napoléon böylece bir kere bu yola saptıktan sonra ansızın yeni bir şeyi daha tarif etti. “Savaş sanatının ne olduğunu bilir misin, Rapp?” diye sordu. “Bu, belirli bir anda düşmandan daha güçlü olma sanatıdır. <em>Voilà tout</em>.”<a class="si-noteref epub-type_noteref" href="#f176" id="ref_f176">176</a></p>
				<p>Rapp, yanıt vermedi.</p>
				<p>Napoléon, “<em>Demain nous allons avoir affaire à Koutouzoff,”</em><a class="si-noteref epub-type_noteref" href="#f177" id="ref_f177">177</a> dedi. “Görüşürüz! Hatırlarsın ya, Braunau’ da orduya komuta eden oydu, tahkimatı gözden geçirmek için üç hafta içinde bir kere olsun ata binmemişti. Görüşürüz!”</p>
				<p>Saatine bir göz attı. Henüz dörttü. Uykusu yoktu, punç içilmişti, yapılacak hiçbir iş de kalmamıştı. Kalktı, bir aşağı bir yukarı gezindi, kalın ceketini, şapkasını giydi, çadırdan dışarı çıktı. Gece karanlık ve nemliydi, pek hafif bir sis yukarıdan aşağı bastırıyordu. Fransız hassalarının ateşleri yakınlarda belli belirsiz yanıyor; uzaklarda dumanların arasından Rus hatlarının ışıkları pırıldıyordu. Ortalık durgundu, mevzilerini tutmak için harekete geçmiş olan Fransız kıtalarının boğuk uğultusu ve ayak sesleri işitiliyordu.</p>
				<p>Napoléon, çadırın önünden uzaklaştı, ateşlere baktı, ayak seslerine kulak kabarttı, kendisini görür görmez simsiyah bir kazık gibi dikiliveren, kalpağı tüylü, iriyarı bir hassa nöbetçisinin yanından geçerken karşısında durdu.</p>
				<p>Askerlerle konuşurken takındığı yapay, kaba ve okşayıcı bir asker tavrıyla, “Kaç yıldan beri askersin?” diye sordu, asker yanıt verdi.</p>
				<p>“<em>Ah! Un des vieux!”</em><a class="si-noteref epub-type_noteref" href="#f178" id="ref_f178">178</a></p>
				<p>“Alayda pirinç verdiler mi?”</p>
				<p>“Verdiler, efendim.” </p>
				<p>Napoléon başını salladı, uzaklaştı.</p>
				
				
				<p class="margin-double">Saat beş buçukta Napoléon atına binerek Şevardino köyüne doğru yola çıktı. </p>
				<p>Ortalık ışımaya başlamıştı, gökyüzü ağarıyordu, yalnız doğuda bir tek bulut parçası vardı. Bırakılmış ateşler sabahın alaca aydınlığında sönmek üzereydiler.</p>
				<p>Sağdan, boğuk ve tek bir top sesi gürledi, ses yayılıp sessizliğin içinde söndü. Birkaç dakika geçti, ikinci bir gürleyiş, sonra üçüncüsü havayı sarstı; dördüncü, beşinci gürlemeler yakınlarda, sağda tarafta gürültüyle yankılandılar. İlk topların yankısı henüz dinmemişti ki, yeni yeni gürlemeler birbirine karışıp uğuldadı.</p>
				<p>Napoléon maiyetiyle Şevardino Tabyası’na geldi, atından indi. Oyun başlamıştı.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f164"><a class="si-backref" href="#ref_f164">164</a><span class="si-footnote-text"> İmparatoriçenin dairesinde.</span></div>
					
						<div class="si-footnote html5_aside epub-type_footnote" id="f165"><a class="si-backref" href="#ref_f165">165</a><span class="si-footnote-text"> Ne dersin, Rapp, bugün işimiz yolunda gidecek mi?</span></div>
					
						<div class="si-footnote html5_aside epub-type_footnote" id="f166"><a class="si-backref" href="#ref_f166">166</a><span class="si-footnote-text"> Elbette, efendim.</span></div>
					
						<div class="si-footnote html5_aside epub-type_footnote" id="f167"><a class="si-backref" href="#ref_f167">167</a><span class="si-footnote-text"> Bana Smolensk’te söylemek lütfunda bulunduğunuz sözü hatırlıyor musunuz, efendim?</span></div>
					
						<div class="si-footnote html5_aside epub-type_footnote" id="f168"><a class="si-backref" href="#ref_f168">168</a><span class="si-footnote-text"> Şarap şişesinin mantarı çıkarılmıştır, içmek gerek (Ok yaydan fırladı, sonuna kadar gitmek gerek).</span></div>
					
						<div class="si-footnote html5_aside epub-type_footnote" id="f169"><a class="si-backref" href="#ref_f169">169</a><span class="si-footnote-text"> Bu zavallı ordu</span></div>
					
						<div class="si-footnote html5_aside epub-type_footnote" id="f170"><a class="si-backref" href="#ref_f170">170</a><span class="si-footnote-text"> Somlensk’ten beri bir hayli ufaldı. Talih düpedüz yüksek bir orospudur, bunu her zaman söyledim, Rapp, şimdi de nefsinde bunun böyle olduğunu denemeye başlıyorum. Fakat hassa kıtaları Rapp, oldukları gibi, tastamam duruyorlar değil mi?</span></div>
					
						<div class="si-footnote html5_aside epub-type_footnote" id="f171"><a class="si-backref" href="#ref_f171">171</a><span class="si-footnote-text"> Evet, efendim.</span></div>
					
						<div class="si-footnote html5_aside epub-type_footnote" id="f172"><a class="si-backref" href="#ref_f172">172</a><span class="si-footnote-text"> Hassa alaylarına peksimetle pirinç dağıtıldı mı?</span></div>
					
						<div class="si-footnote html5_aside epub-type_footnote" id="f173"><a class="si-backref" href="#ref_f173">173</a><span class="si-footnote-text"> Evet haşmetlim.</span></div>
					
						<div class="si-footnote html5_aside epub-type_footnote" id="f174"><a class="si-backref" href="#ref_f174">174</a><span class="si-footnote-text"> Pirinç de mi?</span></div>
					
						<div class="si-footnote html5_aside epub-type_footnote" id="f175"><a class="si-backref" href="#ref_f175">175</a><span class="si-footnote-text"> Vücudumuz yaşamaya yarayan bir makinedir, bu iş için kurulmuştur, onun mahiyeti budur, içindeki hayatı rahat bırakın, kendi kendini savunsun; o bu işi, sizin onu ilaçlarla tıka basa doldurup felce uğratmanızdan daha iyi becerir. Bizim vücudumuz, belirli bir süre işleyecek olan, kusursuz bir saat gibidir, saatçi onu açamaz, onu ancak, gözü bağlı bir halde ve el yordamıyla yoklayarak idare edebilir. Vücudumuz yaşamaya yarayan bir makinedir, işte bu kadar.</span></div>
					
						<div class="si-footnote html5_aside epub-type_footnote" id="f176"><a class="si-backref" href="#ref_f176">176</a><span class="si-footnote-text"> İşte bu kadar.</span></div>
					
						<div class="si-footnote html5_aside epub-type_footnote" id="f177"><a class="si-backref" href="#ref_f177">177</a><span class="si-footnote-text"> Yarınki işimiz Kutuzov’ladır.</span></div>
					
						<div class="si-footnote html5_aside epub-type_footnote" id="f178"><a class="si-backref" href="#ref_f178">178</a><span class="si-footnote-text"> Ha, eskilerden.</span></div>
				</div>
  </body>
</html>