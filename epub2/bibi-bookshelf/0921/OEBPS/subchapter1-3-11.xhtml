<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-3-11">
<div class="html5_section">
				<h1 class="subchapter">XI</h1>
				
				<p class="margin">Ertesi gün hükümdar Vyškov’da kaldı. Başhekim Villiérs birkaç defa onun yanına çağrıldı, genel karargâhta da, civardaki kıtalarda da hükümdarın keyifsizliği haberi yayıldı. Yakınlarının dediklerine göre hiçbir şey yememiş, geceyi kötü geçirmişti. Yaralılarla ölüler onun hassas ruhunu kötü etkilemişti. </p>
				<p>Görüşmeci bayrağıyla gelen, Rus imparatoruyla görüşme isteğinde bulunan bir Fransız subayını ileri karakollardan ayın on yedisinin sabah saatlerinde Vyškov’a getirdiler. Bu subay, Savary idi. Hükümdar henüz uyumuştu, bu yüzden Savary zorunlu olarak bekledi. Öğle saatlerinde hükümdarın yanına çıkarıldı, bir saat sonra da Prens Dolgorukov’la birlikte Fransız Ordusu’nun ileri karakollarına gitti.</p>
				<p>Duyulduğuna göre, Savary, İmparator Aleksandr’ın Napoléon’la buluşmasını teklif etmişti. Bu özel görüşme teklifine verilen ret yanıtını ordu sevinçle karşılamış, Napoléon’la görüşmeye (eğer bu görüşmeler, düşünülenin tersine gerçekten de barış isteğini güdüyorduysa) hükümdarın yerine Vyškov galibi Dolgorukov, Savary ile birlikte gönderilmişti.</p>
				<p>Dulgorukov akşama doğru döndü, doğruca hükümdara çıktı, uzun zaman onunla baş başa kaldı.</p>
				<p>18-19 Kasım’da kıtalar iki menzil daha ilerlediler, düşman ileri karakolları kısa bir çarpışmadan sonra geri çekildi. Ayın on dokuzunda öğle saatlerinden başlayarak ordu yüksek karargâhlarında, ertesi günün sabahına, o unutulmaz Austerlitz Savaşı’nın verildiği 20 Kasım’a<a class="si-noteref epub-type_noteref" href="#f408" id="ref_f408">408</a> kadar sürecek olan gayretli, canlı, sıkı bir hareketlilik başladı.</p>
				<p>19 Kasım’ın öğle saatlerine kadar hareketlilik, heyecanlı konuşmalar, koşuşmalar, yaverlerin gidip gelişi imparatorların genel karargâhıyla sınırlıydı; aynı gün öğleden sonra Kutuzov’un genel karargâhına, kol kurmaylıklarına da sıçradı. Akşamüstü yaverler aracılığıyla bu hareket ordunun her yanını, bütün kısımlarını sardı, ayın on dokuzunu yirmisine bağlayan gece ise müttefik kıtalarının seksen bin kişilik ordusu konak yerlerinden kalktı, uğuldadı, dalgalandı ve dokuz verstlik görkemli bir perde halinde hareket etti.</p>
				<p>Sabah imparatorların genel karargâhında başlayıp sonraki bütün gelişmelere hız veren ilk hareket, büyük kule saatlerindeki orta çarkların ilk hareketine benziyordu. Bir çark ağır ağır harekete geçer, ötekisi, üçüncüsü döner, çarklar, çark fenerleri, makaralar gitgide daha hızlı, daha hızlı işler, çanlar çalmaya başlar, şekiller belirip kaybolur, bunun sonucu olarak yelkovanlar yürümeye koyulur.</p>
				<p>Saatlerin mekanizmasında olduğu gibi savaş mekanizmasında da ilk hız bir kere verildikten sonra son nefere varmasının önüne geçilemez, mekanizmanın henüz sırası gelmeyen parçaları da, tıpkı öyle, sıra kendilerine gelinceye kadar işe katılmaz, hareketsiz dururlar. Dişleri birbirine geçerek eksenlerinde çarklar ıslık çalar, dönen çark fenerleri hızdan inler ama yanındaki çark hep öyle sakin, hareketsizdir, hareketsizliğini yüzlerce yıl böyle koruyacakmış gibi. Fakat zaman geldi mi bir manivela ona takılır, çark harekete boyun eğerek dönüp gıcırdar; sonucu, amacı kendisi için malum olmayan hareketin içinde erir.</p>
				<p>Nasıl saatlerde zamanı gösteren yelkovanların ağır, düzenli hareketleri çeşitli sayısız çark fenerlerinin ortak hareketlerinin bir sonucu ise, bu yüz altmış bin Rus’la Fransız’ın ortak hareketlerinin (bu insanlardaki bütün ihtirasların, isteklerin, pişmanlıkların, alçalışların, ıstırapların, gurur, korku ve heyecanın) sonucu da üç imparatorlar savaşı denilen Austerlitz Savaşı’nın kaybı, yani evrensel tarihî yelkovanın, insanlık tarihinin kadranında ağır ağır hareketi oldu.</p>
				<p>Prens Andrey o gün nöbetçiydi, başkomutanın yanından ayrılmayacaktı.</p>
				<p>Akşam saat altıda Kutuzov, imparatorların genel karargâhına geldi, hükümdarın yanında çok kalmadan Ober-hof Mareşal Kont Tolstoy’un yanına çıktı.</p>
				<p>Bu zamandan yararlanan Bolkonski işin ayrıntıları hakkında bilgi almak üzere Dolgorukov’a gitti. Kutuzov’un bir şeylere öfkelendiğini, rahatsız olduğunu, genel karargâhta da ondan memnun olmadıklarını, imparatorların genel karargâhındaki kişilerin onunla, başkalarının bilmedikleri bazı şeyleri bilen insanların edasıyla konuştuklarını Prens Andrey hissediyordu, işte bu nedenle Dolgorukov’la görüşmek istemişti.</p>
				<p>Bilibin’le çay içmekte olan Dolgorukov, “Ooo, merhaba <em>mon cher,</em>” dedi, “yarın bayram. Sizin ihtiyar ne âlemde? Keyfi yerinde değil mi?”</p>
				<p>“Keyfi yerinde değil diyemem ama kendisini dinlemelerini isterdi sanırım.”</p>
				<p>“Şûrada onu dinlediler, işten söz ederse yine de dinlerler ama şimdi, Bonaparte’ın her şeyden çok bir meydan savaşından korktuğu bu sırada, işi ağırdan almak, beklemek mümkün değil.”</p>
				<p>Prens Andrey, “Peki, siz onu gördünüz,” dedi, “Bonaparte nasıl biri? Sizin üzerinizde nasıl bir etki bıraktı?”</p>
				<p>Dolgorukov, Napoléon’la görüşmesinden çıkardığını ciddiyetle açıkladı:</p>
				<p>“Evet, gördüm, bana göre dünyada her şeyden çok meydan savaşından korkuyor. Savaştan korkmasaydı bu buluşmayı ne diye isteyecek, görüşmeler yapacak, hele geri çekilecekti; geri çekilmek savaşı yönetme konusundaki yöntemlerine o kadar aykırıyken? İnanın bana, korkuyor, meydan savaşından korkuyor, onun da son saati çaldı. Ben bunu size söylüyorum.”</p>
				<p>Prens Andrey yeniden sordu:</p>
				<p>“Peki, anlatın, nasıl biri?”</p>
				<p>Dolgorukov, Bilibin’e göz atarak yanıt verdi:</p>
				<p>“Kül rengi redingotlu, kendisine ‘haşmetmeap’ dememi çok isteyen ama ne yazık ki benden hiçbir unvan alamayan bir adam. İşte böyle bir adam, o kadar.” Sonra devam etti: “Yaşlı Kutuzov’a karşı beslediğim derin saygıya karşın, şimdi elimize düşmüşken hani eğer bir şeyler bekleyerek ona çekilme ya da bizi aldatma fırsatını verirsek hoş oluruz doğrusu. Hayır, Suvorov’u ve onun prensibini unutmamak gerek: taarruza uğramamak, taarruz etmek. İnanın, savaşta genç insanların enerjisi, tutulacak yolu çok defa yaşlı şeflerin bütün deneyimlerinden daha doğru gösterir.”</p>
				<p>Prens Andrey, “Ama biz hangi mevzilerden ona saldıracağız? Bugün ileri karakollardaydım; ana kuvvetlerinin nerede toplandığını bilmek olanaksız,” dedi.</p>
				<p>Dolgorukov’a kendi tarafından hazırlanmış taarruz planını anlatmak istiyordu.</p>
				<p>Dolgorukov ayağa kalkıp haritayı masanın üstüne yayarak çabuk çabuk, “Ha, bunun hiç önemi yok,” dedi. “Bütün olasılıklar düşünüldü; eğer o Brünn’de bulunuyorsa...”</p>
				<p>Prens Dolgorukov çabuk çabuk, soluk almadan, Weierother hareketi planını anlattı.</p>
				<p>Prens Andrey karşı çıkarak, kendi planını açıklamaya girişti, bu, Weierother planı kadar iyi olabilirdi ama şöyle bir eksiği vardı: Weierother’in planı, ondan daha önce onaylanmış bulunuyordu. Prens Andrey ötekinin elverişsizliklerini, kendisininkinin yararlarını kanıtlamaya kalkınca Prens Dolgorukov onu dinlemekten vazgeçti, haritaya değil dalgın dalgın Prens Andrey’in yüzüne bakmaya başladı:</p>
				<p>“Bugün Kutuzov’un yanında savaş şûrası toplanacak, siz bütün bunları orada açıklarsınız,” dedi.</p>
				<p>Prens Andrey haritadan uzaklaşarak, “Zaten ben de öyle yapacağım,” dedi.</p>
				<p>O sırada neşeli bir gülümsemeyle onları dinleyen Bilibin şaka yollu, “Böyle nelerle uğraşıyorsunuz, beyler?” diye söze karıştı: “Yarın ister zafer kazanılsın, isterse yenilgiye uğranılsın. Rus silahlarının şerefi sigortalıdır. Sizin Kutuzov’unuzdan başka tek Rus kol komutanı yok. Komutanlar: <em>Herr General Wimpfen, le comte de Langeron le prince de Lichtenstein, le prince de Hohenlohe, et enfin Prsch... prsch... ainsi de suite, comme tous les noms </em><em>polonais</em><em>.”</em><a class="si-noteref epub-type_noteref" href="#f409" id="ref_f409">409</a></p>
				<p>Dolgorukov, “<em>Taisez-vous mauvaise langue</em>,”<a class="si-noteref epub-type_noteref" href="#f410" id="ref_f410">410</a> dedi. “Doğru değil, şimdiden iki Rus var: Miloradoviç’le Dohturov, hem bir üçüncüsü de olacaktı, Kont Arakçeyev, ama onun sinirleri zayıf.”</p>
				<p>Prens Andrey, “İyi ama ben Mihail İlarinoviç döndü sanıyorum,” dedi. “Mutluluklar, başarılar dilerim baylar,” diye ekledi, Dolgorukov’la Bilibin’in ellerini sıkarak çıktı.</p>
				<p>Prens Andrey eve dönünce yanında susmuş oturan Kutuzov’a ertesi günkü savaş hakkında ne düşündüğünü sormaktan kendini alamadı.</p>
				<p>Kutuzov yaverinin yüzüne sert sert baktı, kısa bir sessizlikten sonra yanıt verdi:</p>
				<p>“Ben savaşın kaybedileceğini düşünüyorum, bunu Kont Tolstoy’a da söyledim, hükümdara bildirmesini rica ettim. Ne dese beğenirsin? <em>Eh, mon cher général, je me mêle de riz et des cotelettes, mêlez-vous des affaires de la guerre</em>.<a class="si-noteref epub-type_noteref" href="#f411" id="ref_f411">411</a> Evet... işte böyle yanıt verdi!”</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f408"><a class="si-backref" href="#ref_f408">408</a><span class="si-footnote-text"> Austerlitz Savaşı 2 Kasım 1805’te oldu. O zaman Rusların rumi takvimi on üç gün geriydi. (Ç.N.)</span></div>
					
						<div class="si-footnote html5_aside epub-type_footnote" id="f409"><a class="si-backref" href="#ref_f409">409</a><span class="si-footnote-text"> Sayın General Wimpfen, Kont de Langeron, Prens Lichtenstein, Prens Hohenloe ve nihayet Prsch... prsch ve öbür bütün Leh isimler gibi.</span></div>
					
						<div class="si-footnote html5_aside epub-type_footnote" id="f410"><a class="si-backref" href="#ref_f410">410</a><span class="si-footnote-text"> Sus, huysuz adam.</span></div>
					
						<div class="si-footnote html5_aside epub-type_footnote" id="f411"><a class="si-backref" href="#ref_f411">411</a><span class="si-footnote-text"> Eh, sevgili general, ben pirinçle pirzolalara karışırım, siz de savaş işlerine bakın.</span></div>
				</div>
  </body>
</html>