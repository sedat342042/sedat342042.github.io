<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-3-6">
<div class="html5_section">
				<h1 class="subchapter">VI</h1>
				
				<p class="margin">Saray halkıyla birlikte Vilnius’tan Petersburg’a dönen Elen zor bir duruma düşmüştü.</p>
				<p>Petersburg’dayken en yüksek devlet memurlarından biri tarafından korunuyordu. Vilnius’ta ise, genç bir yabancı prense bağlanmıştı. Petersburg’a dönüşünde prens de, yüksek memur da ordaydı, her ikisi de hak iddiasındaydılar; bu yüzden Elen, mesleğinde kendisi için henüz yeni olan bir sorunla karşılaşmıştı: ne birini ne de ötekini kırarak ikisiyle de yakın ilişkisini sürdürmek...</p>
				<p>Başka kadınlara zor, hatta imkânsız gibi gelebilecek olan bu iş, Kontes Bezuhova’yı şöyle bir kez bile olsun düşünüp taşınmaya mecbur etmedi; akıllı kadın diye tanınması elbette ki boşuna değildi. Eğer, davranışını gizlemeye, zor durumundan kurnazlıklara saparak sıyrılmaya kalkışsaydı suçluluğunu kabul edecek, işini de böylece bozmuş olacaktı; ama Elen böyle davranmadı, tersine, kendini birden, içtenlikle inanarak, canının her istediğini yapabilir, gerçekten büyük bir insan gibi haklı, herkesi de suçlu yerine koydu. Genç, yabancı prensin daha ilk siteminde, güzel başını gururla kaldırmış, ona yan dönerek, düpedüz şöyle demişti:</p>
				<p>“<em>Voilà l’égoïsme et la cruauté des hommes! Je ne m’attendais pas à autre chose. La femme se sacrifie pour vous, elle souffre, et voilà sa récompense. Quel droit avez-vous, monseigneur, de me demander compte de mes amitiées, de mes affections? C’est un homme qui a été plus qu’un pére pour moi.”</em><a class="si-noteref epub-type_noteref" href="#f210" id="ref_f210">210</a></p>
				<p>Prens bir şeyler söylemek istedi, Elen onun sözünü kesti: </p>
				<p>“<em>Eh, bien, oui, peut-être qu’il a pour moi d’autre sentiments que ceux d’un père, mais ce n’est pas une raison pour que je lui ferme ma porte. Je ne suis pas un homme pour être ingrate. Sachez, monseigneur, pour tout ce qui a rapport à mes sentiments intimes, je ne rends compte qu’à Dieu et à ma conscience,”</em><a class="si-noteref epub-type_noteref" href="#f211" id="ref_f211">211</a> dedi ve elini kabaran güzel göğsüne koyup gökyüzüne bakarak sözünü bitirdi.</p>
				<p>“<em>Mais écoutez-moi, au nom de Dieu.</em>”<a class="si-noteref epub-type_noteref" href="#f212" id="ref_f212">212</a></p>
				<p>“<em>Épousez-moi, et je serai votre esclave.”</em><a class="si-noteref epub-type_noteref" href="#f213" id="ref_f213">213</a></p>
				<p>“<em>Mais, c’est impossible.”</em><a class="si-noteref epub-type_noteref" href="#f214" id="ref_f214">214</a></p>
				<p>“<em>Vous ne daignez pas descendre jusqu’à moi, vous...”</em><a class="si-noteref epub-type_noteref" href="#f215" id="ref_f215">215</a></p>
				<p>Elen ağlamaya başladı.</p>
				<p>Prens onu teselli etmeye kalkıştı, Elen (kendinden geçmiş gibi bir edayla) evlenmesine hiçbir şeyin engel olamayacağını, boşanan bir sürü çift olduğunu (o zamanlar boşanmalar azdı ama o yine de Napoléon’u ve diğer büyük şahsiyetleri sayıyordu), kocasına hiçbir zaman eşlik etmediğini, kendisinin bu işte kurban edildiğini gözyaşları arasında söyledi. Artık teslim bayrağını çekmeye başlayan Prens, “İyi ama yasalar, din...” dedi. </p>
				<p>“Yasalar, din böyle bir işin gerçekleştirilmesine yaramadıktan sonra ne diye uydurulmuş?”</p>
				<p>Prens, bu kadar basit bir şeyi akıl edemediğine şaştı; yakından ilgili bulunduğu İsa Derneği’ndeki kardeşlerine danışmaya gitti. </p>
				<p>Birkaç gün sonra, Elen’in Kamenni Ostrov’daki köşkte düzenlediği parlak eğlentilerden birinde ona, kar gibi beyaz saçlı kara parlak gözlü, orta yaşlı; gönül çekici <em>Monsieur de Jobert, un jésuite à la robe courte’</em>u<a class="si-noteref epub-type_noteref" href="#f216" id="ref_f216">216</a> tanıttılar; o da bahçede, şenlik ışıkları altında, orkestra sesleri arasında Elen’e Tanrı İsa, Meryem Ana’ya duyulan aşktan, tek gerçek din olan Katoliklik sayesinde bu dünyada ve öteki dünyada kavuşulan tesselliden söz etti...</p>
				<p>Bu sözler Elen’in içine dokundu, birkaç kez kendi gözleri de, Jobert’in gözleri de sulandı, sesi titredi. Elen’i dansa çağıran bir kavalye, <em>directeur de conscience</em><a class="si-noteref epub-type_noteref" href="#f217" id="ref_f217">217</a> ile sohbetlerini yarıda bıraktı. Fakat ertesi gün akşam Mösyö de Jobert yalnızca Elen’e sık sık gelip gitmeye başladı.</p>
				<p>Bir gün Elen’i Katolik kilisesine götürmüştü. Orada Elen kendisine gösterilen mihrabın önünde diz çöktü. Orta yaşlı, sevimli Fransız elini onun başına koydu; sonradan Elen’in anlattığına göre, bu dokunuşla içinde serin bir rüzgârın estiğini duyar gibi olmuş, Ona, bunun<em> la grâce</em><a class="si-noteref epub-type_noteref" href="#f218" id="ref_f218">218</a> olduğunu söylediler.</p>
				<p>Sonra ona bir <em>à robe longue</em><a class="si-noteref epub-type_noteref" href="#f219" id="ref_f219">219</a> rahip getirdiler. Elen’e tövbe ettirip günahlarını çıkardı. Ertesi gün eve, içinde şaraplı ekmek bulunan bir kutu getirip kullanması için bıraktılar. Birkaç gün sonra da Elen, gerçek kiliseye, Katolik kilisesine artık kabul edilmiş olduğunu, yakında da bizzat Papa’nın bunu haber alıp kendisine bir belge göndereceğini memnuniyetle öğrendi.</p>
				<p>Bu sıralarda, çevresinde olup biten her şey, bunca akıllı, böyle hoş, kibarca konuşan insanların kendisine karşı gösterdiği bütün o saygı; şimdi içinde bulunduğu o ak güvercin temizliği (o sıralarda beyaz kurdeleli beyaz elbiseler yapıyordu), bütün bunlar hoşuna gidiyordu; hoşuna gidiyordu ama amacını da bir dakika bile unutmuyordu. Böyle aldatmacalı işlerde akılsızın kurnazı her zaman atlattığı görülegelmiştir, bu sefer de öyle oldu; bütün o sözlerdeki asıl amacın kendisini Katolik yapıp Cizvit kurumları için para çekmekten (zaten ona bunu çıtlatmışlardı da) ibaret olduğunu anlayan Elen, parayı vermeden önce, kocasından ayrılmasını sağlayabilecek işlemlerin yapılmasında direndi. Onun anlayışına göre, bütün dinlerin amacı, insanca istekler yerine getirilirken belli bir doğruluk ve terbiyenin gözetilmesinden ibaretti. Bundan dolayı da, rahiple yaptığı konuşmalardan birinde, nikâhının kendisini ne dereceye kadar bağladığı sorusuna karşılık vermesini ondan ısrarla istedi.</p>
				<p>Misafir odasında, pencerenin yanında oturmuşlardı. Akşam oluyordu. Açık pencereden çiçek kokuları geliyordu. Elen, omuzlarını ve göğsünü belli belirsiz örten beyaz bir elbise giymişti. Rahip iyice besiliydi, sinekkaydı tıraş edilmiş tombul tombul yanakları, güçlü, güzel ağzı, dizlerinin üstünde hafif kavuşmuş beyaz elleriyle Elen’in yanında oturuyor, arada sırada dudaklarında ince bir gülümseyiş ve güzelliğine hayran bir bakışla sakin sakin onun yüzüne bakıyor, ilgilendikleri konu hakkındaki görüşünü açıklıyordu. Elen, sinirli sinirli gülümseyerek onun kıvırcık saçlarına, sakal karartısı belli olan taze tıraş edilmiş yanaklarına göz atıp konuşmanın yön değiştirmesini bekliyordu. Ama rahip karşısındakinin güzelliğinden açıkça zevk aldığı halde, yine de kendini işine kaptırmış gidiyordu.</p>
				<p>Öğüt veren rahibin düşünceleri şöyle akıyordu: “Siz, giriştiğiniz işin önemini bilmeyerek bir erkeğe bağlılık yemini ettiniz; o erkekse, nikâhın dinî önemine inanmadığı halde evlenmeye kalkışmak suretiyle küfre sapmış oldu. Bu nikâhın böyle iki yönlü içeriği olması gerekirdi ki, bu yoktu. Buna rağmen yemininiz sizi bağlamıştı. Bu bağı kopardınız, böylelikle de nasıl bir günah işlemiş oldunuz? <em>Péché véniel </em>mi yoksa <em>Péché mortel </em>mi? <em>Péché véniel</em><a class="si-noteref epub-type_noteref" href="#f220" id="ref_f220">220</a> çünkü bunu kötü bir niyetle yapmadınız. Eğer şimdi, çocuk doğurmak amacıyla yeni bir nikâh kıydırmaya girişirseniz, günahlarınız bağışlanabilir. Bununla birlikte sorun yine ikiye ayrılmaktadır: Öncelikle...”</p>
				<p>İçi sıkılan Elen, o gönül okşayıcı gülümsemesiyle birden, “İyi ama öyle sanıyorum ki,” dedi, “ben gerçek dini kabul ettiğim için sahte dinin bana yüklemiş olduğu şeylerle artık bağlı olamam.”</p>
				<p>Kristof Kolomb’un yumurtası probleminin bu kadar büyük bir sadelikle karşısına çıkarılmasına hayret etti. Öğrencisinin umulmadık bir hızla ilerlemiş olmasına sevindi ama yerine o kadar zahmetle ve o kadar iyi oturmuş olan delillerinin mantık yapısını kurmaya devam etmekten de vazgeçemedi. Gülümseyerek, “<em>Entendons-nous, comtesse,”</em><a class="si-noteref epub-type_noteref" href="#f221" id="ref_f221">221</a> diyerek manevi kızının ileri sürdüğü düşünceyi reddetmeye koyuldu...</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f210"><a class="si-backref" href="#ref_f210">210</a><span class="si-footnote-text"> İşte erkeklerin bencilliği, zalimliği! Zaten başka bir şey de beklemezdim. Kadın size kendisini kurban eder, acı çeker ve işte ödülü. Asaletlim, dostluklarım, bağlantılarım hakkında benden hesap istemeye ne hakkınız var? O, bana babamdan daha yakınlık göstermiş olan bir adamdır.</span></div>
					
						<div class="si-footnote html5_aside epub-type_footnote" id="f211"><a class="si-backref" href="#ref_f211">211</a><span class="si-footnote-text"> Evet, belki de hakkımda beslediği duygular bir babanınkilerden farklıdır, ama bu ona kapımı kapamam için bir sebep değildir. Ben erkek değilim ki nankör olayım. Şunu bilin, Asaletlim, mahrem duygularımın hesabını, bir Tanrı’ya, bir de vicdanıma veririm.</span></div>
					
						<div class="si-footnote html5_aside epub-type_footnote" id="f212"><a class="si-backref" href="#ref_f212">212</a><span class="si-footnote-text"> Ama Tanrı aşkına dinleyin beni. </span></div>
					
						<div class="si-footnote html5_aside epub-type_footnote" id="f213"><a class="si-backref" href="#ref_f213">213</a><span class="si-footnote-text"> Benimle evlenin, köleniz olayım.</span></div>
					
						<div class="si-footnote html5_aside epub-type_footnote" id="f214"><a class="si-backref" href="#ref_f214">214</a><span class="si-footnote-text"> İyi ama bunun imkânı yok.</span></div>
					
						<div class="si-footnote html5_aside epub-type_footnote" id="f215"><a class="si-backref" href="#ref_f215">215</a><span class="si-footnote-text"> Siz benimle evlenmeye tenezzül etmezsiniz.</span></div>
					
						<div class="si-footnote html5_aside epub-type_footnote" id="f216"><a class="si-backref" href="#ref_f216">216</a><span class="si-footnote-text"> Bay Jobert, kısa fistanlı bir Cizvit.</span></div>
					
						<div class="si-footnote html5_aside epub-type_footnote" id="f217"><a class="si-backref" href="#ref_f217">217</a><span class="si-footnote-text"> Vicdan rehberi.</span></div>
					
						<div class="si-footnote html5_aside epub-type_footnote" id="f218"><a class="si-backref" href="#ref_f218">218</a><span class="si-footnote-text"> Gufran.</span></div>
					
						<div class="si-footnote html5_aside epub-type_footnote" id="f219"><a class="si-backref" href="#ref_f219">219</a><span class="si-footnote-text"> Uzun fistanlı.</span></div>
					
						<div class="si-footnote html5_aside epub-type_footnote" id="f220"><a class="si-backref" href="#ref_f220">220</a><span class="si-footnote-text"> Affedilebilir günah mı, yoksa büyük günah mı?</span></div>
					
						<div class="si-footnote html5_aside epub-type_footnote" id="f221"><a class="si-backref" href="#ref_f221">221</a><span class="si-footnote-text"> Anlaşalım Kontes...</span></div>
				</div>
  </body>
</html>