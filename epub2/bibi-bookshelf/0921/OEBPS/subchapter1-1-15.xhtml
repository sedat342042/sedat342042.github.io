<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-15">
<div class="html5_section">
				<h1 class="subchapter">XV</h1>
				
				<p class="margin">Kontes Rostova, kızları ve kalabalık davetlileriyle salonda oturuyordu. Kont, nargile koleksiyonunu göstermek için erkek davetlileri çalışma odasına götürmüştü. Arada bir çıkıp soruyordu: Gelmedi mi? Sosyetede <em>le terrible dragon</em><a class="si-noteref epub-type_noteref" href="#f156" id="ref_f156">156</a> lakabıyla anılan, zenginliği ya da konumuyla değil de açık sözlülüğüyle, içten, sade tavırlarıyla tanınmış bir kadın olan Mariya Dimitriyevna Ahrosimova’yı bekliyorlardı.</p>
				<p>Mariya Dimitriyevna’yı Çar ailesi, bütün Moskova ve Petersburg tanırdı; her iki şehirde de ona hayret eder, kabalığına gizli gizli güler, onunla ilgili fıkralar anlatırlardı; bununla beraber ayrıksız herkes ona saygı duyar, ondan korkardı.</p>
				<p>Dumanla dolu odada, ilan edilen savaştan, asker toplamalardan söz ediliyordu. Savaş beyannamesini daha kimse okumamıştı. Ama çıktığını herkes biliyordu. Kont bir sedirde, tütün içerek konuşan iki kişinin arasında oturuyordu. Kendisi tütün içmiyor, konuşmuyor, başını kâh bir tarafa, kâh öbür tarafa eğerek belli bir memnunlukla nargile içenlere bakıyor, birbirine düşürdüğü yanındakileri dinliyordu.</p>
				<p>Konuşanlardan biri sivildi, buruşuk, solgun, tıraşlı ve zayıf yüzlüydü; ihtiyarlık çağına yaklaşmış olmasına rağmen genç bir delikanlı gibi en son modaya göre giyinmişti. Sedirde alaturka ve kendi evindeymiş gibi oturuyordu. Kehribar çubuğu yandan ağzının ta içine sokmuş; sık sık çekerek gözlerini kırpıştırıyordu. Bu adam Kontes’in, Moskova salonlarında kötü dilli diye anılan, amcasının oğlu titiz bekâr Şinşin’di. Karşısındakinin gözüne girmiş gibi görünüyordu. Özene bezene giyinmiş, taranmış, genç, al yanaklı bir muhafız subayı olan öbürü kehribar çubuğu ağzının ön tarafında tutuyor, pembe dudaklarıyla dumanı hafifçe çekerek güzel ağzından buram buram savuruyordu. Bu genç, Boris’in alaya beraber gideceği ve Nataşa’nın, yavuklusu diye büyük kız kardeşi Vera’yı kızdırdığı Semyonovski Alayı subaylarından Teğmen Berg’di. Kont, aralarında oturuyor, dikkatle dinliyordu. Çok sevdiği boston oyunu bir yana, Kont’un en sevdiği şey, konuşmaya başlamış iki kişiyi birbirine düşürmeyi başardığı zaman oturup onları dinlemekti.</p>
				<p>Şinşin, alaylı bir tavırla gülerek ve (bu onun sözlerinin asıl özelliğiydi) en koyu Rusça halk deyimlerini zarif Fransızca cümlelerle birleştirerek, “Değil mi anacığım, <em>mon très honorable</em><a class="si-noteref epub-type_noteref" href="#f157" id="ref_f157">157</a> Alfons Karliç,” dedi, “<em>Vous comptez vous faire des rentes sur l’état?</em><a class="si-noteref epub-type_noteref" href="#f158" id="ref_f158">158</a> Bölükten gelir mi almak istiyorsunuz?”</p>
				<p>“Hayır, Piyotr Nikolayiç, ben yalnız süvarinin piyadeden çok daha az yararlı olduğunu göstermek istiyorum. İşte, Piyotr Nikolayiç, şimdi benim durumumu düşünün...”</p>
				<p>Berg daima çok açık ve kısa, sükûnetle, nezaketle konuşurdu; sözleri hep yalnız kendisiyle ilgiliydi. Onu doğrudan doğruya ilgilendirmeyen bir şeyden söz edildiği sürece hep sükûnetle dinlerdi. Başkalarının sözüne karışmadan saatlerce böyle susabilirdi. Ama söz kendi şahsına dokunur dokunmaz uzun uzadıya ve belli bir memnunlukla anlatmaya başlardı.</p>
				<p>“Benim durumumu düşünün Piyotr Nikolayiç. Süvari olsam teğmen rütbesinde bile yılın üçte biri için iki yüz rubleden çok alamam; oysa şimdi iki yüz otuz ruble alıyorum.”</p>
				<p>Başarısının bütün diğer insanların her zaman başlıca emeli olacağı kendisince açıkmış gibi bir tavırla Şinşin’e ve Kont’a bakarak memnunlukla, tatlı bir gülümsemeyle söylüyordu.</p>
				<p>Devam etti, “Bundan başka, Piyotr Nikolayiç, süvariye geçince göz önünde olurum,” dedi, “hem piyade muhafızında kadro açığı her zaman bulunur. Sonra, düşünün, iki yüz otuz rubleyle ben nasıl geçinirim?” Dumanı savurarak ekledi: “Hem ben artırıp hahama da gönderiyorum.”</p>
				<p>Şinşin, çubuğunu ağzının öbür tarafına kaydırdı:</p>
				<p>“<em>La balance y est...</em><a class="si-noteref epub-type_noteref" href="#f159" id="ref_f159">159</a> Alman, baltayla döver harman, <em>comme dit le proverbe</em>,”<a class="si-noteref epub-type_noteref" href="#f160" id="ref_f160">160</a> diyerek Kont’a göz kırptı.</p>
				<p>Kont kahkahayla güldü. Öbür davetliler Şinşin’in konuştuğunu görünce onu dinlemek için sokuldular.</p>
				<p>Berg dinleyicilerin alaycı ve kayıtsız yüzlerini fark etmeksizin, muhafıza geçmekle süvari bölüğündeki arkadaşlarını bir rütbe geçtiğini, savaş sırasında bölük komutanının vurulabileceğini, bölüğün başına geçtikten sonra da kolaylıkla bölük komutanı olabileceğini, alayda onu herkesin sevdiğini, babasının kendisinden memnun olduğunu söyledi. Öyle görülüyordu ki, Berg bütün bunları anlatmaktan haz duyuyordu; başkalarında da bir ilgi uyandırabileceğinden kuşku duymadığı anlaşılıyordu. Ama bütün anlattıkları o kadar hoş ve ciddiydi, genç bencilliğindeki saflık o kadar belliydi ki, dinleyenlerde söyleyecek söz bırakmamıştı.</p>
				<p>Şinşin omzunu okşadı, ayaklarını sedirden indirdi.</p>
				<p>“Hey dostum,” dedi, “siz piyadede de, süvaride de işinizi becerirsiniz; bundan emin olun.”</p>
				<p>Berg neşeyle gülümsedi. Kont, arkasından da davetliler salona çıktılar.</p>
				<p>Biriken davetliler, çerezlenmeye çağrılmayı bekleyerek uzun konuşmalara girişmiyor ama, yemeğe oturmaya can attıklarından sürekli hareket ederek mırıldanıyorlardı. Ev sahipleri dönüp kapıya bir göz atıyor, arada birbirlerine bakıyorlardı. Kimi, neyi beklediklerini davetliler bu bakışlardan anlamaya çalışıyorlardı: Acaba önemli bir akrabaları mı gelecekti, yoksa yemek mi daha hazır değildi?</p>
				<p>Piyer yemek başlayacağı sırada geldi, herkesin yolunu keserek salonun ortasında rasgele bir koltuğa alelacele oturdu. Kontes onu konuşturmak istiyor ama o birini arar gibi gözlüğünün arkasından çevresine bön bön bakınıyor, Kontes’in sorularına kısa yanıtlar veriyordu. Herkesi rahatsız ediyordu ve bunun farkında olmayan yalnızca kendisiydi. Ayı olayını bilen davetlilerin çoğu bu iriyarı, uysal delikanlıya merakla bakıyor, böyle hantal ve alçakgönüllü bir adamın komisere bu muzipliği nasıl yaptığına akıl erdiremiyorlardı.</p>
				<p>Kontes, “Yeni mi geldiniz?” diye sordu.</p>
				<p>Piyer bakınarak yanıt verdi:</p>
				<p><em>“Oui, madame.”</em><a class="si-noteref epub-type_noteref" href="#f161" id="ref_f161">161</a></p>
				<p>“Kocamı gördünüz mü?”</p>
				<p><em>“Non, madame,”</em><a class="si-noteref epub-type_noteref" href="#f162" id="ref_f162">162</a> ve yersiz bir biçimde gülümsedi.</p>
				<p>“Galiba Paris’ten yeni geldiniz, öyle mi? Çok ilginç, zannederim.”</p>
				<p>“Çok ilginç.”</p>
				<p>Kontes Anna Mihailovna’ya bir göz attı. Anna Mihailovna, Kontes’in bu delikanlıyla meşgul olmasını istediğini anladı. Kalkıp yanına oturarak babasından söz açtı; ama Piyer, Kontes’e olduğu gibi ona da ancak kısa kısa yanıtlar veriyordu. </p>
				<p>Kalabalıktan, “<em>Les Razoumovsky... ça a été charmant... Vous êtes bien bonne... La comtesse Apraksine...</em>”<a class="si-noteref epub-type_noteref" href="#f163" id="ref_f163">163</a> gibi sözler işitiliyordu. Kontes kalktı, büyük salona geçti.</p>
				<p>Geçince, salondan sesi duyuldu:</p>
				<p>“Mariya Dimitriyevna mı?” </p>
				<p>“Ta kendisi.”</p>
				<p>İşitilen bu kaba kadın sesinin arkasından Mariya Dimitriyevna içeri girdi.</p>
				<p>Bütün genç kızlar, hatta, iyice yaşlı olanlar dışında bütün kadınlar ayağa kalktı. Mariya Dimitriyevna kapının eşiğinde durdu, beyaz bukleli ellilik başını dik tutarak iriyarı gövdesinin yüksekliğinden misafirleri süzdü, sıvanıyormuş gibi, elbisesinin kolunu ağır ağır düzeltti. Mariya Dimitriyevna daima Rusça konuşurdu.</p>
				<p>Bütün diğer gürültüleri bastıran yüksek ve gür sesiyle, “İsim gününüz kutlu olsun, çocuklarınızın iyi günlerini görün.” Elini öpen Kont’a döndü: “Ne o ihtiyar, Moskova’da canın mı sıkılıyor? Ava çıkamıyor musun?”</p>
				<p>Kızları göstererek, “E, dostum, ne yaparsın, bu yavru kuşlar bak nasıl büyüyorlar... İster istemez güveyi arayacaksın,” dedi.</p>
				<p>Elini sıkmak için korkusuzca, neşeyle sokulan Nataşa’yı okşayarak, “Vay benim Kazak’ım,” dedi. (Mariya Dimitriyevna Nataşa’ya “Kazak” derdi.) “Yaramaz olduğunu bilirim, ama severim yine de.”</p>
				<p>Kocaman çantasından armut biçiminde gökyakut bir çift küpe çıkardı, yüzü sevinçle parlayan, pembeleşen isim günü kahramanı Nataşa’ya verdi, sonra Piyer’e döndü. Yapmacık, alçak ve ince bir sesle, “Hey! Ahbap,” dedi, “gel buraya bakayım. Gel...”</p>
				<p>Tehdit edici bir tavırla kolunu iyice yukarı sıvadı.</p>
				<p>Piyer gözlüğünün altından ona bön bön bakarak yaklaştı.</p>
				<p>“Yaklaş, yaklaş ahbap! Bir zamanlar babana yalnız ben öğüt verirdim. Sana da vermek farz oldu.”</p>
				<p>Sustu. Herkes susmuştu. Daha bunun bir başlangıç olduğunu hissediyorlar, ne olacak diye bekliyorlardı.</p>
				<p>“Hayırlı evlat doğrusu! İyi çocuk!.. Babası ölüm döşeğinde, o eğlencesinde; komiseri ayının sırtına bindiriyor. Ayıp kuzum, ayıp! Savaşa gitsen daha iyi olurdu.”</p>
				<p>Döndü, gülmemek için kendini zor tutan Kont’a kolunu uzattı.</p>
				<p>“E, ne bekliyoruz, buyrun sofraya, zamanıdır galiba, değil mi?” dedi.</p>
				<p>Önden Kont’la Mariya Dimitriyevna, sonra Nikolay’ın alaya birlikte gideceği itibarlı <em>hussar</em> alayı komutanıyla Kontes gidiyordu. Anna Mihailovna, Şinşin’le beraberdi. Berg kolunu Vera’ya uzatmıştı. Gülümseyen Jüli Karagin, Nikolay’la beraber gidiyordu. Arkalarından bütün salon boyunca uzanan daha başka çiftler, en arkadan da tek sıra halinde çocuklar, onların özel öğretmenleri ilerliyordu. Hizmetçiler kımıldandı, sandalyeler gıcırdadı, orkestra çalmaya başladı. Davetliler yerlerini aldılar. Kont’un ev orkestrası yerini bıçak çatal seslerine, lakırdılara, hizmetçilerin yavaş ayak seslerine bıraktı. Masanın bir başında Kontes oturuyordu. Sağında Mariya Dimitriyevna, solunda Anna Mihailovna ve diğer davetliler vardı. Öteki başta Kont oturuyor, solunda <em>hussar</em> alayı komutanı, sağında Şinşin ve diğer erkek misafirler bulunuyordu. Uzun masanın bir tarafında gençler vardı: Vera Berg’le, Piyer Boris’le yan yana oturuyordu. Öbür tarafta çocuklar, öğretmenler yerleşmişti. Kont billur takımlar, şişeler, yemişle dolu vazolar arasında karısına, onun mavi kurdeleli uzun hotozuna bakıyor, durmadan yanındakilere şarap dolduruyor, kendisi de bir yandan içiyordu. Kontes de, ev sahipliği görevlerini unutmaksızın, ananasların arkasından, kabak başının ve yüzünün kızıllığı ak saçları yanında göze batan kocasına anlamlı bakışlar fırlatıyordu. Kadınlar tarafında uyumlu bir fısıltı vardı; erkekler tarafında sesler, özellikle <em>hussar</em> alayı komutanının sesi gitgide daha yüksek perdeden çıkıyor, alay komutanı gittikçe daha çok kızararak öyle yiyor ve içiyordu ki, Kont onu öbür davetlilere örnek gösteriyordu. Berg zarafetle gülümseyerek Vera ile aşkın maddi değil, manevi bir şey olduğundan söz ediyordu. Boris yeni dostu Piyer’e sofradaki davetlilerin adlarını söylüyor, bir yandan da karşısında oturan Nataşa’yla bakışıyordu. Piyer az konuşuyor, tanıdığı bu yeni yüzleri süzüyor, çok yiyordu. İki türlü çorbadan <em>à la tortue</em>’yü<a class="si-noteref epub-type_noteref" href="#f164" id="ref_f164">164</a> çil kuşlarına varıncaya kadar hiçbir yemeği, garsonun reçeteye sarılı şişe ile yanındakinin omzundan “Madeira” yahut “Macar” ve yahut da “Rhin” diyerek gizlice uzattığı hiçbir şarabı kaçırmamıştı. Kont’un markasını taşıyan ve her sofra takımı önünde dört tane bulunan billur bardaklardan rasgele birini şişenin altına sürüyor, zevkle içiyor, davetlileri gittikçe daha hoş bir yüzle süzüyordu. On üç yaşındaki kızlar sevdikleri, biraz önce de ilk defa olarak öpüştükleri genç bir erkeğe nasıl bakarlarsa Nataşa da karşısında oturan Boris’e öyle bakıyordu. Bu bakışlar bazen Piyer’e çevriliyor, bu gülünç ve canlı kızın bakışları altında Piyer’in, nedensizce gülesi geliyordu.</p>
				<p>Nikolay, Sonya’dan uzakta, Jüli Karagin’in yanında oturuyor, yine elinde olmayarak gülümsüyor, onunla bir şeyler konuşuyordu. Sonya gösteriş olsun diye gülüyor, ama kıskançlıktan içini yediği belli oluyordu: kâh sararıyor, kâh kızarıyor, Nikolay’la Jüli’nin ne konuştuklarını duymak için kulak kesiliyordu. Öğretmen hanım, çocukları incitmeyi aklından geçirecek birisine karşı koymaya hazırlanır gibi kaygıyla bakınıyordu. Erkek öğretmense yemeklerin, çerezlerin ve şarapların bütün çeşitlerini (Almanya’ya, ailesine yazacağı mektupta hepsini ayrıntılı bir biçimde anlatmak için) aklında tutmaya çalışıyor, peçeteye sarılı bir şişeyle şarap sunan garsonun onu atlamasına çok içerliyordu. Kaşlarını çatıyor, zaten almak istemiyor ama şarabı açgözlülüğünü gidermek için değil, yalnızca tadını merak ettiği için aldığını kimsenin anlamak istememesine gücenmiş gibi bir tavır takınmaya çalışıyordu.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f156"><a class="si-backref" href="#ref_f156">156</a><span class="si-footnote-text"> Korkunç ejderha.</span></div>
					
						<div class="si-footnote html5_aside epub-type_footnote" id="f157"><a class="si-backref" href="#ref_f157">157</a><span class="si-footnote-text"> Çok sayın.</span></div>
					
						<div class="si-footnote html5_aside epub-type_footnote" id="f158"><a class="si-backref" href="#ref_f158">158</a><span class="si-footnote-text"> Devletten gelir mi sağlamak istiyorsunuz?</span></div>
					
						<div class="si-footnote html5_aside epub-type_footnote" id="f159"><a class="si-backref" href="#ref_f159">159</a><span class="si-footnote-text"> Denge kurulmuştur...</span></div>
					
						<div class="si-footnote html5_aside epub-type_footnote" id="f160"><a class="si-backref" href="#ref_f160">160</a><span class="si-footnote-text"> Diye bir atasözü var.</span></div>
					
						<div class="si-footnote html5_aside epub-type_footnote" id="f161"><a class="si-backref" href="#ref_f161">161</a><span class="si-footnote-text"> Evet, hanımefendi.</span></div>
					
						<div class="si-footnote html5_aside epub-type_footnote" id="f162"><a class="si-backref" href="#ref_f162">162</a><span class="si-footnote-text"> Hayır, hanımefendi.</span></div>
					
						<div class="si-footnote html5_aside epub-type_footnote" id="f163"><a class="si-backref" href="#ref_f163">163</a><span class="si-footnote-text"> Razumovskiler... Bu çok hoştu... Pek iyisiniz... Kontes Apraksin.</span></div>
					
						<div class="si-footnote html5_aside epub-type_footnote" id="f164"><a class="si-backref" href="#ref_f164">164</a><span class="si-footnote-text"> Kaplumbağalı.</span></div>
				</div>
  </body>
</html>