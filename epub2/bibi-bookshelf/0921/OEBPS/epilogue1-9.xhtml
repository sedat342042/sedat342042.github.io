<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="epilogue1-9">
<div class="html5_section">
				<h1 class="subchapter">IX</h1>
				
				<p class="margin">Kış, Aziz Nikolay bayramının arifesi, 1820 Aralık ayının beşiydi. Bu yıl Nataşa, çocukları ve kocasıyla sonbaharın başından beri kardeşinde misafirdi. Piyer, kendisinin söylediğine göre özel işleri için, üç haftalığına Petersburg’a gitmişti ama yedi haftadır oradaydı. Her an bekleniyordu.</p>
				<p>5 Aralık’ta Bezuhov ailesinden başka Nikolay’ın eski dostu emekli General Vasiliy Fedoroviç Denisov da Rostovların misafiriydi.</p>
				<p>Ayın altısında, misafirlerin akın akın geldiği tören günü <em>beşmet</em>’i<a class="si-noteref epub-type_noteref" href="#f560" id="ref_f560">560</a> çıkarıp redingotu, sivri uçlu dar çizmeleri giymesi, yeni yaptırdığı kiliseye gitmesi, sonra tebrikleri kabul etmesi, ordövr ikram etmesi, asilzadeler seçiminden ve mahsul bereketinden söz etmesi gerektiğini biliyordu Nikolay; fakat arife günü hâlâ her zamanki gibi vakit geçirmeye kendinde hak görüyordu, öğle yemeğine kadar, karısının yeğenine ait bir Riyazan köyünden gelen bir vekilin hesaplarını inceledi, işlerine ait iki mektup yazdı, harman yerini, davar ve at ahırlarını dolaştı. Bayram dolayısıyla ertesi gün beklenen genel uyuşukluğa karşı tedbirler aldıktan sonra öğle yemeğine geldi, karısıyla baş başa konuşmaya vakit bulamadan etrafında bütün ev halkının toplandığı yirmi kişilik uzun yemek masasına geçip oturdu. Masada annesi, onun yanında oturan yaşlı Belova, karısı, üç çocuğu, mürebbiye, yeğeni, onun mürebbisi, Sonya, Denisov, Nataşa, Nataşa’nın üç çocuğu, onların mürebbiyesi, Prens’in Lısiye Gori’de dinlenmeye çekilmiş olan mimarı yaşlı Mihail İvaniç vardı.</p>
				<p>Kontes Mariya masanın öbür ucunda oturuyordu. Kocası, yerine oturup peçeteyi alırken de yaptığı gibi, sert bir hareketle önünde duran bardağı ve kadehi hızla yana sürünce Kontes Mariya (özellikle çorbadan önce ve işten gelip de doğrudan yemeğe oturduğu zamanlar böyle olurdu) yine keyfinin yerinde olmadığını anladı. Kontes Mariya onun ruh durumunu pek iyi bilirdi ve kendi keyfi yerinde olduğu zaman çorbayı içmesini sükûnetle bekler, sonra onunla konuşmaya başlar, keyfinin yerinde olmamasının sebepsiz olduğunu ona kabul ettirirdi ama bugün bunu unuttu; kocasının sebepsiz yere kendisine kızmasına üzüldü, kendini bahtsız hissetti. Ona nereye gittiğini sordu. Kocası karşılık verdi. Çiftlikte her şeyin yolunda olup olmadığını sordu. Nikolay onun bu doğal olmayan tavrından ötürü soğuk soğuk alnını buruşturdu ve onu geçiştirdi. </p>
				<p>Kontes Mariya içinden, “Evet, yanılmamışım,” dedi, “ama neden kızıyor bana?” Yanıtındaki tavırda Kontes Mariya kendisine karşı bir garez sezdi, yine de birkaç soru daha sormaktan kendini alamadı.</p>
				<p>Yemekte konuşma Denisov’un sayesinde çok geçmeden herkesi sardı. Yemek masasından kalkıp yaşlı Kontes’e teşekkür ettikten sonra Kontes Mariya Nikolay’a yaklaşarak ona neden kızgın olduğunu sordu.</p>
				<p>Nikolay, “Ne garip şeyler düşünürsün her zaman, kızmak aklımdan bile geçmedi,” dedi.</p>
				<p><em>Fakat, “her zaman” sözü Kontes’e şunu anlatmış olu</em>yordu: Evet kızıyorum, ama neden kızdığımı söylemem.</p>
				<p>Nikolay, karısıyla o kadar iyi geçiniyordu ki kıskançlıktan ötürü aralarında geçimsizlik çıkmasını arzu eden Sonya’yla yaşlı Kontes bile kötülemek için bahane bulamıyorlardı ama onlar arasında da gerilimli anlar yaşanıyordu. Bazen, özellikle en mutlu günlerden sonra içlerinde ansızın bir yabancılık ve düşmanlık duygusu belirirdi, bu en çok Kontes Mariya’nın gebelik zamanlarında gösterirdi kendini, şimdi olduğu gibi. </p>
				<p>Nikolay yüksek sesle ve neşeli gibi bir tavırla, “E,<em> messieurs et mesdames,” </em>dedi. (Bunu özellikle yapıyormuş gibi geldi Kontes’e). “Altı saattir ayaktayım. Yarın da çalışmam gerekiyor, şimdi gidip dinlenmeli.”</p>
				<p>Ve karısına başka bir şey söylemeden küçük <em>boudoir</em>’a gitti, divanın üstüne uzandı.</p>
				<p>Kontes Mariya içinden, “İşte, her zaman böyle,” dedi. “Herkesle konuşur, yalnız benimle konuşmaz. Herhalde artık ben onun gözüne düşman gibi görünüyorum. Özellikle bu halimle.” Şiş karnına ve aynadaki sarı, solgun, zayıflamış yüzüne, her zamankinden büyük gözlerine baktı.</p>
				<p>Her şey; Denisov’un kahkahaları, Nataşa’nın konuşmaları, özellikle Sonya’nın kendisine fırlattığı kaçamak bakışlar ona dayanılmaz gelmeye başladı.</p>
				<p>Sonya, her zaman Kontes Mariya’nın sinirlenmek için seçtiği ilk bahaneydi.</p>
				<p>Konuştuklarından bir şey anlamadan misafirlerle bir süre oturduktan sonra yavaşça çıktı, çocuk odasına gitti.</p>
				<p>Çocuklar sandalyelerle Moskova’ya gidiyor, onu da çağırıyorlardı. Oturup onlarla bir süre oynadı, fakat kocası, onun nedensiz can sıkıntısı Kontes’e azap veriyordu. Kalktı, güçlükle ayaklarının ucuna basıp yürüyerek küçük <em>boudoir’</em>a doğru gitti.</p>
				<p>“Belki uyumamıştır; onunla açıkça konuşurum,” diye düşündü. Büyük oğlu Andruşa onu taklit edip ayaklarının ucuna basarak arkasından geliyordu. Kontes Mariya onu fark etmemişti.</p>
				<p>Her yerde karşısına çıkan Sonya (ona öyle geliyordu) büyük <em>boudoir’</em>dan bakarak, “<em>Chère Marie, il dort, je crois; il est si fatigué,”</em><a class="si-noteref epub-type_noteref" href="#f561" id="ref_f561">561</a> dedi. “Andruşa onu uyandırmasa.”</p>
				<p>Kontes Mariya dönüp arkasına baktı, Andruşa’yı gördü, Sonya’nın haklı olduğunu anladı, özellikle bu nedenle kızardı, kötü söz söylemekten kendini zor alabilmişti. Bir şey söylemedi, onu dinlemiyor görünerek Andruşa’ya arkadan gelmesi ama gürültü yapmaması için eliyle işaret etti; kapıya yaklaştı. Sonya başka bir kapıdan geçti. Uyuduğu odadan Nikolay’ın düzenli (karısı en küçük ayrıntısına kadar bilirdi) nefesleri duyuluyordu. Kontes Mariya bu nefesleri duyuyor, karşısında onun parlak, güzel alnını, bıyıklarını, uyurken sık sık gecenin sessizliği içinde uzun uzun seyrettiği yüzünü görüyordu. Nikolay ansızın kıpırdayıp öksürdü. O anda Andruşa kapının ötesinden haykırdı: “Babacığım, anne şurada duruyor!” Kontes Mariya korkusundan sarardı, oğluna eliyle işaretler yapmaya başladı. Çocuk sustu, Kontes Mariya için korkunç bir kısa sessizlik oldu. Nikolay’ın uykudan uyandırılmayı hiç sevmediğini bilirdi. Ansızın kapının arkasından yine öksürük duyuldu, Nikolay, hoşnutsuzluk ifade eden bir sesle, “Bir dakika rahat vermiyorlar. Mariya, sen misin? Niçin onu buraya getirdin?”</p>
				<p>“Ben yalnızca bakmak için uğradım, bilmiyordum... Affedersin...”</p>
				<p>Nikolay öksürdü ve sustu. Kontes Mariya kapıdan uzaklaştı, oğlunu çocuk odasına götürdü. Beş dakika sonra babasının çok sevdiği kara gözlü, üç yaşındaki küçük Nataşa babasının uyuduğunu, annesinin <em>boudoir’</em>da olduğunu kardeşinden öğrenince annesine görünmeden babasının yanına koştu. Kara gözlü kız kapıyı cesaretle gıcırdattı, küçük küt ayaklarının enerjik adımlarıyla divana yaklaştı, sırtı ona doğru dönük olarak uyuyan babasının durumunu gözden geçirerek ayaklarının ucuna kalktı, babasının başının altında duran elini öptü. Nikolay yüzünde duygulu bir gülümsemeyle döndü.</p>
				<p>Kapının ötesinden Kontes Mariya’nın ürkek fısıltısı duyuldu:</p>
				<p>“Nataşa, Nataşa! Baban uyuyacak.” </p>
				<p>Küçük Nataşa oyun oynar gibi, “Hayır, anne, uykusu yok,” dedi. “Gülüyor.”</p>
				<p>Nikolay, ayaklarını yere indirdi, doğruldu, kızını kucağına aldı.</p>
				<p>“Gir, Maşa,” diye seslendi karısına.</p>
				<p>Kontes Mariya odaya girdi, kocasının yanına oturdu. Ürkek ürkek, “Arkamdan geldiğini görmedim,” dedi. “Ben şöyle bir bakmak için gelmiştim.”</p>
				<p>Nikolay bir eliyle kızını kucağında tutarak karısına bakıyordu; yüzündeki tedirginliği fark ederek öbür eliyle onu kucakladı, saçlarından öptü, “Anneyi öpebilir miyim?” diye sordu Nataşa’ya. Nataşa utangaç utangaç gülümsedi. Emredercesine bir hareketle, karısını öptüğü yeri Nikolay’a işaret ederek, “Gene,” dedi.</p>
				<p>Nikolay karısının gözlerinde sezdiği soruya yanıt verdi: </p>
				<p>“Bilmiyorum, keyfim olmadığını nereden çıkarıyorsun.” </p>
				<p>“Böyle olduğun zamanlar ne kadar bahtsız olduğumu, nasıl yalnızlık hissettiğimi bilemezsin. Hep öyle sanıyorum ki...”</p>
				<p>Nikolay neşeyle, “Mari, hadi, saçmalama. Ayıp,” dedi.</p>
				<p>“Öyle sanıyorum ki beni sevmiyorsun, çirkinim... ve her zaman... şimdi de... bu halimle...”</p>
				<p>“Ah, ne kadar gülünçsün! Güzel olan sevgili değildir, sevgili olan güzeldir. Ancak Malvina<a class="si-noteref epub-type_noteref" href="#f562" id="ref_f562">562</a> ve başkaları güzel oldukları için sevilir; karımı ben öyle sever miyim? Sevmem, o başka, bilmem nasıl anlatmalı sana. Sen yokken ve aramızdan bir kara kedi geçince ben sanki hapı yutarım, hiçbir şey yapamam. Peki, ben parmağımı sever miyim? Sevmem, ama onu kesmeyi bir dene hele...”</p>
				<p>“Hayır, bunu söylemek istemedim ama anlıyorum. Demek bana kızmıyorsun?”</p>
				<p>Nikolay gülümseyerek, “Müthiş kızıyorum,” dedi ve kalktı, saçlarını düzeltti, odada dolaşmaya başladı.</p>
				<p>Karısıyla barışınca düşündüğü şeyleri şimdi yanında yüksek sesle anlatmaya başladı.</p>
				<p>“Biliyor musun ne düşünüyorum, Mariya?” dedi. Kendisini dinlemeye hazır olup olmadığını sormadı; ona göre hepsi birdi. Kendisinin düşündüğü bir şeyi onun da düşünmüş olması gerekirdi. Piyer’i ilkbahara kadar kalmaya razı etmek niyetini ona anlattı.</p>
				<p>Kontes Mariya onu dinledi, düşüncesini söyledi, sonra o da kendi düşündüğü şeyleri anlatmaya koyuldu. Daha çok, çocuklarını düşünüyordu o. </p>
				<p>Küçük Nataşa’yı göstererek Fransızca, “Şimdiden adeta bir kadın,” dedi. “Biz kadınları mantıksızlıkla itham edersiniz. İşte o: bizim mantığımız. Babanın uykusu var diyorum, hayır, gülüyor o, diyor. Haklı da.” Bunu söyledikten sonra Kontes Mariya mutlulukla gülümsedi.</p>
				<p>“Evet evet!”</p>
				<p>Nikolay kızını güçlü kolları arasına alarak havaya kaldırdı, omzuna oturttu. Ayaklarını tutarak onunla odada dolaşmaya başladı. Baba da, kız da kaygısız, mutluydular. </p>
				<p>Kontes Mariya yavaş sesle Fransızca, “Bak, belki haksızlık ediyorsun. Bunu pek fazla seviyorsun,” dedi.</p>
				<p>“Evet ama ne yapayım? Belli etmemeye çalışıyorum...”</p>
				<p>Bu sırada sofada ve dış odada sesler duyuldu, biri gelmişti. </p>
				<p>“Birisi geldi.” </p>
				<p>Kontes Mariya, “Eminim Piyer’dir. Gidip öğreneyim,” diyerek odadan çıktı. O çıkınca Nikolay dörtnala koşarak kızını dolaştırmaya başladı.</p>
				<p>Soluğu kesilince gülümseyen kızını hızla indirerek bağrına bastı. Sıçrayışları ona dansı hatırlatmıştı; kızının küçücük, yuvarlak, mutlu yüzüne bakarak yaşlandığında onu kibar âlemlerine götüreceği zamanı düşündü, rahmetli babası kızıyla Danilo Cooper dansı yaptığı gibi, o da onunla mazurka yapacaktı.</p>
				<p>Birkaç dakika sonra Kontes Mariya odaya dönerek, “O, Nikolay,” dedi. “Şimdi bizim Nataşa canlanmıştır. Nasıl sevindiğini ve geciktiği için kocasına nasıl çıkıştığını görmeli. Hadi, çabuk gidelim, hadi!” Babasına sarılmış duran kıza bakıp gülümseyerek ekledi: “Ayrılın artık canım.” Nikolay kızını elinden tutarak çıktı.</p>
				<p>Kontes Mariya <em>boudoir’</em>da, “Asla, asla,” diye mırıldandı kendi kendine, “bu kadar mutlu olabileceğime inanmazdım.” Yüzü bir gülümsemeyle aydınlandı; sonra içini çekti, derin bakışlarında hafif bir hüzün belirdi. Sanki hissettiği mutluluktan başka bu hayatta, elinde olmadan bu anda hatırladığı, ulaşılmaz, başka bir mutluluk vardı.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f560"><a class="si-backref" href="#ref_f560">560</a><span class="si-footnote-text"> Bir çeşit uzun ceket.</span></div>
					
						<div class="si-footnote html5_aside epub-type_footnote" id="f561"><a class="si-backref" href="#ref_f561">561</a><span class="si-footnote-text"> Mariciğim, uyuyor galiba; çok yorgun.</span></div>
					
						<div class="si-footnote html5_aside epub-type_footnote" id="f562"><a class="si-backref" href="#ref_f562">562</a><span class="si-footnote-text"> Madam Cottim’in 1801’de çıkan bir romanı.</span></div>
				</div>
  </body>
</html>