<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-6-5">
<div class="html5_section">
				<h1 class="subchapter">V</h1>
				
				<p class="margin">Yağmur dinmişti, ortalığa sis çöküyor ve ağaç dallarından damlalar düşüyordu. Denisov, <em>yasavul</em> ve Petya, çarıklı ayaklarıyla köklerin ve ıslak yaprakların üzerinden hafif ve gürültüsüz adımlarla yürüyerek kendilerini orman kenarına götüren kalpaklı mujiğin arkasından sessizce ilerliyorlardı.</p>
				<p>Mujik bir inişe gelerek durdu, etrafına bakındı, seyrekleşmiş ağaçlardan oluşan bir sedde yöneldi. Yapraklarını daha dökmemiş büyük bir meşenin dibinde durdu, esrarengiz bir şekilde eliyle işaret ederek diğerlerini yanına çağırdı.</p>
				<p>Denisov’la Petya atlarını ona doğru sürdüler. Mujiğin durduğu yerden Fransızlar görünüyordu. Ormanın hemen ötesinde, aşağıda yarım höyük oluşturan yazlık bir ekin tarlası vardı. Sağda, sarp bir sel çukurunun ötesinde küçük bir köy ve damı çökmüş bir bey konağı görünüyordu. Bu köycükte, bey konağında, höyüğün her tarafında, bahçede, kuyu ve göl başlarında, köprüden köye çıkan yokuşta, bütün yol boyunca, iki yüz sajenden fazla olmayan bir uzaklıkta, titreyen sisin içinde yığın yığın insanlar görünüyordu. Yokuşa tırmanan araba atlarına yabacı bir dille bağırmaları, birbirlerini çağırışları duyuluyordu. </p>
				<p>Denisov gözlerini Fransızlardan ayırmadan, yavaşça, “Esiri getirin buraya,” dedi.</p>
				<p>Kazak attan indi, genç Fransız’ı indirdi, onu alıp Denisov’un yanına yaklaştı. Denisov Fransızları göstererek hangi kıtalar olduklarını sordu. Oğlan üşümüş ellerini ceplerine sokup kaşlarını kaldırarak ürkek ürkek Denisov’a baktı, bildiği her şeyi söylemek istediği halde yanıt verirken şaşırıyor, yalnızca Denisov’un sorduklarını onaylıyordu. Denisov kaşlarını çatarak döndü, düşüncelerini <em>yasavul</em>a bildirdi.</p>
				<p>Petya önemli bir şey kaçırmamak için başını hızla çevirerek kâh trampetçiye, kâh Denisov’a, kâh <em>yasavul</em>a, kâh köydeki ve yoldaki Fransızlara bakıyordu.</p>
				<p>Denisov, gözleri neşeyle parlayarak, “Dolohov gelsin gelmesin, saldırıya geçmek gerek! Ha, ne dersin?” dedi.</p>
				<p>“Yer elverişli,” dedi <em>yasavul.</em></p>
				<p>Denisov devamla, “Piyadeyi aşağıdan, bataklıklardan gönderelim,” dedi. “Bahçeye sokulsunlar; siz Kazaklarla şuradan gelirsiniz,” Denisov köyün arkasındaki ormanı işaret etti, “ben de <em>hussar’</em>larımla buradan. İşaret, tüfek sesi...”</p>
				<p>“Dereden olmaz, bataklık,” dedi <em>yasavul.</em> “Atlar batar, daha soldan dolaşmalı...”</p>
				<p>Onlar yavaşça böyle konuşurlarken aşağıda, derede göl tarafından bir silah sesi, sonra bir silah sesi daha yükseldi, beyaz bir duman belirdi, sırttaki Fransızların, yüzlerce ağızdan bir anda yükselen adeta şen bir haykırışı duyuldu. İlk anda Denisov da, <em>yasavul</em> da irkildiler. Bu silah seslerinin, haykırışların kendilerine yöneldiğini zannettiler. Ama onlarla ilgisi yoktu. Aşağıda, bataklıklarda kırmızılar giymiş bir adam kaçıyordu. Anlaşılan Fransızlar ona ateş ediyor, ona bağırıyorlardı.</p>
				<p><em>Yasavul,</em> “Bu bizim Tihon yahu!” dedi.</p>
				<p>“Evet o! Ta kendisi!”</p>
				<p>“Bak hayduda!” dedi Denisov. </p>
				<p><em>Yasavul</em> gözlerini kısarak, “Kaçıyor,” dedi.</p>
				<p>Tihon dedikleri adam ırmağa kadar koştu, suya daldı, su etrafa sıçradı; bir an gözden kayboldu, sonra ayakları üstünde simsiyah bir halde sudan çıktı, yine kaçmaya başladı. Peşindeki Fransızlar durdu.</p>
				<p>“Yaman adam,” dedi <em>yasavul.</em> </p>
				<p>Denisov can sıkıntısıyla, “Vay it herif!” dedi. “Hem, ne yaptı şimdiye kadar?” </p>
				<p>Petya, “Kim bu?” diye sordu.</p>
				<p>“Bizim <em>plastun.</em><a class="si-noteref epub-type_noteref" href="#f501" id="ref_f501">501</a> Onu bir<em> ‘dil’</em> yakalamaya yollamıştım.” </p>
				<p>Petya, Denisov’un ağzından çıkan ilk kelime ile her şeyi anlamış gibi başını sallayarak, “Ha, evet, evet,” dedi.</p>
				<p>Oysa tek bir kelime bile anlamamıştı.</p>
				
				
				<p class="margin-double">Tihon Şçerbatıy, müfreze için en gerekli adamlardan biriydi. Gjat yakınındaki Pokrovskoye’den bir köylüydü. Denisov, eyleminin başlangıcında Pokrovskoye’ye geldiği ve her zamanki gibi, muhtarı çağırtıp Fransızlar hakkında ne bildiklerini sorduğu zaman muhtar, bütün muhtarlar gibi, kendilerini koruma güdüsüyle, asla bir şey bilmediklerini söylemişti. Fakat Denisov ona amacının Fransızlara saldırmak olduğunu açıklayıp da köylerine gelip gelmediklerini sorunca muhtar çapulcuların geldiğini, ama köylerinde bu işlerle yalnız Tişka Şçerbatıy’ın meşgul olduğunu söyledi. Denisov Tihon’u çağırttı, yaptıklarından ötürü onu överek, çara, vatana bağlılık, memleket evlatlarının Fransızlara karşı beslemeleri gereken kin üzerinde ona muhtarın yanında bir şeyler söyledi. </p>
				<p>Tihon, Denisov’un bu sözlerinden korkmuş gibi, “Biz Fransızlara bir kötülük yapmıyoruz,” dedi. “Yalnız çocuklarla hani, şöyle bir eğlendik. Tam yirmi çapulcu öldürdük, yoksa kötü bir şey yapmadık...”</p>
				<p>Ertesi gün Denisov bu köylüyü büsbütün unutup da Pokrovskoye’den ayrıldığı sırada Tihon’un müfrezeye takıldığını, kendileriyle kalmasına izin rica ettiğini ona bildirdiler. Denisov, kalmasını emretti.</p>
				<p>Önceleri ateş yakmak, su getirmek gibi kaba işler yapan Tihon çok geçmeden çete savaşı için büyük bir istek ve yetenek gösterdi. Geceleri ganimet avına çıkar ve her defasında Fransız elbiseleri ve silahlarıyla dönerdi, emir verilirse esirler de getirirdi. Denisov Tihon’u kaba işlerden almış, keşiflerde onu yanında götürmeye başlamış ve Kazak yapmıştı.</p>
				<p>Tihon ata binmeyi sevmezdi, her zaman yaya gider ve hiçbir zaman süvarilerden de geri kalmazdı. Silahı, daha çok gülünç olsun diye taşıdığı bir süvari çakmasıyla bir kargıdan ve kıllarından pireleri ayıklarken, iri kemikleri kemirirken bir kurdun dişlerini kullandığı kadar maharetle kullandığı bir baltadan ibaretti. Tihon baltasını alabildiğine sallayarak kütükleri aynı düzgünlükte yarar, tersinden tutup ince değnekler yontar, kaşıklar oyardı. Denisov’un müfrezesinde Tihon ayrı, özel bir yer tutuyordu. Çok zor ve berbat bir iş yapmak (taşıt arabasını omuzlayıp çamurdan çıkarmak, atı kuyruğundan çekerek bataklıktan kurtarmak, yüzmek, Fransızların arasına sokulmak, günde elli verst yol aşmak) gerektiği zaman herkes gülerek Tihon’u gösterirdi. Onun hakkında, “Bir şey olmaz iblise, ayı gibi sağlam,” derlerdi.</p>
				<p>Bir defasında, yakaladığı bir Fransız Tihon’a tabancayla ateş etmiş ve kurşun arkadan kaba etine isabet etmişti. Dıştan ve içten yalnız votka ile tedavi edilen bu yara bütün müfrezede Tihon’un hoş karşıladığı çok eğlenceli şakalara konu olmuştu.</p>
				<p>Kazaklar ona gülerek, “Ne o kardeş, artık gitmiyorsun ha? Çarpıldın mı, ne oldu?” derlerdi; Tihon şakayla belini büküp suratını asar, kızmış gibi yaparak Fransızlara gülünecek küfürler savururdu. Bu olayın Tihon üzerindeki etkisi şu olmuştu yalnız: Bu yaradan sonra seyrek olarak esir getiriyordu.</p>
				<p>Tihon çetenin en yararlı, en cesur adamıydı. Kimse onun kadar baskın vermek fırsatı bulmaz, kimse onun kadar Fransız yakalamaz, onun kadar Fransız öldürmezdi; bundan ötürü o bütün Kazakların, <em>hussar’</em>ların eğlencesiydi, kendisi de bu rütbeyi severek kabul etmişti. Şimdi Denisov Tihon’u daha geceden Şamşevo’ya dil yakalamaya göndermişti. Ama bir Fransız’la yetinmediğinden mi, yoksa gece uyuyakaldığından mı, her nedense Tihon gündüzden çalılığa, Fransızların ta ortalarına sokulmuş ve Denisov’un sırttan gördüğü gibi, Fransızlar tarafından fark edilmişti.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f501"><a class="si-backref" href="#ref_f501">501</a><span class="si-footnote-text"> Piyade Kazak.</span></div>
				</div>
  </body>
</html>