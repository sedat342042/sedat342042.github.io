<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-5-18">
<div class="html5_section">
				<h1 class="subchapter">XVIII</h1>
				
				<p class="margin">Fransızların Moskova’dan çıktığı haberinin alınmasından seferin sonuna kadar Kutuzov otoriteyle, kurnazlıkla, ricayla ordusunu gereksiz, manevralardan ve eriyen bir düşmanla çatışmadan uzak tuttu. </p>
				<p>Dohturov, Malo Yaroslavets’e gidiyor ama Kutuzov ordu ile birlikte yavaş ilerliyor, Kaluga’nın arkasından geri çekilmeyi mümkün görerek bu şehrin boşaltılmasını emrediyor.</p>
				<p>Kutuzov her yerde geri çekiliyor ama düşman onun çekilmesini beklemeden tersi yönde kaçıyor.</p>
				<p>Napoléon’un tarihçileri bize onun Tarutino ve Malo Yaroslavets’teki ustaca manevralarını anlatırlar, Napoléon zengin güney illerine sokulabilseydi ne olurdu, diye tahmin yürütürler.</p>
				<p>Napoléon’un önünde bu güney illerine gitmek için hiçbir engel bulunmadığını bir tarafa bırakalım (çünkü Rus Ordusu ona yol vermişti), tarihçiler Napoléon ordusunu hiçbir şeyin kurtaramayacağını unutuyor; çünkü bu ordu felaketin kaçınılmaz şartlarını daha o zaman kendi içinde taşıyordu. Moskova’da bol erzak bulan ve onu koruyacak yerde ayak altında çiğneyen, Smolensk’e geldiği zaman erzakı toplayacağına yağma eden bu ordu, Moskova’daki Ruslarla aynı karakteri taşıyanlarla dolu Kaluga’da kendini nasıl toplayacaktı?</p>
				<p>Bu ordu hiçbir yerde kendini toplayamadı. Borodino Savaşı’ndan, Moskova’nın yağma edilmesinden beri içinde kendi çözülüşünün kimyevi şartlarını taşıyordu.</p>
				<p>Bu eski ordunun askerleri, başbuğlarıyla birlikte, nereye gittiklerini kendileri de bilmeksizin (Napoléon’dan sıra erlerine kadar) yavaş yavaş anladıkları bu içinden çıkılmaz durumdan kendilerini elden geldiği kadar çabuk kurtarmak arzusuyla kaçıyorlardı.</p>
				<p>Ancak bunun içindir ki, Malo Yaroslavets’teki kurulda generaller kendilerine, aralarında müzakere ediyorlarmış süsü vererek türlü fikirler ileri sürdükleri sırada, basıp gitmek, mümkün olduğu kadar çabuk gitmek gerektiğini söylemek suretiyle herkesin düşündüğü şeyi ifade eden saf yürekli er Mouton’un bu son görüşü herkesi susturmuştu. Kimse, hatta Napoléon bile herkesin kabul ettiği bu gerçeğe karşı bir şey söyleyememişti.</p>
				<p>Basıp gitmek gerektiğini gerçi herkes biliyordu ama bir de kaçmak gerektiğini kabul etmenin utancı vardı. Bu utancı yenecek bir dış hamle gerekiyordu. Bu hamle gereken anda kendini gösterdi. Bu, Fransızların <em>“le Hourra de l’Empereur”</em><a class="si-noteref epub-type_noteref" href="#f495" id="ref_f495">495</a> dedikleri şeydi.</p>
				<p>Napoléon, şûradan bir gün sonra erkenden orduyu, geçmiş ve gelecek savaş alanlarını teftiş etmek bahanesiyle maiyet mareşalleri ve muhafız müfrezesiyle hatlar arasından geçiriyordu. Ganimetlerin etrafında dört dönen Kazaklar imparatorla burun buruna geldiler; onu az kalsın yakalıyorlardı. Kazaklar Napoléon’u bu kez esir etmedilerse, onu Fransızları perişan eden şey kurtardı: ganimet; Kazakların Tarutino’da da, burada da insanları bırakıp üstüne saldırdıkları ganimet. Kazaklar Napoléon’a bakmayıp ganimete saldırdılar, Napoléon kaçmayı başardı.</p>
				<p><em>Les enfants du Don,</em><a class="si-noteref epub-type_noteref" href="#f496" id="ref_f496">496</a> imparatoru kendi ordusunun içinde neredeyse yakalayabileceklerdi, böyle olunca bilinen en yakın bir yoldan mümkün olduğu kadar çabuk kaçmaktan başka yapılacak bir şey olmadığı apaçıktı. Napoléon kırk yıllık göbeğiyle, kendinde eski çevikliğini, cesareti artık hissetmiyor, bu ihtarı anlıyordu. Kazakların verdiği korkunun etkisiyle derhal Mouton’un fikrini kabul etti ve tarihçilerin dediği gibi, Smolensk yoluna çekilme emrini verdi.</p>
				<p>Mouton’un fikrini kabul etmesi ve ordunun geri dönmesi, Napoléon’un bunu emrettiğini değil, fakat bütün orduyu (onu Mojaisk yoluna yöneltmekte) etkileyen kuvvetlerin aynı zamanda Napoléon’u da etkilediğini kanıtlar.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f495"><a class="si-backref" href="#ref_f495">495</a><span class="si-footnote-text"> İmparatora hurra.</span></div>
					
						<div class="si-footnote html5_aside epub-type_footnote" id="f496"><a class="si-backref" href="#ref_f496">496</a><span class="si-footnote-text"> Don çocukları.</span></div>
				</div>
  </body>
</html>