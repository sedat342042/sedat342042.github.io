<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-1-19">
<div class="html5_section">
				<h1 class="subchapter">XIX</h1>
				
				<p class="margin">Piyer, Rostovlardan ayrıldığı, Nataşa’nın sevgi dolu bakışlarını hatırlayarak gökyüzünde duran kuyrukluyıldıza baktığı, önünde yeni bir ufkun açıldığını hissettiği günden beri, ona daima acı veren konuyu, dünyevi olan her şeyin, boş ve anlamsız olduğu meselesini düşünmeyi bırakmıştı. Önceleri her iş arasında düşündüğü bu korkunç soru; niçin, neden sorusu yerine şimdi başka bir soru ve önceki sorunun yanıtı değil, onun düşüncesi geçmişti. Birilerini dinlediği zaman veya kendisi anlamsız bir söz söyleyince, insanların alçaklığına dair bir şey okuyunca ya da öğrenince eskiden olduğu gibi dehşete düşmüyordu; her şey böyle kısa ömürlü ve bilinmez olduğu halde bütün insanların neden bu kadar çabaladıklarını kendi kendine sormuyordu. Ama son kez gördüğü şekliyle onu hatırlıyordu; bütün şüpheleri siliniyordu, zihninde uyanan sorulara yanıt verdiği için değil, onun düşüncesi bir an için kendisini manevi dünyanın haklısı ve suçlusu olmayan başka, ışıklı bir alana, yaşamaya değer o güzellik ve aşk alanına götürdüğü için siliniyordu. Nasıl bir bayağılık aklına gelirse gelsin kendi kendine, “Bırak falanca kişi devleti ve çarı soysun, devlet ve çarsa onu ödüllendirsin; dün o bana gülümsedi, ona gitmemi rica etti, onu seviyorum, bunu asla kimse bilmeyecek,” diye düşünürdü.</p>
				<p>Piyer, yine davetlere devam ediyor, yine öyle çok içiyor, aynı avare ve dağınık hayatı yaşıyordu, çünkü Rostovlarda geçirdiği saatlerden başka geriye kalan zamanı da geçirmesi gerekiyordu; alışkanlık, Moskova’da edindiği ahbaplar onu kapıldığı bu hayata karşı konulmaz bir şekilde sürüklemişti. Savaş meydanlarından gittikçe daha çok kaygı verici söylentilerin geldiği, Nataşa’nın sağlığının düzelmeye başladığı, onda artık eski acıma hissinin uyanmadığı bu son zamanlarda, onun için gitgide anlaşılmaz bir şekil alan bir kaygı duymaya başladı. İçinde bulunduğu durumun uzun zaman devam edemeyeceğini, tüm yaşamını değiştirecek felaketin yaklaştığını hissediyor ve her şeyde, yaklaşan bu felaketin işaretlerini arıyordu. Piyer’in mason kadeşlerinden biri ona Napoléon hakkında, Yuhanna’nın Apokalips’inden<a class="si-noteref epub-type_noteref" href="#f62" id="ref_f62">62</a> çıkarılan aşağıdaki kehaneti keşfetmişti.</p>
				<p>Apokalips’in on üçüncü bölümünün on sekizinci ayetinde şöyle deniyor:</p>
				<p>“Burada hikmet var; akıl ve zekâ sahibi kişi şeytanın sayısını saysın, bu insanca bir sayıdır ve bu sayı altı yüz altmış altıdır.”</p>
				<p>Aynı bölümün beşinci ayetinde: “Ve onun bir ağzı var ki büyük ve bayağı sözler söyler ve ona bir saltanat verilmiştir ki kırk iki aylıktır.”</p>
				<p>Fransız harflerinde ilk on harf, İbrani temsilî rakamları gibi vahit ifade eder, diğer harfler ise şöyle bir manzara gösterir: </p>
				
				<table class="abc">
					<tr>
						<td>a</td>
						<td>b</td>
						<td>c</td>
						<td>d</td>
						<td>e</td>
						<td>f</td>
						<td>g</td>
						<td>h</td>
						<td>i</td>
						<td>k</td>
						<td>l</td>
						<td>m</td>
						<td>n</td>
						<td>o</td>
						<td>p</td>
						<td>q</td>
						<td>r</td>
						<td>s</td>
						<td>t</td>
						<td>u</td>
						<td>v</td>
						<td>w</td>
						<td>x</td>
						<td>y</td>
						<td>z</td>
					</tr>
					<tr>
						<td>1</td>
						<td>2</td>
						<td>3</td>
						<td>4</td>
						<td>5</td>
						<td>6</td>
						<td>7</td>
						<td>8</td>
						<td>9</td>
						<td>10</td>
						<td>20</td>
						<td>30</td>
						<td>40</td>
						<td>50</td>
						<td>60</td>
						<td>70</td>
						<td>80</td>
						<td>90</td>
						<td>100</td>
						<td>110</td>
						<td>120</td>
						<td>130</td>
						<td>140</td>
						<td>150</td>
						<td>160</td>
					</tr>
				</table>
				
				<p>“Bu alfabeye göre rakamla <em>l’Empereur Napoléon </em>sözü yazılınca elde edilen rakamların toplamı 666 olur, bu suretle, Napoléon’un Apokalips’te bildirilen şeytan olduğu ortaya çıkar. Bundan başka yine aynı alfabeye göre <em>Quarante deux</em>,<a class="si-noteref epub-type_noteref" href="#f63" id="ref_f63">63</a> yani şeytanın ikbalinin sonu yazılınca, bu sözcüklerin karşılığı olan rakamların tutarı yine 666’dır; buradan Napoléon’un saltanatının 1812’de sona ereceği ve o tarihte Fransız imparatorunun kırk iki yaşını dolduracağı ortaya çıkmaktadır.” Bu kehanet Piyer’i hayrete düşürdü; şeytanın, yani Napoléon’un hâkimiyetine son verecek şeyin ne olduğunu sık sık kendi kendine soruyor, aynı şekilde, harflerin rakamlarla işaretlenmesini anlamaya ve aynı hesapla onu meşgul eden bu soruya yanıt bulmaya çalışıyordu, bu soruya yanıt olmak üzere <em>L’Empereur Alexandr </em>ve <em>La nation Russe</em><a class="si-noteref epub-type_noteref" href="#f64" id="ref_f64">64</a> diye yazdı. Harfleri saydı, ama rakamların tutarı 666’dan ya çok fazla ya eksik çıkıyordu. Bu hesaplarla uğraşırken bir defasında kendi adını: <em>Comte Pierre Besouhoff </em>yazdı; rakamların toplamı yine hiç tutmadı. İmlayı değiştirerek S yerine Z yazdı, bir (de) ekledi, <em>article </em>(le) ekledi, istediği sonucu yine elde edemedi. O zaman, eğer aranan sorunun yanıtı kendi adındaysa, bu yanıtta milliyetinin mutlaka belirtileceği düşüncesi geldi aklına. <em>Le Russe Besuhof </em>diye yazdı, rakamları saydı, 671 çıktı, yalnız beş rakam fazlaydı; 5 rakamı <em>L’Empereur</em> kelimesinin önündeki <em>article’in</em> atılan “e” sini ifade eder. Kurala göre yanlış olmakla beraber yine aynı şekilde “e” harfini atarak aranan 666 rakamına karşılık gelen <em>Russe Besuhof </em>cevabını buldu. Bu keşif onu heyecanlandırdı. Apokalips’in haber verdiği büyük hadise ile nasıl ve ne gibi bir bağla birleşmişti, bilmiyordu ama bu bağın varlığından bir an şüphe etmemişti. Rostova’ya olan aşkı, Deccal, Napoléon işgali, kuyrukluyıldız, 666, <em>L’Empereur Napoléon </em>ve <em>Russe Besuhof,</em><a class="si-noteref epub-type_noteref" href="#f65" id="ref_f65">65</a> bütün bunların bir arada olgunlaşması, patlaması ve kendini tutsağı kıldığı büyülü, anlamsız Moskova cemiyeti adetlerinden ayırıp büyük bir kahramanlığa, büyük bir mutluluğa götürmesi gerekti!</p>
				<p>Ayinin yapıldığı pazardan bir gün önce Piyer, iyi dost olduğu Kont Rastopçin’den halka seslenen beyannameyi de, ordudan gelen son haberleri de getirmek için Rostovlara söz vermişti. Sabah erkenden Kont Rastopçin’e giden Piyer, orada ordudan daha yeni gelmiş olan bir kuryeye rastladı.</p>
				<p>Kurye, Moskova’nın balo dansçılarından tanıdık biriydi.</p>
				<p>“Tanrı aşkına bana yardım edemez misiniz,” dedi kurye, “çantam aile mektuplarıyla dolu.”</p>
				<p>Bu mektuplar arasında Nikolay’dan babasına bir mektup vardı, Piyer bu mektubu aldı. Bundan başka Kont Rastopçin ona hükümdarın, Moskova’ya seslenen, zarfı daha yeni açılmış olan beyannamesini, orduya yazılan son günlük emirleri ve kendi son afişini verdi. Piyer, ordu günlük emirlerini gözden geçirirken bunlardan birinde, yaralılara, ölülere ve taltif edilenlere dair haberler arasında Ostrovno Savaşı’nda gösterdiği yararlık dolayısıyla 4’üncü dereceden Giyorgiyev Nişanı’yla taltif edilen Nikolay Rostov’un adını ve aynı günlük emirde Prens Andrey Bolkonski’nin nişancı alayı komutanlığına tayin edildiğini gördü. Piyer, Bolkonski’yi Rostovlara hatırlatmak istemez ama oğullarının taltifi haberiyle onları sevindirmek arzusundan kendini alıkoyamazdı, öğle yemeğinde kendisi götürmek için beyannameyi, afişi ve diğer emirleri yanında alıkoyarak basılı emri ve mektubu Rostovlara gönderdi.</p>
				<p>Kont Rastopçin’le konuşma, onun kaygılı, aceleci hali, kayıtsız bir tavırla orduda işlerin çok kötü gittiğini söyleyen kurye ile karşılaşma, Moskova’da casusların ortaya çıkarıldığından ve Napoléon’un sonbahara kadar her iki Rus başkentine girmeye söz verdiğinden söz eden bir belgenin Moskova’da dolaştığına dair söylentiler, hükümdarın ertesi gün beklenen gelişi hakkındaki sözler, bütün bunlar, kuyrukluyıldızın görünmesinden ve özellikle savaşın başından beri Piyer’i bırakmayan heyecan ve sabırsızlığı artırmıştı. </p>
				<p>Askerlik fikri Piyer’de çoktan vardı; bu fikri yerine getirebilirdi, ama öncelikle, yeminle bağlı olduğu, sonsuz barışı ve savaşı ortadan kaldırmayı telkin eden mason cemiyeti buna engeldi, ikincisi, üniforma giyip vatanseverlik öğüdü veren Moskovalılara bakarak böyle bir adım atmaktan nedense utanıyordu. Askerlik hizmetine girmek niyetini yerine getirmemesinin başlıca nedeni ise kendisinin 666 şeytani rakamını karşılayan <em>l’Russe Besuhof </em>olması, şeytanın hâkimiyetine son verme yolundaki büyük işe katılmasının çok önceden tayin edilmiş bulunması, bunun için de hiçbir girişimde bulunmamak, olacakları beklemek gerektiği yolunda pek de açık olmayan bir fikir taşımasıydı. </p>
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f62"><a class="si-backref" href="#ref_f62">62</a><span class="si-footnote-text"> Gaipten haber veren Yeni Ahit kitaplarından biri.</span></div>
					
						<div class="si-footnote html5_aside epub-type_footnote" id="f63"><a class="si-backref" href="#ref_f63">63</a><span class="si-footnote-text"> Kırk iki.</span></div>
					
						<div class="si-footnote html5_aside epub-type_footnote" id="f64"><a class="si-backref" href="#ref_f64">64</a><span class="si-footnote-text"> Rus ulusu.</span></div>
					
						<div class="si-footnote html5_aside epub-type_footnote" id="f65"><a class="si-backref" href="#ref_f65">65</a><span class="si-footnote-text"> İmparator Napoléon, Rus Bezuhov.</span></div>
				</div>
  </body>
</html>