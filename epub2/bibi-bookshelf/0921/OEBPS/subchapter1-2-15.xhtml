<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-15">
<div class="html5_section">
				<h1 class="subchapter">XV</h1>
				
				<p class="margin">Kutuzov’dan istediği şeyde ısrarcı olan Prens Andrey, akşam saat dörtte Grunt’a geldi, Bagration’un yanına çıktı. Bonaparte’ın yaveri henüz Murat’nın kıtasına gelmemiş ve muharebe henüz başlamamıştı. Bagration’un kıtasında işlerin gidişatına dair hiçbir şey bilinmiyor, barıştan söz ediliyor ama bunun mümkün olabileceğine inanılmıyordu. Savaştan söz ediliyor, ama savaşın henüz uzak olduğu düşünülüyordu. </p>
				<p>Bolkonski’yi sevilen ve güvenilen bir yaver olarak tanıyan Bagration, onu ilgiyle, güleryüzle karşıladı, bugün ya da yarın çatışmanın başlayacağını söyledi, onu çatışma sırasında kendi yanında bulunmak, düzenli bir geri çekilmeyi sağlamak için (ki bu da çok önemliydi) artçıda kalmakta tamamıyla serbest bıraktı.</p>
				<p>Sonra sanki Bolkonski’yi sakinleştirmek istiyormuş gibi, “Ama bugün herhalde bir şey olmaz,” dedi.</p>
				<p>Bagration, “Bu, eğer madalya alması için gönderilmiş genelkurmay züppelerinden biri ise madalyasını artçıda kalarak da alır. Yok benim yanımda bulunmak isterse varsın bulunsun... Cesur bir subaysa işe yarar,” diye düşünmüştü. Prens Andrey yanıt vermedi, kendisine bir görev verilirse nereye gideceğini görmek amacıyla mevzileri dolaşmak, kıtaların dağılımını öğrenmek için izin istedi. Birliğin, özenle giyinip kuşanmış, yüzükparmağında elmas bir yüzük bulunan, berbat fakat istekle Fransızca konuşan yakışıklı nöbetçi subayı, Prens Andrey’e eşlik etmek teklifinde bulundu.</p>
				<p>Her tarafta, sırılsıklam, yüzleri kederli, sanki bir şeyler arayan subaylar, köyden kapıları, sıraları, çitleri söküp taşıyan askerler görünüyordu.</p>
				<p>Kurmay subay bu askerleri göstererek, “İşte bu milletten kurtulamıyoruz; komutanları salıveriyor onları. Kendileri de işte şurada (yiyecek içecek satan ordu kantininin kurulmuş çadırını gösterdi) toplanıp oturuyorlar. Daha bu sabah hepsini kovdum; bakın yine dolu. Yaklaşıp şunları ürkütmeli. Prens bir bakın,” dedi.</p>
				<p>Henüz hiçbir şey yemeye vakit bulamamış olan Prens Andrey de, “Yaklaşalım,” dedi, “ben de biraz peynir ekmek alırım.”</p>
				<p>“Ne diye söylemediniz? Size kendi tuzumu ekmeğimi ikram ederdim.”</p>
				<p>Atlardan indiler, ordu kantininin çadırına girdiler, birkaç subay, kızarmış, yorgun yüzleriyle masalara oturmuşlar, yiyip içiyorlardı.</p>
				<p>Kurmay subay, dilinde tüy bitmiş gibi, “Canım bu ne hal?” dedi. “Görevden bu kadar da ayrılmak olmaz. Buraya kimsenin toplanmaması için Prens emir verdi.” Sonra içeri girenlerin karşısında çizmesiz (çizmelerini kurutması için kantin görevlisine vermişti) çorapla ayağa kalkarak sırıtan, ufak tefek, üstü başı çamurlu, zayıf bir topçu yüzbaşısına seslendi: “Ya siz Yüzbaşı? Ayıp değil mi Yüzbaşı Tuşin? Siz bir topçu olarak başkalarına örnek olmalısınız. Halbuki çizmesizsiniz. Bir baskın işareti verilmeyegörsün, siz böyle çizmesiz pek güzel olacaksınız.” Kurmay subay gülümsedi, o devam etti: “Lütfen yerlerinize dönün baylar, hepiniz, hepiniz.” </p>
				<p>Prens Andrey, Yüzbaşı Tuşin’e göz atınca elinde olmaksızın gülümsedi. Susan ve gülümseyen Tuşin ayak değiştirerek kocaman, zeki, iyi ve soran gözleriyle kâh Prens Andrey’e kâh kurmay subaya bakıyordu.</p>
				<p>Yüzbaşı Tuşin bulunduğu zor durumdan kurtulup işi şakaya dökmek ister gibi gülümseyerek korkak bir tavırla, “Askerler, yalınayaklık çevikliktir derler,” dedi.</p>
				<p>Ama daha sözünü bitirmeden yaptığı esprinin tutmadığını hissetti. Büsbütün bozuldu. Kurmay subay da ciddiyetini korumaya çalışarak, “Gidelim lütfen,” dedi.</p>
				<p>Prens Andrey topçunun kılığına bir kere daha göz attı. Onda kendine has ve askerlikle kesinlikle ilgisi bulunmayan bir parça komik ama çok çekici bir şeyler vardı.</p>
				<p>Kurmay subay ve Prens Andrey atlarına atlayıp yollarına devam ettiler.</p>
				<p>Köyden çıkınca, boyuna türlü kıtalardan askerlere, subaylara rastlayıp onları geçerek, sollarında kırmızımtırak, taze, yeni bir balçıkla yapılmakta olan tahkimatı gördüler. Bazı asker bölükleri yalnız gömlekle, soğuk rüzgâra rağmen beyaz karıncalar gibi bu tahkimatın üzerinde kaynaşıyordu. Çukurun içinden boyuna kimin çıkardığı gözükmeyen kürek kürek kırmızı balçık atıyorlardı. Tahkimata yaklaştılar, gözden geçirdiler ve yollarına devam ettiler. Tam tahkimatın arkasında, oradan koşarak gelen, giden, boyuna değişen birkaç düzine askerle karşılaştılar. Bu pis kokulu havadan kurtulmak için burunlarını tıkamak, atlarını tırısa kaldırmak zorunda kaldılar.</p>
				<p>Nöbetçi kurmay subay, “<em>Voilà l’agrément des camps, monsieur le prince</em>,”<a class="si-noteref epub-type_noteref" href="#f332" id="ref_f332">332</a> dedi.</p>
				<p>Karşı tepeye ulaştılar. Bu tepeden artık Fransızlar görünüyordu. Prens Andrey durdu, bakmaya başladı.</p>
				<p>Kurmay subay en yüksek noktayı göstererek, “İşte bizim batarya şurada, şu çizmesiz acayip herifinki, oradan her yer görünür, gidelim, Prens,” dedi.</p>
				<p>Kurmay subaydan kurtulmak isteyen Prens Andrey, “Çok çok teşekkür ederim, artık yalnız da gidebilirim oraya, siz rahatsız olmayın, rica ederim.”</p>
				<p>Kurmay subay kaldı, Prens Andrey tek başına yola çıktı.</p>
				<p>İleri gidip düşmana yaklaştıkça kıtaların manzarası düzenli, neşeli bir hal alıyordu. Kargaşanın, ümitsizliğin en büyüğü Prens Andrey’in sabah geçtiği yerde, Znaym önünde Fransızlardan on verst uzaklıktaki taşıt arabalarındaydı. Bir parça telaş, bir şeylerden korku Grunta’da hissediliyordu. Ama Prens Andrey Fransız hatlarına yaklaştıkça kıtalarımız daha güvenli görünüyordu. Kaputlu askerler sıra olmuş duruyor, piyade başçavuşları, yüzbaşılar kıtaların ucundaki askerlerin göğüslerine parmaklarıyla dokunup ellerini havaya kaldırmalarını emrederek askerleri sayıyor, dört bir yana dağılmış askerler ağaç dalları, tahta taşıyarak neşeyle, gülüşe konuşa barakalar yapıyor, yanan ateşlerin karşısında gömleklerini, donlarını kurutarak, çizmelerini ve kaputlarını tamir ederek, çıplak ya da giyimli oturuyor, tencere ve <em>kaşa</em> kazanlarının başında toplanıyorlardı. Bölüklerin birinde yemek hazırdı; askerler tüten karavanalara aç yüzleriyle bakıyor, barakasının önünde oturan subaya bölükemininin tahta bir tabakta götürdüğü yemek örneğinin tadılmasını bekliyorlardı.</p>
				<p>Başka, daha mutlu bir bölükte (çünkü votka öyle herkeste yoktu) askerler, küçük bir fıçıyı eğerek, kendisine sırayla uzatılan matara kapaklarına votka dolduran geniş omuzlu, çiçek bozuğu bir başçavuşun çevresinde toplanmışlardı. Mataraları, inanan yüzlerle ağızlarına götürüyor, dikiyor, ağızlarını çalkayıp kaputlarının yenleriyle sildikten sonra, keyifli yüzleriyle başçavuşun yanından uzaklaşıyorlardı. Bütün yüzler öyle sakindi ki, bu olup bitenler sanki düşmanın karşısında, kıtanın en az yarısını yere serecek olan bir savaşın arifesinde değil de, vatanın bir köşesinde rahat bir mola sırasında geçiyordu. Avcı alayını, hep öyle barış zamanı işleriyle uğraşan babayiğit Kiev humbaracılarını geçtikten sonra Prens Andrey, alay komutanının ötekilerden ayırt edilen yüksek barakası yakınında bir humbaracı mevziine ulaştı; burada çırılçıplak bir adam uzanmış yatıyordu. İki asker onu tutuyor, başka ikisi havada kırılan değnekleri sallıyor, ölçülü aralarla çıplak sırtına vuruyorlardı. Ceza gören asker doğal olmayan bir sesle bağırıyordu. Şişman bir binbaşı mevzide dolaşıyor, durup dinlenmeden, çığlıklara aldırış etmeden konuşuyordu:</p>
				<p>“Askerin hırsızlık etmesi ayıptır. Asker soylu, namuslu ve cesur olmalı. Bir kez kardeşinden çaldı mıydı onda artık ahlak kalmamış demektir, rezilin biridir. Vur bir daha, bir daha.”</p>
				<p>Ve boyuna değnek sesleri, acı ama yapay çığlıklar yükseliyordu. “Daha, daha!” diye binbaşı yineleyip duruyordu. </p>
				<p>Genç bir subay, yüzünde şaşkınlık ve acıyla işkence görenin yanından uzaklaştı, aradan geçmekte olan yavere soran gözlerle baktı.</p>
				<p>İlk hatlara giren Prens Andrey mevzi boyunca yürüdü. Sağ ve sol kanatlarda bizim hatla düşmanınki birbirinden uzaktılar ama merkezle, sabahleyin müzakerecilerin geçtiği noktada, hatlar o kadar yaklaşıyordu ki, askerler birbirinin yüzünü görebilir, birbiriyle konuşabilirdi. Bunda hattı tutan askerlerden başka, her iki tarafta da, yabancı ve acayip düşmanlarını gülümseyerek gözden geçiren birçok da meraklı duruyordu.</p>
				<p>Hatlara yaklaşmak yasak olduğu halde, komutanlar, sabahın ilk saatlerinden beri bu meraklılarla başa çıkamamışlardı. Hatları tutan askerler görülmedik şeyler teşhir eden insanlar gibi artık Fransızlara bakmıyor, seyirciler hakkında fikir yürütüyor, canları sıkılmış, nöbetin değişmesini bekliyorlardı. Prens Andrey Fransızları iyice gözden geçirmek için durdu.</p>
				<p>Askerlerden biri yanında bir subayla hatta yaklaşıp bir Fransız humbaracısına çabuk çabuk ve ateşli ateşli bir şeyler anlatan bir Rus silahçısını göstererek arkadaşına, “Şuna bak,” dedi. “Bak, nasıl da kolaycacık atıyor. Fransız bile yetişemiyor peşinden. Ne dersin bu işe Sidorov?”</p>
				<p>Fransızca konuşmakta usta sayılan Sidorov, “Dur, dinle, vay be, ustaca,” dedi.</p>
				<p>Dalgacıların söz ettikleri asker, Dolohov’du. Prens Andrey onu tanıdı, ne söylediğine kulak kabarttı. Dolohov buraya alayının bulunduğu sol kanattan yüzbaşısıyla birlikte gelmişti.</p>
				<p>Bölük komutanı öne doğru eğilmiş, anlamadığı halde konuşulanların bir kelimesini bile kaçırmak istemeyerek, “Peki,” diyordu, “rica ederim çabuk olun. Ne anlatıyor?”</p>
				<p>Dolohov yüzbaşıya yanıt vermedi, Fransız humbaracısıyla ateşli bir tartışmaya tutuşmuştu. Doğal olarak savaştan konuşuyorlardı. Avusturyalılarla Rusları birbirine karıştıran Fransız, Rusların teslim olduklarını ve Ulm’da kaçtıklarını iddia ediyor, Dolohov ise Rusların teslim olmadıklarını, Fransızları yendiklerini kanıtlamaya çalışıyordu.</p>
				<p>Dolohov, “Buradan kovulmanız emrediliyor ve sizi kovacağız,” diyordu.</p>
				<p>“Aman dikkat edin de bütün Kazaklarınızla beraber sizi ele geçirmesinler,” diye yanıt verdi Fransız humbaracısı.</p>
				<p>Fransız seyirci ve dinleyiciler gülüştü.</p>
				<p>“Suvorov size nasıl göbek attırdıysa (<em>on vous fera danser</em>)<a class="si-noteref epub-type_noteref" href="#f333" id="ref_f333">333</a> şimdi biz de öyle attıracağız,” dedi Dolohov.</p>
				<p>Fransızlardan biri, “<em>Qu’est ce qu’il chante?</em>”<a class="si-noteref epub-type_noteref" href="#f334" id="ref_f334">334</a> diye sordu.</p>
				<p>Geçmiş savaşlardan söz edildiğini düşünen ötekisi, “<em>De l’histoire ancienne</em>,”<a class="si-noteref epub-type_noteref" href="#f335" id="ref_f335">335</a> diye yanıt verdi. “<em>L’Empereur va lui faire voir à votre Souvara, comme aux autres...</em>”<a class="si-noteref epub-type_noteref" href="#f336" id="ref_f336">336</a></p>
				<p>Dolohov, “Bonaparte...” diye başlarken Fransız sözünü keserek öfkeyle haykırdı:</p>
				<p>“Bonaparte değil, imparator! <em>Sacré nom</em>...”<a class="si-noteref epub-type_noteref" href="#f337" id="ref_f337">337</a></p>
				<p>“Sizin imparatorunuzu şeytan alsın!”</p>
				<p>Ve Dolohov Rusça, kaba, askerce küfürler savurdu, silahını omuzlayarak uzaklaştı.</p>
				<p>Yüzbaşıya, “Haydi gidelim, İvan Lukiç,” dedi.</p>
				<p>Hattaki askerler, “İşte Fransızca dediğin böyle olur,” diyorlardı, “sen de kendini göstersene Sidorov.”</p>
				<p>Sidorov göz kırptı ve Fransızlara hitap ederek peşi peşine bir sürü anlaşılmaz söz yuvarladı: </p>
				<p>“Kari, mala, tafa, safi, muter, kaksa...” </p>
				<p>Askerler arasında, “ha, ha, ha, hi, hi, hi, hu, hu, hu,” diye öyle neşeli ve gür bir kahkahanın uğultusu yükseldi ve bu uğultu hatları aşıp Fransızları da sardı ki, artık bundan sonra silahların boşaltılması, mühimmatın havaya uçurulması, herkesin evine dönmesi gerekir sanılırdı.</p>
				<p>Ama silahlar dolu kaldı, evlerde ve tahkimattaki mazgal delikleri yine eskisi gibi öfkeyle ileriye doğru bakıyor, topraklarından ayrılmış toplar yine eskisi gibi birbirine karşı çevrili duruyordu.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f332"><a class="si-backref" href="#ref_f332">332</a><span class="si-footnote-text"> İşte ordugâhların güzelliği, Prens.</span></div>
					
						<div class="si-footnote html5_aside epub-type_footnote" id="f333"><a class="si-backref" href="#ref_f333">333</a><span class="si-footnote-text"> Size göbek attırdı.</span></div>
					
						<div class="si-footnote html5_aside epub-type_footnote" id="f334"><a class="si-backref" href="#ref_f334">334</a><span class="si-footnote-text"> Ne okuyor?</span></div>
					
						<div class="si-footnote html5_aside epub-type_footnote" id="f335"><a class="si-backref" href="#ref_f335">335</a><span class="si-footnote-text"> Eski hikâyeler.</span></div>
					
						<div class="si-footnote html5_aside epub-type_footnote" id="f336"><a class="si-backref" href="#ref_f336">336</a><span class="si-footnote-text"> İmparator ötekilere yaptığı gibi sizin Suvara’nın da hakkından gelecek.</span></div>
					
						<div class="si-footnote html5_aside epub-type_footnote" id="f337"><a class="si-backref" href="#ref_f337">337</a><span class="si-footnote-text"> Lanet olsun!</span></div>
				</div>
  </body>
</html>