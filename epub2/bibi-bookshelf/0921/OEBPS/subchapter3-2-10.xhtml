<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-10">
<div class="html5_section">
				<h1 class="subchapter">X</h1>
				
				<p class="margin">Babasının cenaze töreninden sonra Prenses Mariya odasına kapandı, yanına kimseyi almadı. Bir hizmetçi kız Alpatıç’ın, hareket etmek için emir almaya geldiğini söylemek üzere kapıya yaklaştı. (Alpatıç’la Dron’un konuşmasından önce oluyordu bu). Prenses Mariya yataktan kalktı; kapının arasından, hiçbir yere gitmeyeceğini söyledi, rahat bırakılmasını rica etti.</p>
				<p>Prenses Mariya’nın yattığı odanın pencereleri batıya bakıyordu, yatakta yüzü duvara dönüktü, deri kaplı yastıktaki düğmeleri parmaklarıyla yokluyor ve yalnız bu yastığı görüyordu; belirsiz düşünceleri tek bir şey üzerine toplanmışlardı: Ölümün geri alınmazlığını ve babasının hastalığı zamanında ortaya çıkan kendi ruhsal basitliğini düşünüyordu. Dua etmek istiyor, ama buna cesaret edemiyordu, bulunduğu ruh durumu içinde Tanrı’ya dönmeye cesareti yoktu. Prenses Mariya uzun süre bu durumda yattı.</p>
				<p>Akşam güneşi yer değiştirmiş, pencerelerden içeriye dolmuş, odayı ve Prenses Mariya’nın baktığı maroken yastığın bir bölümünü aydınlatıyordu. Düşünceleri birden durdu, bilinçsizce doğruldu, saçlarını düzeltti, kalktı, akşamın berrak, ama yağmurlu serinliğini elinde olmadan içine çekerek pencereye yaklaştı.</p>
				<p>“Evet, şimdi akşamı seyredebilirsin! O artık yok, sana kimse engel olmaz,” diye kendi kendine söylendi, kendini bir sandalyeye bıraktı, başı pencerenin kenarına düştü.</p>
				<p>Bahçeden birisi tatlı ve yavaş bir sesle onun adını söyledi, başının öpüldüğünü hissetti, dönüp baktı. Karalar giyen ve yas işareti taşıyan Matmazel Bourienne’di. Yavaşça Prenses Mariya’ya yaklaştı, içini çekerek onu öptü, hemen ağlamaya başladı. Prenses Mariya dönüp ona baktı. Onunla tartışmaları, ona karşı duyduğu kıskançlık geldi aklına: Son zamanlarda onun Matmazel Bourienne’e karşı nasıl değiştiğini, onu görmek istemediğini ve bu nedenle içinden ona ettiği sitemlerin ne kadar haksız olduğunu hatırladı. “Ben, onun ölümünü isteyen ben, başkasını kınıyorum ha!” diye düşündü. Son zamanlarda ondan uzak duran, ona bağlı olmakla birlikte başka bir evde oturan Matmazel Bourienne’in durumu açıkça geldi Prenses Mariya’nın gözünün önüne. Ona acıdı, gülümseyerek ve ilgiyle baktı ona, elini uzattı, Matmazel Bourienne hemen ağlamaya, onun elini öpmeye, uğradığı ve acısına kendisinin de ortak göründüğü felaketten söz etmeye başladı. Tek tesellisinin, bu üzüntüyü kendisiyle paylaşmasına izin vermesi olacağını söyledi. Bu büyük kederin karşısında bütün eski anlaşmazlıkların silinip gitmesi gerektiğini, kendisini her şey önünde temiz hissettiğini, sevgisini, duyduğu minnettarlığı oradan onun gördüğüne inandığını söyledi. Prenses onu, sözlerini anlamadan, ama arada bir ona bakarak, sesinin ahengine kapılarak dinliyordu. </p>
				<p>Matmazel Bourienne bir süre sustuktan sonra, “Sizin durumunuz iki kat korkunç, sevgili Prenses,” dedi, “anlıyorum ki siz kendinizi düşünemediniz ve düşünemiyorsunuz ama size karşı olan sevgim sizin için bunu yapmaya beni mecbur ediyor... Alpatıç size geldi mi? Yolculuk hakkında konuştu mu sizinle?” diye sordu.</p>
				<p>Prenses Mariya yanıt vermedi, kimin, nereye gitmesi gerektiğini anlamıyordu. “Şimdi bir şey yapılabilir mi, bir şey düşünülebilir mi? Hepsi bir değil mi?” diye düşünüyor, yanıt vermiyordu.</p>
				<p>Matmazel Bourienne, “Biliyor musunuz, <em>chère Marie,”</em> dedi, “tehlikede olduğumuzu, Fransızlar tarafından sarıldığımızı biliyor musunuz; gitmek tehlikeli şimdi. Gidersek herhalde esir düşeriz; belki de Tanrı bilir ya...”</p>
				<p>Prenses Mariya dostuna bakıyor, ne söylediğini anlamıyordu.</p>
				<p>“Ah, benim için şimdi hiç fark etmediğini bilen olsa,” dedi. “Elbette<em> ‘ondan’</em> hiçbir şekilde uzaklaşmak istemezdim... Alpatıç, gitmek için bana bir şeyler söyledi... Onunla konuşun, ben hiçbir şey<em>, </em>hiçbir şey yapamam, istemem...”</p>
				<p>Matmazel Bourienne, “Onunla konuştum. Yarın gidebileceğimizi umuyor; ama ben şimdi burada kalmamızın daha iyi olacağını sanıyorum,” dedi. “Çünkü kabul ediniz ki, <em>ch</em>è<em>re Marie, </em>yolda askerlerin veya isyan eden köylülerin eline düşmek çok korkunç bir şey olur.”</p>
				<p>Matmazel Bourienne çantasından, halkın evlerini terk etmemesine, Fransız makamlarınca korunacaklarına dair Fransız Generali Rameau’nun yazdığı beyannameyi çıkardı, (beyanname sıradan bir Rus kâğıdına yazılmamıştı) Prenses’e verdi.</p>
				<p>“Bence en iyisi bu General’e başvurmak,” dedi. “Eminim size gereken saygı gösterilecektir.”</p>
				<p>Prenses Mariya kâğıdı okudu, yüzü kuru bir hıçkırıkla kasıldı. </p>
				<p>“Kimden aldınız bunu?” diye sordu. </p>
				<p>Matmazel Bourienne kızararak, “Herhalde adımdan Fransız olduğumu anladılar,” dedi.</p>
				<p>Prenses Mariya elinde kâğıtla pencereden kalktı, sararmış bir halde odadan çıktı, Prens Andrey’in büyük çalışma odasına gitti.</p>
				<p>“Dunyaşa, Alpatıç’ı, Dronuşka’yı, birini bana çağırın!” dedi. “Amaliya Karlovna’ya da söyleyin yanıma gelmesin. Çabuk gitmemiz gerekiyor! Mümkün olduğu kadar çabuk!”</p>
				<p>Fransızların eline düşmek düşüncesi onu dehşete düşürmüştü.</p>
				<p>“Ya Prens Andrey Fransızların elinde olduğunu öğrenirse! Kendisinin, yani Prens Nikolay Andreyiç Bolkonski’nin kızının General Rameau’nun korumasını rica ettiğini, onun hayırseverliğinden yararlandığını duyarsa!” Bu düşünce onu dehşete düşürdü, titretti, kızarttı, o ana kadar hiç bilmediği bir şeyi, bir öfke nöbeti ve gurur duymaya zorladı. İçinde bulundukları durumda zor, özellikle insanı alçak düşürücü ne varsa açıkça gözünün önüne geldi. “Onlar, Fransızlar, bu eve yerleşecekler, General Rameau, Prens Andrey’in çalışma odasına yerleşecek. Eğlence olsun diye onun mektuplarını, kâğıtlarını karıştıracak, okuyacak, <em>Matmazel Bourienne lui fera les honneurs de Bogoutcharovo</em>.<a class="si-noteref epub-type_noteref" href="#f107" id="ref_f107">107</a> Bana lütfedip bir oda verecekler; askerler, haçlarını, nişanlarını sökmek için babasının daha yeni olan mezarını bozacaklar; Ruslara karşı kazandıkları zaferleri bana anlatacaklar, yapmacıktan üzüntümü paylaşacaklar...” diye düşünüyordu. Nerede kalırsa kalsın, başına ne gelirse gelsin onun için hepsi birdi, ama kendisini rahmetli babasıyla Prens Andrey’in temsilcisi olarak görüyordu. Elinde olmadan onların yerine düşünüyor, onların duygularını anlamaya çalışıyordu. Ne söylemişler, ne yapmışlarsa şimdi bunları yapmak zorunluluğunu hissediyordu. Prens Andrey’in çalışma odasına gitti, onun düşüncelerine nüfuz etmeye çalışarak durumunu etraflıca düşündü.</p>
				<p>Babasının ölümüyle kaybettiğini zannettiği yaşama isteği, birden yeni ve tuhaf bir güçle çıktı Prenses Mariya’nın karşısına, onu kavradı. Kâh Alpatıç’ı, kâh Mihail İvanoviç’i, kâh Tihon’u ve Dron’u çağırarak heyecanlı bir halde odada dolaşıyordu. Dunyaşa, dadı ve bütün hizmetçi kızlar Matmazel Bourienne’in anlattıklarının ne dereceye kadar doğru olduğu hakkında bir şey söyleyemiyorlardı. Alpatıç, malikânede yoktu, eyalet merkezine gitmişti. Çağırılan ve uykulu gözlerle Prenses Mariya’nın karşısına çıkan kalfa Mihail İvanoviç bir şey söyleyemedi. On beş yıldan beri kendi düşüncelerini söylememeye alışmıştı; yaşlı Prens karşısında alıştığı itaatli gülümsemeyle Prenses Mariya’nın sorularına öyle yanıtlar verdi ki bunlardan belirli bir şey çıkarmak mümkün değildi. Yaşlı oda hizmetçisi Tihon beklenmedik acının izlerini taşıyan zayıf, bitkin bir yüzle Prenses Mariya’nın bütün sorularına, “Başüstüne,” diye yanıt verdi, ona bakarken ağlamamak için kendini zor tuttu.</p>
				<p>Nihayet odaya Muhtar Dron girdi, Prenses’i yerlere kadar eğilip selamlayarak söve başlığının yanında durdu.</p>
				<p>Prenses Mariya odada birkaç adım attı ve onun karşısında durdu.</p>
				<p>Karşısında, her yıl Vyazma panayırına gidişinde kendi özel bademli çöreklerini gülümseyerek ona veren o sadık dostunu görünce, “Dronuşka,” dedi, “Dronuşka, felaketimizden sonra şimdi...” diye başladı, ama devam etmeye gücü yetmedi. </p>
				<p>Dron, içini çekerek, “Hepimiz Tanrı’nın himayesi altındayız,” dedi. Bir süre sustular.</p>
				<p>“Dronuşka, Alpatıç burada değilmiş, başvuracağım kimse yok, gidemeyeceğimi söylüyorlar, doğru mu?”</p>
				<p>Dron, “Niçin gidemeyecekmişsiniz, Ekselans, gidilebilir,” dedi. </p>
				<p>“Bana düşman tehlikesi var dediler, bir şey yapamıyorum, bir şey anlamıyorum, benimle gelecek kimse yok, bu gece ya da yarın sabah erkenden gitmek istiyorum.”</p>
				<p>Dron susuyordu. Kaşlarının altından Prenses Mariya’ya baktı, “At yok,” dedi, “Yakov Alpatıç’a da söyledim.”</p>
				<p>“Niçin yok?” diye sordu Prenses.</p>
				<p>“Bu Tanrı’nın bir cezası bize,” dedi Dron. “Atların bir kısmını askerler aldı, bir kısmı öldü, bu yıl böyle bir yıl, kendimiz açlıktan ölmeyelim de hayvanları beslemekten vazgeçtik. Üç gündür aç oturanlar var, bir şey kalmadı, her şey tamamıyla harap edildi.”</p>
				<p>Prenses Mariya, onun söylediklerini dikkatle dinliyordu.</p>
				<p> “Köylüler perişan oldular öyle mi? Buğdayları yok mu?” diye sordu.</p>
				<p>Dron, “Açlıktan ölüyorlar,” dedi, “araba derdinde değiller.” </p>
				<p>“Peki, niçin söylemedin, Dronuşka? Yardım edilemez mi? Ben elimden gelen her şeyi yapacağım...”</p>
				<p>Şimdi, ruhu böyle bir acıyla doluyken insanların zengin ve yoksul olabileceklerini ve zenginlerin yoksullara yardım etmemezlik edebileceklerini düşünmek Prenses Mariya’ya garip geliyordu. Efendilerde her zaman hububat bulunduğunu, bunu köylülere verdiklerini duyardı. Ne kardeşinin ne de babasının ihtiyaç içindeki mujiklerin yardımına koşmaktan onu alıkoyabileceklerini de bilirdi; o yalnız mujiklere dağıtılmasına emir vermek istediği buğdayın taksimi işinde bir yanlışlık yapmaktan korkuyordu. Vicdan azabı duymadan üzüntüsünü unutturacak bir kaygı bahanesi bulduğu için memnundu. Köylülerin ihtiyaçlarına ve Boguçarovo’da kendilerine ait neler bulunduğuna dair Dronuşka’dan ayrıntı sormaya başladı.</p>
				<p>“Bizde malikâneye, kardeşime ait buğday var değil mi?” diye sordu.</p>
				<p>Dron gururla, “Malikânenin buğdayı hiç dokunulmamış bir halde duruyor,” dedi, “Prensimiz satılmasına izin vermedi.”</p>
				<p>Prenses Mariya, “Ver köylülere, ne lazımsa hepsini ver: Kardeşim adına size izin veriyorum,” dedi.</p>
				<p>Dron, bir şey söylemedi, derin bir nefes aldı.</p>
				<p>“Eğer yeterse bu buğdayı dağıt onlara, hepsini dağıt, kardeşim adına emrediyorum. Onlara söyle: Bizim demek, onların demektir. Onlardan hiçbir şey esirgemiyoruz, böyle söyle onlara.”</p>
				<p>Prenses söylerken Dron gözlerini dikmiş dikkatle ona bakıyordu.</p>
				<p>“Beni bu görevden affedin efendim, Tanrı aşkına, emret, anahtarları alsınlar benden,” dedi, “yirmi üç yıl hizmet ettim, kötü bir şey yapmadım, Tanrı aşkına.”</p>
				<p>Prenses Mariya, onun kendisinden ne istediğini, niçin görevden affedilmek istediğini anlamamıştı. Ona, sadakatinden hiçbir zaman şüphe etmediği, onun için, köylüler için her şeyi yapmaya hazır olduğu yanıtını verdi.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f107"><a class="si-backref" href="#ref_f107">107</a><span class="si-footnote-text"> Matmazel Bourienne Boguçarovo’nun sahibi gibi onu ağırlayacak.</span></div>
				</div>
  </body>
</html>