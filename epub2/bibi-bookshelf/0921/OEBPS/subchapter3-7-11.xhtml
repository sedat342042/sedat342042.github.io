<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-7-11">
<div class="html5_section">
				<h1 class="subchapter">XI</h1>
				
				<p class="margin">Ertesi gün feldmareşalin şatosunda, hükümdarın da şereflendirdiği bir ziyafet ve balo vardı. Kutuzov’a birinci dereceden bir Giyorgiyev Nişanı verilmişti; hükümdar ona fevkalade itibar ediyordu; fakat ona karşı olan memnuniyetsizliği de herkes tarafından biliniyordu. Geleneklere uyuluyordu. Hükümdar bunun ilk örneğini vermişti; ama herkes ihtiyarın hatalı olduğunu, bir işe yaramadığını biliyordu. Baloda hükümdar salona girerken ele geçirilmiş olan sancakların eski Yekaterina devri âdeti gereğince ayağının altına serilmesini Kutuzov emredince, hükümdar yüzünü tatsızca buruşturdu, bazılarının işittiği şu sözleri mırıldandı: “Eski komedyacı.”</p>
				<p>Hükümdarın Kutuzov’a karşı olan memnuniyetsizliği Vilnius’ta özellikle, tasarlanan seferin önemini anlamak istemediği ya da anlayamadığı için olacak, artmıştı.</p>
				<p>Ertesi sabah hükümdar, çevresinde toplanan subaylara, “Siz yalnız Rusya’yı kurtarmadınız; Avrupa’yı da kurtardınız,” dediği zaman, savaşın sona ermediğini artık herkes anlamıştı.</p>
				<p>Bir tek Kutuzov, bunu anlamak istemiyordu, yeni bir savaşın durumu iyileştiremeyeceği, Rusya’nın şan ve şerefini yükseltemeyeceği, tersine kötüleştirebileceği, hatta Rusya’nın onurunu azaltabileceği konusundaki düşüncesini açıkça söyledi. Yeni asker toplamanın imkânsızlığını kanıtlamaya çalışıyordu hükümdara; halkın durumundan, başarısızlık olasılığından falan söz etti.</p>
				<p>Bu ruh durumu içinde feldmareşal tabiatıyla, tasarlanan sefer için yalnızca bir engeldi.</p>
				<p>İhtiyarla çarpışmaktan kaçınmak için, Austerlitz’de ve seferin başlangıcında Barclay’le olduğu gibi, üzerinde durduğu iktidar temelini sessizce onun altından çekip almak ve bunu bizzat hükümdara teslim etmekten ibaret olan çıkış yolu, kendiliğinden bulunmuştu.</p>
				<p>Bu amaçla kurmayda yavaş yavaş esaslı bir değişiklik yapıldı, Kutuzov kurmayının esas gücü yok edildi ve hükümdara geçirildi, Toll, Konovitsin, Yermolov başka yerlere atandılar. Herkes açıktan açığa feldmareşalin çok zayıfladığını, sağlığının bozulduğunu söylüyordu.</p>
				<p>Yerini kendinden sonra gelene teslim etmek için sağlığının bozuk olması gerekiyordu. Gerçekten de bozuktu sağlığı.</p>
				<p>Kutuzov milis toplamak için Türkiye’den Petersburg’a, sonra da tam gerektiği bir zamanda orduya nasıl doğal, basit bir şekilde ve yavaş yavaş geldiyse, şimdi, rolü sona erince öyle doğal, yavaş yavaş ve basit bir şekilde, onun yerine yeni birisi geliyordu.</p>
				<p>1812 Savaşı, Rus kalbi için önemli olan ulusal başka Avrupa ölçüsünde bir önem taşıyacaktı.</p>
				<p>Halkların Batı’dan Doğu’ya akınını, onların Doğu’dan batıya akını izleyecekti; bu yeni savaş için Kutuzov’un sahip olduğundan başka vasıflar, başka türlü düşünen yeni bir adam gerekiyordu. </p>
				<p>Rusya’nın kurtuluşu ve onuru için Kutuzov nasıl zorunlu idiyse, halkların Doğu’dan Batı’ya akın için, sınırların yeniden düzenlenmesi için Birinci Aleksandr da öylece zorunluydu. </p>
				<p>Avrupa, dengeler, Napoléon ne demektir, Kutuzov bunu anlamıyordu, anlayamazdı. Düşman yok edildikten, Rusya kurtarıldıktan, onurunu koruyup yükselttikten sonra bir halk temsilcisinin, bir Rus’un, Rus olarak yapacağı başka bir şey yoktu. Halk savaşının temsilcisi için ölmekten başka yapacak bir şey kalmamıştı. Kutuzov da öldü.</p>
				
				
				
				</div>
  </body>
</html>