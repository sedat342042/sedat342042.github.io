<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-4-6">
<div class="html5_section">
				<h1 class="subchapter">VI</h1>
				
				<p class="margin">Yaşlı Kont eve döndü; Nataşa ile Petya hemen geleceklerine söz verdiler. Daha erken olduğu için av devam etti. Öyle vakti av köpekleri deredeki sık fidanlığa salıverildi. Nikolay kuru ekinlerin üstünde duruyor, bütün avcılarını görüyordu.</p>
				<p>Nikolay’ın tam karşısında bir yeşillik vardı; orada avcısı tek başına fındık dallarının arkasındaki bir çukurda duruyordu. Av köpeklerini henüz götürmüşlerdi ki, Nikolay tanıdığı bir köpeğin (Voltorn’un) aralıklı havlamalarını duydu; öbür köpekler ona katılıyor, kâh seslerini kesiyor, kâh yeniden havlamaya başlıyorlardı. Bir dakika sonra korudan bir tilki işareti verildi, bütün sürü, açık araziden yeşilliğe doğru, Nikolay’dan uzaklaşarak ileri atıldı.</p>
				<p>Nikolay, derenin sık ağaçlı kenarlarından koşan kırmızı şapkalı zağarcıları, hatta köpekleri görüyor, karşı taraftaki yeşillikten tilkinin görünmesini bekliyordu.</p>
				<p>Çukurda duran avcı kımıldandı, köpeği saldı; Nikolay, kuyruğunu kabartarak yeşillikten telaşla kaçan kızıl, bodur, acayip bir tilki gördü. Köpekler onun peşine düştüler; işte yaklaştılar, işte tilki ortalarında daireler çizmeye, bu daireleri gittikçe küçültmeye, tüylü kuyruğuyla kendi etrafına dönmeye başladı; işte yabancı bir beyaz köpek fırladı, arkasından da siyah bir köpek atıldı, hepsi karıştı, tilkinin çevresinde kıçları dışarıya doğru olmak üzere bir yıldız oluşturdular.</p>
				<p>İki avcı atlarını hızla köpeklere doğru sürdü; biri kızıl şapkalı, öbürü yeşil kaftanlı bir yabancı.</p>
				<p>Nikolay içinden, “Bu da ne?” dedi, “Bu avcı nereden çıktı? Dayımınkilerden değil.”</p>
				<p>Avcılar tilkinin işini bitirdiler, hayvanı kaldırmadan uzun zaman ayakta durdular. Yanı başlarında çıkıntılı eyerleriyle beygirler yularlarında duruyor, köpekler yatıyordu. Avcılar ellerini sallıyor, tilkiye bir şeyler yapıyorlardı. Aynı yerden, kavga parolası diye kararlaştırılan boru sesi yükseldi. </p>
				<p>Nikolay’ın seyisi, “İlagin’in avcısı bu,” dedi, “bizim İvan’la kavga ediyor.”</p>
				<p>Nikolay, seyisi kız kardeşiyle Petya’yı çağırmaya gönderdi, acele etmeden avcıların köpekleri topladıkları yere doğru yollandı.</p>
				<p>Nikolay attan indi, yaklaşan Nataşa ve Petya ile birlikte kavganın sonuna dair haber beklemek üzere av köpeklerinin yanında durdu. Ormanın ucundan, kavga eden avcı, terkisinde bir tilkiyle atına yol verdi, genç efendisine yaklaştı. Külahını ta uzaktan çıkardı, saygılı bir eda ile konuşmaya gayret etti; sararmıştı, solumaktaydı, yüzü öfkeliydi. Bir gözü şişmişti, ama belki de o bunun farkında değildi.</p>
				<p>“Ne oldu size orada?” diye sordu Nikolay.</p>
				<p>“Bizim köpeklerin altından avı nasıl alır! Benim boz kancık yakaladı onu. Şuna bak hele! Tilkiye el uzatıyor! Nah, ona ben tilkiyi gösterdim! İşte terkide. Alır mısın bunu?” diye hançerini göstererek ve hâlâ düşmanıyla konuştuğunu sanarak ekledi avcı.</p>
				<p>Nikolay onunla konuşmadı, Nataşa ve Petya’dan kendisini beklemelerini rica etti, düşman İlagin’in avlandıkları yere yollandı.</p>
				<p>Yenen avcı, öteki avcılara karıştı, onu seven meraklılar etrafını çevirdiler, gösterdiği kahramanlığı anlattı.</p>
				<p>Mesele şuydu: Rostovlarla kavgalı olan İlagin, görenek üzere Rostovlara ait olan yerlerde avlanırdı; şimdi de, sanki özellikle, Rostovların avlandıkları koruya sokulmayı emretmiş, yabancı bir köpeğin kaldırdığı avı kovalamaya izin vermişti.</p>
				<p>Nikolay, İlagin’i hiç görmemişti ama her zaman olduğu gibi yargılarında, duygularında yine parlamıştı, bu derebeyinden, azgınlığı ve keyfî hareketleri hakkında söylentiler yüzünden nefret eder, onu candan düşman sayardı. Şimdi, kırbacını öfkeyle elinde sıkarak düşmanına karşı en kesin ve tehlikeli hareketlere tamamıyla hazırlanmış, heyecan içinde ona gidiyordu.</p>
				<p>Tam ormanın çıkıntısına gelmişti ki, karşıdan kunduz derisi kasketli, güzel bir yağız ata binmiş, iki seyisin takip ettiği bir şişman adam gördü.</p>
				<p>Nikolay, İlagin’in şahsında, düşman yerine, onunla tanışmayı çok arzu eden gösterişli, terbiyeli bir adam bulmuştu. Rostov’a yaklaşarak kunduz derisinden kasketini kaldırdı, olaya çok üzüldüğünü, yabancı köpeklerin kaldırdığı bir avı kovalayan avcının cezalandırılmasını emredeceğini söyledi, tanışmak için Kont’a rica etti, av için kendi topraklarını ona teklif etti.</p>
				<p>Kardeşinin kötü bir şey yapmasından korkan Nataşa heyecanla onu biraz arkadan takip ediyordu. Hasımların dostça selamlaştıklarını görünce onlara yaklaştı. İlagin, Nataşa’nın önünde kunduz derisi kasketini daha yukarı kıldırdı, nazikçe gülümseyerek, Kontes’in ava olan düşkünlüğüyle de, çok meşhur olan güzelliğiyle de Diana’nın<a class="si-noteref epub-type_noteref" href="#f571" id="ref_f571">571</a> canlı bir örneği olduğunu söyledi.</p>
				<p>Avcısının kabahatini düzeltmek için kendine sakladığı ve kendi deyimiyle tavşanların kaynaştığı, bir verst uzaktaki tepeciğine gelmesini Rostov’dan ısrarla rica etti. Nikolay razı oldu; böylece bir kat daha çoğalan avcılar yollarına devam ettiler.</p>
				<p>İlagin’in arazisindeki küçük tepeye gitmek için tarladan geçmeleri gerekiyordu, avcılar bir hizaya gelmişlerdi. Erkekler bir arada gidiyorlardı. Dayı, Rostov ve İlagin başkalarına sezdirmeden gizlice yabancı köpeklere bakıyor ve kaygıyla bu köpekler arasında kendi köpeklerine rakip arıyorlardı.</p>
				<p>İlagin’in sürüsünden küçük halis kan, ince vücutlu ama çelik adaleli, küçük suratlı, siyah gözleri dışarı fırlamış, kırmızılı bir dişi köpek Rostov’u güzelliğiyle hayrete düşürdü. İlagin’in köpeklerinin koşucu olduğunu duymuştu; o güzel dişi köpeği kendi Milka’sına rakip görüyordu.</p>
				<p>İlagin’in bu yıl aldığı mahsul üzerinde yaptıkları ciddi konuşma sırasında Nikolay kırmızılı dişi köpeği ona işaret etti ve dikkatsiz bir tavırla, “Şu siyahlınız güzel, fevkalade!” dedi.</p>
				<p>İlagin bir yıl önce malikâne kölelerinden üç aile vererek komşusundan aldığı kırmızılı Yerza’yı göstererek kayıtsız bir sesle, “Bu mu? Evet, iyi bir hayvan, avcıdır da,” dedi. “Evet, sizde harman verimiyle övünmezler değil mi Kont?” diye devam etti.” Genç Kont’a aynı şekilde karşılıkta bulunmayı nezakete uygun sayan İlagin, onun köpeklerini gözden geçirdi, büyüklüğüyle dikkatini çeken Milka’yı seçti.</p>
				<p>“Şu siyahlınız güzel, fevkalade!” dedi.</p>
				<p>Nikolay, “Evet, fena değildir, iyi sıçrar,” dedi ve içinden, “hele kırdan koca bir tavşan kaçsın, bunun ne köpek olduğunu size gösteririm!” diye ekledi, seyise dönerek bir tavşan izi görecek, yani bulacak olana bir ruble vereceğini söyledi.</p>
				<p>İlagin devam etti: “Anlamıyorum, başka avcılar av hayvanına ve köpeklere karşı ne kıskanç oluyorlar. Size kendimden söz edeceğim, Kont. Benim hoşuma giden nedir bilir misiniz? Gezmek; işte böyle bir takımla gezmek... neye değmez (kunduz derisinden kasketini tekrar Nataşa’nın önünde çıkardı) ama kaç tane posteki gelmiş, bunu saymak beni ilgilendirmez!”</p>
				<p>“Ya, öyle mi?”</p>
				<p>“Benim köpeğimin değil de başka bir köpeğin avı yakalamasına üzülecek ne var sanki; ben işin eğlencesindeyim, öyle değil mi, Kont? Sonra ben şöyle düşünürüm...”</p>
				<p>Bu sırada duraklayan tazıcılardan birinin sürekli haykırışı duyuldu:</p>
				<p>“Hadi, tut onu!”</p>
				<p>Kuru ekinler arasındaki bir tepenin üstünde duruyordu, kamçısını kaldırıp bir daha uzun uzadıya haykırdı:</p>
				<p>“Tut onu!” Bu ses ve kaldırılmış kamçı, önde yatan bir tavşan gördüğünü anlatıyordu.</p>
				<p>İlagin kayıtsız bir tavırla, “İzi buldu galiba,” dedi. “E, yüklenelim Kont!”</p>
				<p>“Evet ama yaklaşmak gerek. E, peki, beraber mi?” diye kendi köpekleriyle daha bir defa boy ölçüştüremediği iki rakibe, Yerza ile dayısının kızıl Rugay’ına bakarak yanıt verdi Nikolay. Dayısıyla İlagin’in yanında tavşana doğru ilerleyerek içinden, “E, ya benim Milka’yı geçerlerse!” dedi.</p>
				<p>İlagin, izi bulan avcıya doğru ilerledi, heyecanla etrafına bakındı, Yerza’ya ıslıkla işaret ederek sordu:</p>
				<p>“Büyük mü?”</p>
				<p>Dayıya döndü: “Ya siz, Mihail Nikanoriç?”</p>
				<p>Dayının suratı asıktı.</p>
				<p>“Ne diye burnumu sokayım, sizin... temiz iş, marş! Siz taylar verip köpekler alıyorsunuz, köpekleriniz biner rublelik. Kendinizinkileri boy ölçüştürün, ben seyredeyim.”</p>
				<p>“Rugay! Nah, nah,” diye haykırdı. “Rugaycık!” Bu küçültme adla kırmızı köpeğine beslediği sevgiyi, ümidi elinde olmadan ifade ediyordu.</p>
				<p>Nataşa bu iki ihtiyarın ve kardeşinin gizledikleri heyecanı görmüş, sezmiş, kendisi de heyecanlanmıştı.</p>
				<p>Avcı hâlâ kırbacını kaldırmış, tepecikte duruyor, adamlar yürüyerek ona yaklaşıyorlardı; ta ufukta ilerleyen av köpekleri tavşanın bulunduğu yerden öteye saptılar; avcılar da (öbür bütün erkekler) dağılmışlardı. Hepsi yavaş yavaş, düzenli bir biçimde tekrar bir araya geldiler.</p>
				<p>Nikolay izi bulan avcıya yüz adım kadar yaklaşarak sordu:</p>
				<p>“Başı ne tarafta?”</p>
				<p>Ama avcı daha yetişip yanıt vermeden, tavşan başına gelecekleri sezerek yatmadı, yerinden sıçradı. Birbirine karışmış av köpekleri havlayarak hep birden sırttan aşağı, tavşanın peşine düştüler. Tasmalı olmayan tazılar her taraftan av köpeklerinin ardından tavşana doğru atıldılar. Ağır ağır ilerleyen bütün bu avcılar, zağarcılar, “Dur!” diye bağırıp köpekleri yollarından alıkoyarak, tazıcılar, “Tut!” diye haykırıp onları saldırtarak alanda tırıs gidiyorlardı. Telaşsız İlagin’le Nikolay, Nataşa ve dayı nereye ve niçin gittiklerini kendileri de bilmeksizin, sadece köpekleri ve tavşanı görerek, yalnız bir an olsun takibin gidişini gözden kaçırmak korkusuyla doludizgin ileri atıldılar. Rastlanan tavşan kocaman ve çevik bir tavşandı. Yerinden sıçrayınca hemen kaçmadı, kulaklarını oynattı, birden yükselen haykırışları, ayak patırtılarını dinledi, on defa kadar hafifçe sıçradı, köpeklerin sokulmasına aldırış etmedi, sonunda yönünü seçti, tehlikeyi anlayarak kulaklarını kıstı, alabildiğine kendini koyuverdi. Yattığı yer saman saplarının içiydi, ama önü yeşil bir bataklıktı, izi bulan avcı ve iki köpeği, tavşanı görüp peşine düştüler ama ona doğru henüz çok ilerlememişlerdi ki İlagin’in kırmızı benekli Yerza’sı arkalarından fırladı, bir köpek boyu mesafeye kadar ona yaklaştı, müthiş bir hızla atıldı, tavşanın kuyruğuna doğru ok gibi atılıp onu kavradığını sanarak yuvarlandı. Tavşan sırtını eğdi, hızını iyice artırdı. Yerza’ nın arkasından sağrısı geniş siyah benekli Milka atıldı ve hızla tavşana yetişti.</p>
				<p>“Milka! Aslanım!” diye muzaffer sesi duyuldu Nikolay’ın. Milka hemen saldırarak tavşanı hemen kavrayacak sandılar, ama ona yetişti ve hızla geçip gitti. Tavşan yana fırladı; tekrar güzel Yerza saldırdı; sanki şimdi yanılmamak, arka bacağını kavramamak için ölçer gibi tavşanın tam kuyruğunun üstüne yapıştı.</p>
				<p>İlagin’in, ağlamaklı sesi duyuldu:</p>
				<p>“Yerza! Canım!”</p>
				<p>Yerza onun yalvarışlarına kulak asmadı. Tavşanı tam kavrayacağını beklerken koca tavşan zıpladı, kuru ekinlerle yaş ekinler arasındaki sınır hendeğine yuvarlandı. Yerza ile Milka bir oka koşulmuş iki beygir gibi aynı hizaya gelip tavşanı izlemeye koyuldular. Tavşan sınırın üstünde daha kolay kaçıyor, köpekler ona, o kadar çabuk yetişemiyorlardı. </p>
				<p>Bu sırada yeni bir ses daha yükseldi:</p>
				<p>“Rugay! Rugayım! Temiz iş, marş!” </p>
				<p>Dayının kırmızı, kambur köpeği uzandı, sırtını eğdi, ilk iki köpekle aynı hizaya geldi, onları geçti, müthiş bir gayretle tavşanın tam üstüne atıldı, onu sınırdan yeşil ekin tarlasına düşürdü. Çamurlu tarlada dizlerine kadar gömülerek daha azgın bir hızla tekrar atıldı; sırtını çamura bulayarak tavşanla birlikte yuvarlandığı görünüyordu. Köpeklerden oluşan bir yıldız etraflarını sardı, bir dakika sonra herkes bir araya toplanan köpeklerin yanındaydı. Dayı mutluydu, attan indi, tavşanın ayaklarını kesti, kanı aksın diye onu silkip gözlerini öteye beriye çevirerek, ellerini, ayaklarını ne yapacağını bilmeksizin, kiminle ve ne konuştuğundan habersiz telaşla etrafına bakıyordu. “İşte bak bunu anlarım... İşte köpek dediğin böyle olur. Hepsini alaşağı etti, bin rublelikleri de, rublelikleri de... temiz iş, marş!” diye soluyarak, birine küfreder gibi, herkes onun düşmanıymış, herkes onu gücendirmiş de sonunda ancak şimdi kendini haklı çıkarmayı başarmış gibi hiddetle etrafına bakarak söylüyordu. “İşte size bin rublelik köpekleriniz... Temiz iş, marş!”</p>
				<p>Topraklanmış kesik bir bacağı fırlatarak, “Rugay, al payını!” dedi, “Hak ettin, temiz iş.”</p>
				<p>Nikolay da kimseyi dinlemeyerek, kendisini dinleyip dinlemediklerini düşünmeksizin, “Benimki artık kovalamadı; tek başına üç kovalama yapmıştı o,” dedi.</p>
				<p>İlagin’in seyisi seslendi:</p>
				<p>“Yandan sardırmak iş mi sanki!” </p>
				<p>Kızaran, at sürmekten ve heyecandan güçlükle nefes alan İlagin:</p>
				<p>“Canım, tavşan öyle bir kovalandı ki, artık bundan sonra her ev köpeği onu yakalayabilirdi.”</p>
				<p>Yine o anda Nataşa nefesini tutarak, sevinç ve heyecandan öyle acı bir çığlık kopardı ki, kulakları çınlattı. Onun bu çığlıkla ifade ettiği, öteki avcıların sözlerle ifade ettikleriydi. Bu çığlık o kadar acayipti ki, eğer başka bir zamanda olsa bu vahşi sesten kendisinin de utanması, herkesin ona hayret etmesi gerekirdi. Dayı tavşanı kendi eliyle atına bağladı, ustaca ve çevik bir hareketle, herkesi azarlar gibi, atın sağrısından öteye attı, kimseyle konuşmak bile istemiyormuş gibi bir tavırla al altına bindi ve yola düştü. Onun dışında hepsi, kederli, kırgın bir halde dağıldılar, eski yapmacık kayıtsızlığa ancak çok sonra gelebildiler. Çamura bulanmış, kambur sırtıyla, tasma demirini şıkırdatarak bir yenen sakinliğiyle dayının beygirinin ayak ucundan giden kızıl Rugay’ı daha uzun zaman gözleriyle takip ettiler.</p>
				<p>Nikolay’a öyle geliyordu ki, bu köpeğin tavrı, “Eh, mesele avla ilgili olmadıkça ben de herkes gibiyim. Ama böyle değilse kendini sıkı tut!” diyordu sanki.</p>
				<p>Biraz sonra dayı Nikolay’a yaklaşıp da onunla konuşmaya başladı. Bütün olup bitenlerden sonra dayının hâlâ onu kendisiyle konuşulmaya değer görmesi Nikolay’ın koltuklarını kabartmıştı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f571"><a class="si-backref" href="#ref_f571">571</a><span class="si-footnote-text"> Av Tanrıçası. (Ç.N.)</span></div>
				</div>
  </body>
</html>