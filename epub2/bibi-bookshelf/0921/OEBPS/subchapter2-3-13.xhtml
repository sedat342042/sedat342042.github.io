<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-3-13">
<div class="html5_section">
				<h1 class="subchapter">XIII</h1>
				
				<p class="margin">Bir akşam yaşlı Kontes başında gece takkesi, sırtında bluz, eğreti bukleleri takılmamış, beyaz hasse bezinden takkesinin altından çıkan zavallı bir tutam saçıyla içini çekip ah vah ederek akşam duasını ederken kapısı gıcırdadı, Nataşa çıplak ayaklarında terlikler, annesi gibi bluzla, başı kurdeleli koşarak geldi. Kontes dönüp baktı, kaşlarını çattı, son duasını, “Bu yatak bana tabut mu olacak?”ı bitiriyordu. Kızın gelişiyle dikkati dağılmıştı. Kızarmış, heyecanlı Nataşa annesini duada görünce ansızın durdu, oturdu, elinde olmaksızın dilini çıkararak kendine kızdı. Annesinin duaya devam ettiğini görünce ayaklarının ucuna basarak yatağa koştu, bir ayağını hızlı hızlı ötekine sürterek terlikleri attı, Kontes’in, tabutu olacağından korktuğu yatağa sıçradı. Bu yatak yüksek, kuştüyü bir yataktı, birbirinden küçük beş yastığı vardı. Nataşa sıçradı, kuştüyü şilteye gömüldü, duvara doğru yuvarlandı, yorganın altında büzülüp dizlerini çenesine doğru çekerek, ayaklarıyla tekme vurarak, için için gülerek, kâh bağını örterek, kâh annesine bakarak yorganın altında çabalayıp durmaya başladı. Kontes duasını bitirdi, öfkeli bir yüzle yatağa yaklaştı; ama Nataşa’yı başına kadar yorganla örtülmüş görünce gülümsedi. “E, e, hadi,” dedi.</p>
				<p>“Anne, konuşabilir miyiz, ha?” dedi Nataşa, “Hadi, şuracıktan öpeyim bir daha, hah, yeter.”</p>
				<p>Annesinin boynuna sarıldı, çenesinin altından öptü. Nataşa annesine karşı görünüşte kaba tavırlar takınırdı, ama o kadar ince, o kadar ustaydı ki, annesini kollarıyla nasıl sararsa sarsın bunu her zaman canını acıtmayacak, onu sıkmayacak bir şekilde yapmasını bilirdi.</p>
				<p>Yastıklara yerleşen annesi ellerini çıkarıp ciddi bir tavır takınarak, kendi çevresinde iki kez dönen Nataşa’nın, bir yorgan altında onunla yan yana yatmasını bekledikten sonra, “Peki, ne konuşacağız?” dedi.</p>
				<p>Kont’un kulüpten dönüş saatine kadar devam eden bu gece ziyaretleri, anne ile kızın en büyük zevklerindendi.</p>
				<p>“Neden konuşacağız bugün? Sana şunu söylemem gerekiyor...”</p>
				<p>Nataşa eliyle annesinin ağzını kapadı. Ciddi bir havayla, “Boris’ten... Biliyorum, ben de bunun için geldim zaten. Söylemeyin, biliyorum. Hayır, söyleyin!” Elini çekti, “Söyleyin, anne, sevimli değil mi?”</p>
				<p>“Nataşa, on altı yaşındasın, benim evlendiğim yaştasın. Boris sevimlidir, diyorsun. Çok sevimlidir, ben onu oğlum gibi severim, peki ama sen ne istiyorsun? Niyetin ne? Büsbütün baştan çıkardın onu, bunu görüyorum ben...”</p>
				<p>Kontes bunu söyleyerek kızına baktı. Nataşa dosdoğru ve hareketsizce önünde duran karyolanın köşelerine oyulmuş sfensklerden birine bakarak yatıyordu; öyle ki, Kontes kızının yüzünü ancak profilden görüyordu. Ciddi, düşünceli ifadesinin özelliğiyle bu yüz, Kontes’i hayrete düşürmüştü.</p>
				<p>“E, peki ne olmuş?” dedi.</p>
				<p>“Onu büsbütün baştan çıkardın ama niçin? Ne istiyorsan ondan? Biliyorsun ki onunla evlenemezsin.”</p>
				<p>“Neden?” diye sordu Nataşa.</p>
				<p>“Çünkü gençtir, çünkü yoksuldur, çünkü akrabandır... Çünkü onu sen de sevmiyorsun.”</p>
				<p>“Nereden biliyorsun?”</p>
				<p>“Biliyorum. Bu kötü, canım.” </p>
				<p>Nataşa, “Ya ben istiyorsam...” diye sordu.</p>
				<p>“Saçmalamayı bırak,” dedi Kontes.</p>
				<p>“Ya ben istiyorsam...”</p>
				<p>“Nataşa, ben ciddi...”</p>
				<p>Nataşa onu konuşturmadı, elini kendine doğru çekti, üstünü öptü, sonra avucunun içini öptü, sonra çevirip parmağının üst mafsal kemiğini öperek yavaşça, “Ocak, şubat, mart, nisan, mayıs,” diye mırıldandı.</p>
				<p>Yumuşak bir bakışla kendisini süzen, bu bakış yüzünden söylemek istediklerini unutmuşa benzeyen annesine bakarak, “Konuşsanıza, anneciğim, niçin susuyorsunuz?” dedi.</p>
				<p>“Bu olmaz, canım. Çocukça ilişkinizi herkes anlıyor, onu seninle bu kadar sıkı fıkı görmek bize gelen başka delikanlıların gözünden seni düşürebilir, asıl mesele de, bu durumun ona boşu boşuna acı vermesi. Belki o kendine göre zengin bir kız bulurdu ama şimdi aklını kaybedecek.”</p>
				<p>“Öyle mi?” dedi Nataşa.</p>
				<p>“Sana kendi başımdan geçeni anlatayım. Benim bir <em>cousin</em>’im vardı...” </p>
				<p>“Biliyorum, Kiril Matyeviç ama o yaşlı değil mi?”</p>
				<p>“Hep yaşlı değildi. Ama bak, Nataşa, ben Boris ile konuşacağım. Bize böyle sık sık gelmemesi gerek...”</p>
				<p>“İstiyorsa niçin gelmesin?”</p>
				<p>“Çünkü bunun sonuç vermeyeceğini biliyorum.”</p>
				<p>“Nereden biliyorsunuz? Hayır anneciğim, ona bir şey söylemeyin. Ne saçma şey!” Nataşa, malı mülkü elinden alınmak istenen insan tavrıyla söylüyordu bunları, “Peki, onunla evlenmeyeyim ama mademki ikimiz de eğleniyoruz, bırakın gelsin.”</p>
				<p>Nataşa gülümseyerek annesine baktı, “Evlenmek değil, ‘öyle’,” dedi.</p>
				<p>“Nasıl yani canım?”</p>
				<p>“İşte ‘öyle’. Mutlaka evlenmem gerekse... ‘Öyle’.”</p>
				<p>“Öyle, öyle,” diye yineledi Kontes, bütün vücuduyla sarsılarak saf, beklenmedik bir ihtiyar gibi gülmeye başladı.</p>
				<p>Nataşa bağırdı:</p>
				<p>“Bırakın gülmeyi, durun, karyolayı sarsıyorsunuz. Müthiş benziyorsunuz bana, benim gibi çok gülüyorsunuz... durun.” Kontesin ellerini yakaladı, birinin serçeparmağını öptü, “Haziran,” diye öpmeye devam etti, “temmuz, ağustos,” diyerek öteki eline geçti. “Anne, o beni çok seviyor mu? Siz nasıl görüyorsunuz? Sizin böyle âşıklarınız var mıydı? Hem çok sevimli, çok, çok sevimli! Yalnız benim zevkime o kadar uygun değil, masa saati gibi dar. Anlamıyor musunuz... Dar, biliyorsunuz, kurşuni, parlak.”</p>
				<p>Kontes, “Ne saçmalıyorsun?” dedi.</p>
				<p>Nataşa devam etti:</p>
				<p>“Nasıl anlamıyorsunuz? Nikolaycık olsa anlardı, Bezuhov mavidir, kırmızılı, koyu mavi, hem o dört köşedir.”</p>
				<p>Kontes gülerek, “Sen onunla da cilveleşiyorsun,” dedi.</p>
				<p>“Hayır, o farmasondur, öğrendim ben. O çok iyidir, kırmızılı koyu mavi, nasıl anlatmalı size...”</p>
				<p>Kapının arkasından Kont’un sesi duyuldu:</p>
				<p>“Kontesçiğim, uyuyor musun?”</p>
				<p>Nataşa çıplak ayaklarıyla karyoladan fırladı, pabuçlarını kaptı, odasına kaçtı.</p>
				<p>Uzun süre uyuyamadı. Bütün anladıklarını, içindekileri kimsenin bir türlü anlayamadığını düşünüyordu.</p>
				<p>Kocaman örgüsüyle küçük bir kedi gibi kıvrılıp uyuyan Sonya’ya bakarak içinden, “Sonya?” dedi. “Ne yapsın! Düzgün kız o. Nikolay’ı seviyor, başka bir şey bilmek istemiyor. Annem de anlamıyor bunu. Ben ne kadar akıllıyım, o ne kadar sevimli, şaşılacak şey bu.” Üçüncü bir kişinin ağzıyla kendisinden söz ediyor, kendisinden söz eden bu adamın çok akıllı, en akıllı, en iyi bir erkek olduğunu düşünerek devam ediyordu... Bu erkek, “Onda her şey, her şey var,” diyordu, “harikulade akıllı, sevimli, sonra da iyi, harikulade iyi, becerikli. Mükemmel yüzer, ata biner, ya sesi, denebilir ki şaşılacak sesi var!” Cherubini’nin bu operasından sevdiği bir parçayı söyledi; kendini yatağa attı, hemen uyuyacağını düşünerek sevincinden gülmeye başladı, mumu söndürmesi için Dunyaşa’ya seslendi; daha Dunyaşa odadan çıkmamıştı ki, o başka bir dünyaya, her şeyin kolay ve güzel olduğu ama başka türlü olduğu için bu dünyadakinden daha mutluluk verici bir rüya âlemine göçmüştü. </p>
				<p>Ertesi gün Kontes, Boris’i yanına çağırdı, onunla konuştu; o günden sonra Boris, Rostovlardan ayağını kesti.</p>
				</div>
  </body>
</html>