<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Avunamayanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h2 class="baslik_2">3</h2>

    <p>Otelle Eski Kent arasındaki –yürüyerek yaklaşık on beş dakika süren– yol hiç mi hiç davetkâr değildi. Yolun büyük bölümünde akşamüstü trafiğinin gürültüsüyle dolu sokaklar boyunca camlı, yüksek ofis binalarının önünden geçtim. Ama nehre varıp Eski Kent’e giden kemer köprüde yürümeye başladığımda, oldukça farklı bir atmosfere girmek üzere olduğumu hissettim. Karşı kıyıda kafelerin rengârenk tenteleri, güneş şemsiyeleri görülüyordu. Garsonlarla çocuklar koşuşuyordu. Kıyıda minicik bir köpek, belki benim yaklaştığımı fark ettiğinden heyecanla havlıyordu.</p>

    <p>Birkaç dakika sonra Eski Kent’teydim. Arnavutkaldırımı dar sokaklar, acele etmeden dolaşan insanlarla doluydu. Birkaç dakika boyunca amaçsızca etrafta dolaştım, çok sayıda küçük hediyelik eşya dükkânının, şekercilerin, pastanelerin önünden geçtim. Birçok kafenin de önünden geçtim ve bir an acaba taşıyıcının söylediği kafeyi bulmakta zorluk çeker miyim diye düşündüm. Ama sonra mahallenin ortasında yer alan geniş bir meydana vardım ve Macar Kafe’yi hemen gördüm. Meydanın karşı köşesinin tamamını kaplayan masaların hepsinin, çizgili bir tentenin gölgelediği küçük bir kapıdan girilen kafeye ait olduğu açıktı.</p>

    <p>Soluklanmak ve etrafa göz gezdirmek üzere durdum. Meydanın üzerinde güneş batmak üzereydi. Gustav’ın uyarmış olduğu gibi ara sıra soğuk bir rüzgâr esiyor, kafeyi çevreleyen şemsiyeleri dalgalandırıyordu. Bununla birlikte masaların çoğu doluydu. Müşterilerin büyük bölümü turist gibi görünüyordu, ama işten erken çıkmış, önlerinde kahveleri ve gazeteleriyle dinleniyormuş gibi görünen kentliler de çoktu. Meydanda ilerlerken gruplar halinde toplanmış, ellerinde evrak çantaları, neşe içinde sohbet eden çok sayıda büro çalışanı gördüm gerçekten.</p>

    <p>Masalara yaklaştığımda bir süre aralarında dolaşarak taşıyıcının kızı olabilecek birini aradım. İki öğrenci bir filmi tartışıyorlardı. Bir turist <em>Newsweek</em> okuyordu. Yaşlı bir kadın ayaklarının dibine üşüşmüş güvercinlere ekmek atıyordu. Ama uzun siyah saçlı, yanında küçük bir çocuk olan bir genç kadın yoktu. Kafenin içine girdim; sadece beş altı masası olan, oldukça kasvetli, küçük bir yerdi. Soğuk mevsimde taşıyıcının sözünü ettiği kalabalığın gerçekten sorun olabileceğini düşündüm, ama o sırada içerideki tek müşteri, başında beresiyle arka tarafta oturan yaşlı bir adamdı. Bu işten vazgeçmeye karar vererek tekrar dışarıya çıktım; kahve siparişi verecek bir garson ararken birinin bana seslendiğini duydum.</p>

    <p>Döndüğümde yakındaki bir masada bir oğlan çocuğuyla birlikte oturan bir kadının bana el salladığını gördüm. Kadınla çocuk, taşıyıcının tarifine tıpatıp uyuyordu; daha önce onları nasıl olup da fark etmediğimi anlayamadım. Ayrıca beni orada görmeyi beklemeleri de biraz canımı sıktı; biraz duraksadıktan sonra ben de el sallayıp onlara doğru yürüdüm.</p>

    <p>Taşıyıcı ondan “genç bir kadın” olarak bahsetmişti, ama Sophie orta yaşlıydı, kırk yaşlarında gösteriyordu. Bununla birlikte, beklediğimden daha çekici bir kadındı. Oldukça uzun boylu ve inceydi; uzun siyah saçlarıyla çingenemsi bir havası vardı. Yanındaki çocuk biraz tombuldu ve o sırada çatık kaşlarla annesine bakıyordu.</p>

    <p>“Ee?” dedi Sophie gülümseyerek. “Oturmayacak mısın?”</p>

    <p>“Evet, evet,” dedim, kararsız bir tavırla öylece ayakta durduğumu fark ederek. “Sizin için sakıncası yoksa tabii.” Çocuğa gülümsedim, ama o bana tasvip etmeyen bir ifadeyle bakmakla yetindi.</p>

    <p>“Elbette yok. Değil mi Boris? Boris, Mr. Ryder’a merhaba desene.”</p>

    <p>“Merhaba Boris,” dedim, otururken.</p>

    <p>Oğlan aynı tasvip etmeyen ifadeyle bana bakmayı sürdürdü. Sonra annesine döndü: “Niye oturmasını söyledin? Sana bir şey anlatıyordum.”</p>

    <p>“Boris, bu Mr. Ryder,” dedi Sophie. “Çok yakın dostumuz. İstiyorsa tabii ki oturabilir bizimle.”</p>

    <p>“Ama ben sana Voyager’ın nasıl uçtuğunu anlatıyordum. Dinlemediğini biliyordum zaten. Biraz dikkat etmeyi öğrenmen lazım.”</p>

    <p>“Özür dilerim Boris,” dedi Sophie, o arada bana gülümseyerek. “Çok uğraştım ama bu kadar teknik konular beni aşıyor. Hadi, Mr. Ryder’a merhaba de şimdi.”</p>

    <p>Boris bir süre beni süzdü, sonra, “Merhaba,” diye homurdandı. Ardından da kafasını çevirdi.</p>

    <p>“Aranızda sürtüşmeye sebep olmak istemem,” dedim. “Boris, sen anlatmaya devam et. Aslında ben çok merak ediyorum bu hava taşıtını.”</p>

    <p>“Hava taşıtı değil,” dedi Boris bıkkın bir tavırla. “Yıldız sistemleri arasında dolaşmaya yarayan bir araç. Ama sen de annem gibi anlamayacaksın nasılsa.”</p>

    <p>“Ya? Anlamayacağımı nereden biliyorsun? Belki bilimsel konulara yatkınımdır. İnsanları bu kadar çabuk yargılamamalısın Boris.”</p>

    <p>Boris derin bir iç çekerek benden öteye bakmayı sürdürdü. “Sen de aynı annem gibi konsantre olamazsın,” dedi.</p>

    <p>“Hadi ama Boris,” dedi Sophie. “Biraz daha kibar davran. Mr. Ryder çok yakın dostumuz.”</p>

    <p>“Üstelik,” dedim, “büyükbabanın da arkadaşıyım.”</p>

    <p>Bunun üzerine Boris ilk kez bana ilgiyle baktı.</p>

    <p>“Tabii ya,” dedim. “Büyükbabanla ben çok iyi arkadaş olduk. Ben onun otelinde kalıyorum.”</p>

    <p>Boris dikkatle beni incelemeye devam etti.</p>

    <p>“Boris,” dedi Sophie, “Mr. Ryder’a doğru düzgün merhaba desene. Kibarlığını ona hiç göstermedin. Senin terbiyesiz bir çocuk olduğunu düşünmesini istemezsin herhalde, değil mi?”</p>

    <p>Boris bir süre daha beni seyretti. Sonra birdenbire masaya yığılıp kafasını kollarına gömdü. Aynı anda bacaklarını da sallamaya başladı; masanın metal ayağına çarpan ayakkabılarının çıkardığı sesi duyuyordum.</p>

    <p>“Kusura bakma,” dedi Sophie. “Bugün biraz huysuzluğu üstünde.”</p>

    <p>“Aslında,” dedim alçak sesle, “konuşmak istediğim bir konu vardı. Ama...” gözlerimle Boris’i işaret ettim. Sophie bana baktı, sonra çocuğa dönüp, “Boris,” dedi, “benim Mr. Ryder’la biraz konuşmam gerekiyor. Sen gidip kuğulara baksana. Uzun sürmez.”</p>

    <p>Boris uyuyormuş gibi kafasını kollarından kaldırmadı, ama ayakları hep aynı tempoda masanın ayağına çarpmaya devam ediyordu. Sophie omzundan tutup hafifçe sarstı.</p>

    <p>“Hadi, lütfen,” dedi. “Aralarında siyah bir kuğu da var. Git şu rahibelerin yanında, parmaklığın önünde dur. Eminim görürsün. Birkaç dakika sonra geri gelip bize gördüklerini anlatırsın.”</p>

    <p>Boris birkaç saniye boyunca hiçbir tepki göstermedi. Sonra oturduğu yerde doğruldu, yine bıkkın bir tavırla iç çekti ve iskemlesinden aşağı kaydı. Her nedense zilzurna sarhoş bir adamın yürüyüşünü taklit ederek sallana sallana masadan uzaklaştı.</p>

    <p>Oğlan yeterince uzaklaştıktan sonra Sophie’ye döndüm. O anda nasıl başlayacağıma ilişkin bir kararsızlığa kapılarak biraz duraksadım. Zaten Sophie de gülümseyip söze kendi başladı:</p>

    <p>“İyi haberlerim var. Mr. Mayer telefon edip bir evden bahsetti. Bugün çıkmış satılığa. Anlattığı kadarıyla heveslendim. Bütün gün onu düşündüm. İçimden bir ses bunca zamandır aradığımız evin bu olduğunu söylüyor. Mr. Mayer’a yarın sabah ilk iş gidip evi inceleyeceğimi söyledim. Gerçekten mükemmel gibi duruyor. Köyden yürüyerek yarım saat filan uzaklıkta, bir tepede tek başına, üç katlı bir ev. Mr. Mayer böyle bir orman manzarasını yıllardır görmediğini söylüyor. Şu sıra çok meşgul olduğunu biliyorum, ama anlattığı kadar iyi bir şeyse sana telefon ederim, sen de gelirsin belki. Boris de gelir. Tam aradığımız ev olabilir. Uzun sürdü, biliyorum, ama nihayet bulmuş olabilirim aradığımı.”</p>

    <p>“Ya, çok iyi.”</p>

    <p>“Sabah ilk otobüse biner giderim. Hızlı hareket etmemiz lazım. Uzun süre beklemez böyle bir ev.”</p>

    <p>Evle ilgili daha ayrıntılı bilgi vermeye koyuldu. Ben cevap vermiyordum, ama suskunluğumun tek nedeni nasıl tepki göstereceğimi bilmemem değildi. Aslında karşılıklı oturduğumuz süre içinde Sophie’nin çehresi bana giderek daha tanıdık gelmeye başlamıştı; hatta o anda orman içinde böyle bir ev almayla ilgili daha önce aramızda tartıştığımızı da hatırlar gibiydim. Bu arada yüzümde belki endişeli bir ifade belirdiğinden, Sophie sözünü yarım bırakıp farklı, daha ihtiyatlı bir tonda konuştu:</p>

    <p>“O son telefon konuşması için özür dilerim. Umarım hâlâ o yüzden surat asmıyorsundur.”</p>

    <p>“Surat asmak mı? Yo, hayır.”</p>

    <p>“Ben o konuşmayı düşünüp duruyorum. Hiçbirini söylememem gerekirdi o sözlerin. Umarım ciddiye almamışsındır. Tam da şu anda evde oturman mümkün mü? Hangi evde oturacaksın zaten? Mutfak o haldeyken! Bir ev bulmam da o kadar uzun sürdü ki. Ama şimdi çok umutluyum, şu yarın bakacağım evden.”</p>

    <p>Tekrar evi anlatmaya başladı. Sophie anlatırken ben de sözünü ettiği telefon konuşmasını hatırlamaya çalışıyordum. Bir süre sonra, çok da uzak sayılmayacak bir geçmişte bu sesin aynısını –daha doğrusu aynı sesin daha sert, kızgın bir tonlamasını– telefonda dinlemiş olduğuma dair belli belirsiz bir anı canlandı kafamda. Sonra telefonda bağıra bağıra kendi söylediğim bir cümleyi de hatırlar gibi oldum: “Küçücük bir dünyada yaşıyorsun!” O tartışmayı sürdürmüş, ben de aşağılayarak tekrarlayıp durmuştum: “Küçücük bir dünya! Küçücük bir dünyada yaşıyorsun!” Ne var ki konuşmayla ilgili başka hiçbir şey hatırlayamadım ve canım sıkıldı.</p>

    <p>Hafızamı zorlarken gözlerimi Sophie’ye dikmiş olmalıyım ki, biraz mahcup bir edayla sordu:</p>

    <p>“Kilo mu almışım sence?”</p>

    <p>“Yo, hayır.” Gülerek başımı çevirdim. “Harika görünüyorsun.”</p>

    <p>Henüz babasıyla ilgili meseleyi açmadığımı hatırlayıp yine konuya nasıl girebileceğimi düşünmeye koyuldum. Ama tam o sırada iskemlem arkadan itildi; Boris’in dönmüş olduğunu anladım.</p>

    <p>Oğlan masanın yakınında koşuyor, yere atılmış bir karton kutuyu top gibi tekmeliyordu. Onu seyrettiğimi fark edince kutuyu bir ayağından diğerine aktardı ve kuvvetli bir tekmeyle iskemlemin ayaklarının arasından geçirdi.</p>

    <p>“Dokuz Numara!” diye bağırdı kollarını havaya kaldırarak. “Dokuz Numara’dan muhteşem bir gol!”</p>

    <p>“Boris,” dedim, “şu kutuyu çöpe atsan daha iyi olmaz mı?”</p>

    <p>“Ne zaman gideceğiz?” diye sordu, bana dönerek. “Geç kalacağız. Birazdan hava kararacak.”</p>

    <p>Baktığımda gerçekten de meydanın üzerinde güneşin batmakta ve çok sayıda masanın boşalmış olduğunu gördüm.</p>

    <p>“Pardon Boris, ne yapmak istiyordun?”</p>

    <p>“Acele et!” Oğlan kolumdan çekiştirdi. “Yetişemeyeceğiz!”</p>

    <p>“Boris nereye gitmek istiyor?” diye sordum annesine alçak sesle.</p>

    <p>“Salıncakların olduğu parka tabii.” Sophie içini ekip ayağa kalktı. “Sana marifetlerini göstermek istiyor.”</p>

    <p>Görünüşe bakılırsa benim de kalkmaktan başka seçeneğim yoktu; üçümüz meydanda yürümeye başladık.</p>

    <p>“Demek,” dedim, adımlarını bana uydurmaya çalışan Boris’e, “bana yeni numaralar göstereceksin.”</p>

    <p>“Kafeden önce oraya gittiğimizde,” dedi kolumu tutarak, “benden daha büyük bir çocuk vardı, torpido yapmayı bile beceremiyordu! Annem benden en az iki yaş büyük olduğunu söyledi. Beş kere gösterdim nasıl yapılacağını, ama korkuyordu. Tepeye çıkıp vazgeçiyordu her defasında!”</p>

    <p>“Sahi mi? Sen korkmuyorsun tabii yapmaktan. Şu torpido denen şeyi.”</p>

    <p>“Korkmuyorum tabii! Çok kolay! O kadar kolay ki!”</p>

    <p>“Aferin.”</p>

    <p>“Ödü patlıyordu! Çok komikti!”</p>

    <p>Meydandan çıkıp mahallenin arnavutkaldırımı döşeli dar sokaklarında ilerlemeye başladık. Boris yolu biliyordu belli ki; ara sıra sabırsızca önden koşarak ilerliyordu. Sonra bir ara yanıma gelip tekrar bana ayak uydurarak sordu:</p>

    <p>“Büyükbabamı tanıyor musun?”</p>

    <p>“Evet, dedim ya, arkadaşız biz.”</p>

    <p>“Büyükbabam çok kuvvetlidir. Kentin en kuvvetli adamlarından biridir.”</p>

    <p>“Sahi mi?”</p>

    <p>“Çok iyi dövüşür. Eskiden askermiş. Yaşlıdır, ama çoğu insandan daha iyi dövüşür. Sokak serserileri bazen anlamıyor, neye uğradıklarını şaşırıyorlar.” Boris yürürken aniden öne doğru atıldı. “Daha neye uğradıklarını anlamadan büyükbabam yere yapıştırıyor onları.”</p>

    <p>“Öyle mi? Çok ilginç Boris.”</p>

    <p>Tam o sırada, arnavutkaldırımı dar sokaklarda yürümeye devam ederken, Sophie’yle aramızda geçen tartışmanın bir bölümünü daha hatırladım. Bir hafta kadar önceydi, ben bir yerlerde bir otel odasındaydım, onun telefonda bağırışını dinliyordum: “Bu şekilde daha ne kadar devam etmeni bekliyorlar? Artık ikimiz de genç sayılmayız! Sen kendi payına düşeni yaptın! Bundan sonrasını başkası yapsın artık!”</p>

    <p>“Dinle beni,” demiştim, sakin bir tonda, “insanların bana ihtiyacı var. Bir yere vardığımda genellikle korkunç sorunlarla karşılaşıyorum. Köklü, çözülmesi imkânsız gibi görünen sorunlar oluyor; insanlar benim gelişimi minnetle karşılıyor.”</p>

    <p>“Peki ama insanların uğruna bunları yapmaya daha ne kadar devam edebilirsin? Bizim için, yani sen, ben ve Boris için zaman kalmıyor. Boris göz açıp kapayıncaya kadar büyüyecek. Kimse senin bu tempoyla devam etmeni bekleyemez. Bu insanlar niye kendi sorunlarını kendileri halletmiyorlar? Biraz kendilerine gelirler hem!”</p>

    <p>“Sen ne dediğini bilmiyorsun!” diye araya girmiştim kızarak. “Hiçbir şeyden haberin yok! Gittiğim yerlerden bazılarında insanlar hiçbir şey bilmiyor. Çağdaş müziği hiç anlamıyorlar, kendi hallerine bırakılırlarsa batağa giderek daha çok saplanacakları belli. Bana ihtiyaçları var, niye anlamıyorsun bunu? İnsanların bana ihtiyacı var! Hiçbir şey anlamıyorsun!” Ve bunun üzerine bağırmıştım ona: “Küçücük bir dünya! Küçücük bir dünyada yaşıyorsun!”</p>

    <p>Parmaklıklarla çevrili küçük bir çocuk parkına gelmiştik. Hiç kimse yoktu, bana hüzünlü geldi. Ama Boris heyecan içinde bizi küçük kapıdan içeri soktu.</p>

    <p>“Bak ne kadar kolay!” diyerek tırmanma merdivenine koştu.</p>

    <p>Sophie’yle ben bir süre boyunca giderek azalan ışıkta Boris’in tırmanarak yükseldikçe yükselen siluetini seyrettik. Sonra Sophie alçak sesle konuştu:</p>

    <p>“Çok tuhaftı, biliyor musun? Mr. Mayer evin salonunu tarif ederken kafamda sürekli ben küçükken oturduğumuz evin görüntüleri canlanıyordu. O konuştukça art arda görüntüler geliyordu gözümün önüne. Eski salonumuz. Annemle babamın o zamanki halleri. Aslında benzemiyordur herhalde. Benzeyeceğini sanmıyorum. Yarın gittiğimde bambaşka bir şey bulacağım. Ama umut verdi bana. Ne bileyim, işaret gibi sanki.” Sophie hafifçe güldü, sonra omzuma dokundu. “Çok keyifsiz görünüyorsun.”</p>

    <p>“Öyle mi? Özür dilerim. Bu yolculuklardandır. Yorgunum herhalde.”</p>

    <p>Boris merdivenin tepesine varmıştı, ama hava o kadar kararmıştı ki, gökyüzü fonunda bir siluet olarak görünüyordu sadece. Bağırarak bize seslendi, sonra en tepedeki basamağı kavrayıp etrafında takla attı.</p>

    <p>“Bunu yapabildiği için o kadar gurur duyuyor ki!” dedi Sophie. Sonra oğluna seslendi: “Boris, hava karardı. İn artık.”</p>

    <p>“Çok kolay. Karanlıkta daha da kolay.”</p>

    <p>“Hadi in aşağı artık.”</p>

    <p>“Çok seyahat ediyorum,” dedim. “Otel odalarında yaşıyorum. Tanıdığım kimseyi görmüyorum. Çok yorucu oluyor. Şimdi bu kentte bile üzerimde o kadar çok baskı var ki. Buradaki insanlar belli ki benden çok şey bekliyorlar. Yani çok aşikâr...”</p>

    <p>“Bak ne diyeceğim,” diye usulca sözümü kesti Sophie, elini kolumun üzerine koyarak, “şimdilik bütün bunları unutsak ya? Daha sonra konuşacak bol bol zamanımız olacak. Hepimiz yorgunuz şu anda. Bizimle birlikte eve gel sen de. Birkaç dakikada yürürüz. Ortaçağ şapelini geçince hemen. Eminim güzel bir akşam yemeğinden sonra ayaklarımızı uzatıp dinlenmek hepimize iyi gelecektir.”</p>

    <p>Sophie alçak sesle, ağzını kulağıma yaklaştırarak konuşmuştu, nefesini hissediyordum. Daha önceki bitkinlik tekrar çöktü üzerime; evin sıcak havasında gevşeme –Sophie yemeği hazırlarken Boris’le halının üzerinde oynama– fikri ansızın son derece çekici geldi bana. O kadar ki, birkaç saniye boyunca gözlerimi kapatıp hülyalı hülyalı gülümsemiş olabilirim. Hayallerimden Boris’in dönüşüyle koptum.</p>

    <p>“Karanlıkta yapmak kolay,” dedi.</p>

    <p>Bunun üzerine Boris’in hem üşüyormuş, hem de biraz sarsılmış gibi göründüğünü fark ettim. Önceki enerjisi tamamen kaybolmuştu; yaptığı gösteri için çok güç harcamış olacağını düşündüm.</p>

    <p>“Şimdi hep beraber eve gideceğiz,” dedim. “Güzel bir yemek yiyeceğiz.”</p>

    <p>“Hadi bakalım,” dedi Sophie, yürümeye başlayarak. “Geç oldu.”</p>

    <p>Yağmur çiselemeye başlamış, güneş batışının ardından havadaki soğuk keskinleşmişti. Boris tekrar elimden tuttu, Sophie’nin peşinden çocuk parkından çıkıp bomboş bir ara sokağa girdik.</p>
  </div>
</body>
</html>
