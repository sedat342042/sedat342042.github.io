<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <p>Peter her şeyi sona erdirecek olan son darbeyi indiremiyordu. Kadının üstünden yuvarlanıp kalın sopayı elinden attı. Sonra sırtını kadına çevirerek hıçkıra hıçkıra öteki yana doğru emekledi. Kadının hâlâ canlı ve tehlikeli olduğunu biliyordu, ama aldırmıyordu artık. Yapabileceği kadarını yapmıştı. Bundan sonra kadın öldürebilirdi kendisini, hiçbir şeyin önemi kalmamıştı, hatta içinde bir şey bunu mutlulukla karşılayacağını bile söylüyordu.</p>

  <p>Küpeşteye varınca demire tutunup ağır ağır doğruldu. Bir yandan da her an ensesine inecek olan öldürücü darbeyi bekliyordu.</p>

  <p>Ama kendisine saldıran olmadı. Dizleri üstünde doğrulurken vücudu titriyor, dişleri takırdıyor, berelenmiş tüm kasları gerginlikten çatlayacak gibi oluyordu. Öldürsün diye düşündü, hiç önemi yok artık. Hiçbir şeyin önemi yok artık.</p>

  <p>Küpeşteye yaslanarak ağır ağır geri döndü. Kadın da dizleri üstünde doğrulmuş kendisine bakıyordu. Çıplak vücudu erkeğin kanıyla boyanmış, ölümle yüz yüze gelmiş olmanın verdiği heyecanla terden sırılsıklam olmuştu. Yüzü mosmordu, şişmişti. Saçları, darmadağın bir haldeydi. Sopanın boğazını ezdiği noktada kıpkırmızı bir leke genişliyordu. Soluk almak için çabaladıkça küçük memeleri göğsünün hareketiyle kalkıp inmekteydiler.</p>

  <p>Varlıklarının sınırlarına itilmiş bir halde konuşamadan bakıyorlardı birbirlerine.</p>

  <p>Olanların dehşetini inkâr etmek istercesine salladı Magda başını, bir şeyler söylemeye çalıştı ama boğazından ses çıkmadı. Acısını hafifletmek için elini boğazına götürdü.</p>

  <p>Bir daha denedi sonra. “Neden?”</p>

  <p>Peter buna bir süre cevap veremedi, kendi boğazı da eski bir yara gibi kapanmıştı sanki. Görevini başaramadığını biliyor ama bu yüzden kendisinden nefret edemiyordu. Sanki yabancı bir dilde düşünürmüş gibi sözcükleri önce kafasında tek tek hazırladı.</p>

  <p>“Yapamadım.”</p>

  <p>Magda başını bir daha sallayıp, yeni bir soru sormaya yeltendi. Ancak bunu da başaramamıştı, ağzından yine aynı sözcük çıktı.</p>

  <p>“Neden?. .”</p>

  <p>Peter'in buna verecek cevabı yoktu.</p>

  <p>Magda erkeğe bakarken dalan gözlerinden taşan yaşlar şimdi asma yaprağı üzerindeki sabah çiyi gibi çenesinden akıyordu.</p>

  <p>Ağır ağır ilerlemeye çalıştı, Peter bir süre ona yürüyecek gücü bulamadı kendisinde. Sonra birden ileri fırlayıp kadının yanında diz çöktü, işini başardığını ve onu öldürdüğünü sanıp korkuyla vücudunun üst kısmını kavradı.</p>

  <p>Kadının boğazındaki hırıltıyı duyup da başı omzuna yaslanınca bir an harap olmuş vücudunun tüm acılarını unuturmuş gibi oldu.</p>

  <p>Kadını kolları arasında bir çocukmuş gibi sallamaya başladı. Anlamsız bir hareketti bu, ama yine de yapmaktan kendini alamıyordu. O anda sözlerinin anlamı kafasına dank etti.</p>

  <p>“Beni uyarmışlardı, “ demişti.</p>

  <p>“İnanmadım onlara, “ demişti.</p>

  <p>“Sen olamazdın.”</p>

  <p>İşte, Peter o zaman eğer kadın konuşmamış olsaydı işini yapmış olacağını düşündü. Onu öldürecek, vücuduna ağırlık takıp bin kulaç derinliğine koyverecekti. Ama henüz bir anlamı olmamasına karşın sözleri zihninin derinliklerinde bir yerde yankılanıyordu.</p>

  <p>Magda erkeğin göğsüne sürtündü. Bir şey mırıldandı, adını söylüyordu galiba.</p>
</body>
</html>
