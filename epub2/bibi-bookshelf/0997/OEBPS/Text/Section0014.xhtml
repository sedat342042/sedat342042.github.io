<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <p>Peter birden kendine geldi. Koca Chris Craft körü körüne ilerliyordu kayalıklar arasında.</p>

  <p>Kadını yere yatırıp köprüye fırladı. Bıçağı fırlatışından kadının altında hareketsiz kalmasına kadar bütün çatışma yalnızca bir dakika sürmüştü.</p>

  <p>Chris Craft otomatik dümene takılı olduğu için kanaldan dümdüz bir çizgi halinde açık denize çıkmıştı. Peter bunu görünce kadının kendi saldırısını beklemiş olduğunu anladı. Sanki motoru yönetiyormuş gibi numara yaptığında motoru otomatiğe çoktan bağlamış ve kendisine o ters darbeyi savurmaya hazırlanmıştı bile.</p>

  <p>Hâlâ hiçbir şey anlamıyordu. Bütün kestirebildiği çok büyük bir yanlışlık yaptığıydı. Otomatik düğmesini çevirdi, motorları boşa aldı. Chris Craft az sonra okyanusun mavi suları üzerinde hafif hafif sallanıyordu.</p>

  <p>Peter geriye baktı. Adalar kara bir leke gibiydiler ufukta. Sonra da yine merdivenden aşağı koştu. Magda oturmuştu, erkeği görür görmez birden geriledi, Peter ilk kez kadının gözlerinde korkuya benzer bir şeyin geçtiğini gördü.</p>

  <p>“Tamam, “ diye söylendi boğuk bir sesle. Kadının kendisinden korkmasına çok içerlemişti. Bir daha yaşamı boyunca kendisinden korkmasını istemiyordu.</p>

  <p>Magda'yı kucağına aldığında onun isteğine karşın kucaklanan bir kedi gibi gergin olduğunu fark etti.</p>

  <p>“Tamam, bir şey yok, “ diye kekeledi. Kadını motorun alt kamarasına taşıdı sonra.</p>

  <p>“Bıçağı seni denemek üzere ben oraya bıraktım, “ diye mırıldandı Magda, koltuğa uzanınca.</p>

  <p>“Dur ilaç kutusunu getireyim.” Peter kadının kolları arasından sıyrılmaya çalıştı.</p>

  <p>“Hayır.” Magda boğazının acısıyla gözlerini yumdu. “Gitme, Peter. Yanımda kal.</p>

  <p>Öyle korkuyorum ki. Bıçağı alırsan seni öldürecektim. Az daha da öldürüyordum. Peter, ne oluyor böyle bize, çıldırıyor muyuz, neyiz?”</p>

  <p>Peter kadının yanında diz çöktü.</p>

  <p>“Evet. Çıldırıyor olmalıyız, başka bir açıklaması olamaz bunun. Ben kendim hiçbir şey anlamıyorum artık.”</p>

  <p>“Bıçağı neden aldın, Peter? Söyle bana. Yalan söyleme ama, gerçeği söyle, bilmem gerek, lütfen Peter.”</p>

  <p>“Melissa Jane yüzünden... ona yaptıkların yüzünden...”</p>

  <p>Magda'nın sanki bir tokat yemiş gibi kolları arasında kasıldığını gördü birden.</p>

  <p>Kadın konuşmaya çalışıyor ama sesi çıkmıyordu.</p>

  <p>“Halife olduğunu öğrenince seni öldürmekten başka çarem yoktu, “ diye devam etti Peter.</p>

  <p>Magda çok çaba isteyen bir iş için kendini toparlamaya çalışıyor gibiydi, ama ağzını açınca yine kesik kesik boğuk bir sesle konuşabildi.</p>

  <p>“Peki neden yapmadın bunu, Peter?”</p>

  <p>“Çünkü...” Peter tam o anda anladı hareketinin nedenini. “... çünkü seni sevdiğimi anladım. Başka hiçbir şeyin önemi yoktu artık.”</p>

  <p>Magda’nın soluğu kesilir gibi oldu, bir süre hiç konuşamadı.</p>

  <p>“Hâlâ benim Halife olduğumu düşünüyor musun?” diye sordu sonunda.</p>

  <p>“Bilmiyorum. Bilmiyorum... seni sevdiğimden başka şey bilmiyorum artık. Önemli olan tek şey bu.”</p>

  <p>“Bize ne oldu böyle, Peter? Ne oldu bize böyle?”</p>

  <p>“Halife sen misin, Magda?”</p>

  <p>“Ama Peter beni sen öldürmeye kalkıştın. Bıçak denemesinin amacı buydu. Halife sendin!!”</p>

  <p>Peter, Magda'nın yol göstermesiyle motoru Kuşlar Adası'nı saran kayalıkların arasındaki geçitten içeri sokup kapalı koyda demir attıktan sonra kısa dalga telsizle adadaki baş motorcuyu aradı.</p>

  <p>“Barones bu gece motorda yatacak, bizi merak etmemenizi söyledi.”</p>

  <p>Aşağı kamaraya indiğinde Magda oturabilecek kadar kendine gelmişti. Elbise dolabından bir bornoz alıp sırtına geçirmiş, boğazına temiz bir havlu sarıp derisini olgun bir eriğin sıkılmış suyu gibi lekeleyen taze bere izini örtmüştü.</p>

  <p>Peter ilaç kutusunu tuvalette bulup getirdi. Ağrı için iki Temprapain ve vücudu ile boğazındaki bere ve şişler için dört Brufen tableti vermeye kalkışınca Magda itiraz edecek oldu.</p>

  <p>“Al, “ diye emretti Peter. Kadın ilaçları içerken su da getirdi.</p>

  <p>Sonra boğazındaki havluyu açıp berelenmiş yere parmaklarının ucuyla bir merhem sürdü.</p>

  <p>“İyileştim bile, “ dedi Magda, artık sesini tümüyle kaybetmişti.</p>

  <p>“Şimdi bir de karnına bakalım.” Peter kadını sırtüstü yatırıp bornozun fermuarını beline kadar açtı. Tekme attığı yerde küçük göğüslerinden dümdüz karnına kadar uzanan bir bere izi vardı. Orasını da merhemle iyice ovuşturdu.</p>

  <p>İşini bitirince Magda hâlâ iki büklüm olarak tuvalete gidip on beş dakika orada kaldı. Peter bu arada kendi yaralarına bakmıştı. Magda dışarı çıktığında yüzünü yıkayıp saçlarını taramıştı.</p>

  <p>Peter iki kristal kadehe yarı yarıya viski doldurup birini kadına uzattı, yan yana oturdular. “İç, boğazına iyi gelir.” Magda içkiden bir yudum aldı, boğazı yanınca gözlerini yumup kadehi bir kenara bıraktı.</p>

  <p>“Ya sen Peter? Senin bir şeyin yok ya?”</p>

  <p>“Yok, ama seni kendime kızdırmaktan korkmayı öğrendim artık.” Sonra gülümsedi.</p>

  <p>Magda da gülümsemeye çalıştı ama birden acıyla boğulur gibi oldu, erkeğe sarıldı.</p>

  <p>“Ne zaman konuşacağız?” diye sordu, Peter. “Bunu bir an önce konuşmamız gerek.”</p>

  <p>“Biliyorum, ama şimdi olmaz Peter. Beni kollarının arasında tut bir süre.” Peter bunun kendisini ne kadar rahatlattığını görünce şaşırdı. Ilık kadın vücudu bütün zihni ve bedeni yorgunluğunu unutturmuş gibiydi.</p>

  <p>“Beni sevdiğini söyledin, “ dedi sonunda Magda, soru sorar gibi konuşmuştu. Tüm âşıklar gibi güvence istiyordu.</p>

  <p>“Evet, seni seviyorum. Bunu ilk baştan biliyordum sanırım ama senin Halife olduğunu öğrenince içimde gömmeyi başardım. Ama sonunda kendi kendime itiraf etmek zorunda kaldım işte.”</p>

  <p>“Sevindim buna. Ben de seni seviyorum. Seni hiç sevemeyeceğimi sanıyordum, bundan korkuyordum, Peter. Ama sonra bana senin beni öldüreceğini söylediler.</p>

  <p>Senin Halife olduğunu söylediler. Seni bulmuş ve sonra da kaybetmiş olmak ölüm demekti benim için. Çok zalim bir şeydi bu, Peter. Bunun gerçek olmadığını ispat fırsatını tanımalıydım sana.”</p>

  <p>“Konuşma. Orada yat ve dinle. Benim sesimde bir şey yok, . o yüzden önce ben anlatacağım. Olup bitenleri ve senin Halife olduğunu nasıl öğrendiğimi anlatacağım.”</p>

  <p>Peter kadını göğsüne yaslayıp yumuşak bir sesle, hiç duraksamadan her şeyi bir bir anlattı. Kamaradaki tek ses teknenin gövdesine vuran suyun şapırtısı ve havalandırma aygıtının motoruydu.</p>

  <p>“Melissa Jane kaçırılana kadar olan her şeyi biliyorsun, sana hiçbir şeyi saklamadan, yalan tek söz söylemeden hepsini anlattım...” Daha sonra da Melissa Jane'i arama çabalarını anlattı.</p>

  <p>“... O günlerde bana bir şey oldu sanıyorum. Kızıma kavuşmak için her şeye inanmaya hazırdım. Gece yarısı birden uykudan onun elinin bir kavanozda yüzdüğü düşüncesiyle uyanıyor, gidip gidip kusuyordum.”</p>

  <p>Peter daha sonra Halife'nin isteğini yerine getirmek için Kingston Parker'i öldürme planlarını, bunun için hazırlıklarını anlattı.</p>

  <p>“En iyisini bile yozlaştıracak güç, “ diye titredi Magda.</p>

  <p>“Konuşma...” Peter Larargh'daki Eski Ev'de biten serüveni anlatmayı sürdürdü.</p>

  <p>“Kızımı o halde görünce aklımı kaybetmiş gibiydim. Onu kucakladığımda ateşini hissedip çığlıklarını duyunca öldürmek için artık...” Peter sustu. Bir süre hiç konuşmadılar. Sonunda Magda hafif bir çığlık koparınca, Peter onun kolunu kavramış sıkmakta olduğunu fark etti.</p>

  <p>“Özür dilerim.” Elini gevşetti, uzanıp kadının yanağına dokundu. “Ondan sonra da bana senin geçmişini anlattılar.”</p>

  <p>“Kim?” diye fısıldadı Magda.</p>

  <p>“Atlas Komutanlığı.”</p>

  <p>“Parker mi?”</p>

  <p>“O ve Colin Noble. "</p>

  <p>“Neler anlattılar sana?”</p>

  <p>“Babanın seni daha küçük bir çocukken Paris'e getirdiğini, çok akıllı ve yetenekli olduğunu...” Peter bildiklerini anlattı...”</p>

  <p>“... Baban öldürülünce sen üvey ana, babanın yanına gitmişsin, bunlar parti üyeleriymiş, senin çok yetenekli olduğunu görünce birinin, seni Polonya'ya getirmesi için göndermişler.</p>

  <p>Bu adam amcan kimliğiyle gelmiş...”</p>

  <p>“On yıl süreyle onun amcam olduğuna inandım... babamdan sonra en yakınım oydu.”</p>

  <p>“Odessa'ya gönderilmek üzere seçildin sonra, “ dedi Peter. Kadının kolları arasında hareketsiz kaldığını hissedince saklamaya gerek görmediği bir sertlikle, “Odessa'daki özel okula, “ diye devam etti.</p>

  <p>“Sen Odessa'yı biliyor musun?” diye fısıldadı Magda. “Bildiğini sanıyorsun belki de... ancak orada bulunmamış bir insan hiçbir zaman bilemez orasını.”</p>

  <p>“Sana... şey... öğrettiklerini biliyorum...” Peter, Karadeniz'e bakan özel bir odada bir erkeği büyülemek için vücudunu kullanmayı öğrenen güzel genç kızı düşünerek durakladı. “... Sana çok şey öğrettiklerini biliyorum, “ dedi sonunda.</p>

  <p>“Evet, “ diye mırıldandı kadın. “Pek çok şey öğrettiler.”</p>

  <p>“Ellerinle bir insanı öldürmek gibi.”</p>

  <p>“Peter, bilinçaltımda seni öldürme kararını veremedim. Yaşamaman gerekirdi. Bana ihanet etmene karşın seviyordum seni, hem de nefret ediyordum. Ama yapamadım işte...” içini çekti.</p>

  <p>“... beni öldüreceğini düşündüğüm zaman da içim rahatladı birden. Bulduğumu sandığım aşksız yaşamaktansa bunu kabule hazırdım.”</p>

  <p>“Çok konuşuyorsun. Boğazını berbat edeceksin.” Peter parmaklarıyla kadının dudaklarına dokundu. “Odessa'da seçilmişlerden biri oldun.”</p>

  <p>“Kiliseye girmek gibi, mistik bir şeydi bu...” diye fısıldadı Magda. “Bunu açıklamama olanak yok. Devlet ya da 'Rusya Ana' için haklı olduğuna inandığım her şeyi yapmaya hazırdım.”</p>

  <p>“Bütün bunların hepsi gerçek ha?” Peter kadının inkâr yoluna sapmamasına şaşırmıştı.</p>

  <p>“Hepsi, “ diye acıyla başını eğdi Magda. “Sana bir daha hiç yalan söylemeyeceğim, Peter, yemin ederim.”</p>

  <p>“Sonra seni Paris'e gönderdiler, öyle mi?” Kadın başını eğdi.</p>

  <p>“Görevini beklediklerinden de üstün bir şekilde başardın. En iyi ajanlarıydın.</p>

  <p>Hiçbir erkek sana karşı koyamıyordu.”</p>

  <p>Kadın cevap vermemesine karşılık gözlerini de erkeğin gözlerinden ayırmıyordu.</p>

  <p>Bu bir meydan okuma değil, onun söylediklerini tümüyle kabuldü yalnızca.</p>

  <p>“Pek çok erkek vardı. Zengin ve güçlü erkekler...” Peter'in sesi zehir gibi acıydı artık. Kendini tutamıyordu. “Pek çok erkek. Kaç tane olduğunu bilen yok ve bunların her birinden istediğini elde ettin.”</p>

  <p>“Zavallı Peter. Kendine böyle mi işkence ettin?”</p>

  <p>“Bu, senden nefret etmeme yardımcı oldu.”</p>

  <p>“Anlıyorum. Seni rahatlatmak için söyleyeceğim hiçbir şey yok, tek bir şeyden başka... sana rastlayana kadar hiçbir erkeği sevmedim.”</p>
</body>
</html>
