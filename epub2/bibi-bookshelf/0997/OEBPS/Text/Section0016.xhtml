<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <p>İsrail oğulları Tanrı'nın fikrini sordular, yine savaşa girelim mi diye?</p>

  <p>Hakimler 20: 23</p>

  <p>Halife kendini Tanrı gibi gördüğünden durumuna uygun bir satır seçmişti.</p>

  <p>Steven, Peter'e Halife'nin kırk saat içinde bir cevap vereceğini bildirmişti.</p>

  <p>Steven, Leadenhall Sokağı'ndaki bürosunda her gün öğleden sonra 12. 20'ye kadar bir haber bekleyecekti. Bu süre içinde odasında kimse olmayacak, kimseye randevu vermeyecek, gelecek telefon için telefonun serbest olmasını sağlayacaktı.</p>

  <p>O çarşama günü bir bağlantı kurulmadı. Steven de zaten kurulmasını beklememişti.</p>

  <p>Perşembe günü telefonu beklerken yere serili pahalı Kirman halısını arşınlayıp duruyordu. Ceketi sırtındaydı, melon şapkası ile şemsiyesi bir kenarda hazırdı.</p>

  <p>Steven Stride korkuyordu. Bunu büyük bir dürüstlükle kabul etmekteydi. Entrika varlığının hemen hemen tüm yaşamı boyunca bir parçası olmuştu, ancak oyunu her zaman belirli kurallara göre oynamıştı. Şimdi bu birkaç kuralın bile geçerli olmadığı yepyeni bir vahşi ormana giriyordu. Peter haklıydı, Steven yaşamı boyunca hiç olmadığı gibi korkuyordu. Ama yine de istenileni yapacağını biliyordu. Korkuyla karşılaşmanın, onu kabul etmenin, ama denetim altına alıp görevini yapmanın gerçek yürekliliğin işareti olduğunu bilirdi.</p>

  <p>Ama hiç de yürekli bir insan gibi hissetmiyordu kendini.</p>

  <p>Telefon üç kere çaldıktan sonra üç adım atıp ahizeyi kaldırdı.</p>

  <p>“Stride, “ dedi genel telefonun parazitleri arasında bir ses. Düşen paranın gürültüsünü duydu.</p>

  <p>Sesten ürkmüştü Steven. Elektronik bir vızıltıydı bu, insanlık dışıydı, canlılığı yoktu.</p>

  <p>“Leadenhall ve Aldgate köşesi, “ dedi ses.</p>

  <p>Steven randevu yerini tekrarladığı anda bağlantı kesildi.</p>

  <p>Kapıyı açtığı anda sekreteri başını kaldırıp gülümseyerek baktı yüzüne. On beş yıldır Steven'in yanında çalışan sevimli yüzlü kır saçlı bir kadındı.</p>

  <p>“Yarım saatliğine dışarı çıkıyorum, May. Ben yokken sen gerekeni yaparsın.”</p>

  <p>Steven özel asansörüne binip Rolls Royce arabasının durduğu bodrumdaki garaja indi.</p>

  <p>Asansörde melon şapkasının açısını ayarladı, hafifçe sağ kaşına çekti, ceketinin yakasındaki kırmızı karanfili düzeltti. Bundan sonraki birkaç dakika boyunca doğal görünmek zorundaydı. Adamları olağanın dışına az da çıkıyor olsa hemen fark ederlerdi.</p>

  <p>Garajda değerli bir taş gibi parlayan vişne çürüğü Rolls Royce'una yaklaşmadan açık kapıya doğru yürüdü. Kapının yanındaki kulübede toto sonuçlarını inceleyen garaj bekçisi patronunu görünce hemen ayağa fırladı.</p>

  <p>“İyi günler, efendim.”</p>

  <p>“İyi günler, Harold. Birkaç dakikalığına çıkıyorum, arabayı almayacağım.”</p>

  <p>Steven sokağa çıkınca sola dönüp Leadenhall ve Aldgate köşesine doğru yürümeye başladı. Acele ediyor görünmeden hızlı yürüyordu. Halife mesaj aralarını çok sıkı ayarlamış, adamlarının bir gözetleme birimine haber ulaştırmalarını olanaksız kılmıştı. Steven bürosundan köşedeki genel telefona varmak için ancak birkaç dakikası olduğunu biliyordu. Halife kendisinin kaç dakikaya ihtiyacı bulunduğunu hesaplamış olmalıydı.</p>

  <p>Steven kulübeye yirmi adım kadar yaklaşmışken telefon çalmaya başladı. Steven geri kalan yolu koşarak aldı.</p>

  <p>Yorgunluktan soluk soluğa bir sesle, “Stride, “ dedi. O anda karşıdan paranın düşme sesini duydu, aynı madeni ses kendisine bir sonraki randevu yerini söyledi. Burası Aldgate metro istasyonunun High Sokağı girişiydi. Steven sesin bir kurgufilm robotunu andırdığını düşündü. Bir insan sesi duysaydı içi az da olsa rahatlayacaktı.</p>

  <p>Daha önceden bilinmeyen iki noktanın arası dikkatle hesaplanmıştı. Halife ya da ajanı kentin başka yerinde bir telefon kulübesinden diğerine koşuyor olmalıydılar. Böylece telefon edilen yerin neresi olduğunu saptamak olanaksızlaşıyordu.</p>

  <p>Halife'nin kullandığı ses değiştirici aygıt bir cep hesap makinesinden daha büyük değildi. Peter, Steven'e bunun elektronik güvenlik aygıtları satan herhangi bir mağazadan alınabileceğini söylemişti. Elli dolardan azdı fiyatı.</p>

  <p>İnsan sesini öylesine değiştiriyordu ki, banta alındığı takdirde çıkartılacak ses kaydının bir bilgisayarca saptanması olanaksızdı. Konuşanın erkek mi kadın mı, hatta çocuk mu olduğu anlaşılamazdı.</p>

  <p>Steven istasyona gelince telefon kulübesinde uzun yağlı sarı saçlı, üstü başı boya lekeli bir gencin konuşmakta olduğunu gördü. Halife'nin kurduğu düzene göre belirli bir kulübede telefon etmesini beklemek zorunda olduğundan genç konuşmasını bitirince içeri girip rehbere bakar gibi yaptı.</p>

  <p>Telefon çaldığında bekliyor olmasına karşın korkuyla sıçradı olduğu yerde.</p>

  <p>Yürüme ve gerginlikten dolayı kan ter içindeydi.</p>

  <p>“Stride, “ diye yutkundu.</p>

  <p>Para düşer düşmez Halife'nin kişiliksiz sesi duyuldu.</p>

  <p>“Evet?”</p>

  <p>“Bir mesajım var.”</p>

  <p>“Evet?”</p>

  <p>“Halife tehlikede.”</p>

  <p>“Evet.”</p>

  <p>“Bir hükümet haberalma örgütü çok yakınına bir ajan yerleştirmiş. Tehlikeli olacak kadar yakınına.”</p>

  <p>“Haberinin kaynağını bildir.”</p>

  <p>“Kardeşim. General Peter Stride.” Peter Steven's mümkün olduğu kadar gerçeği söylemesini bildirmişti.</p>

  <p>“Hükümet örgütünün adını söyle.”</p>

  <p>“Olamaz. Haber çok önemli. Halife'nin kendisine anlatmalıyım.”</p>

  <p>“Düşman ajanının adını ya da yerini söyle.”</p>

  <p>“Olamaz. Aynı nedenle.”</p>

  <p>Steven kolundaki saate baktı. On beş saniyedir konuşuyorlardı; bağlantının otuz saniyeden fazla süremeyeceğini biliyordu. Halife daha uzun süre konuşup yerini saptanmasını göze alamazdı. Bu yüzden bir sonraki soru ya da talimatı beklemedi.</p>

  <p>“Haberi ancak Halife'nin kendisine iletebilirim. Ve karşımdakinin o olduğundan emin olmalıyım, bir ajanı değil. Yüz yüze bir konuşma talep ediyorum.”</p>

  <p>“Olanaksız bu.”</p>

  <p>“Öyleyse Halife büyük bir tehlike içinde bulunacak.”</p>

  <p>“Tekrar ediyorum, düşmanın yerini ve adını bildir.”</p>

  <p>Yirmi beş saniye geçmişti.</p>

  <p>“Olamaz. Bu bilginin iletilmesi için yüz yüze bir konuşma düzenlenmeli.”</p>

  <p>“Steven'in alnından iri bir ter tanesi yanağına yuvarlandı. Küçük telefon kulübesinde havasızlıktan boğulacak gibiydi.</p>

  <p>“Yeniden bağlantı kurulacaktır.” Telefon kesildi.</p>

  <p>Steven ceketinin üst cebinden çıkardığı beyaz ipek mendille yüzünü kuruladı.</p>

  <p>Sonra mendili düzenle katlayıp yine cebine yerleştirdi.</p>

  <p>Omuzlarını kaldırdı, dışarı çıktı. İlk kez olarak cesur bir insan gibi hissediyordu kendini. Hoşuna giden bir duyguydu bu. Sokakta yürürken şemsiyesini sallamaya başladı.</p>

  <p>Peter bütün hafta boyunca telefonun yanından uzaklaşmamıştı. Tahiti'ye gitmeden önce başlattığı işlerin sonucunu alması gerekiyordu. Sabah başlayıp gece karanlığına kadar devam eden toplantılar art arda sürmekteydi. Oslo'ya ve Frankfurt'a günü birliğine gidip gelmiş, akşam olmadan Narmco'daki bürosuna yetişmişti. Steven Stride kardeşini her an hangi telefon numarasında bulacağını biliyordu. Hatta NATO subaylar jimnastik kulübünde beden eğitimi yapar ve yeraltındaki atış alanında 9 milimetrelik Cobra elinin bir uzantısı haline dönüşene kadar atış talimi yaparken bile.</p>

  <p>Peter büyük maça hazırlanan bir boksör gibi bütün dikkatini önünde bulunan, bulunduğuna inandığı çatışmaya vermişti.</p>

  <p>Hafta sonu bir düşkırıklığı ve sıkıntı vaat ederek yaklaştı. Peter Narmco'daki arkadaşlarının hafta sonu çağrıları ile cumartesi yarışı için Paris'e gitme çağrısını reddedip Steven'in telefonunu beklemek üzere Hilton'daki dairesine çekildi.</p>

  <p>Pazar sabahı İngiliz, Amerikan ve Fransız gazetelerinin tümü ile az buçuk okuyabildiği İtalyan ve Hollanda gazetelerini odasına getirtti.</p>

  <p>Halife'nin yeni bir eylemine rastlama umuduyla tek tek her satırı gözden geçiriyor, yeni adam kaçırmalar, uçak korsanlığı ya da diğer terörist eylemlerle Halife baskısını gösterecek olağandışı kararlar arıyordu.</p>

  <p>İtalya siyasal bakımdan karmakarışıktı. Karışıklık öyle bir hal almıştı ki bunun ne kadarının soldan ne kadarının sağdan geldiği konusunda ancak bir varsayım ileri sürebilirdi. Napoli'de terörist Kızıl Tugay örgütünün bilinen beş üyesi bir tek el bombasıyla öldürülmüşlerdi. Bomba NATO yapısı olup kentin gecekondu mahallesinde Kızıl Tugay'a ait bir evin mutfağında patlamıştı. Polisin elinde hiçbir ipucu yoktu. Bu, Halife'nin işine benziyordu. Zincirinin önemli İtalyan işadamlarına sahip olmadığına inanmamak için hiçbir neden yoktu. Ülkesinde yaşayan bir İtalyan milyoneri mavi balinadan sonra soyu tehlikede olan en başta gelen tür, diye düşündü Peter. Halife'yi yardıma çağırmış olabilirlerdi.</p>

  <p>Peter, Avrupa gazetelerini bitirip İngiliz ve Amerikan gazetelerine döndü. Henüz pazar sabahındaydı, pazartesi sabahına kadar olan uzun saatleri nasıl geçirecekti? Steven'in ilanına daha önce bir cevap çıkacağını hiç beklemiyordu.</p>

  <p>İngiliz, Leyland Motor Şirketi'ndeki grev on beşinci haftasına girmiş ve ufukta hiçbir çözüm görünmüyordu, işte tam Halife'ye göre bir iş diye Peter acı acı gülümsedi. Steven'le konuşmasını hatırlamıştı.</p>

  <p>Okudukları arasında ilgisini çeken bir tek haber vardı. Birleşik Devletler Başkanı, İsrail'in Ortadoğu'da işgal ettiği tartışmalı topraklar konusunda bir çözüm bulmak üzere Dr. Kingston Parker'i görevlendirmişti. Parker'in Başkan'ın yakın dostu ve danışmanlarının başında olduğu, her iki tarafça iyi karşılandığı belirtiliyordu. Bu güç görev için ideal bir seçim olarak nitelenmekteydi. Peter de o fikirdeydi. Kingston Parker'in enerjisinin ve kaynaklarının sonu yok gibiydi.</p>

  <p>Peter gazeteyi elinden bırakınca ertesi güne kadar sürecek bir iş sıkıntısıyla baş başa buldu kendisini. Yatağının yanında okuyabileceği üç kitapla çantasında okuması gereken Narmco belgeleri vardı. Ancak bunların hiçbirine dikkatini veremeyeceğini biliyordu. Halife'yle karşı karşıya gelme düşüncesi her şeyin üstündeydi.</p>

  <p>Dairesinin aynalı banyosuna girip bir gün önce Galerie Anspach'dan aldığı paketi açtı.</p>

  <p>Peruka gerçek insan saçından yapılmaydı. Peter'in saçı renginde olmasına karşın kendi saçlarından biraz daha uzundu. Peter perukayı başına geçirip makasla orasını burasını düzeltmeye başladı. Sonunda istediğini elde edince takma saçı alnına gelen bölümünü hafifçe gümüş rengine boyadı.</p>

  <p>Acelesi olmadığı için öğleden sonrasının büyük bir bölümünü bu işe vermişti. Çok da titiz davranıyor, iki dakikada bir Melissa Jane'in yeni polaroid makinesiyle Abbots Yew'da çektiği resme bakıyordu. Resimde Peter ve Steven Stride kardeşler yan yana durmuşlar, Melissa Jane'in 'gülümseyin' emrini yerine getiriyorlardı.</p>

  <p>İki kardeşin benzer noktaları yanında birbirlerinden ayn noktaları da açıkça görülüyordu fotoğrafta. Saçlarının rengi eşti ama Steven'inkiler modaya uygun olarak biraz daha uzundular ve şakaklarındaki teller iyice beyazlamıştı.</p>

  <p>Peter bundan sonra aldığı bıyığı Steven'in asker bıyıkları gibi düzeltti, boya ile hafifçe kırlaştırdı. Özel yapıştırıcı ile üst dudağına yapıştırdığı zaman sonuç çok şaşırtıcı oldu. Bıyık yüzüne daha bir dolgunluk vermişti. İkizlerin gözleri aynı biçim ve renkti. Burunları kemikli ve uzundu. Peter'in ağzı biraz daha iri olmasına karşın bıyığı bu farkı da örtmüştü.</p>

  <p>Peter iki adım gerileyip boy aynasında baktı kendine. Steven'le aşağı yukarı aynı boydaydılar, omuzlan aynı genişlikteydi. Steven'in boynu biraz daha kalındı. Peter duruşunu hafifçe değiştirince bunu da başardı. İkisini de yakından tanımayan birinin ayrı ayrı görmesi halinde aralarındaki farkı anlaması olanaksızdı. Halife'nin ya da yakın adamlarının Peter'i veya Steven'i görmüş olmaları da pek akla yatkın değildi.</p>

  <p>Peter bir saat kadar da Steven'in yürüyüşünü taklide uğraştı, onun iki elini ceketinin altında tutuşunu, parmağı ile bıyığını burnunun tam altından sağa ve sola ayırmasını taklit etti.</p>

  <p>Giyecek önemli bir sorun değildi. Sandhurst günlerinden beri iki kardeş de aynı terziye diktirirlerdi elbiselerini. Steven'in elbiseleri de hiç değişmezdi.</p>

  <p>Peter kardeşinin belirli durumlarda ne giyeceğini iyi bilirdi.</p>

  <p>Peter peruka ile bıyığı çıkarıp plastik torbalarına soktuktan sonra çantasının içine yerleştirdi.</p>

  <p>Bundan sonra çantanın başka bir bölmesinden hâlâ deri kılıfı içinde olan Cobra tabancasını çıkarıp elinde şöyle bir tarttı. Ne yazık ki onu alamayacaktı.</p>

  <p>Buluşma kesinlikle ingiltere'de olacaktı. Steven'in perşembe günü telefon konuşmasını Londra'da yaptığı kesindi. Yeni bağlantının da aynı kentte kurulması beklenirdi. İngiliz gümrüklerinden üzerinde öldürücü bir silah geçme tehlikesini göze alamazdı.</p>

  <p>Kazara durdurulacak olursa adı gazetelere geçerdi. Halife'nin haber almaması olanaksızdı. İngiltere'ye geçince Thor komutanlığından yeni bir silah alacaktı.</p>

  <p>Peter ihtiyacını belirtince Colin Noble'un isteğini sağlayacağından kuşkusu yoktu.</p>

  <p>Peter aşağı inip tabancayı otelin kasasına kilitledi, sonra odasına dönüp sıkıcı beklemesine devam etti. Beklemek hâlâ alışamadığı askerlik görevlerinden biriydi.</p>

  <p>Robert Asprey'in Gölgelerde Savaş adlı gerilla savaşı konusundaki kitabını okumaya daldığında zaman kavramını kaybetmiş olmalıydı ki saatine baktığında akşamın sekizi olduğunu gördü. Telefonu açıp oda servisinden bir omlet göndermelerini istedi. Kulaklığı yerine bıraktıktan on saniye sonra telefon çaldı. Siparişi hakkında mutfaktan arandığını sanarak öfkeyle, “Ne var?” diye sordu.</p>

  <p>“ Peter? “</p>

  <p>“Steven sen misin?”</p>

  <p>“Buluşmaya razı oldu.”</p>

  <p>Peter'in kalbi duracak gibi oldu.</p>

  <p>“Ne zaman? Nerede?”</p>

  <p>“Bilmiyorum. Yarın Orly'ye gideceğim. Havaalanında öğreneceğim buluşacağımız yeri.”</p>

  <p>Peter bunu tahmin etmeliydi. Paris'in Orly havaalanını gözünün önüne getirmeye çalıştı. Steven'i karşılayıp değişimi yapacak gizli bir yer bulmalıydı.</p>

  <p>Salonlarda ya da tuvaletlerde buluşma düşüncesini hemen sildi kafasından. Geriye bir tek yer kalıyordu.</p>

  <p>“Saat kaçta orada olacaksın?”</p>

  <p>“Erken uçakta yer buldum, saat on biri çeyrek geçe Paris'teyim.”</p>

  <p>“Ben senden önce orada olurum.” Peter, Sabena havayollarının tarifesini ezbere biliyordu. Bütün Narmco ileri gelenlerinin de istedikleri uçağa binmelerini sağlayan özel VİP kartları vardı.</p>

  <p>Steven'e, “Orly'deki Hava Oteli'nin dördüncü katında senin adına bir oda tutacağım, “ dedi. “Ben seni lobide beklerim. Doğruca resepsiyona git ve anahtarını iste. İzlenip izlenmediğini anlamak için ben arkanda olacağım. Sakın beni tanıdığını belli etme. Anladın mı, Steven?”</p>

  <p>“Anladım.”</p>

  <p>“Yarın görüşürüz o halde.”</p>

  <p>Peter telefonu kapattıktan sonra banyoya gidip aynada kendine baktı.</p>

  <p>“Eh, Thor'dan silah almanın gereği kalmadı.” Halife buluşmayı İngiltere'de yapmıyordu. Paris'in transit bir nokta olduğu kuşkusuzdu Halife kendine özgü yollarla Steven'i oradan başka yerlere aktaracaktı.</p>

  <p>Avı desteksiz ve silahsız olacaktı. Peter, Halife'nin sonunda avının buluşmanın hikâyesini geri taşımayacağını sağlayacağından emindi.</p>

  <p>Halife kendi dizdiği desteden oynuyor, benimse elimde pek az koz var, diye düşündü. Ama hiç olmazsa bekleme sona ermişti. Eşyalarını su geçirmez havayolları çantasına doldurmaya başladı.</p>

  <p>Sir Steven Stride, Orly'deki Hava Oteli'nin lobisine öğleyi tam beş dakika geçe içeri girdiğinde Peter kendi kendini tebrik edercesine gülümsedi. Steven'in üzerinde lacivert kruvaze bir ceket, beyaz gömlek, bir kulüp kravatı, gri yünlü pantolon ve siyah renkte ısmarlama ayakkabılar vardı. Peter de pardesüsü altında aynı şeyleri giymişti.</p>

  <p>Steven'in bakışları bir köşede Le Monde okuyan Peter'in üzerinde dolaştı, sonra kararlı adımlarla resepsiyona doğru yürüdü.</p>

  <p>“Adım Stride, daha önce bir rezervasyon yaptırmıştım.” Resepsiyon memuru önündeki listeyi kontrol ettikten sonra adama hoş geldiniz deyip anahtarı uzattı.</p>

  <p>“Dört yüz on altı.” Steven numarayı yüksek sesle tekrarlamıştı Peter'in duyabilmesi için. Peter gözlerini giriş kapısından ayırmıyordu; neyse ki Steven'in gelişinden bu yana hiçbiri de Halife'nin adamları olamayacak, çok az kişi girmişti içeri. Peter'in tahmin ettiği gibi eğer burası transit bir buluşma noktası ise Halife'nin Steven'i izletmesine gerek yoktu. Son hedefe çok yaklaşana kadar böyle bir işe girişmezdi.</p>

  <p>Steven arkasında tek valizini taşıyan hamal olduğu halde asansöre bindiğinde, Peter de arkasından öteki asansörün önünde bekleyen kalabalığa karıştı.</p>

  <p>Steven 416 numaranın kapısını kilitlememişti, Peter kapıyı hafifçe iterek içeri girdi.</p>

  <p>“Hoşgeldin.” Steve gömleğinin kollarını sıvamıştı. Televizyonu da açmıştı ama Peter içeri girdiğinde sesini hemen kısıp kardeşini karşılamaya koştu.</p>

  <p>“Her şey yolunda mı?” diye sordu Peter.</p>

  <p>“Saat gibi. Bir içki ister misin? Gümrüksüz mağazadan bir şişe aldım.”</p>

  <p>Steven banyoda iki bardak ararken Peter de odayı gözden geçirdi. Pencereden Merkezi Paris'in o turistik sebze halinin yerini alan, dörtköşe binalar göze çarpıyordu. İki yatağın üzerindeki örtülerle eşti perdeler, televizyon ve radyolar yatakların arasına yerleştirilmişti. Modern ve ruhsuz bir mobilya. Bir oda yalnızca, başka bir şey değil işte.</p>

  <p>Steven bardakları getirip birini Peter'e uzattı.</p>

  <p>“Şerefe!”</p>

  <p>Peter viskisinden bir yudum aldı. Çok sertti, Paris'in musluk suyu da fazla klorluydu. Bardağı bir kenara bıraktı.</p>

  <p>“Halife talimatını nasıl iletecek?”</p>

  <p>“İletti bile.” Steven bir iskemlenin arkasına astığı ceketinin cebinden uzun beyaz bir zarf çıkardı. “Bunu Air France Danışma masasına bırakmışlar.”</p>

  <p>Peter zarfı alıp açtı. İçinde üç kâğıt vardı.</p>

  <p>Birinci sınıf bir Air France bileti, şoförlü bir araba belgesi, bir otel rezervasyonu belgesi.</p>

  <p>Uçak bileti nakit para karşılığında herhangi bir Air France bürosundan alınabilirdi. Otomobil ve otel rezervasyonları da aynı yolla yapılabilirdi. Bu belgelerden herhangi bir şey öğrenmenin olanağı yoktu.</p>

  <p>Peter Air France biletini açıp varış yerini okudu. Birden sırtına bir böcek dokunmuş gibi ürpermişti. Bileti kapatıp diğer iki belgeye baktı. Uçak bileti o akşam Orly'den İsrail'in Ben Gurion havaalanına kalkacak uçağı içindi. Kiralık otomobil ise havaalanından Kudüs'e kadar bir sefer için geçerliydi. Otel rezervasyonu da o eski ve kutsal kentteki Kina David Oteli'ne yapılmıştı.</p>

  <p>“Ne oldu, Peter?”</p>

  <p>Hissettiği huzursuzluğun yüzüne aksettiğinden emin olan Peter, “Bir şey yok,” dedi. “Halife Kudüs'e gitmeni istiyor.”</p>

  <p>Kudüs'te bir kişi vardı o sırada. Kısa bir süre önce Bora Bora adasının karanlığında kucakladığından bu yana düşüncelerinden hiç çıkmayan biri...</p>

  <p>Halife Kudüs'teydi, Magda Altmann Kudüs'teydi.</p>

  <p>Halife'nin oyunları.</p>

  <p>“Hayır, “ diye söylendi. “Bu yoldan geçtim bir kere. Magda olamaz.”</p>

  <p>Olabilir ama diye düşündü sonra. Halife sözkonusu olunca her şey mümkündür.</p>

  <p>Halife zarları sallayıp attı mı sayılar her seferinde değişir, yeni sayılar yeni toplamlar ortaya çıkardı, ancak bunların hepsi inanılır şeylerdi.</p>

  <p>Peter'in mesleğinin kanıtlanmış kuramlarından biri de kim olursa olsun bir erkeğin âşık olunca körleştiği, kulaklarının sağırlaştığı idi. Peter de âşık olduğunu biliyordu.</p>

  <p>“Pekâlâ, şimdi beynimi boşaltıp her şeyi yeniden düşünmeye çalışacağım.”</p>

  <p>“Peter, bir şey mi oldu?” diye sordu Steven. Şimdi gerçekten merak eder olmuştu.</p>

  <p>Steven başucunda dikilmiş dururken sağlıklı düşünmesi olanaksızdı. Şimdilik bunu bir yana bırakmalıydı.</p>

  <p>“Senin yerine Kudüs'e ben gidiyorum.”</p>

  <p>“Anlamadım.”</p>

  <p>“Yer değiştiriyorum... hepsi bu kadar.”</p>

  <p>“Bunu başaramazsın.” Steven başını kararlı bir şekilde salladı. “Halife bunu yutmaz.”</p>

  <p>Peter çantasını alıp banyoya girdi, peruka ile bıyığı yerine yerleştirdikten sonra Steven'i çağırdı.</p>

  <p>“Steven, gel buraya.”</p>

  <p>Yan yana durup aynaya baktılar.</p>

  <p>“Aman Tanrım!” diye söylendi Steven. Peter duruşunu da hafifçe değiştirince kardeşinden farksız olmuştu.</p>

  <p>“İnanılmaz bir şey bu. Senin bu kadar yakışıklı olduğunu bilmezdim doğrusu.”</p>

  <p>Steven başını şaşkın bir şekilde sallayınca Peter de aynı hareketi tekrarladı.</p>

  <p>Steven'in gülümsemesi dönüvermişti. “Yeter. Korkutuyorsun beni.”</p>

  <p>Peter perukayı başından çekip çıkardı. “Yutacaktır.”</p>

  <p>“Kabul. Ama benim lacivert ceket ve gri pantolon giyeceğimi nasıl bildin?”</p>

  <p>“Meslek sırrı. Sen merak etme. Şimdi yapılacak işleri konuşalım.”</p>

  <p>Yatak odasında özel kâğıtlarını iki yığın halinde ortaya döküp incelemeye başladılar.</p>

  <p>Pasaport resimleri idare ederdi. “Bıyığını kesmen gerekecek,” dedi Peter. Steven bıyığını ortadan sağa ve sola olmak üzere parmağıyla düzeltti. “İlle de gerekli mi bu. Pantolonsuz dolaşıyor gibi hissedeceğim kendimi.”</p>

  <p>Peter cebinden kalemi çıkardı, otelin mektup kâğıtlarından bir desteyi önüne çekti. Steven'in pasaporttaki imzasını bir süre inceledikten sonra kâğıda bir benzerini attı hemen.</p>

  <p>“Olmadı, “ diyerek bir daha denedi sonra. İmza da Steven'in yürüyüşü gibi kendinden emin bir yazıyla atılmıştı. Altmış saniye sonra onu da becermişti.</p>

  <p>Steven huzursuzca, “Başında o peruka oldukça bankama girip tüm paramı bir anda çekebilirsin, “ diye söylendi. “Sonra da evime gidip Pat'ın yatağına girersin.”</p>

  <p>“Bak işte bu fena fikir değil.”</p>

  <p>“Şaka etme.”</p>

  <p>“Şaka eden kim?” Peter, Steven'in kredi kartlarını, kulüp üye kartlarını, ehliyetini ve uygar varlığın diğer belge birikimlerini tek tek inceledi.</p>

  <p>Steven kardeşinin imzasını tam olarak taklit edememişti, ancak yirmi dakika sonra o da otele yetecek bir benzetme sağlayabilmişti.</p>

  <p>“İşte nehrin sol kıyısında bir otelin adresi. Şahane bir lokantası vardır. Otel idaresi odana içki için genç bir hanım davet etmek istemeni anlayışla karşılar.”</p>

  <p>“Yok canım!” Steven bunun düşüncesinden bile hoşlanmıştı.</p>

  <p>“Hepsi hepsi iki üç günlük ve bir rahatsızlık, Steven. Ortalıkta pek görünmemeye çalış. Aldığın her şeyin bedelini nakit parayla öde. George V ya da Meurice otellerinden, Le Doyen ve Maxim lokantalarından uzak durmaya çalış. Seni tanıyabilecekleri yerlere gitme.”</p>

  <p>Steven bıyığını tıraş edip üst dudağına kolonya sürerken yapacakları değişimin son ayrıntılarını da görüştüler.</p>

  <p>“Artık gitsen iyi olur, “ dedi Peter. Pardösüsünü uzattı. “Şunu giy. Kravatlarımızı da değişelim.”</p>

  <p>Steven sonunda hazırlanmış, kendisine epey dar gelen pardösü sırtında olduğu halde kapının önünde duruyordu. “Steven, sana son bir şey daha sorabilir miyim?”</p>

  <p>Peter bunu neden sormak istediğini bilemiyordu. O kadar uzun süredir içine gömmüştü ki... ancak şu anda bilmek çok önemli gibi gelmişti.</p>

  <p>“Elbette.” Steven ayrılış dakikasını uzatmaktan memnundu.</p>

  <p>Peter sesindeki sıkılganlığı saklamaya çalışarak, “Sandhurst, “ dedi. “Sana daha önce hiç sormamıştım... ama o işi yapmamıştın, değil mi, Steven?”</p>

  <p>Steven kardeşinin gözlerinin içine baktı. “Hayır, Peter. Yapmamıştım. Yemin ederim.”</p>

  <p>Peter kardeşinin elini sıktı. Kendini bu kadar rahatlamış hissetmek, gülünçtü.</p>

  <p>“Sevindim, Steven.”</p>

  <p>“Kendine dikkat et, evlat.”</p>

  <p>“Edeceğim. Ama bir şey olursa... Melissa Jane...”</p>

  <p>“Merak etme, ben elimden gelen her şeyi yaparım.”</p>

  <p>İngilizler birbirleriyle konuşmayı neden bu kadar güç becerirler, diye düşündü Peter. Ve minnet ve yakınlıklarını belirtmeyi neden bilmezler?</p>

  <p>Steven kapıyı arkasından kapatıp kardeşini Kudüs'ü düşünmek üzere yalnız bıraktı.</p>

  <p>Lod Havaalanı'nın adının Ben Grion'a değişmesi dışında alanda her şey Peter'in hatırladığı gibiydi. Dünyadaki havaalanlarının pek azında bütün yolculara yetecek kadar bagaj arabası vardı. Ben Gurion da bunlardan biriydi.</p>

  <p>Gelen Yolcular Salonu'nda genç bir İsrailli şoför elinde üstü yazılı bir karatahtayla dolaşıyordu: Sir Steven Stride.</p>

  <p>Şoförün denizci mavisi bir kep vardı başında. Üniforması bu kadardı. Üzerinde beyaz bir pamuklu gömlek, pantolon, ayağında da sandal ayakkabılar vardı.</p>

  <p>İngilizcesi Amerikan aksanına kaçıyordu. Davranışı dostçaydı. Bugün bir otomobil sürüyordu ama yarın bir Centurion tankını sürüyor olabilirdi. Yolcusu kadar usta olmalıydı mesleğinde.</p>

  <p>“Şalom!” diye karşıladı Peter'i. “Bagajınız bu kadar mı?”</p>

  <p>“Evet.”</p>

  <p>“İyi, gidelim haydi.” Peter'in arabasını itmeye kalkışmadan arabaya kadar onun yanında yürüyerek havadan sudan söz etti.</p>

  <p>Araba hemen hemen yeni ve pırıl pırıl bir 240 D Mersedes'ti. Biri arabanın önündeki üç köşeli yıldızın yanına iki göz resmi çizmişti.</p>

  <p>Havaalanı kapılarından çıkar çıkmaz İsrail'in kendine özgü kokusu doldurdu arabanın içini. Yolun iki yanına dizili olan portakal ve limon ağaçlarının çiçeklerinin kokusu.</p>

  <p>Peter, Orly'deki otelde hazırladığı listeyi yırtıp atmış olma yerine yanında bulundurmasının daha doğru olacağını düşünüyordu. Hazırlıklarını ezberden kontrole başladı.</p>

  <p>On, on iki noktanın üçüncüsü şuydu:</p>

  <p>“Magda bana Kaktüs Çiçeği'nden söz etti. Halife olmuş olsaydı bunu söyler miydi?”</p>

  <p>Sonra karşı sırada 'eksi' sütununda da şu vardı:</p>

  <p>“Magda Halife ise 'Kaktüs Çiçeği' diye biri yoktur. Bilinmeyen bir nedenle uydurulmuş bir şeydir.”</p>

  <p>Ayakkabısı içine girmiş bir taş parçası kadar kendini rahatsız eden şey buydu işte. Mantık dizisinde eksik halka gibi hep buna dönüp takılıyordu. Kopartıp atmak istiyor ama başaramıyordu. Zihninin hemen altında yatan bu şeyi unuttuğu takdirde sonucun çok kötülere gideceğini sezgileriyle biliyor gibiydi.</p>

  <p>Şoför ikide bir başını çevirip kendisine bakıyor ve durmadan konuşuyordu.</p>

  <p>“Öyle değil mi?”</p>

  <p>Peter ağzını açmadan homurdandı. Herif canını sıkmaya başlamıştı. Beyninin derinliklerinde gömülü olan şey çıkmak üzereydi. Biçimini görmeye başlamıştı bile. Portakal kokusu kendisini neden huzursuz kılmıştı? Çiçek kokusu mu? Kaktüs Çiçeği? Listede eksik olan bir şey vardı.</p>

  <p>“Magda, Halife değilse...” Evet, neydi? Emin olamıyordu işte.</p>

  <p>“... tamam mı?” Şoför yine ısrarla bir şeyler soruyordu.</p>

  <p>“Özür dilerim, ne demiştiniz?”</p>

  <p>“Kaynanama bir paket bırakmalıyım demiştim. Karım gönderdi de.”</p>

  <p>“Dönüşte yapamaz mısın?”</p>

  <p>“Bu gece geri dönmeyeceğim...” Şoför gülümseyerek baktı arkasına. “Kaynanam yolumuzun üstünde oturuyor. Kanma söz vermiştim.”</p>

  <p>“Pekâlâ öyleyse.” Adamın hoşlanmadığı bir yanı vardı. Kendisini huzursuz kılan şeyin ucunu da kaçırmıştı artık.</p>

  <p>Çok üstün bir rakiple satranç oynuyor gibi hissediyordu kendini, kendisine şah denilmesini önleyecek hamleyi göremiyordu sanki.</p>

  <p>Şoför, “ Buradan sapacağız, “ diyerek yeni apartmanların bulunduğu bir yola saptı. Akşamın bu saatinde sokaklar ıssızdı.</p>

  <p>Şoför hepsi de birbirine benzeyen sokaklardan geçip kutu gibi apartmanlardan birinin önünde durdu.</p>

  <p>“İki dakikada gelirim, “ diyerek arabadan atladı, arkaya geçip bagajı açtı. Peter bir sürtünme sesi duydu, kapak kapandı, şoför elinde kahverengi bir kesekâğıdı olduğu halde Peter'in önünden geçerken kapalı camın ardından, “İki dakika...” diye tekrarlayıp apartmandan içeri girdi.</p>

  <p>Peter, adamın içerde daha uzun zaman kalacağını umdu. Sessizlik çok değerliydi.</p>

  <p>Gözlerini kapattı.</p>

  <p>“Magda, Halife değilse, o zaman...” Motor soğumasından çıkan bir tık tık sesi vardı, yoksa saatin takırtısı mıydı? Peter sesi zihninin derinliklerine gömdü.</p>

  <p>“... O zaman Kaktüs Çiçeği, diye biri var. Evet, tamam işte! Kaktüs Çiçeği var ve Halife'ye çok yakın... Sir Steven'in kendisini açığa çıkarma tehdidini bilecek kadar yakın...”</p>

  <p>Peter birden yerinde doğruldu. Steven Stride'in Halife ile buluşana kadar emniyette olduğunu sanmıştı. Çok büyük bir yanılgıya düşmüştü oysa.</p>

  <p>“... Kaktüs Çiçeği, Steven Stride'in Halife'ye gitmesini önlemek zorunda. " Evet, başka türlüsü olamazdı. Tanrım, bu kadarcık bir şeyi nasıl olmuş da görememişti?</p>

  <p>Kaktüs Çiçeği Mossad örgütündendi ve Peter de Kudüs'te bir sokakta Mossad'ın yuvasında Steven Stride kılığında bekliyordu.</p>

  <p>“Tanrım!” Peter içinde bulunduğu tehlikeyi anlamıştı. “Kaktüs Çiçeği'nin tuzağına kendi ayaklarımla giriyorum demektir.”. Lanet saat de, insanın sinirlerini bozan bozuk bir musluk gibi durmadan tıkırdıyordu.</p>

  <p>“Kaktüs Çiçeği'nin kentinde... Kaktüs Çiçeği'nin arabasın. .”</p>

  <p>Saat tıkırtısı. Tanrım! Ses ön tablodan gelmiyordu. Peter başını çevirdi. Ses arkadan geliyordu; şoförün açıp bir şeyleri çekiştirdiği bagajdan.</p>

  <p>Peter kol kapısını çevirirken kapıya bir omuz darbesi vurup güdüsel bir hareketle çantasını kaptı.</p>

  <p>Arkadaki patlamanın bütün şiddetiyle öne geçmesi için aradaki madeni bölmeyi çıkarmış olacaklardı. Saat gibi tıkırdayan şeyle arasında koltuğun arkasından başka hiçbir şey yoktu. O yüzden sesi o kadar net olarak duyabilmişti.</p>

  <p>Zaman durmuş gibiydi, saniyeler ağır ağır akan bal gibi damlarken her şeyi çok açık olarak görebiliyordu.</p>

  <p>Şimdi Mersedes'ten çıkmıştı. Herhalde plastik patlayıcıdır, diye düşündü. Kaç saniyelikti acaba? Otuz saniye? Hayır, şoförün iyice uzaklaşması gerekirdi. İki dakika demişti, hem de iki kere söylemişti.</p>

  <p>“İki dakika... gideli o kadar oldu herhalde...”</p>

  <p>On adım ilersinde bir apartmanın çevresinde saksılık gibi yapılmış alçak bir duvar vardı. Diz boyu yüksekliğindeki çifte tuğlanın arasına yerleştirilmiş sapsarı toprakta birkaç çiçek güçlükle ayakta duruyordu.</p>

  <p>Peter kendini duvarın ardına attı, düşüşünü omuz ve koluyla, hafifletti.</p>

  <p>Başının hemen üstünde zemin katın büyük camlı pencereleri vardı. Peter yan yatarken camda Mersedes'in aksini gördü.</p>

  <p>Kulaklarını iki eliyle sıkı sıkı kapattı. Araba on beş metre ilerdeydi.</p>

  <p>Patlamanın şiddetinden sinüslerini korumak için ağzını ardına kadar açtı.</p>

  <p>Mersedes birden havalanır gibi oldu. Ağır çekim bir filimdeymiş gibi yavaş yavaş açıldı. Açılan bir gül gibi. Parlak maden çirkin çiçek yaprakları gibi havaya dikildi, arasından bir alev göğe yükseldi. Peter ancak bu kadarını görebilmişti.</p>

  <p>Pencere camları darbenin şiddetiyle binlerce parçaya ayrılmış, pencereler yaşlı insanların dişsiz ağızlarını andırmıştı bir anda. Aynı anda patlamanın şiddetiyle Peter de savruldu.</p>

  <p>Kalın duvara karşın hava ciğerlerini parçalayan bir şiddetle çarpmıştı vücuduna.</p>

  <p>Korkunç gürültü kulaklarını sağır etmiş, kafasının içini binlerce renkle doldurmuştu.</p>

  <p>Bir an için kendini kaybettiğini düşündü, ama sonra çevresine cam kırıkları ve tuğlalar yağmaya başladı, sert bir şey ensesine çarptı. Peter hemen kendini topladı.</p>

  <p>Güçlükle ayağa kalkıp boşalmış ciğerlerini doldurmaya çalıştı. Güvenlik kuvvetleri gelmeden önce oradan kaçması gerektiğini biliyordu, aksi takdirde dikkatli bir soruşturma sonunda Sir Steven olmadığı meydana çıkardı.</p>

  <p>Koşmaya başladı. Sokak henüz ıssızdı. Az sonra başlayacak olan korku ve dehşet çığlıklarına çok kalmamıştı.</p>

  <p>Köşeye varınca yavaşladı. Bir apartmanın blokunun ardındaki köşeye kadar hızlı adımlarla yürüdü. Sokak ışıkları yanmadığından gölgeler arasında durup bir soluk aldı. Şimdi sekiz on kişi bağırarak patlamanın olduğu yere koşuyorlardı.</p>

  <p>Peter soluğunu toparladıktan sonra üstündeki tozları silkeledi, bağrışmaların artmasını bekledi, sonra sessizce yoluna devam etti.</p>

  <p>Anayola çıkınca otobüs bekleyenlerin arasına karıştı. Otobüsten Yafa Yolu üzerinde indi.</p>

  <p>Otobüs durağının karşısındaki kahvenin tuvaletine girdi hemen. Hiçbir yara almamıştı ama yüzü sapsarıydı. Saçlarını tararken elleri titriyordu.</p>

  <p>Kahveye dönüp bir köşe masasına oturdu, bir fincan kahve ile bir sandviç ısmarladı.</p>

  <p>Bundan sonra ne yapacağını düşünerek yarım saat kadar oturdu orada.</p>

  <p>“Magda Altmann Halife değilse...” diye başlayarak hayatını kurtarmış olan soruna döndü yine.</p>

  <p>“Magda Altmann, Halife değil!” Artık emindi buna. Kaktüs Çiçeği, Sir Steven Stride'in Halife’ye gitmesini önlemek istemişti. Şu halde Magda kendisine gerçeği söylemiş bulunuyordu. İçi birden rahatlamıştı. İlk düşündüğü şey kadının kendisine verdiği telefon numarasını aramak oldu. Ama sonra bunun tehlikeli olacağını anladı. Kaktüs Çiçeği, Mossad örgütündendi. Şimdilik Magda'ya gidemezdi.</p>

  <p>Ne yapmalıydı şu halde? Bunun cevabı da çok düşünmeyi gerektirmedi. Yapmak için geldiği işi bitirmeliydi. Halife'yi bulmalıydı.</p>

  <p>Kahveden çıkıp köşedeki taksi durağından bir arabaya bindi.</p>

  <p>“King David Oteli, “ diyerek arka koltuğa yaslandı.</p>

  <p>Hiç olmazsa Kaktüs Çiçeği'nin tehlikesini biliyorum artık, diye düşündü. Bir daha körü körüne pusuya düşmem.</p>

  <p>Peter kendine ayrılmış odayı gözden geçirdi. Otelin arka tarafındaki oda YMCA binasının yüksek çan kulesine bakıyordu. Oraya gizlenen bir keskin nişancı odanın her iki penceresini de rahatça görebilirdi.</p>

  <p>Kendisini getiren resepsiyon memuruna, “Ben bir daire istemiştim, “ dedi.</p>

  <p>“Özür dilerim. Sir Steven. Bir yanlışlık olmalı.”</p>

  <p>Peter odaya daha dikkatli bakınca Kaktüs Çiçeği'nin Mersedes işi başarılmadığı takdirde işi tamamlayacak dinamiti yerleştireceği sekiz on yer daha olduğunu gördü. Kaktüs Çiçeği'nin kendisine hazırladığı bu oda yerine geceyi yılan dolu bir çukurda geçirmeyi tercih ederdi.</p>

  <p>Peter koridora çıkıp en sert bakışıyla baktı otel memuruna. Adam koşarak gitti ve beş dakika kadar sonra rahatlamış bir ifadeyle geri döndü.</p>

  <p>“En iyi dairelerimizden birini ayırdım, efendim.”</p>

  <p>122 numaralı daire Eski Kentin Yafa Kapısı'na bakıyordu. Görkemli manzaranın tam ortasında Son Yemek Kilisesi'nin kubbesi yükselmekteydi.</p>

  <p>Dairenin kapıları uzun bir terasa açılıyordu, Peter yalnız kalınca teras kapılarının kalın kepenklerini indirdi. Kaktüs Çiçeği'nin bu yoldan bir adam sokması işten bile değildi. Daha sonra da yan kapıdan özel balkona çıktı.</p>

  <p>Yan odadan da daireye girmek pek kolaydı. Peter bir an duraksadıktan sonra balkon kapısının kepenklerini indirmemeye karar verdi. Her tarafı kapalı bir odaya tıkılmak da işine gelmezdi.</p>

  <p>Perdeleri çekip oda servisinden bir viski istedi. Buna ihtiyacı vardı. Uzun ve yorucu bir gün geçirmişti.</p>

  <p>Gömleği ile kravatını, perukası ile bıyığını çıkarıp yüzünü yıkadı. Kurulandığı sırada kapı vuruldu.</p>

  <p>“Amma da çabuk!” diye söylenerek perukayı başına geçirdi. Kapıda bir anahtar sesi duyuldu ve kapı açıldı. Peter bıyığının yokluğunu kapatmak için kurulanıyormuş gibi havluyu yüzüne götürdü.</p>

  <p>Havlunun arasından, “Girin!” diye seslendi. Kapı açılınca birden donup kaldı.</p>

  <p>Yüreği, duracak gibi olmuştu.</p>

  <p>“Sir Steven.” Kadın kapıyı arkasından kapatıp dönünce Peter elinde bir maymuncuk olduğunu gördü. “Adım Magda Altmann, daha önce de tanışmıştık. Size çok ciddi bir tehlike içinde olduğunuzu bildirmeye geldim.”</p>

  <p>Magda'ın iri yeşil gözleri heyecandan daha da irileşmişti.</p>

  <p>“Hemen bu ülkeyi terk etmeniz gerekiyor. Özel jet uçağım buraya çok yakın bir havaalanında bekliyor...”</p>

  <p>Peter konuşmasını mümkün kılacak kadar araladı havluyu.</p>

  <p>“Bunları neden bana söylüyorsunuz?” dedi sert bir sesle. “Ve size inanmam için ne sebep var?”</p>

  <p>Kadının yanaklarının öfkeden kızardığını gördü</p>

  <p>“Anlamadığınız işlere burnunuzu sokuyorsunuz.”</p>

  <p>“Beni uyarmanızın nedeni de?” diye ısrar etti Peter.</p>

  <p>“Çünkü...” Magda bir an duraksadıktan sonra devam etti. “Çünkü siz Peter Stride'in kardeşisiniz, bu nedenle öldürülmenizi istemem.”</p>

  <p>Peter havluyu elinden atıp aynı hareketle perukasını çıkardı.</p>

  <p>“Peter!” Magda şaşkınlığından donup kalmıştı. Yüzündeki öfke kaybolmuş gözleri yine o ışıltılı yeşile bürünmüştü. Peter onun ne kadar güzel olduğunu yine unutmuş olduğunu fark etti.</p>

  <p>“Orada durup ne bekliyorsun!” Magda koşup erkeğin kollarına atıldı.</p>

  <p>“Peter sevgilim, fazla kalamam. Buraya gelmekle büyük bir tehlikeye atıldım zaten. Oteli gözetliyorlar. Santraldaki kızlar da Mossad ajanları. Onun için telefon edemedim. .”</p>

  <p>“Bana bütün bildiklerini anlat.”</p>

  <p>“Pekâlâ, ama sıkı sarıl bana. Bu birlikte oluşumuzun bir saniyesini bile kaçırmak istemiyorum.”</p>

  <p>Garson viskiyi getirdiğinde banyoya saklanan Magda daha sonra gelip Peter'in yanına oturdu.</p>

  <p>“Kaktüs Çiçeği amirine Steven'in Halife ile buluşmak istediğini ve kendisini açığa çıkaracağını bildirdi. Düne kadar bütün bildiğim bu kadardı. Önceleri Kaktüs Çiçeği'nin raporunda senden değil de Steven'den söz edilmesine çok şaşırdım...” Magda konuşurken erkeğin geniş göğsünü okşuyordu. “Seninle daha önce de konuşur, ken raporda ilk adından söz edilmemesi dikkatimi çekmemişti.”</p>

  <p>“Les Neuf Poissons'dan ayrılana kadar ben de fark etmedim bunu.”</p>

  <p>“Ondan sonra Steven'le konuştuğunu ve ona haberinin kaynağını söylediğini düşündüm. Çılgıncasına bir şeydi bu. Senin yapacağın bir şey değildi. Ama kardeşin olduğuna göre...”</p>

  <p>“Ben de aynen böyle yaptım zaten.”</p>

  <p>“Peter, yatarken de konuşabiliriz. Seni öylesine özledim ki.”</p>

  <p>Kadının çıplak vücudu sımsıcak kadife gibiydi. Birbirlerine tüm vücutlarıyla sarılmış yatarlarken ağzını Peter'in kulağına yapıştırmıştı.</p>

  <p>“Steven'in isteği Kaktüs Çiçeği dışında bir kanaldan doğruca Halife'ye iletildi.</p>

  <p>Kaktüs Çiçeği bunu önleyemedi...”</p>

  <p>“Kaktüs Çiçeği'nin kimliğini öğrenebildin mi?”</p>

  <p>“Hayır. Hâlâ da bilemiyorum.” Magda uzun tırnaklarını erkeğin karnında gezdirdi.</p>

  <p>“Eğer böyle yapmakta devam edersen aklımı karıştıracaksın.”</p>

  <p>“Özür dilerim.” Magda erkeğin yanağını okşamaya başladı. “Her neyse, Halife Kaktüs Çiçeği'ne Steven'le bir buluşma ayarlamasını söyledi. Bu akşam ülkeye girenler listesinde Sir Steven'in adını görünceye kadar neler planladığını bilmiyordum. Onun adını aramıyordum ama görür görmez neler olup bittiğini anladım. Kaktüs Çiçeği'nin onu buraya çekmiş olacağını kestirdi. Sir Steven'in kaldığı yeri bulmam üç saatimi aldı.”</p>

  <p>İkisi de sustular. Magda başını eğip erkeğin boynuna gömdü.</p>

  <p>“Peter seni çok özlemiştim.”</p>

  <p>“Dinle sevgilim. Bana öğrendiğin her şeyi söylemelisin.” Peter kadının gözlerinin içine bakabilmek için eliyle hafifçe çenesini kaldırdı.</p>

  <p>“Steven'e bir suikast düzenlendiğini biliyor muydun?”</p>

  <p>“Hayır... ama Kaktüs Çiçeği'ni korumak için Mossad'ın böyle bir şey yapması doğaldır.”</p>

  <p>“Başka?”</p>

  <p>“Halife ile Steven'in buluşması için yapılan hazırlıklar konusunda bir şey biliyor musun?”</p>

  <p>“Bilmiyorum.”</p>

  <p>“Halife'nin kimliği konusunda hâlâ bir ipucu elde edemedin mi?”</p>

  <p>“Hayır.”</p>

  <p>Yine sustular. Bu kez Magda dirseği üzerinde doğrulup erkeğin yüzüne baktı.</p>

  <p>“Kaktüs Çiçeği, Halife'nin talimatına göre bir buluşma düzenleyecektir. Onun emirlerine karşı gelemez, bu konuda bir oyun oynamaya cesaret edemez.”</p>

  <p>Magda başını salladı.</p>

  <p>“Şu halde Halife'nin çok yakında olduğunu kabul edebiliriz.”</p>

  <p>“Evet.” Magda istemeye istemeye başını salladı.</p>

  <p>“Öyleyse Steven'in kimliğinde kalmaya devam edeceğim.”</p>

  <p>“Hayır, Peter! Öldürürler seni!”</p>

  <p>“Bunu denediler bile.” Peter, Mersedes olayını anlattı. Magda adamın uçan bir parçanın sırtında açtığı yarayı okşadı.</p>

  <p>“Seni Halife'ye yaklaştırmayacaklardır.”</p>

  <p>“Başka seçenekleri olmayabilir. Halife kendi güvenliğine öylesine düşkün ki, bu buluşma konusunda ısrar edecektir.”</p>

  <p>“Seni bir daha öldürmek isteyeceklerdir.”</p>

  <p>“Belki, ama iddiaya girerim ki Halife ile çok yakında buluşacağım. Bugünkü gibi bir pusuyu hazırlayacak, zamanları olmayacaktır. Üstelik böyle bir pusuyu bekleyeceğim için...”</p>

  <p>“Peter...” Ama Peter kadının dudaklarına bastırdı. Yine yüksek sesle düşünüyordu.</p>

  <p>“Mossad'ın benim Steven Stride olmadığımı bildiğini ve gerçek amacının Kaktüs Çiçeği'nin kimliğini açığa çıkarmak olmadığını bildiğini düşünelim. Mossad'ın bunu bilmesi nasıl bir değişiklik çıkarır ortaya?”</p>

  <p>Magda bir an düşündü. “Bilmem ki.”</p>

  <p>“Peter Stride'in Steven Stride kimliğine bürünmüş olduğunu bilseler buluşmaya razı olacak kadar meraklanmazlar mı?”</p>

  <p>“Peter, Mossad'daki amirime senin...”</p>

  <p>“Bunu yapar mıydm?”</p>

  <p>“Aman Tanrım, “ diye mırıldandı Magda. “Senin ölüm emrini imzalıyor olabilirim, Peter.”</p>

  <p>“... yada hayatımı kurtarıyor olabilirsin.”</p>

  <p>“Bilemiyorum.” Magda doğrulup parmaklarını kısacık saçları arasına soktu.</p>

  <p>Kollarını oynattıkça küçük göğüsleri de biçim değiştiriyordu. “Bilemiyorum, Peter.”</p>

  <p>“Halife'ye yaklaşmak için tek şansım bu olabilir, “ diye ısrar etti Peter.</p>

  <p>“Halife seni öldürdüğüme inanıyor, kardeşim aracılığıyla kendisine bir uyarıda bulunduğuma inanıyor. Güvenlik önlemlerini en düşük düzeyde tutacaktır. Bir daha böyle bir fırsatı ele geçiremeyiz.”</p>

  <p>“Senin için çok korkuyorum, Peter. Sensiz bir yaşam...” Magda sözlerini bitirmeden uzun bacaklarını toplayıp dizlerini kendini savunmak istercesine kollan arasına aldı.</p>

  <p>“Yapacak mısın?” diye sordu Peter.</p>

  <p>“Yani amirime senin gerçek kimliğini ve amacının Kaktüs Çiçeği'nin kimliğini açıklamak olmadığını... bunun bilmediğim bir şey olduğunu söyleyeceğim...”</p>

  <p>“Evet.”</p>

  <p>Magda başını çevirip erkeğin gözleri içine baktı.</p>

  <p>“Bana bir söz verirsen yaparım.”</p>

  <p>“Mossad'daki amirim senin yine de tehlikede olduğunu ve Halife'ye varmadan yolunu keseceklerini söylerse bu girişimden vazgeçeceksin. Derhal uçağımın seni beklediği yere gidecek ve Pierre'in seni güvenli bir yere götürmesine razı olacaksın.”</p>

  <p>“Ama bana karşı dürüst davranacaksın, tamam mı?” Mossad'ın tepkisini tarafsız olarak değerlendireceksin... Halife'ye yaklaşabilmem için çok az da bir olasılık varsa bu fırsatı kullanmama izin vereceksin.”</p>

  <p>Magda başını eğdi. Ama Peter sağlama gitmek niyetindeydi.</p>

  <p>“Yemin et, Magda.”</p>

  <p>“Sana olan aşkımın üzerine yemin ediyorum.” Peter rahatladı.</p>

  <p>“Ben de sana yemin ederim ki Halife ile buluşma olasılığı bulunmadığı takdirde senin uçağınla gideceğim.”</p>

  <p>Magda kollarını erkeğin boynuna doladı.</p>

  <p>“Sev beni, Peter. Hemen şimdi! Hiç olmazsa buna sahip olayım.”</p>

  <p>Magda giyinirken nasıl haberleşeceklerini konuştular.</p>

  <p>“Buradaki santralden konuşamayız. Sen buradan ayrılma. Tehlikeli bir durum varsa sana birini gönderirim. Güvendiğim birini. Sana 'Magda beni gönderdi' derse onunla gidersin. Seni doğruca Pierre'e götürecek.”</p>

  <p>Magda kalkıp daracık beline kalın kemerini takıp aynada saçlarını taradı.</p>

  <p>“Benden haber almadığın takdirde Halife ile buluşma şansın var demektir. Silahın var mı Peter?” Peter başını salladı.</p>

  <p>“Sana bir silah gönderebilirim... Bir tabanca ya da bir bıçak...”</p>

  <p>Peter yine başını salladı. “Beni Halife'nin yanına sokmadan önce iyice arayacaklardır. Üzerimde silah bulurlarsa...” Sözünü tamamlamadı.</p>

  <p>“Haklısın.”</p>

  <p>Magda aynadan dönerek sevişmekten hâlâ şişmiş ve koyu kırmızı renk almış memelerinin üstüne ilikledi gömleğini.</p>

  <p>“işler birden hızlanacak, Peter. Yarın geceye kadar her şey bitmiş olacak.</p>

  <p>Buramda bir ses...” Gömleğini taşar gibi geren göğüslerinin ortasına dokundurdu elini. “Şimdi öp beni. Çok kaldım zaten.”</p>

  <p>Çok yorgun olmasına karşın Peter Magda gittikten sonra çok az uyuyabildi. Gece boyunca ter içinde uyandı durdu.</p>

  <p>Sabah ortalık aydınlanmadan kalkıp bir kahvaltı ısmarladı, sonra yine beklemeye başladı.</p>

  <p>Öğle olmuş Magda'dan bir haber gelmemişti. Mossad'ın Halife ile buluşmasını önlemek niyetinde olmadığı anlaşılıyordu. Magda'nın en küçük bir kuşkusu olsaydı şimdiye kadar birini gönderirdi. Peter öğle yemeğini de ısmarladı.</p>

  <p>Öğle saatinin parlak ışıkları yumuşak sarı bir renge dönüşüp de bahçedeki palmiyelerin gölgeleri uzadığı sırada Peter hâlâ bekliyordu.</p>

  <p>Güneşin batmasına bir saat kala telefon çaldı.</p>

  <p>“İyi akşamlar. Sir Steven. Şoförünüz geldi, “ dedi resepsiyondaki kız.</p>

  <p>“Teşekkür ederim, lütfen kendisine hemen ineceğimi söyleyin.”</p>

  <p>Peter hemen hareket edebilmek için giyinmiş bekliyordu. Timsah derisi çantasını kilitleyip dolaba yerleştirip aşağı indi.</p>

  <p>Halife ile mi bulaşacağını yoksa Magda'nın jet uçağına mı götürüleceğini bilemiyordu.</p>

  <p>Resepsiyondaki güzel kız, “Arabanız dışarda, efendim, “ dedi. “İyi bir gece geçireceğinizi umarım.”</p>

  <p>“Ben de öyle. Teşekkür ederim.”</p>

  <p>Araba küçük bir Japon arabası, sürücüsü de bir kadındı. Kır saçlı, şişmanca, Golda Meir kadar çirkin, diye düşündü Peter.</p>

  <p>Arka koltuğa otururken, “Magda gönderdi, “ mesajını bekledi.</p>

  <p>“Şalom, “ diyen kadın motoru çalıştırdı, farları yaktı ve yola koyuldular.</p>

  <p>Eski kentin duvarlarının yanından geçip Kidron vadisine inmeye başladılar. Peter arkasına bakınca duvarların üstünde yükselen yeni Yahudi mahallesini gördü.</p>

  <p>Kudüs'e son geldiğinde bölge harap olmuş bir haldeydi. Museviliğin bu kutsal bölgesinin yeniden inşa edilmesi bu halkın ruhunu yansıtıyor, diye düşünen Peter bu konunun iyi bir başlangıç olacağını hesaplayarak duygularını kadına belirtmeye çalıştı.</p>

  <p>Ancak kadın İbranice cevap vererek İngilizce bilmediğini gösterdi. Peter'in Fransızca denemesi de sonuçsuz kalmıştı.</p>

  <p>Kadın ağzını kapalı tutma emri almış olacak, diye düşündü Peter.</p>

  <p>Zeytin Dağı'nın eteklerine geldiklerinde karanlık çökmüş, Arap yerleşme merkezi de geride kalmıştı. Kadın sürücü hemen hemen bomboş olan yolda pek fazla hız yapmadan sürüyordu arabayı. Gökte bir tek bulut bile yoktu, arkalarında günün son ışıkları kaybolurken başlarının üstünde yıldızlar parlamaya başlamıştı.</p>

  <p>Kentten çıktıklarından bu yana yol işaretleri düzenli olarak devam ediyordu.</p>

  <p>Ürdün ve Ölü Deniz yönünde gidiyorlardı. Otelden çıktıklarından yirmi beş dakika sonra Peter farların ışığında İngilizce, Arapça ve İbranice yazılı bir tabeladan Ölü Deniz vadisinden deniz düzeyi altına indiklerini öğrendi.</p>

  <p>Kadını konuşturmaya çalıştıysa da tek tek bir iki sözcükten başka bir şey alamadı ağzından. Nasıl olsa söyleyecek bir şey olamaz, diye düşündü. Araba kiralıktı. Kiralayan şirketin plakası, adı, adresi ve kira bedelleri ön tabloda gözünün önündeydi. Kadın ancak varacakları yeri biliyor olmalıydı ki, Peter de az sonra bunu öğrenecekti.</p>

  <p>İlerde bir yol kavşağı belirmişti. Kadın yavaşlayarak sol sinyalini yaktı.</p>

  <p>Peter, Jericho yoluna girmiş olduklarını fark etti. Şimdi Ölü Deniz'den uzaklaşıyorlar. Ürdün vadisinden kuzeydeki Galile'ye doğru gidiyorlardı.</p>

  <p>Vadinin ötesindeki tepelerin ardından hilal biçimindeki ay yükselirken kadın bir daha yavaşlayıp insanlık tarihinin en eski kenti olan Jericho'ya girdi. Burada altı bin yıldır yaşayan insanlık çöl düzeyinden yüz metreye kadar yükselen bir birikim bırakmışlardı arkalarında. Arkeologlar Joshua'nın boynuzdan borularıyla yerle bir ettiği duvarları çoktan kazıp ortaya çıkarmışlardı.</p>

  <p>“Nükleer bombadan daha etkili, “ diye gülümsedi Peter.</p>

  <p>Tepeye varmadan önce ana yoldan çıktılar. Kadın daracık bir sokağa girince yavaşladı. Yüksek tepelere birinci vitesle çıktılar. Tepede toprak bir yola girdiler. Peter arabanın içine dolan tozdan aksırmaya başladı.</p>

  <p>Yarım mil kadar ötede yolun ortasında bir tabela karşıladı kendilerini.</p>

  <p>“Askeri Bölge. Buradan geçiş yasaktır.”</p>

  <p>Kadın tabelaya çarpmamak için arabayı iyice yolun kenarına alıp yola devam etti.</p>

  <p>Yazılı emri uygulayacak kimse yoktu ortalarda.</p>

  <p>Peter birden önlerinde duvar gibi yükselen ve göğün yarısını kaplayan kara duvar gibi yamacı gördü.</p>

  <p>Sürücü arabayı durdurdu, dönüp iç ışığı yaktı. Bir an müşterisinin yüzüne baktı.</p>

  <p>Yaşlı ve çirkin yüzünde bir acıma ifadesi mi vardı yoksa?</p>

  <p>“Burası, “ dedi yumuşak bir sesle.</p>

  <p>Peter cebinden cüzdanını çıkardı.</p>

  <p>“Hayır, “ diye kadın başını salladı. “Borcunuz yok.”</p>

  <p>“loda raba.” Peter kadına İbrani dilinde teşekkür edip yanındaki kapıyı açtı.</p>

  <p>Çöl sakin ve soğuktu. Kadın açık pencereden, “Şalom!” diye seslendi, arabayı sağa çevirdi. Farların ışığında ilerdeki hurma ağaçları görünmüştü. Sonra çöl yolunda geldikleri yöne doğru hızlanıp gözden kayboldu.</p>

  <p>Peter sırtını arabaya verip gözlerini ayın solgun ışığı ile iri çöl yıldızlarının beyaz ışıklarına alıştırdı.</p>

  <p>Birkaç dakika bekledikten sonra ağaçların arasına girdi. Tezek ateşi kokusu vardı ortalıkta, ağaçlar arasından ince bir duman yükseliyordu.</p>

  <p>İlerde bir yerde bir keçi melemesi duyuldu, sonra bir çocuğun ağlaması. Vahada Bedeviler kamp kurmuş olmalıydılar. Peter ağaçların arasında birkaç adım atınca birden bir açıklığa geldi. Açıklığın ortasında taş bir duvarın koruduğu derin bir kuyu, kuyunun üstünde ilkel makara ile çıkrık ve taş duvarın üstünde de eğilmiş duran garip bir cisim vardı.</p>

  <p>Peter kalbinin atışlarını duyarak o yana ilerledi.</p>

  <p>Yerlere kadar uzanan bir cüppe giymiş bir adamdı bu. Karanlıkta yüzer gibi geliyordu kendisine doğru.</p>

  <p>Peter adamın başının da aynı kumaştan bir kesiş başlığıyla örtülü olduğunu fark etti. Yüzü başlığın içinde karanlık bir delik gibiydi.</p>

  <p>“Kimsin sen?” diye Peter sordu. Keşiş cevap vermedi, elinin birini uzatarak kendisini izlemesi için işaret ettikten sonra ağaçlara doğru yürüdü.</p>

  <p>Peter yürüdü, daha yüz metre gitmeden adamı gözden kaçırmamak için adımlarını sıklaştırmak zorunda kalmıştı. İncecik kent ayakkabıları bu taşlı yolda yürümesini güçleştiriyordu.</p>

  <p>Ağaçlıktan çıktıklarında çeyrek mil kadar ilerlerindeki dik yamacın gökten inen kara bir taş çavlana benzediğini düşündü.</p>

  <p>Keşiş uzun süredir kullanıldığı anlaşılan bir keçi yolunda ilerliyordu. Peter aralarındaki mesafeyi kısaltmaya çalıştıysa da bunu yapabilmek için koşmak zorunda kalacağını anladı. Keşiş iriyarı, cüsseli biri görünmesine karşın canlı hareketlerle uçar gibi yürüyordu.</p>

  <p>Keçiyolu zikzaklar çizerek yamaçta yükseliyordu, yürümek için eğilmek zorunda kalmışlardı. Her adım biraz daha güçlük çıkarıyordu. Birden ayaklan altındaki toprak yerini iyice aşınmış kayalığa bıraktı.</p>

  <p>Yolun bir yanı dimdik yükselirken, diğer yanı da giderek uçurumlaşıyordu. Keşiş hiçbir yorulma belirtisi göstermeden hep önden gidiyordu, solukları bile sıklaşmamıştı. Peter böylesine iri ve sağlam yapılı insanın müthiş bir güce sahip olması gerektiğini düşündü. Bir Tanrı adamının yürümesi gerektiği gibi yürümüyordu. Daha çok bir savaşçının bilinci ve dengesine, bilinçsiz gurur ve güçlülüğüne sahipti. Halife'nin sözkonusu olduğu yerde hiçbir şey olması gerektiği gibi değildi zaten.</p>

  <p>Zeminden yükseldikçe ayın aydınlattığı çöl manzarası da giderek daha görkemli bir hal alıyor, ölü deniz dövme gümüş gibi altlarında parlıyordu.</p>

  <p>Yokuş yukarı çıkarken dinlenmek üzere bir kere durdular. Peter ne kadar yüksekte olduklarını düşündü, bin metre mi, bin beş yüz mü? Kendisi de henüz solumaya başlamamıştı. Alnında biriken terler gece havasında buz gibiydi.</p>

  <p>Bilincini zorlayan bir şey vardı havada, burnunu kaldırıp uzun uzun kokladı çevresini. Sürekli bir koku değildi, yukarı çıkarlarken bir iki kere duymuştu ancak.</p>

  <p>Peter sigara içmediği için burnu çok hassastı, kokuların kendisine özel bir önemlilikleri vardı: bu koku da önemliydi, ama şimdi ne kokusu olduğunu çıkaramıyordu. Ama yine de daha kuvvetli başka kokuları, insan kokularının arasından seçebiliyordu.</p>

  <p>Ocak ateşi kokusu, yiyecek kokusu, çürümüş çöp kokusu, pislik kokusu.</p>

  <p>Bir yerde bu görkemli tepelere kurulmuş olan eski bir manastırın, yeraltı mağaralarının ve binlerce yıl önce yapılmış duvarların fotoğraflarını gördüğünü hatırlıyordu.</p>

  <p>Ama yine de o hafif parfümlü kokuyu kafasından çıkarıp atamıyordu. Sonunda elli metre kadar daha yükselip birden kalın taştan kuleler ve duvarlarla karşılaştılar. Duvarın bir köşesine üç metre yüksekliğinde ve demir sürgülerle çevrili tahta bir kapı yerleştirilmişti.</p>

  <p>Onlar yaklaşırken kapı açıldı. Önlerindeki taştan dar koridor bir kenardaki tek bir fenerle aydınlatılmıştı.</p>

  <p>Peter kapıdan girerken iki yanına iki adam geçince güdüsel bir hareketle kendini korumak için ellerini kaldırdı. Ancak adamlar büyük bir ustalıkla üstünü aradılar.</p>

  <p>Adamların ikisi tek parçalı savaş tulumları giymişlerdi, ayaklarında bezden paraşütçü çizmeleri vardı. Başları yalnız gözlerini gösterecek biçimde sarılmıştı. Ellerinde omuzlarına asılı duran doldurulmuş ve emniyetleri açılmış birer makineli tüfeği vardı.</p>

  <p>Sonunda silah taşımadığından emin olarak geriye çekildiler, keşiş yine öne düşüp Peter'i dar koridorlara soktu. Bir yerden dua eden keşişlerin sesleri geliyordu.</p>

  <p>Dua sesleri, günlük kokusu güçlendiği anda keşiş Peter'i kayanın içine oyulmuş mağara gibi bir kiliseye soktu.</p>

  <p>Yaşlı Rum papazları uzun ve yüksek tahta sıralar üstünde mumyalar gibi oturuyorlardı. Zamanın izlerini taşıyan yüzleri gür sakallarla çevriliydi.</p>

  <p>Yalnız gözleri kilisenin duvarlarını süsleyen eski ikonların üzerlerindeki değerli taşlar gibi parlamaktaydı.</p>

  <p>Günlük kokusu insanın burnunun direğini kırıyordu, Peter yanlarından geçerken keşişler dualarını bir an bile olsun kesmediler.</p>

  <p>Peter'i götüren keşiş kilisenin arka tarafındaki karanlıkta kaybolmuş gibiydi, ancak Peter oraya varınca oyma sıralardan birinin yana kaydırılıp gizli bir geçidin açılmış olduğunu gördü.</p>

  <p>Peter dikkatle girdi içeri. Ayakları alçak basamaklara değince kayaların içine oyularak yapılmış merdivenden çıkmaya başladı. Her biri ortalama on santim yüksekliğinde beş yüz basamak çıktığını saydı.</p>

  <p>Birden yine serin çöl havasıyla yüz yüze gelmişti. Taşla döşeli bir avludaydı şimdi, başının üstünde yıldızlar parlıyor, yamaç dimdik bir halde önünde yükseliyor, arkasındaki uçurumu alçak bir taş korkuluk çevreliyordu.</p>

  <p>Peter burasının Halife'nin seçebileceği en uzak ve en kolay savunulabilir bir randevu yeri olduğunu düşündü. Ayrıca ortalıkta nöbetçiler de vardı.</p>

  <p>İkisi yine öne çıkıp kapıdakinden daha dikkatli olarak üstünü aradılar.</p>

  <p>Onlar üstünü ararlarken Peter de çevresine göz attı. Korkuluk duvarı bir buçuk metre yüksekliğinde vardı. Avlunun bir yanında kayalara oyulmuş mağaraların girişleri göze çarpıyordu. Herhalde keşişler yalnız kalmak istediklerinde buralara çekiliyorlardı.</p>

  <p>Avluda aynı biçimde giyinmiş ve Arap şallarıyla yüzlerini örtmüş başkaları da vardı. Bunlardan ikisi elfenerlerini bir piramit olacak biçimde yerleştirmekteydiler.</p>

  <p>Peter bunun uçak için işaret olduğunu anladı. Hayır, uçak değil... Bu dik yamaca ancak bir helikopter inebilirdi. Pekâlâ, demek bir helikopter fenerlerin ışığında avluya inecekti.</p>

  <p>Silahlı nöbetçilerden biri Peter'in kemerini de açıp tokasının gizli bir bıçak olup olmadığını kontrol etti. Sonra gerileyip Peter'in ilerlemesini işaret etti.</p>

  <p>İriyarı keşiş avlunun öteki yanında hücrelerden birinin kapısında sabırla bekliyordu.</p>

  <p>Peter alçak geçitten eğilerek geçti. Hücre dar bir ranzanın tepesinde açılmış bir oyuğa yerleştirilmiş pis kokulu bir gaz lambasıyla aydınlatılmıştı. Bir köşede kaba tahta bir masa, üzerindeki duvarda da yine tahtadan bir haç vardı.</p>

  <p>Kayadan duvarın bir bölümü raf olarak oyulmuştu. Üstünde sekiz on tane deri kaplı kitapla bir iki kapkacak vardı.</p>

  <p>Keşiş yine taştan oyulma bir iskemleye oturmasını işaret etti. Kendisi ellerini cüppesinin geniş kollarına sokup hücre kapısının girişinde durdu. Maskeli yüzü dışarıya dönüktü.</p>

  <p>Dışarda elektrikli bir bekleyiş sessizliği vardı. Peter taş hücre içinde aynı parfüm kokusunu aldı birden. Bunun ne olduğunu anlamıştı. Keşişten geliyordu.</p>

  <p>Keşiş cüppesi içindeki iriyarı adamın kim olduğunu böyle ansızın keşfi kendisini iyice şaşırtmıştı, ne düşüneceğini bilemiyordu.</p>

  <p>Sonra iyi yağlanmış bir kilit gibi bütün parçalar yerlerine oturdular. Biliyordu artık, aman Tanrım, biliyordu!</p>

  <p>Tanıdığı koku pahalı Hollanda purolarının parfümüydü. Peter gözlerini ayırmadan başı örtülü keşişe bakmaya başladı.</p>

  <p>Şimdi havada gaz lambasının camına çarpan güve kanatları gibi hafif bir titreşim vardı. Keşiş başını hafifçe yana eğerek dinlemeye koyuldu.</p>

  <p>Peter kafasında mesafeleri, zamanı ve seçeneklerini tartıyordu.</p>

  <p>Keşiş, avludaki beş adam ve yaklaşan helikopter...</p>

  <p>En tehlikelisi keşişti. Peter artık adamın kim olduğunu bildiğine göre dünyada kendisiyle boy ölçüşebilecek en üstün yetişmiş insan olduğunun da farkındaydı.</p>

  <p>Avludaki beş adam... Peter birden uyanır gibi oldu. Onlar orada değillerdi artık. Bu kadar basit, Halife en güvenilir adamlarıyla öldürmeye hazır olduğu kişiler dışında kimseye göstermezdi kendini. Keşiş onları göndermiş olmalıydı.</p>

  <p>Yakınlarda bir yerde bekliyor olmalıydılar, ama yine de karışıklık çıktığında avluya gelmeleri zaman alırdı.</p>

  <p>Yalnız Halife ile keşiş kalmıştı geriye. Duyduğu motor ve pervane sesinin Halife'yi randevuya getirdiğinden emindi. Helikopterin gürültüsüne bakılırsa başları üzerine gelmişti bile. Keşiş bütün dikkatini oraya vermişti. Peter başlığın içindeki başını tutuş biçiminden adamın ilk kez dikkatsiz davrandığını anlıyordu.</p>

  <p>Helikopterin avluya inmek üzere olduğunu pervanelerin değişen sesinden anladı.</p>

  <p>Helikopterin iniş ışıkları hücrenin içini de aydınlatıyordu.</p>

  <p>Ortalık birden toz bulutuyla kaplandı, keşiş yerini değiştirmek üzere kıpırdandı.</p>

  <p>Kapıya doğru çıkarken bir an için arkasını Peter'e döndü Peter'in beklediği an gelmişti. Adam başını çevirdiği anda kendini sokmaya hazırlanan bir yılan gibi ileri fırlattı.</p>

  <p>Üç metrelik bir yolu vardı, helikopterin gürültüsü diğer bütün sesleri örtüyordu şimdi. Yine de içindeki savaşçı içgüdüsü keşişi uyarmış olmalıydı ki, birden olduğu yerde döndü, başlığın içindeki başı savunma durumuna geçip eğildi, Peter darbesini değiştirmek zorunda kaldı. Artık öldürmek üzere boynuna vuramayacağı için adamı felce uğratmak için sağ omzunu seçti. Eli bir cellat bıçağı kadar sertti. Keşişin boynu ile omzu arasına indi. Peter adamın köprücük kemiğinin çatırtısını duydu.</p>

  <p>Sol eliyle adamın yaralı kolunu bileğinden yakaladı ve şiddetle çekti. Kırık kemikler birbirlerine sürtündüler, adamın etleri parçalandı, omzundaki dayanılmaz sancıyı hafifletmek için sola dönerken bir çığlık attı.</p>

  <p>Ancak uğradığı şok adama felç inmesine neden olmuş, Peter'in kolları arasındaki güçlü vücudu birden cansız bir külçeye dönüşmüştü.</p>

  <p>Peter tüm ağırlığıyla yüklenip keşişin başını kapının kenarına vurdu. Keşişin kafatası küt diye bir ses çıkararak taşa çarptı ve adam hareketsiz bir halde yere serildi.</p>

  <p>Peter adamı olduğu yerde yuvarlayıp cüppesinin eteklerini kaldırdı. Cüppenin altında Thor komutanlığının mavi tulumu ile paraşütçü botları vardı. Belindeki kemerde Browning. 45'lik tabancası kılıfında çekilmeye hazır duruyordu. Peter tabancayı çekti, sol eliyle emniyet düğmesini açtı. Tabanca Velex mermileriyle dolu olmalıydı.</p>

  <p>Cüppenin başlığı geriye düşünce Colin Noble'un başı ortaya çıkmıştı. Hafifçe aralık ağzı, boksör burnu, parıltısı sönmüş olan kahverengi gözleri... bir zamanlar dostlukla sevilmiş olan çok iyi bildiği yüz...</p>

  <p>Colin'in alnından sızan kan yanağından akmasına rağmen hâlâ yaşıyordu.</p>

  <p>Peter Browning'in namlusunu arkadaşının burnuna dayadı. Velex mermisi kafasının yarısını uçurdu. Peter kısa süren çatışma sırasında perukasını kaybetmişti.</p>

  <p>Colin'in şaşkın gözlerinde kendisini tanıdığını belirten bir bakış gördü birden:</p>

  <p>“Peterl Yapma Peter! Ben Kaktüs Çiçeği'yim!”</p>

  <p>Peter serseme dönmüştü, parmağını, tetikten çekti. Bir an kadar şaşkın şaşkın baktıktan sonra dönüp alçak kapıdan dışarı fırladı.</p>

  <p>Helikopter avluya inmişti bile. Beş kişilik Belle-Jet Ranger markaydı. Thor komutanlığının mavi ve sarı renklerine boyalı gövdesinin bir yanında Thor amblemi ile iri harflerle THOR ULAŞIM' yazıyordu.</p>

  <p>Pilot hâlâ yerinde oturmaktaydı. Helikopterden inmiş olan diğer adam da hücrenin girişine doğru yaklaşıyordu.</p>

  <p>Adamın pervanenin rüzgârından korunmak için eğilmiş olmasına karşın o iriyarı uzun boylu biçimini görüp de yanılmaya olanak yoktu. Rüzgâr aslan yelesi gibi saçlarını savuruyor, kendisine bir Shakespeare trajedisi kahramanı havası veriyordu.</p>

  <p>Kingston Parker pervanenin altından kurtulur kurtulmaz doğruldu ve bir an avlunun öte tarafında olan Peter'e baktı. Perukası olmayınca hemen tanımıştı kendisini.</p>

  <p>Kıstırılmış bir aslan gibi durdu o an.</p>

  <p>“Halife!” diye Peter sertçe seslendi. Kingston cüssesinden inanılmayacak bir hızla döndüğünde artık kuşkusu kalmamıştı. Peter tabancayı kaldırmadan adam helikopterin kapısına varmıştı bile.</p>

  <p>İlk kurşun Parker'in sırtına isabet edip kendini açık kapıdan içeri fırlatmıştı.</p>

  <p>Ancak Peter biraz yukarı ve sağa ateş etmişti. Öldürücü bir isabet değildi. Peter bunun farkındaydı. Helikopter olduğu yerde dönüp havalanmaya başlamıştı bile.</p>

  <p>Peter son beş altı metreyi koşup taş korkuluğun üstüne sıçradı. Alt tarafı insan yiyen bir köpekbalığının karnı kadar beyaz olan Jet Ranger'in yana iniş ışıkları Peter'in gözlerini kamaştırdı. Helikopter taş duvarın ötesindeydi şimdi.</p>

  <p>Peter Browning'i iki elle kavrayıp uçağın arka tarafındaki benzin deposunu nişanlayıp başının üstüne ateş etti. Tabancanın geri tepmesiyle kollan kopacak gibi oluyordu. Bir daha, bir daha ateş etti.</p>

  <p>Velex mermilerinin helikopterin ince olan gövdesinden içeri girdiğini görüyordu.</p>

  <p>Helikopter hâlâ uçuyordu. Peter harcadığı mermileri sayıyordu... tabanca boşalmak üzereydi.</p>

  <p>Yedi, sekiz... birden başının üstünde gökyüzü alev alır gibi oldu, hava basıncının darbesiyle ayaklarının altındaki taş duvar sallandı.</p>

  <p>Jet Ranger tersyüz oldu alevler arasında, motorundan bir ölüm çığlığı yükseldi, yuvarlandığı anda yamaca çarptı ve alev alev yanarak karanlık içinde kayboldu.</p>

  <p>Peter geri döndüğü anda taş geçitten içeri silahlı adamların dolmakta olduklarını gördü.</p>

  <p>Hepsi de Thor grubundandılar, kendisinin seçip yetiştirdiği insanlar.</p>

  <p>Browning'de ise bir tek kurşun kalmıştı. Yine tek kurtuluş şansı olarak merdivene doğru bir dalış yaptı.</p>

  <p>İp cambazı gibi koşuyordu taş duvarın üstünde, adamları şaşırtmak için son kurşununu da üzerlerine sıktı. Başının üstünden geçen kurşunlar dengesini kaybetmesine neden oldu. Düşmeye başladığı anda vücudunu avluya doğru fırlattı, ancak tam o anda kurşunlar da etini bulmuştu.</p>

  <p>Peter boşlukta uçarken artık bu işin sonunun geldiğini ve üç yüz metre aşağıdaki çöle düşüp paramparça olacağını düşünüyordu. Hemen altında da yüz metre yüksekliğindeki alevler Halife'nin cenaze ateşini oluşturmaktaydı.</p>

  <p>Taş duvarın üç metre kadar altında bir çöl çalısının her nasılsa kök saldığı daracık bir çıkıntı vardı. Peter çalılığın üstüne düştü, çengel gibi sivri dikenler elbisesine ve etine takıldılar.</p>

  <p>Orada boşlukta asılı kaldığı anda kendini kaybetmeye başladı. Son olarak hatırladığı şey Colin Noble'un beş Thor nöbetçisine verdiği emirdi:</p>

  <p>“Ateş kes! Ateş kes!” Sonra karanlıklar içinde kayboldu.</p>

  <p>Karanlık içinde her biri diğerinden sonsuz sancılarla ve karabasanlarla ayrılan çok aydınlık anlar da vardı.</p>

  <p>Peter bir uçağa sokulduğunu, Thor'un insanın vücudunu kılıf gibi saran sedyesine yerleştirildiğini, yeni doğmuş bir çocuk gibi sıkı sıkıya sarıldığını hatırlıyordu.</p>

  <p>Sonra Magda Altmann'ın Lear jetinin içi. Kabinin elle çizilmiş tavan dekorasyonu. Başı üstünde şişe şişe kan vardı. Gözlerini indirince şişelerden akan şarap rengi sıvının plastik borularla kolundaki iğnelere girdiğini görüyordu. Çok yorgundu ama. Yine kapattı gözlerini.</p>

  <p>Gözlerini bir daha açtığında başının üstünde aydınlık bir koridorun tavanı geçiyordu. Hareketli bir gacırtı, ameliyat sedyesinin tekerlekleri. Fransızca konuşan sakin sesler, çok iyi tanıdığı o ellerin tuttuğu yeni bir kan şişesi.</p>

  <p>Başını hafifçe oynatınca Magda'nın o sevgili yüzünü gördü.</p>

  <p>“Seni seviyorum, “ dedi. Ama sesi çıkmamıştı. Dudaklarının da oynamadığını fark etti. Yorgunluğa karşı koyamadığı için yine kapattı gözlerini.</p>

  <p>“Nasıl?” diye Magda o akıcı Fransızcasıyla sordu. Bir adam, “Kurşunlardan biri kalbe çok yakın, hemen çıkarmamız gerek, “ dedi.</p>

  <p>Sonra damarını arayan bir iğne, dilinde Penthotal'in uyuşturucu tadı ve yeniden karanlığa gömülüş.</p>

  <p>Peter karanlıktan çıktığı anda göğsünü saran ve soluk almasını güçleştiren sargıların farkına vardı.</p>

  <p>Ondan sonra da Magda Altmann'ı, sevdiğinin ne kadar güzel olduğunu gördü.</p>

  <p>Kendisi karanlıktayken yanından hiç ayrılmamış olmalıydı. Bilincine kavuştuğunu söylediği zaman kadının yüzünde güller açmış gibi oldu.</p>

  <p>“Teşekkür eserim.” diye fısıldadı. “Bana döndüğün için çok teşekkür ederim sana sevgilim.”</p>

  <p>Sonra La Pierre Benite'deki yüksek yaldızlı tavanlı, pencerelerinden göl görünen oda vardı. Suyun kenarındaki ağaçlar yapraklarla donanmış, havada bir ilkbahar müjdesi seziliyordu. Magda odayı çiçeklerle doldurmuştu ve günün büyük bir bölümünü Peter'in yanında geçiriyordu.</p>

  <p>Peter ilk olarak, “Altmann Sanayi Yönetim Kurulu'na girdiğinde tepkileri ne oldu?” diye sordu.</p>

  <p>“Şaşkınlık, sevgilim.” Magda kıs kıs güldü. “Ganimeti paylaşmışlardı bile.”</p>

  <p>Peter'in La Benite'de bulunduğu sekizinci gün ilk konuğu geldi.</p>

  <p>Magda ilk kez koltuğa oturmuş olan Peter'in yanında sevdiği adamı gerek bedensel gerekse ruhsal yorgunluktan korumak için hemen yanı başında ayakta duruyordu.</p>

  <p>Colin Noble odaya bir St. Bernard köpeği gibi girdi. Sağ kolu askıdaydı.</p>

  <p>“Gelenin Sir Steven değil de sen olduğunu bilseydim hiç sırtımı döner miydim,” dedi.</p>

  <p>Peter kaskatı kesilmişti. Yüzü bembeyaz bir maskeydi sanki. Magda elini omzuna koydu.</p>

  <p>“Sakin ol, Peter.”</p>

  <p>“Bir şey söyle. Melissa Jane'in kaçırılmasını sen mi düzenledin?”</p>

  <p>Colin başını salladı. “Yemin ederim ki hayır, , Peter. Parker başka bir ajanını kullanmıştı. Böyle bir şey olacağını bilmiyordum.”</p>

  <p>Peter acımasız ve bağışlamasız bir bakışla baktı Colin'in yüzüne.</p>

  <p>“Melissa Jane'i kurtardıktan sonra bunun Parker'in işi olduğunu anladım. Bilmiş olsaydım hiç buna izin verir miydim? Halife bunu biliyor olmalıydı. Onun için işi bana vermedi.”</p>

  <p>“Parker'in amacı neydi?” Peter'in sesi hâlâ bir yılan tıslamasını andırıyordu.</p>

  <p>“Üç amacı vardı. Birincisi seni kendisinin Halife olmadığına inandırmak. Bu yüzden sana Parker'i öldürme emrini verdi. Nasıl olsa yanına bile yaklaşamayacaktın. Sonra kızını kurtarmana izin verdi. O'Shaughnessy'nin adını ve nerede bulunacağını söyleyen Parker'di. Sonra da Magda Altmann'ın üzerine saldı seni.” Colin özür dilercesine kadına baktı. “Onu öldürdükten sonra artık suçluluk duygusuyla Halife'ye bağlı kalacaktın.”</p>

  <p>“Bunu ne zaman öğrendin?”</p>

  <p>“Melissa Jane'i bulduğumuzun ertesi günü. O zaman artık yapacağım her hareket benim Kaktüs Çiçeği olduğumu ortaya çıkarırdı... bu yüzden Mossad aracılığıyla Magda'ya bir uyarı iletmekle yetindim.”</p>

  <p>“Doğru söylüyor, Peter, “ dedi Magda.</p>

  <p>Peter'in omuzlarındaki katılık birden yok oldu.</p>

  <p>“Halife seni başyardımcılığına ne zaman seçti?” Sesi de değişmiş, yumuşamıştı.</p>

  <p>“Thor komutanlığını senden devir aldığım zaman. Peter, Parker senden hiç emin olamadı. Thor komutanlığına getirilmene bu yüzden karşıydı, yine bu yüzden seni kovmak için eline geçen fırsatı kaçırmadı. Rambouillet yolu üzerinde de pusuyu bu yüzden kurdurdu. Bu pusu başarısızlığa uğradıktan sonradır ki senin gerçek değerini anladı.”</p>

  <p>“Peki diğer Atlas birim komutanları da Halife'nin adamları mı?”</p>

  <p>“Üçümüz de. Evet.” Uzun bir sessizlik çöktü odaya.</p>

  <p>“Başka bilmek istediğin bir şey var mı, Peter?” diye sordu Colin daha sonra.</p>

  <p>“Şimdilik yok, ama ilerde olacak.”</p>

  <p>Colin sorgu dolu bakışlarla baktı Magda Altmann'a. Gerektiği kadar güçlü mü?</p>

  <p>Devamını anlatabilir miyim?”</p>

  <p>Magda bir an duraksadı. “Evet, “ dedi sonra. “Şimdi anlat.”</p>

  <p>“Atlas Batı uygarlığının gizli silahı olacaktı. Düşmanları karşısında alçalmış ve tüm gücünü yitirmiş olan Batı uygarlığının. İlk kez olarak çıplak vahşete ve korsanlığa çıplak güçle karşı koyacaktık. Atlas pek çok ülkenin güçlü insanlarını oluşturduğu bir zincir, Halife de onun yönetici başkanıdır. Tüm ulusal sınırları aşan bu örgütün tek amacı bizim tanığımız Batı toplumunun yaşamasını sağlamaktır. Atlas hâlâ tüm yapısı ayakta durmak üzere yaşamaktadır yalnızca Halife ölmüştür. Ürdün vadisi üzerinde talihsiz bir kaza sonunda öldü Halife, ama Atlas yaşıyor. Halife'nin saptırdığı bölümler temizlendikten sonra yaşamına da devam etmelidir. Çıldırmış bir dünyanın geleceği için tek umudumuzdur.”</p>

  <p>Peter, Colin'in bu kadar açık ve inandırıcı konuştuğuna hiç tanık olmamıştı.</p>

  <p>“Peter, Atlas'ın komutanlığının sana verilmesinin düşünüldüğünü biliyorsun.</p>

  <p>Ancak senin yerine yanlış biri geçti ve onun yanlış bir seçim olduğunu o zaman kimse anlayamadı. Kingston Parker aranan bütün niteliklere sahip bir insan olarak görünmüştü. Ancak yapısındaki bozukluklar çok sonra çıktı ortaya.” Colin sağlam elinin parmaklarıyla saymaya başladı.</p>

  <p>“Birinci olarak cesur değildi. Kendi güvenliğini ön plana alarak, yetkisini kendisini korumak için kullandı.</p>

  <p>“İkincisi, hiç beklenilmeyen hırsa sahip bir insandı. Sınırsız yetkilere sahip olmak istiyordu. Atlas onu istediğinin sınırlarına taşıyan bir araç oldu.</p>

  <p>Birincisi hedefi Birleşik Devletler başkanlığıydı. Atlas'tan yararlanarak siyasal muhaliflerini ortadan kaldırma yolunu seçti. Başkanlığı elde edebilseydi bundan sonraki hedefinin ne olabileceğini kimse kestiremezdi.”</p>

  <p>Colin yumruğunu sıktı.</p>

  <p>“Senin Jericho tepelerinde Kingston Parker'le buluşmana izin verilmesi kararını bir insan vermedi, pek çok ülkede, pek çok insan danışarak bu karara vardılar.”</p>

  <p>Colin yine haşarı bir çocuk gibi gülümsedi.</p>

  <p>“Halife ile buluşacak olanın sen olduğunu ben bile bilmiyordum. Steven Stride gelecek sanıyordum, sana sırtımı dönene kadar.”</p>

  <p>“Anlat, “ dedi Magda. “Hepsini söyle de bitsin Colin. Hâlâ çok zayıf.”</p>

  <p>“Pekâlâ. Dün öğleüzeri Dr. Kingston Parker'in yerine Atlas komutanlığına senin getirilmen gizli oyla kabul edildi.”</p>

  <p>Peter için uzun zamandır kapalı ve kilitli duran bir kapı açılmıştı sanki. Şimdi kaderini önünde uzanmış olarak görüyordu. Hem de yaşamı boyunca ilk kez.</p>

  <p>“Karakterin ve eğitimin gereği bu boşluğu dolduracak tek insan sensin.”</p>

  <p>Peter tüm yorgunluğuna, bitkinliğine karşın içinde yepyeni bir güç kaynağı ve kararlılık hissedebiliyordu. Sanki bu gizli gücü ilk kez olarak bu görev için ortaya çıkmıştı.</p>

  <p>“Atlas komutanlığını kabul ediyor musun?” diye sordu Colin. “Ne cevap götüreyim?”</p>

  <p>Magda'nın uzun parmakları Peter'in omuzlarını kavradı. Kararını beklediler.</p>

  <p>Peter cevap vermekte gecikmedi. Başka bir seçeneği yoktu. Bunun kaderi olduğunu biliyordu.</p>

  <p>“Kabul, “ dedi. “Onlara sorumluluğu kabul ettiğimi söyle.”</p>

  <p>Çok ciddi bir an yaşıyorlardı. Uzun bir süre hiçbiri konuşmadı, gülümsemediler de.</p>

  <p>“Halife öldü, “ diye mırıldandı Magda. “Yaşasın Halife.”</p>

  <p>Peter Stride kadına bakmak için başını kaldırdı. Sesi buz gibiydi, öylesine soğuktu ki dudakları donmuş denilebilirdi.</p>

  <p>“Bir daha bana bu adla hitap etmeyeceksin. Asla!”</p>

  <p>Magda kabul ettiğini göstermek için hafifçe başını salladı, sonra sevdiği adamı dudaklarından öpmek için eğildi.</p>

  <p><br /></p>

  <p style="text-align: center;">SON</p>
</body>
</html>
