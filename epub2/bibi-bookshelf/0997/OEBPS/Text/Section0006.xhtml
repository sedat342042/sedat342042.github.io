<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <p>Avcı uçağına bakan iki pilotun yüzleri bembeyazdı. Kadın uzanıp selam verir gibi salladı elindeki silahı, Mirage pilotu gülümseyen kadının bembeyaz dişlerini gördü.</p>

  <p>“... genç bir kadın, sarışın, mooi, baie mooi...” diye raporunu verdi. “Güzel... çok güzel.”</p>

  <p>“Pırlanta Bir, burası Pars. Saldırı durumuna geç.”</p>

  <p>Mirage bir anda hızlanıp yükseldi, filonun diğer dört uçağı geniş bir daire çizerek Boeing'in önüne geçtiler.</p>

  <p>“Pars. Saldırıya hazırız.”</p>

  <p>“Pırlanta Filosu. Saldırı taklidi yapın. Arkadan saldırın. Beş saniye ara ile.</p>

  <p>Birbirinizden mümkün olduğu kadar az ayrılın. Ateş açmayın, tekrar ediyorum, ateş açmayın. Sahte bir saldırıdır bu. Tekrar ediyorum. Sahte bir saldırı.”</p>

  <p>“Pırlanta Bir... sahte saldırı anlaşıldı.”</p>

  <p>Mirage F1 kanadı üstüne yatıp daldı, korkunç bir saldırı gösterisiyle ses duvarını aştı.</p>

  <p>Cyril Watkins uçağın yedi mil önde üzerlerine geldiğini gördü.</p>

  <p>“Tanrım! Gerçek bu!” Boeing'i otomatik pilottan çıkarmak için levyelere atıldı.</p>

  <p>“Kıpırdama!” İngrid ilk kez yüksek sesle konuşmuştu. Makineli tabancanın çifte namlusunu uçuş mühendisine çevirdi. “Mühendise ihtiyacımız yok artık.”</p>

  <p>Kaptan pilot donup kalmıştı. Mirage bir anda önlerindeki camı doldurdu. Tam son anda burnu hafifçe yukarı dikildi ve birkaç metre önlerinden dimdik havaya kalktı. Ancak ses dalgası dev uçağı yaprak gibi sallamıştı.</p>

  <p>“Bir tane daha geliyor, “ diye bağırdı Cyrill Watkins.</p>

  <p>“Kıpırdama dedim sana!” İngrid namluyu adamın ensesine öylesine bir şiddetle bastırdı ki, uçuş mühendisinin alnı bilgisayara çarptı, soluk derisi yarıldı, kanamaya başladı.</p>

  <p>Miragelar saldırdıkça hava akımı Boeing'i rüzgârda savrulan bir yaprak durumuna getirmişti. İngrid serbest eliyle bir kenara tutunmaya çalışırken silahı da mühendisin ensesinden ayırmıyordu.</p>

  <p>“Öldüreceğim!” diye bağırıyordu durmadan. İçerden de yolcuların çığlıkları geliyordu.</p>

  <p>Sonuncu Mirage da geçtikten sonra otomatik pilot uçağı düzeltip Jan Smuts Havaalanı kulesinin işaretlerine doğru yöneltti.</p>

  <p>“Bir daha rahatsız etmezler.” İngrid uçuş mühendisinin başından çekilip adamın alnındaki kanı gömleğinin koluyla silmesine izin verdi. “Bir daha gelemezler, İniş koridoruna girdik artık.” Eliyle ilersini gösterdi. “Bakın!”</p>

  <p>Boeing bin beş yüz metreye inmişti, ancak yaz sıcağı ve hava kirliliği yüzünden ufuk görünmüyordu. Sağ yanlarında Kempton Park Elektrik Merkezi'nin soğutma kuleleri, önlerinde Afrika'nın dümdüz vadileri üzerinde çömelmiş gibi duran alçak sarı maden alanları vardı. Çevreleri öylesine kalabalık bir yerleşim alanıydı ki, sabahın ilk güneşi yüzlerce pencere camından yansıyordu.</p>

  <p>Daha ilerde de Jan Smuts Havaalanı'nın uzun ve dümdüz pisti görünüyordu.</p>

  <p>“Doğruca 21 numaralı piste ineceksin, “ dedi İngrid.</p>

  <p>“Olamaz ama...”</p>

  <p>“Ben ne dersem o yapılacak. Kontrol kulesi tüm uçakları dağıtmıştır. Bizi durduramazlar.”</p>

  <p>“Durdururlar, “ diye atıldı Cyril Watkins. “Pist apronuna bak.”</p>

  <p>Beş benzin tankerinin üzerindeki Shell işaretini görecek kadar yaklaşmışlardı.</p>

  <p>“Pisti kesecekler.”</p>

  <p>Tankerlerin yanında beş yangın söndürme aracı ile iki büyük cankurtaran da vardı. Araçlar çimenlerin üstünden geçip yüzer metre arayla pistin ortasındaki beyaz çizginin üstüne dizildiler.</p>

  <p>“İnemeyiz, “ dedi pilot.</p>

  <p>“Otomatik pilottan çıkar, komutayı eline al.” Kızın sesi değişikti şimdi, sert ve acımasız.</p>

  <p>Boeing üç yüz metreden alçalıyor ve doğruca 21 numaralı piste doğru yaklaşıyordu, yangın söndürme araçlarının üstündeki yanardöner ışıklar kendilerine meydan okur gibiydiler.</p>

  <p>“Üzerlerine bindiremem, “ dedi Cyril Watkins. Artık hiçbir duraksama yoktu sesinde. “Üstlerinden geçip yükseleceğim.”</p>

  <p>“Çimenlerin üstüne in!” diye bağırdı kız. “Pistin solunda geniş çimenlik var...</p>

  <p>Oraya in.”</p>

  <p>Ancak Cyril Watkins oturduğu yerden eğilmiş ve levyeleri ileri itmişti.</p>

  <p>Motorların korkunç gürültüsü arasında uçağın burnu havaya dikildi.</p>

  <p>Genç uçuş mühendisi koltuğunda dönmüş, camdan dışarı bakıyordu. Vücudu kaskatı kesilmişti, masanın kenarını kavrayan ellerinin kemikleri bembeyazdı.</p>

  <p>Sarışın kız ani bir hareketle o kaskatı sağ ele tabancayı dayadı.</p>

  <p>Küçük pilot bölmesinde öylesine bir patlama oldu ki, bir an sağırlaştılar.</p>

  <p>Silah geri tepti, ortalığa yanık barut kokusu yayıldı.</p>

  <p>Uçuş mühendisi inanmaz bakışlarla masanın üstüne bakıyordu. Masanın madeni ortasında bir çay fincanı kadar geniş bir delik vardı.</p>

  <p>Mermi elini bileğinden kopartmıştı. Kopuk el pilotların yanına uçmuştu. İçinden kemikler sarkıyordu. Ezilmiş bir böcek gibi titremekteydi.</p>

  <p>“İn yoksa öteki kurşunu beyninin ortasına yer, “ dedi kız.</p>

  <p>“Canavar!” diye bağırdı Cyril Watkins. Gözlerini kopuk elden ayıramıyordu.</p>

  <p>“Ya inersin ya da bu adamın yaşamından sorumlu olursun.”</p>

  <p>Uçuş mühendisi kopuk bileğini karnına dayayıp iki büklüm oldu. Yüzü dehşetten gerilmişti.</p>

  <p>Cyril Watkins gözlerini kopuk elden güçlükle ayırıp ileri baktı. Pistin kenarında geniş bir çimenlik uzanıyordu. Diz boyu kesilmiş çimenlerin altındaki toprağın epey düzgün olduğunu biliyordu.</p>

  <p>Eli sanki kendi kendineymiş gibi geri çekildi, motor sesi hafifledi, uçağın burnu aşağı doğruldu.</p>

  <p>Ana piste inecekmiş gibi inişe geçmişti, yolu kesen araçların şoförlerinin durumu anlayıp kendisini önleyecek bir şey yapmalarını istemiyordu.</p>

  <p>“Seni katil orospu, “ diye söylendi. “Seni pis katil orospu!”</p>

  <p>Boeing'i birden yana savurdu, uzun çimenliğin üstüne geçti ve motorları kesti.</p>

  <p>Uçak sarsıla sarsıla yere değdiği anda Cyril Watkins bir yandan arka dümeni kontrola çalışırken, diğer yandan burun tekerleğinin yere değmemesine çalışıyor, yardımcı pilot da dev motorları ters çalıştırarak frenleri uyguluyordu.</p>

  <p>Yangın söndürme araçları ve tankerler sancak tarafı kanadının ucundan geçtiler.</p>

  <p>Sürücülerin yüzleri bembeyazdı. 070 hızla geçti, burun tekerleği yere değdi, sarsıldı ve iniş ışıkları ile ana radarların bulunduğu tuğla binanın hemen yanında durdu.</p>

  <p>Yerel saatle sabahın 7.25'iydi ve Speedbird 070 inmişti.</p>

  <p>“İndiler, “ dedi Kingston Parker. “Onları önlemek için neler yaptığımızı gördün.</p>

  <p>Kendilerine varış yeri olarak seçtikleri yer sorularından birini cevaplandırır sanırım, Peter.”</p>

  <p>“Alman usulü. .” diye mırıldandı Peter. “Politik olacak. Evet, efendim.”</p>

  <p>“Şimdiye kadar ancak olmayacak bir düşmüş gibi üzerinde konuştuğumuz korkunç gerçekle karşı karşıyayız...” Parker bir kibritle piposunu yaktı, “... ahlak açısından haklı kabul edilebilen militan davranışlar.”</p>

  <p>“Ben aynı fikirde değilim, efendim. Böyle bir şey olamaz.”</p>

  <p>“Öyle mi?” Parker başını salladı. “Fransız direnişçileri tarafından Paris sokaklarında öldürülen Alman subaylarına ne dersin öyleyse?”</p>

  <p>“O savaşçı ama.”</p>

  <p>“Belki de 070'i ele geçiren grup da savaşta olduğunu sanıyor...”</p>

  <p>“Masum kurbanlarla mı?”</p>

  <p>“İsrail Haganah örgütü de masum kurbanları almıştı... ama yine de haklı ve doğru olan için savaşıyorlardı.”</p>

  <p>“Ben bir İngiliz’im, Dr. Parker... İngiliz ve çocuklarının öldürülmelerinin onaylanmasını bekleyemezsiniz benden.”</p>

  <p>“Doğru. Şu halde Kenya'daki Mau Maular'dan ya da günümüz İrlanda'sından söz etmeliyim şu halde. Peki, Fransız ihtilaline ya da insan aklının yarattığı en korkunç işkencelerle yayılan Katolik inancına ne diyelim? Bunlar da ahlak açısından haklı kabul edilebilinen militan davranışlar değil miydi?”</p>

  <p>“Ben buna anlaşılabilir ama kınanması gerek derim. Ne biçimde olursa terörizm ahlak açısından haklı bulunamaz.”</p>

  <p>Peter bilerek kullanmıştı sözcüğü, Parker'in kalın kaşlarının hafifçe kalktığını gördü.</p>

  <p>“Yukardan da aşağıdan da terörizm olabilir.” Parker artık çekinmeden tekrarlıyordu aynı sözcüğü. “Terörizmi, başkalarını teröristin iradesine tabii kılmak için aşırı bedeni ya da psikolojik zorlama kullanımı olarak tanımlarsanız yasal terör olarak idam tehdidi, dini terör olarak cehennem ateşi tehdidi, ana baba terörü olarak dayak tehdidi vardır. Bunlar zayıfın, yoksulun, politik baskı altında olanın, adil olmayan bir toplumun güçsüz kurbanlarının emellerinden daha mı çok ahlak açısından haklı kılınabilirler? Bunların protesto çığlıkları boğazlarında mı düğümlenecek...”</p>

  <p>Peter huzursuzca kıpırdandı oturduğu yerde.</p>

  <p>“Yasa dışında protesto...”</p>

  <p>“Yasaları da insanlar yaparlar, hem de genellikle zengin ve güçlü insanlar. Yine yasalar insanlar tarafından, genellikle yalnızca militan eylemler sonunda değiştirilirler. Kadınların seçme hakkı, bu ülkedeki insan hakları kampanyası...”</p>

  <p>Parker sözünü yarıda kesip gülümsedi. “Özür dilerim, Peter. Zaman zaman ben de ne dediğimi şaşırıyorum. Doğrusu liberal olmak zorba olmaktan daha güç.</p>

  <p>Zorbaların hiç olmazsa daha az kuşkuları vardır.” Parker koltuğuna yaslandı.</p>

  <p>“Bir iki saat seni yalnız bırakacağım şimdi. Yeni gelişmeleri göz önüne alarak planlarını hazırlamanı istiyorum. Ancak benim politik amaçlı militanlarla karşı karşıya bulunduğumuzdan hiç kuşkum yok. Bunlar para peşinde olan modası geçmiş adam kaçıranlardan değiller. Ancak şundan da çok eminim; bu olay sona ermeden önce kendi vicdanlarımızı çok yakından incelemek zorunda kalacağız.”</p>

  <p>“Sağdan ikinci yola sap, “ dedi İngrid sakin bir sesle. Boeing çimenliğin üstünden piste çıktı. İniş takımları hasar görmemişti, ancak şimdi doğal yeri olan havalardan inince koca uçak hantal bir görünüm içindeydi.</p>

  <p>Daha önce yerde duran bir Jumbo'nun pilot bölmesinde bulunmamış olan kız için olduğu yerin yerden yüksekliği etkileyiciydi. Bu, kendisinde bir uzaklık, bir güçlülük duygusu yaratıyordu.</p>

  <p>“Şimdi yeniden sola, “ dedi Boeing terminal binasından uzaklaşarak pistin güney ucuna doğru yol aldı. Terminal binasının düz damındaki gözlem yeri yüzlerce meraklıyla dolmuştu bile. Ancak apron üstündeki tüm çalışmalar durdurulmuştu.</p>

  <p>Pistte tek bir insan bile görünmüyordu.</p>

  <p>“Şuraya park et.” İngrid en yakın binadan dört yüz metre öteden, terminal ile hangarlar ve ana benzin deposu arasındaki açıklığı gösterdi. “Tam yolun ortasında dur.”</p>

  <p>Cyril Watkins istenileni yaptı, sonra koltuğunda geri döndü.</p>

  <p>“Onu almaları için bir cankurtaran çağırmalıyım.”</p>

  <p>İkinci pilotla bir hostes uçuş mühendisini mutfak bölmesinin zeminine yatırmışlardı. Peçetelerle kolunu bağlayıp kanı durdurmaya çalışıyordu. Taze kan kokusunun yanı sıra hâlâ barut kokuyordu içersi.</p>

  <p>“Bu uçaktan kimse çıkamaz.” Kız başını salladı. “Bizim hakkımızda çok şey biliyor. Hayır, olamaz!”</p>

  <p>“Ama kadın, bu adamın doktor yardımına ihtiyacı var.”</p>

  <p>“Uçakta üç yüz doktor var...” dedi İngrid ilgisizce. “Dünyanın en iyi doktorları hem de. İkisi gelip ona bakabilirler.”</p>

  <p>Kız uçuş mühendisinin kanlı masasının üzerinden eğilip iç mikrofonun düğmesini çevirdi. Cyril Watkins o korkunç öfkesi arasında bile kızın bir kere görmekle karmaşık konuşma aygıtının çalışmasını kavramış olduğunu düşündü. Çok zeki ve iyi eğitilmiş olduğu belliydi.</p>

  <p>“Bayanlar baylar, Johannesburg Havaalanı'na inmiş bulunuyoruz. Burada uzun bir süre kalacağız... günlerce hatta belki de haftalarca. Hepimizin sabrı taşma durumuna gelebileceğinden herhangi bir itaatsizliğin çok şiddetle cezalandırılacağını bildirmek istiyorum. Şu ana kadar bir direnme hareketi gösterildi... ve bunun sonucunda uçak mürettebatından biri vurularak ağır yaralandı. Yarası ölümüne neden olabilir. Bu olayın tekrarını istemiyoruz. Ancak subaylarımın ve benim yeniden ateş etmekten ya da uçağa yerleştirdiğimiz bombaları patlatmaktan kaçınmayacağımızı bir kere daha hatırlatmak isterim.”</p>

  <p>“İngrid bir an susup iki seçkin doktorun kalkıp uçuş mühendisinin yanına gelmelerini bekledi. Mühendis ateşli bir hastalığa tutulmuş gibi titriyordu.</p>

  <p>İngrid'in yüzünde pişmanlık hatta gerçek bir ilgi bile yoktu.</p>

  <p>“Subaylarımdan ikisi şimdi aranızda dolaşıp pasaportlarınızı toplayacaklar,” dedi. “Lütfen pasaportlarınızı hazır bulundurun.”</p>

  <p>Bir an gözüne bir hareket ilişince bakışlarını yana çevirdi. Hangarların ardından dört zırhlı araç çıkmıştı. Fransız Panhard tipinin yerel yapımı olan araçlar toplarının uzun namluları uçağa çevrili olarak yüz metre ötede uçağın çevresinde yerlerini aldılar.</p>

  <p>Kız önüne gelen doktorlardan birine horgörüyle baktı. Adam ufak tefek, topluca ama cesurdu.</p>

  <p>“Bu yaralı hemen hastaneye kaldırılmalı.”</p>

  <p>“Buna olanak yok.”</p>

  <p>“Israr ediyorum, hayatı tehlikededir.”</p>

  <p>“Hepimizin hayatı tehlikede, doktor.” Kız durup sözlerinin etkisini bekledi.</p>

  <p>“İsteklerinizin listesini çıkartın, getirtmeye çalışırım.”</p>

  <p>“Uçak ineli on altı saat oldu ve şimdiye kadar elektrik bağlantısının sağlanmasıyla bazı ilaçlar istediler.” Kingston Parker ceketini çıkarmış, kravatının düğümünü gevşetmişti, bunun dışında uzun bekleyişin hiçbir etkisi görünmüyordu yüzünde.</p>

  <p>Peter Stride ekrandaki görüntüye başını salladı. “Sizin doktorlar istenen ilaçlardan ne sonuç çıkardılar?”</p>

  <p>“Kurşun yarası olmalı. AB pozitif kan istendi. Mürettebattan birinin kanının bu türden olduğunu biliyoruz. On litre plazma, şırıngalar, morfin, penisilin, tetanos aşısı... büyük bir yara tedavisi için gerekli şeyler.”</p>

  <p>“Elektriği yerden mi alıyorlar?”</p>

  <p>“Evet. Havalandırma çalışmasaydı dört yüz kişi şu anda havasızlıktan boğulurlardı. Havaalanı müdürlüğüne bir kablo uzatıp uçağın dışındaki prize bağladı. Uçağın elektrikle işleyen tüm düzeni, mutfak dahil, çalışır durumda.”</p>

  <p>“Şu halde istediğimizde onları karanlıkta bırakabiliriz.” Peter önündeki kâğıda not aldı. “ Henüz bir istekte bulunmadılar ama, değil mi? Arabulucu falan da istemediler.”</p>

  <p>“Hayır. Havaalanında bulundukları dost ülkenin aksine bu durumdaki pazarlık tekniğini çok iyi biliyorlar sanırım. Wyatt Earp zihniyeti ile başımız derde girecek galiba...” Parker durakladı. “Bağışla, Wyatt Earp bizim eski şeriflerimizden biriydi...”</p>

  <p>“Filmini de gördüm, kitabını da okudum, “ dedi Peter sertçe.</p>

  <p>“Güney Afrikalılar uçağa baskın yapmak için kaşınıyorlar. Hem sizin hem bizim elçimiz onlara engel olmak için çok güçlük çekmekteler. Meyhanenin kapısını tekmeleyerek açıp altıpatlarları ateşleye ateşleye içeri girmek arzusundalar.</p>

  <p>Onlar da filmi görmüş olmalılar.”</p>

  <p>Peter'in tüyleri ürperdi. “Bu bir felaket olur. Bu adamlar ne yaptıklarını biliyorlar.”</p>

  <p>“Bunu bana hatırlatmana gerek yok. Jan Smuts'a ne zaman varacaksın?”</p>

  <p>“Yedi dakika önce Zambezi nehrini geçtik.” Peter pencereden baktı ama sis ve buluttan aşağısı görünmüyordu. “İki saat on dakikalık bir uçuşumuz var önümüzde... ne var ki destek bölümü üç saat kırk dakika arkamızda.”</p>

  <p>“Pekâlâ Peter. Ben şimdi ötekilere dönüyorum. Güney Afrika hükümeti kabine toplantısına başladı, bizim büyükelçilerimiz de gözlemci ve danışman olarak katıldılar toplantıya. Korkarım onlara Atlas'ın varlığından söz etmek zorunda kalacağım.”</p>

  <p>Kingston bir an duraksadı. “İşte sonunda Atlas'ın haklı bir dava olduğunu görüyoruz, Peter. Tüm ulusal düşünceleri aşan, bağımsız ve hızlı hareket edebilen bir birim. Delta durumu için Başkanla sizin Başbakan'ın onaylarını aldım.”</p>

  <p>Delta durumu öldürme kararıydı.</p>

  <p>“... ama yine de Delta'ya ancak son çare olarak başvuracağımı vurgulamak isterim. Önce istekleri öğrenip değerlendirmem gerek... bu konuda her türlü pazarlığa açığız...”</p>

  <p>Parker konuşmasını sürdürürken Peter Stride huzursuzluğunu saklamak için çenesini avuçları içine alıp hafifçe başını eğdi. Tartışma alanlarına girmişlerdi, Peter bir kez daha hoşnutsuzluğunu belirtmek zorundaydı.</p>

  <p>“Bir militanın böyle bir baskından elini kolunu sallaya sallaya ayrılması yeni bir baskın koşulunun yaratılması demektir.”</p>

  <p>“Delta için onay aldım, “ diye Parker acı bir sesle cevap verdi. “Ama bunu çok büyük bir dikkatle kullanacağımı açıkça belirtmek istiyorum. Biz bir idam birliği değiliz, General Stride.” Parker ekranda görünmeyen bir yardımcısına baş salladı. “Ben şimdi Atlas'ı anlatmak için Güney Afrikalılarla bağlantı kuracağım.” Ekrandaki görüntü kayboldu.</p>

  <p>Peter Stride oturduğu yerden fırlayıp öfkeyle daracık koridorda yürümeye başladı. Ancak boyu uçağın tavanı için fazla uzun geldiğinden yine öfkeden homurdanarak yerine oturdu.</p>

  <p>Kingston Parker, Pentagon'un batı kanadındaki dairesinin dış bürosundaki haberleşme masasının başından kalktı. İki haberleşme teknisyeni önünden kaçıştılar, özel sekreteri odasının kapısını açtı.</p>

  <p>İri vücuduna karşın zarif hareketlerle yürüyordu. Vücudunda bir gram fazla et yoktu. Üzerindeki elbise en usta terzinin elinden çıkmış, ancak neredeyse tiftiklenecek kadar çok giyilmişti. İtalyan malı ayakkabılarının eskimiş olduğu da gözden kaçmıyordu. Yine de üzerinde bilinçaltı bir umursamazlık vardı. Elli üç yaşında olduğu halde en az on yaş daha genç gösteriyor, gür saçları içinde ancak bir iki tel beyaz göze çarpıyordu.</p>

  <p>Özel odası döşeniş açısından çok sadeydi, içerdeki her şey hükümet malıydı.</p>

  <p>Yalnızca rafları dolduran kitaplar ve köşede duran kuyruklu piyano kendisinindi.</p>

  <p>Bechstein marka piyano aslında odaya büyük geliyordu. Parker yanından geçerken tuşlara şöyle bir dokundu, ama duraklamadan gidip masasının başına oturdu.</p>

  <p>Önce masanın üstündeki sekiz on dosyayı şöyle bir gözden geçirdi. Bunlardan her biri istediği bilgilerin bilgisayardan derlenmiş raporlarıydı. Speedbird 070'in kaçırılmasından o ana dek ilgili olan herkesin özgeçmiş değerlendirilmelerini ve karakter araştırmalarını kapsıyordu.</p>

  <p>Elçilerin dosyalan en yüksek güvenlik derecesini belirtmek üzere pembe renkli olup üzerlerinde 'Yalnız Bölüm Başkanları İçin' diye yazıyordu. Güney Afrika hükümetinin acil bir durumda karar verme yeteneğine sahip üyeleri için olan dosyalar yeşildi. En kalın dosya da Güney Afrika Başkanı'nkiydi. Parker adamın İkinci Dünya Savaşı'nda İngiliz yanlısı Jan Smuts hükümeti tarafından ülkesinin savaşa girmesine karşı olduğu için tutuklanmış olduğunu dudaklarında acı bir gülümsemeyle bir kere daha okudu. Acaba şimdi başka bir ulusun militanlarına karşı tutumu ne olacaktı?</p>

  <p>Güney Afrika Savunma ve Adalet Bakanlarının dosyalarının yanı sıra acil duruma el koyma sorumluluğunun verildiği Polis Müdürü ile yardımcısının daha önce yeşil dosyaları da vardı. Hepsinin içinde en çok kişiliğe sahip, öyle kolayca etkilenmeyecek ya da kararından caymayacak tek kişi, Başbakan'dı. Kingston Parker son karar sahibinin o olacağını hissediyordu.</p>

  <p>Epey kalın dizinin en altında, çok ellenmekten artık kartonları ayrılmış olan pembe bir dosya daha vardı. Dosyanın birincisi isteneli iki yıl olmuş, ondan sonra üç ayda bir sürekli olarak yeni değerlendirmeler görmüştü.</p>

  <p>Üzerinde 'STRIDE PETER CHARLES' 'Yalnız Atlas Başkanı İçin' yazıyordu.</p>

  <p>Kingston Parker dosyanın içindekileri ezberden okuyabilirdi, ama şimdi ipini bir kez daha çözüp dosyayı açtı.</p>

  <p>Piposundan derin nefesler çekerek sayfaları karıştırmaya başladı.</p>

  <p>Stride 1939'da, bir asker ailesinin ikiz çocuklarından biri olarak doğmuştu.</p>

  <p>Babası Kuzey Afrika'da komutanı bulunduğu bir zırhlı birliğin başında üç yıl sonra ölmüştü. Peter'den bir iki dakika önce doğan ikizi babasının baronluğuna konmuş, Peter de Harrow ve Sandhurst askeri akademisinde okumuştu. Okullarda derslerinde gösterdiği üstün başarı ve takım oyunlarından uzak durmasıyla ailesini şaşırtmış olmalıydı. Daha çok golf, tenis ve uzun mesafe koşuculuğu gibi yalnız yapılan sporlardan hoşlanırdı.</p>

  <p>Kingston Parker bir an başını kaldırıp düşündü. Bunlar adamın, karakterinin kendisini de rahatsız eden noktalarıydı. Parker aydınların askerleri horgörüsünü paylaşırdı, kendisine kalmış olsa bu işin başına çok daha başka birini getirirdi.</p>

  <p>Yine de genç Stride babasının alayına girdiğinde bu olağanüstü zekâsı daha uygun kanallara çevrilmiş, bağımsız düşünce ve eylem huyunu tümüyle bırakmamış olsa bile denetim altına almıştı. Alayı Kıbrıs'a gönderilene kadar. Stride huzursuzluk içinde kaynayan adaya gelince bir hafta sonra komutanının da onayıyla merkezi haberalma komutan yardımcılığına getirilmişti. Komutanı da subaylar kantininin geleneklere bağlı kapıları ardında böylesine bir harika çocuğu bulundurmanın yaratacağı sorunları düşünmüş olabilirdi.</p>

  <p>Ordu hiç olmazsa bir kere mantıksal bir davranışta bulunmuştu. Stride o günden sonra geçen on altı yıl içinde, iki yıl sonra boşanmayla sonuçlanan evliliği dışında bir tek yanlış adım atmamıştı. Alayında kalmış olsaydı bu kendisinin mesleğini etkileyebilirdi oysa Stride Kıbrıs'tan bu yana tıpkı parlak zekâsı gibi hiçbir sınır tanımayan bir ilerleme kaydetmişti.</p>

  <p>Ondan sonra aldığı bir düzine çeşitli ve güç görevlerde yeni yetenekler geliştirmiş, o Tanrı vergisi zekâsını iyice bilemişti. Otuz yaşına varmadan kurmay subaylığı bile elde etmişti.</p>

  <p>NATO karargâhında Atlantik'in iki yanından güçlü dostlar ve hayranlar elde etmiş, Brüksel'deki üç yıllık görevinin sonunda tüm general olarak İrlanda’daki İngiliz Haberalma örgütünün başına getirilmiş, bu göreve de kendine özgü bağlılık ve tadı taşımıştı.</p>

  <p>İngiltere'deki İrlanda terörizmin büyük ölçüde kısıtlı kalabilmesi onun eseriydi. Kent gerillasının ve militanının kafa işleyişi konusundaki çalışması, bölüm olarak gizlilik perdesi olmasına karşın, konudaki en sağlam eserdi.</p>

  <p>Atlas kavramı ilk kez bu odada ortaya atılmış ve Stride da grubun başına geçebilecek birkaç kişiden biri olarak düşünülmüştü. Amerikalılar Stride'in çalışmalarından etkilenmişler, NATO'dan dostları da kendisini unutmamışlardı.</p>

  <p>Komutanlığa atanması ilke olarak benimsenmişti. Ancak son dakika böylesine duyarlı bir görev için profesyonel bir askerin seçilmesine ani ve şiddetli bir muhalefet başlamıştı. Muhalefet aynı anda hem Whitehall'dan hem Washington'dan gelmiş ve sonunda da galip çıkmıştı.</p>

  <p>Kingston Parker piposunun külünü silkti, dosyayı alıp piyanonun nota yerine yerleştirdi, kendisi de oturup dosyaya bakarak çalmaya başladı.</p>

  <p>Parker, Stride'i istememişti; daha ilk baştan onun tehlikeli olduğunu hissetmiş, kendisini güden etkilerin ve emellerin denetilmesinin güç olacağını düşünmüştü.</p>

  <p>Parker kendi adayı olan ve şimdi Atlas'ın Mercury kolu başında bulunan Tanner'i ya da Colin Noble'u yeğlerdi. Stride'in yeteneklerinin ve rütbesinin bu kadar altında olan bir komutanlığı reddetmesini beklemişti.</p>

  <p>Oysa Stride Thor komutanlığını hiçbir şey söylemeden kabul etmişti. Parker bunun garip bir nedeni olduğunu düşünerek adamı didik didik edip incelemişti. Beş ayrı kere Stride'i Washington'a çağırtmış, tüm kişilik gücüyle adamı etkilemeye çalışmıştı. Hatta New York'taki evinde konuk olarak alıkoymuş, çok derin konularda saatlerce konuşmalara girmişlerdi. Sonunda adamın zihnine karşı büyük bir saygı duymuştu, ancak Atlas'taki geleceği konusunda kesin bir sonuca varamamıştı.</p>

  <p>Parker bir sayfa daha çevirdi. Daha ilk başlarda, bir rakibinin zayıf tarafını aramak için önce cinsel yaşamına bakmayı öğrenmişti. Bu adamın doğal olmayan hiçbir cinsel eğilimi yoktu. Eşcinsel değildi, hatta aşırı cinsel istekli bile denilebilirdi. Boşandığından bu yana sekiz on kadınla ilişkisi olmuştu. Ancak bunları gizli ve belirli bir saygınlık perdesi altında tutabilmişti. Hanımlardan üçü evli oldukları halde, hiçbiri silahlı kuvvetlerdeki astlarının ya da subay arkadaşlarının eşleri değildi.</p>

  <p>Seçtiği kadınların ortak yanları vardı. Hepsi uzun boylu, akıllı ve başarılıydılar. Biri bir köşe yazarıydı, diğeri Londra ve Avrupa'da kendi mağazalarında ürünlerini satan başarılı bir konfeksiyoncuydu. Sonra Royal Shakespeare Grubu'nun baş artistlerinden biri vardı. Parker listeyi sabırsızlıkla gözden geçiriyordu çünkü vücudunun esiri olan bir erkeğe karşı sempatisi ya da sabrı yoktu.</p>

  <p>Parker cinsel yaşamdan elini ayağını çekmiş, tüm enerjisini zihni çalışmalara vermişti; oysa bu Stride aynı anda iki üç kadınla birden ilişki kurmaktan kaçınıyordu.</p>

  <p>Parker, Stride'in ikinci zayıf noktasını düşünmeye başladı. İngiliz hukukuna göre Peter'in babadan kalan mirasının büyük bir bölümü vergiye gitmişse de, çok ağır gelir vergilerinden sonra bile yılda eline yirmi bin sterlin geçiyordu. Bir general aylığı ve ayrıcalıkları da buna eklenince gayet konforlu bir yaşantısı vardı. Hatta güç elde edilen kadınları toplama aşırılıkları yanında eski kitap koleksiyonu gibi hafif aşırılıkları da vardı.</p>

  <p>Ancak gizli bir para birikimine rastlanmamıştı: ne İsviçre'de gizli hesaplar, ne altın külçeleri, ne yabancı ülkelerde taşınmaz mallar, ne de başkası adına satın alınmış tahviller. Parker bunların hepsini büyük bir titizlikle araştırmıştı, buna zorunluydu, çünkü bunlar yabancı devletlere yapılan hizmetlerin karşılığı olabilirdi. Stride gibi bir insanın hem de kendi istediği fiyata satacak çok şeyi vardı. Ancak böyle bir şeye de rastlamamıştı.</p>

  <p>Stride sigara da içmezdi. Parker eski piposunu ağzından çıkarıp bir an sevgiyle baktı. Tek düşkünlüğü buydu işte. Ne kadar zararlı olursa olsun! Pipoyu yine dişlerinin arasına sıkıştırdı.</p>

  <p>Stride içkiyi de ölçülü içerdi, şarap konusunda epey geniş bilgisi vardı.</p>

  <p>Arasıra at yarışlarında oynarsa da, bu kumardan çok eğlence içindi ve zaten kaybettiği elli altmış sterlin kendisi için önemli bir para değildi. Başka bir kumar oynadığı saptanamamıştı. Ne var ki, bir İngiliz centilmeninin geleneksel uğraşı olan avlanmayla da bir ilgisi yoktu. Parker, belki de kanlı sporlara karşı bir alerjisi var, diye düşündü. Ama bu da pek olası değildi. Stride tüfek, tabanca ve av tüfeği alanlarında üstün bir nişancıydı. Münih Olimpiyatları'nda tabanca atışında İngiltere'yi temsil etmiş ve elli metrede bir altın madalya kazanmıştı. Ayrıca günün en az bir saatini atış alanında geçirirdi.</p>

  <p>Parker adamın sağlık durumunu belirten bilgisayar raporunu çıkardı. Sağlığı yerinde olmalıydı, kilosu yirmi bir yaşında neyse otuz dokuz yaşında da oydu ve hâlâ bir cephe hattı askeri gibi eğitimini sürdürüyordu. Daha bir ay önce on altı kere paraşütle atlamıştı. Atlas'a girdiğinden beri zaman bulamamış olmasına karşın NATO'dayken çok usta bir golf oyuncusuydu.</p>

  <p>Parker dosyayı kapatıp piyano çalmaya devam etti. Ancak ne parmaklarının altındaki serin fildişi tuşlar, ne de çaldığı müzik huzursuzluğunu gideremiyordu.</p>

  <p>Rapor çok geniş kapsamlıydı, ama yine de yanıtlanmamış sorular ortadaydı: Stride neden Thor komutanlığına razı olmuştu? Böylesine yanlış bir adım atacak insan değildi ki. Parker, adamın bağımsız düşünce ve esneklik niteliklerinin ne denli güçlü olduğunu, emellerinin ve o keskin zekâsının kendisini ne derece etki altında bulundurduğunu ve böyle bir insanın Atlas'ın gelecekteki gerçek rolüne nasıl bir tehdit oluşturacağını düşünüyor ve bir çıkış yolu bulamıyordu.</p>

  <p>Yardımcısı kapıyı hafifçe tıklattı. “Doktor Parker, yeni gelişmeler var, efendim.”</p>

  <p>“Geliyorum, “ diye göğüs geçirdi Parker.</p>

  <p>Hawker sessizce süzülüyordu gökyüzünde. Pilot bin beş yüz metrede gaz kesmiş ve bir daha levyelere dokunmadan inişe geçmişti. Sınır parmaklığı üzerinden geçerken hızı durma noktasının on beş yirmi mil üzerindeydi. Bir Beş pistinin işaretli noktasının on metre ilersinde yere konup derhal frene bastı. Bir Beş rüzgâra karşı olan ikinci derecede bir pistti. Hawker'in yaklaşma açısı ve inişi ana terminal binası tarafından perdelenmişti.</p>

  <p>Pilot Hawker'i 360 derece döndürüp 15 numaralı piste soktu.</p>

  <p>Pilotun yanında çömelmiş duran Peter Stride, “Aferin, “ dedi. 070'inkilerden hiçbirinin piste indiklerini görmediklerinden emindi.</p>

  <p>“Bize kuzey kesiminde elektrik hattına yakın bir yer...” Peter kendilerine elindeki işaret sopalarıyla yer gösteren pist amirini görünce sustu. Arkasında da dört kişi bekliyordu. Üçü kamuflaj üniforması giymişlerdi, dördüncüsünün mavi üniforması ve kasketindeki yıldızlar yüksek rütbeli bir Güney Afrika polis memuru olduğunu gösteriyordu.</p>

  <p>Hawker'den inen Peter'i karşılayan üniformalı polis oldu.</p>

  <p>“Prinsloo.” Peter'in elini sıktı. “Tümgeneral.”</p>

  <p>Rütbece Peter'den üstün olmasına karşın asker değil, polisti. Tıknazca, çelik çerçeveli gözlüklü, hafif göbekli, elli beş yaşlarında bir adamdı. Peter'in NATO görevindeyken Belçikalı ve Hollandalı köylülerde gördüğü dolgun yanak ve dudakları vardı. Aksi yüzlü, tutucu ve inatçı bir adam.</p>

  <p>“Albay Boonzaier'i tanıştırayım.” Aynı yapıda ama daha genç olan albay askerdi.</p>

  <p>Boyu biraz daha uzundu. İki Güney Afrikalı da kuşkulu ve kırgın görünüyorlardı; bunun nedeni de hemen ortaya çıktı.</p>

  <p>“Sizden emir almam istendi, generalim.”</p>

  <p>İki adam Peter'in iki yanına geçmişlerdi ama yüzleri birbirlerine dönüktü. Peter düşmanlığın yalnız kendisine yöneltilmiş olmadığını anladı. Polis ile askerler arasında daha şimdiden sürtüşme başlamıştı... Böylece Atlas planının temeldeki değeri yeniden vurgulanmış oluyordu.</p>

  <p>Kesin bir komuta ve sorumluluk zinciri mutlak olarak gerekliydi. Peter bir anda Larnaka Havaalanı'nda Mısır komandoları ile Kıbrıslı ulusal muhafızlar arasındaki çatışmayı hatırladı: sonunda uçak korsanları tek yara almadan kurtulmuşlar, Mısır nakliye uçağı yanmış, on beş yirmi Kıbrıslı ve Mısırlı asker ölmüştü.</p>

  <p>Terörist stratejisinin başlıca ilkesi ulusal sorumlulukların pek kesin olmadığı noktalara saldırmaktı. Atlas bunu önlüyordu işte.</p>

  <p>“Teşekkür ederim.” Peter fazla gösterişe kaçmadan komutanlığı kabul etti.</p>

  <p>“Yardımcı grubum üç saat sonra burada olacak. Kuşkusuz en son çare olarak güç kullanılacaktır... böyle bir durumda yalnız Atlas personelini kullanacağım. Bunu baştan belirtmek isterim.” Askerin yüzünün düşkırıklığıyla sertleştiğini fark etti.</p>

  <p>“Ama benim adamlarım seçkin. .”</p>

  <p>“Kaçırılan bir İngiliz uçağı, rehinelerden çoğu da İngiliz ve Amerikalı...</p>

  <p>Politik bir karar bu, albayım. Ancak diğer alanlarda yardımınız beni memnun edecektir.”</p>

  <p>Peter adama döndü. “İlk olarak bana dinleme ve gözetleme aygıtlarımı yerleştirecek bir yer önermenizi rica edeceğim, daha sonra durumu birlikte gözden geçiririz.”</p>

  <p>Peter gözetleme yerini seçmede güçlük çekmedi. Terminal binasının üçüncü katındaki bir oda tüm hizmet bölümü ile Boeing'in durduğu yeri görüyordu.</p>

  <p>Büro boşaltıldığı zaman pencereler açık bırakıldığı için odanın dış görünüşünü değiştirme gereği de yoktu.</p>

  <p>Üstteki gözlem terasının çıkıntısı odayı gölge içinde bırakıyordu, odanın iç tarafının dışardan en güçlü bir dürbünle bile görülmesi olanaksızdı. Militanlar üstteki cam kontrol kulesinden gözetlenmeyi bekleyeceklerdi nasıl olsa. Küçük de olsa her türlü kandırmanın değeri vardı.</p>

  <p>Gözetleme aygıtları hafif ve küçüktü. Televizyon kameraları 8 milimetrelik ev sinema kamerasından büyük değildi ve bir insan iki üç ayağı elinde taşıyabilirdi. Ancak kameralar 800 milimetrelik zum objektifleriyle aldıkları her görüntüyü Hawker'in komuta konsolundaki ekrana yansıtabilirler ve buradan da görüntü video banta alınabilirdi.</p>

  <p>Ses güçlendiricisi biraz daha büyük olmakla birlikte daha ağır değildi. Bir metrelik bir yassı anten ve ortasında ses toplayıcı. Teleskopik ayarla anten ses kaynağına tıpkı bir keskin nişancı tüfeği gibi çevrilebilirdi. Sekiz yüz metre uzaktan bir insan dudağına çevrilen aygıt, sesi aynı anda komuta konsoluna ve oradan da ses alma makinelerine iletirdi.</p>

  <p>Peter'in haberleme grubundan iki kişi bol miktarda kahve ve çörekle odaya yerleştiler. Güney Afrikalı albayla adamları da Peter'le birlikte kontrol kulesine çıktılar.</p>

  <p>Hava kontrol kulesinden havaalanı, terminal binasının çevresindeki hizmet kesimleri kesintisiz olarak görülüyordu. Alttaki gözlem terasından asker dışında herkes çıkarılmıştı.</p>

  <p>“... Havaalanına girişi kapattım. Yalnız geçerli biletleri olanlar içeri alınıyorlar... meraklılara yer yok... hava trafiği için de alanın kuzey kesimini kullanıyoruz.”</p>

  <p>Peter başını sallayıp baş kontrolöre döndü. “Trafik durumu nedir?”</p>

  <p>“Özel uçakların iniş ve kalkışı yasaklandı. İç hat seferleri Lanseria ve Germiston alanlarına kaydırıldı, buraya ancak tarifeli uluslararası uçaklar inip kalkıyor, ancak kalkışlarda üç saatlik bir gecikme var.”</p>

  <p>“070'in durumu nedir peki?”</p>

  <p>“iyi bir rastlantıyla uluslararası çıkış terminali uçaktan uzak olan yandadır, böylece güney kesimindeki yollarını kollamıyoruz. Gördüğünüz gibi onarımda olan üç Güney Afrika uçağı dışında diğer bütün uçaklar 070'in bin metre uzağına çekilmiş durumda.”</p>

  <p>“Tüm trafiği durdurmak zorunda kalabilirim, eğer...” Peter durakladı. “Yani bir hareket gerekirse demek istiyorum.”</p>

  <p>“Elbette, efendim.”</p>

  <p>“Bu arada, siz görevinizi normal olarak yürütmeye devam edin.” Peter dürbününü kaldırıp bir kere daha dikkatle gözden geçirdi dev Boeing'i.</p>

  <p>Uçak tek başına, terk edilmiş gibi sessizlik anıtıydı sanki. Üzerindeki parlak renkler gövdesine bir karnaval havası veriyordu. Yakıcı güneşin parlak ışıkları altında kırmızı mavi ve parıl parıl bir beyaz. Yani kuleye gelecek biçimde park edilmişti, kapıları hâlâ kapalı ve kilitliydi.</p>

  <p>Peter dürbünü uçağın pencereleri boyunca kaydırdı, ancak tüm perdeler indirilmişti. Uçak çok gözlü kör bir böceği andırıyordu.</p>

  <p>Peter pilot bölmesine bakınca burasının da içerden battaniyelerle örtülü olduğunu gördü. Böylece dışardan içersi görünemeyeceği gibi Thor'un dört yüz metreden bir insanın kafasına kurşunu yerleştirebilen keskin nişancıları ateş edecek bir hedef bulamayacaklardı.</p>

  <p>Pist boyunca uçağa elektrik enerjisi sağlayan ince kara kablo görünüyordu. Peter dört zırhlı araca dönmeden önce bir süre inceledi kabloyu. Alnı kırışmıştı.</p>

  <p>“Albayım, lütfen şu araçların çekilmesini emredin.” Sesindeki öfkeyi belirtmemeye çalışıyordu. “Kapalı kapakların altındaki askerleriniz Noel kazı gibi yanıyorlardır içerde.”</p>

  <p>“Generalim, benim görevim...” diye başladı Boonzaier. Peter dürbünü indirip adama gülümsedi. Bu insanı şaşırtan dostça, iyi yürekli bir gülümsemeydi. Ancak granitten yontulmuş gibi duran yüzündeki mavi gözlerinde neşeden eser yoktu.</p>

  <p>“Havanın mümkün olduğu kadar yumuşatılmasını istiyorum.” Bir açıklama yapma gerekliliği Peter'i rahatsız ediyordu, ama yine de gülümsemesini silmedi yüzünden. “Üzerine dört koca top çevrilmiş biri kesinlikle yanlış bir karar verir, hatta ilk tetiği kendisi çeker. Onları yakında destek gücü olarak kullanabilirsiniz, ama şimdi terminal parkına çekin ve bırakın adamlarınız biraz dinlensinler.”</p>

  <p>Albay somurtarak belindeki telsizle çekilme emrini verdi. Zırhlı araçlar hangarların arasına çekilirken Peter acımasızca sürdürdü konuşmasını.</p>

  <p>“Kaç kişi kullanıyorsunuz?” Eliyle gözlem terasının çevresindeki askerleri gösterdi.</p>

  <p>“İki yüz otuz.”</p>

  <p>“Onları da çekin ve uçaktakiler çekildiklerini görsünler.”</p>

  <p>“Hepsini mi?”</p>

  <p>“Hepsini.” Peter'in yüzünde bir kurt gülümsemesi vardı şimdi. “Ve lütfen çabuk olun, albayım.”</p>

  <p>Albay dersini öğreniyordu, hemen telsizi dudaklarına götürdü. Alttaki gözlem terasında bir şaşkınlık ve koşuşturma görüldü, askerler sıraya dizilip yürümeye başladılar. Çelik miğferleri mantar gibi inip kalkıyor, omuzlarındaki silahların namluları korkuluğun üstünde ileri doğru hareket ediyordu. Boeing'den görülmemeleri olanaksızdı.</p>

  <p>“Bunları, bu hayvanları...” Albayın çaresizlikten sesi boğazında takılı kalmıştı. “... bunlara yumuşak davranırsanız...”</p>

  <p>Peter adamın neler söyleyeceğini çok iyi biliyordu. “... ve silahınızı durmadan burunları dibinde sallarsanız, onları her an tetikte olmak durumunda bırakırsınız, albayım. Biraz rahatlasınlar hele, kendilerine güvenleri artsın.”</p>

  <p>Peter dürbünü gözlerinden indirmeden konuşuyordu. Bir asker gözü ile keskin nişancılarını yerleştireceği noktaları saptamaktaydı. Onlara ihtiyacı olacağını pek sanmıyordu düşmanın tümünü aynı anda yok etme durumunda olacakları kuşkusuzdu ama yine de uzak da olsa bir olasılık düşünülmeliydi. Adamlardan birini hangarın üstüne büyük vantilatörün arkasına, ikisini pilot bölmesinin iki yanına yerleştirebilirdi. Biri de pistin kenarındaki su hendeğinin içinden geçip radarın bulunduğu küçük kulübeye gidebilirdi. Kulübe düşmanın arkasındaydı. O noktadan bir saldırı beklemeyebilirlerdi. Peter her noktayı, her açıyı inceden inceye düşünüyor, kararlarını küçük deri kaplı defterine geçiriyor, havaalanının büyük çapta bir haritasını inceliyor, ateş alanlarını ölçüyor, her sorunu tek tek değerlendiriyor, her birine ayrı bir çözüm bulmaya, hâlâ yüzü bilinmeyen ve tehdidini sürdüren düşmandan bir adım önde kalmaya çalışıyordu.</p>

  <p>Tatmin olana kadar bir saat çalıştı. Şimdi kararlarını Herkül uçağındaki Colin Noble'a bildirebilirdi. Büyük uçağın yere inmesinden dört dakika sonra uzmanlaşmış saldırı grubu yerlerini almış olacaklardı.</p>

  <p>Peter doğrulup defterini ceketinin cebine yerleştirdi. Bir kere daha baktı sımsıkı örtülmüş olan uçağa. Ancak bu kez kendisine duygusal olma lüksünü tanımıştı.</p>

  <p>Ruhunun derinliklerinden yükselen öfke ve nefreti hissediyor, karnı ve bacakları kasılıyordu.</p>

  <p>Yine çok başlı bir canavarla karşı karşıyaydı. Daha önce çok kereler olduğu gibi pusuya yatmış kendisini bekliyordu yine.</p>

  <p>Bir Belfast Caddesi'nin kaldırımlarındaki kırık cam parçalarının ışıkların altında nasıl elmas gibi parıldadıklarını hatırladı bir anda, barut ve kan kokusunu yeniden duyar gibi oldu.</p>

  <p>Lüks bir Londra lokantasının salonunda yatan genç kadın cesedini görür gibi oldu yine. Patlamanın şiddetinden üzerinde incecik Fransız ipeğinden donu dışında hiçbir şey kalmamıştı.</p>

  <p>Arabalarının içinde yanmış ana, baba ve üç küçük çocuğun cesetlerinin kokusunu duydu, alevler cesetleri kömüre dönüştürdükçe vücutlar ölümcül bir dansa kapılmışlar gibi ağır ağır dönüyorlardı. Peter o günden beri bir daha ağzına domuz eti koyamamıştı.</p>

  <p>Kanlı bir maskeyi andıran bir çocuk yüzündeki korku dolu gözleri hatırladı.</p>

  <p>Çocuğun yanında, soluk parmakları küçük bir paçavra bebeği sıkı sıkı kavramış kopuk kolu duruyordu.</p>

  <p>Birbiri ardından kafasına doluşan hayaller nefretini arttırıyordu; gözlerinin yandığını hissetti, dürbünü indirip elinin tersiyle gözlerini sildi.</p>

  <p>Daha önce avladığı düşmandı karşısındaki, ama içgüdüleri bunun son gördüğünden bu yana daha büyüdüğünü ve insanlıktan daha uzaklaştığını söylüyordu. Doğru karar vermesini gölgelememesi için nefretini bastırmaya çalıştı. Önünde çok güç saatler ve günler olduğunu biliyordu. Ancak nefreti de çok güçlüydü, çok uzun süredir besleniyordu.</p>

  <p>Peter nefretin, düşmanın kötü huyu olduğunu biliyordu; çarpık felsefeleri ve korkunç eylemleri hep nefretten doğardı. Bu nefret tabakasına inmenin onların insanlık dışı düzeylerine inmek olduğunu biliyor, ancak duygularını yine de bastıramıyordu.</p>

  <p>Peter Stride, bu nefretin yalnızca o kadar çok kez tanık olduğu korkunç ölümler ve işkencelere yönelik olmadığını biliyordu. Bu, daha çok tüm topluma ve uygar hukuk düzenine karşı bir tehdit oluşturmasının doğurduğu nefretti. Bu kötülüğün zafere ulaşmasına izin verilirse, o zaman gelecekteki yasalar hep eli silahlı çılgın bakışlı ihtilalciler tarafından yapılacak, dünya yapıcılar yerine yıkıcılar tarafından yönetilecekti. Peter Stride şiddet ve kandan daha çok nefret ediyordu bu olasılıktan ve nefret ettiklerinden ancak bir askerin nefret edebileceği gibi nefret ediyordu. Çünkü yalnızca asker olan savaşın dehşetini bilebilirdi.</p>

  <p>Asker içgüdüsü kendisine düşmana derhal saldırıp onu yok etmesini emrediyordu, ancak içindeki bilim adamı ve filozof yanı ise buna şimdi kalkışmasının doğru olmadığını söylemekteydi. Peter bu savaşçı güdüsünü büyük bir irade gücüyle frenlemeye çalıştı.</p>

  <p>Yine de tüm mesleğini bu an için, kötülük kuvvetleriyle bu çarpışma için tehlikeye attığını çok iyi bilmekteydi.</p>

  <p>Atlas komutanlığı elinden alınıp da yerine siyasal bir atama yapılınca Peter kendisine önerilen daha alt düzeydeki görevi kabul etmemeliydi. Kendisine açık olan pek çok yol vardı; ama ne var ki, o gruptan ayrılmamayı yeğlemiş ve duyduğu gücenikliği kimseye hissettirmemeye çalışmıştı. Tanrı şahidiydi, o zamandan bu yana Kingston Parker yakınmak için hiçbir neden bulamamıştı. Atlas'ta kendisinden daha çok çalışan subay yoktu ve projeye bağlılığı pek çok kere sınanmıştı.</p>

  <p>Şimdiyse bütün çektiklerine değmişti artık, o kadar beklediği an gelmişti işte.</p>

  <p>Düşman kendisini yakıcı Afrika güneşinin altında bekliyordu, yağmurlar altında yemyeşil bir adada ya da kalabalık bir kent'in pis sokaklarında değil... ama yine de eski düşmanıydı bu, Peter kendisinin konuşacağı zamanın da geleceğini biliyordu.</p>

  <p>Haberleşme teknisyenleri Colin Noble'u büyük ekrana getirdikleri anda Peter de Hawker'in şimdi kendi komutanlık karargâhı olan bölmesine girip koltuğuna oturdu. Sağ üst ekranda pistin güney alanının panoramik bir görüntüsü vardı. Tam ortada Boeing kuluçkaya yatmış bir kartal gibi oturuyordu. Onun yanındaki ekranda 800 milimetrelik zum objektifle uçağın pilot bölmesinin yaklaştırılmış görüntüsü yer alıyordu. Peter camları örten battaniyenin etiketini bile okuyabiliyordu oturduğu yerden. Üçüncü küçük ekranda ise hava trafik kontrol kulesinin içi görünüyordu. Kısa kollu gömlek giymiş memurlar radarları başında oturuyordu. Kontrol kulesinin dik camlarından yine Boeing görünmekteydi. Bu kameralar bir saat önce terminal binasına yerleştirilmişti. Diğer küçük ekran şimdilik boştu. Colin Noble'un çirkin ve neşeli yüzü büyük ekranı doldurmuştu.</p>

  <p>Peter, “ Birleşik Devletler deniz piyadesi yerine süvari birliği olsaydı, “ dedi.</p>

  <p>“O zaman buraya çoktan gelmiş olurdun yani. .”</p>

  <p>“Acelen ne ahbap? Görünüşe bakılırsa eğlence daha başlamamış bile.” Colin ekrana gülümseyerek bakıp başındaki beyzbol kepini geriye itti.</p>

  <p>“Haklısın. Eğlenceyi kimin düzenlediğini bile öğrenemedik daha. Ne zaman burada olacaksın?”</p>

  <p>“iyi bir rüzgâra kapılmış durumdayız şu anda... bir saat yirmi iki dakikamız daha var.”</p>

  <p>“Pekâlâ, hemen işe başlayayım o halde.”</p>

  <p>Peter aldığı notları değerlendirmeye başladı. Belirli bir noktayı vurgulamak isteyince kameramana söylüyor, verdiği emre göre kamera Peter'in keskin nişancıları yerleştireceği yerleri yakınlaştırıyordu. Görüntü yalnız komuta konsolunda değil, grubun nerede neler yapılacağını görmeleri için dev uçağın gövdesindeki büyük ekrana da yansıtılıyordu. Aynı görüntüler uydu aracılığıyla Pentagon'un batı kanalındaki Atlas komutanlığından da izlenmekteydi. Koltuğunda yaşlı bir aslan gibi oturan Kingston Parker değerlendirmeyi dikkatle dinliyor, ancak bir teleks mesajı geldiğinde doğruluyordu. Bir keresinde uzun bir mesaj alınca kendi görüntüsünün ekrana yansıtılması için işaret verdi.</p>

  <p>“Sözünü kestiğim için özür dilerim Peter, ama yararlı bir bilgi geldi sanırım.</p>

  <p>Militanların uçağa Mahe'de bindiklerini kabul ederek Seychelle polisinden tüm yolcuların listesini istedik. Oradan binen on beş kişiden onu Seychelle'de oturuyorlar. Yerel bir tüccarla karısı ve dokuz ila on dört yaş arasında sekiz çocuk. Çocuklar Seychelle hükümeti emrinde çalışan memurların İngiltere'de okullarına dönen çocukları.”</p>

  <p>Peter birden ağır bir yük altında eziliyormuş gibi hissetti kendini. Çocuklar... her nedense gençlik daha önemli, nasılsa daha çok incinebilir bir şeydi sanki.</p>

  <p>Parker sol elinde tuttuğu kâğıdı okumaya devam ederken sağ elindeki pipoyla ensesini kaşıyordu.</p>

  <p>“Bir İngiliz işadamı var. Shell şirketinden, adada iyi tanınan biri. Dört de turist. Bir Amerikalı, biri Fransız, ikisi Alman. Bu dördü birlikte yolculuk ediyorlarmış, gümrük ve güvenlik görevlileri dördünü de iyi hatırlıyorlar. Hepsi de genç iki kadın, iki erkek. Sally Anna Taylor, yirmi beş yaşında, Amerikalı.</p>

  <p>Heidi Hottschauser, yirmi dört ve Gunher Retz yirmi beş yaşlarında. Alman; Fransız da yirmi altı yaşında Henri Larousse. Polis dördünü de araştırmış.</p>

  <p>Victoria'da Reef Oteli'nde iki hafta kalmışlar. Erkekler bir odada, kadınlar bir odada. Günlerini yüzmek ve güneşte yanmakla geçirmişler. Beş gün önce küçük bir açık deniz yatı Victoria'ya gelene kadar. On beş metrelik, tek kişilik yat yine bir Amerikalınınmış. Dört genç yat limanda kaldığı sürece içinden çıkmamışlar, yat da 070'in kalkışından yirmi dört saat önce limandan ayrılmış.”</p>

  <p>“Silah ve cephaneyi yattan almışlarsa bu operasyon uzun bir süreden beri planlanıyor demektir, “ diye Peter yüksek sesle düşündü. “Hem de çok iyi planlanmış hatta.”</p>

  <p>Düşman artık biçimlenmeye başlamıştı, canavarın görüntüsü giderek berraklaşıyordu; daha çok tehlikeli ve daha çok çirkindi artık. Peter kanının damarlarında zonkladığını hissetti.</p>

  <p>“Adları bilgisayara verdiniz mi?”</p>

  <p>“Hiçbir şey elde edemedik.” Parker başını salladı. “Ya haberalmada bu kişiler hakkında hiçbir şey yok ya da pasaportları sahte...”</p>

  <p>Hava trafik kontrol kulesini gösteren ekranda bir canlılık görünce birden sözünü yarıda kesti. İkinci hoparlörden bir ses gürledi; ses düğmesi çok açıktı, kontrol masasındaki teknisyen düğmeyi çevirdi. Bir kadın sesiydi bu, İngilizceyi Amerika'nın batı kıyısı aksanıyla konuşuyordu.</p>

  <p>“Jan Smuts Kontrol Kulesi, Speedbird 070'i ele geçiren İnsan Hakları Eylem Komandosu başkanı konuşuyor. Mesajımı almaya hazır olun.”</p>

  <p>“İşte bağlantı kuruldu sonunda, “ diye Peter derin bir soluk aldı. “En sonunda bağlantı kuruldu işte!”</p>

  <p>Küçük ekrandaki Colin Noble sırıtarak purosunu ağzının bir yanından öteki yanına yuvarladı usta bir hareketle. “Eğlence başladı, “ dedi. Ama neşenin gizleyemediği bir sertlik vardı sesinde.</p>

  <p>Pilot bölmesinin üç kişilik mürettebatı dört hava korsanının boşalttığı birinci sınıf koltuklarına oturtulmuşlardı.</p>

  <p>İngrid, Boeing'in pilot bölmesini karargâha dönüştürmüş, pasaportları tek tek inceliyor, önündeki yer planına her yolcunun adını ve milliyetini yazıyordu.</p>

  <p>Mutfak bölmesinin kapısı açıktı. Havalandırma tertibatının uğultusu dışında uçağın içinde çıt çıkmıyordu. Kabinde konuşmak yasaklanmıştı, kızıl gömlekli komandolar bu emrin yerine getirilmesini sağlamak için uçak boyunca gidip gelmekteydiler.</p>

  <p>Tuvaletlerin kullanımı da bir düzene bağlanmıştı: yolculardan biri dönmeden bir başkasının yerinden kalkmasına izin verilmiyordu. Kullanım sırasında tuvalet kapıları açık bırakılıyordu.</p>

  <p>Sessizliğe karşın kabin boyunca ürkütücü bir gerilim havası vardı. Çocukların çoğu uyuyor, diğer yolcular ise koltuklarında dimdik oturmuşlar, gergin yüzlerle korsanlara korku ve dehşet ifadeleriyle bakıyorlardı.</p>

  <p>Fransız Henri pilot bölmesine geçti.</p>

  <p>“Zırhlı araçları çekiyorlar.”</p>

  <p>Uzun boylu, ince yapılı, çocuk yüzlü, şair bakışlı bir gençti. Sarı bıyıkları dudağının iki yanından aşağı sarkıyordu.</p>

  <p>İngrid başını kaldırdı. “Çok heyecanlısın dostum.” Başını salladı. “Merak etme, her şey yolunda gidiyor.”</p>

  <p>“Heyecanlı değilim, “ diye genç sinirli bir sesle cevap verdi.</p>

  <p>İngrid gülümsedi, uzanıp gencin yanağını okşadı. “Hakaret etmek istemedim.”</p>

  <p>Gencin yüzünü kendisine doğru çekip dudaklarından öptü. “Sen yürekliliğini kanıtladın... hem de pek çok kere.”</p>

  <p>Henri tabancasını masaya bırakıp kıza uzandı. İngrid'in kızıl gömleğinin üstten üç düğmesi açıktı. Gencin memelerini okşamasına sesini çıkarmadı.</p>

  <p>Kızın memeleri dolgun ve sivriydi, Henri'nin solukları sıklaştı. Kızın meme başları kaskatı kesildiler. Ancak Henri diğer eliyle kızın şortunun fermuarına uzanınca İngrid erkeğin elini sertçe itti.</p>

  <p>“Daha sonra. Bu iş sona erince. Şimdi içeri git artık.” Uzanıp ön camı örten battaniyeyi araladı. Güneşin çok keskin olmasına karşı gözlem terasındaki miğferli başları görebiliyordu. Demek askerleri de çekiyorlardı! Konuşmaya başlama zamanı yaklaşmıştı öyleyse. Ama yine de bir süre daha merakta bırakacaktı onları.</p>

  <p>İngrid ayağa kalktı, gömleğinin düğmelerini ilikledi, boynundaki kameranın kordonunu ayarladı, mutfak bölmesinde bir an durup saçlarını düzeltti ve sonra uçağın içine doğru yürüdü. Uyuyan bir çocuğun battaniyesini düzeltti, Teksaslı bir beyin cerrahının hamile karısının yakınmalarını dinledi.</p>

  <p>“Bu uçaktan ilk siz ve çocuklar çıkacaksınız, söz veriyorum,” dedi.</p>

  <p>Koltuğa uzanmış olan uçuş mühendisinin yanında çömeldi.</p>

  <p>“Nasıl?”</p>

  <p>“Uyuyor, morfin verdim.” Şişman doktor gözlerindeki nefreti göstermemek için kızın yüzüne bakmıyordu. Yaralı kol, kanı durdurmak için havaya kaldırılmıştı.</p>

  <p>Sargı bezleri kanlıydı.</p>

  <p>“Çok iyi...” İngrid doktorun koluna dokundu. “Teşekkür ederim.” Adam şaşkın bir halde kızın yüzüne bakınca İngrid gülümsedi. Bu, öylesine güzel ve rahatlatıcı bir gülümsemeydi ki, adam yumuşamaya başladığını hissetti.</p>

  <p>“Karınız mı?” diye İngrid yalnız adamın duyabileceği alçak bir sesle sordu. Adam yanında oturan ufak tefek şişmanca Yahudi kadınına bakıp başını salladı. “Onun bu uçaktan ilk çıkanlar arasında olmasına çalışacağım.” Adam acınacak bir minnetle baktı kızın yüzüne. İngrid doğrulup yürümeye devam etti.</p>

  <p>Kızıl gömlekli Alman, turist bölmesinin başında, arka mutfak perdesinin önünde duruyordu. Gözleri ışıl ışıl yanıyordu, saçları omuzlarına dökülmüştü, üst dudağının kenarındaki beyaz bir yara izi yüzüne sürekli bir sırıtma ifadesi veriyordu.</p>

  <p>“Her şey yolunda mı. Kurt?” diye sordu kız Almanca olarak.</p>

  <p>“Acıktıklarını söylüyorlar.”</p>

  <p>“İki saat sonra yemek veririz, ama bekledikleri kadar değil elbette...” İngrid horgörüyle baktı yolculara. “Şişkolar... şişko burjuva domuzları.” Perdenin öte yanına geçerken çağırır gibi baktı erkeğe. Kurt kızın ardından yürüdü, perdeyi kapattı.</p>

  <p>Erkek kemerini çözerken İngrid, “Karen nerede?” diye sordu. Şu anda çok ihtiyacı vardı, heyecan ve kan başını döndürmüştü.</p>

  <p>“Arkada... dinleniyor.”</p>

  <p>İngrid şortunun düğmesini açıp fermuarını indirdi. Kısık bir sesle, “Haydi kurt, “ dedi. “Ama çabuk... çok çabuk.”</p>

  <p>İngrid uçuş mühendisinin koltuğuna oturmuştu. Omuz başında, kırmızı gömleğinin üstüne kütüklüğünü çaprazlamasına geçirmiş, kara saçlı kız duruyordu. İri çirkin tabancası kalçasının üstündeydi.</p>

  <p>İngrid mikrofonu ağzına doğru götürürken diğer eliyle sarı saçlarını düzeltti.</p>

  <p>“... Yüz doksan sekiz İngiliz uyruklu. Yüz kırk altı Amerikalı...” Rehinelerin listesini okuyordu. “Uçakta yüz yirmi iki kadın ve on altı yaşın altında yirmi altı çocuk var?” Beş dakikadır süren konuşmasını kesip arkasına dönerek Karen'e gülümsedi. Kara saçlı kız da gülümseyip dar ve kemikli eliyle İngrid'in altın saçlarını okşadı.</p>

  <p>“Son yayınınızı aldık.”</p>

  <p>“Bana İngrid diyebilirsiniz.” İngrid sırıtarak baktı elindeki mikrofona. Hava kontrol kulesindeki memurun şaşkınlığının geçmesi birkaç saniye sürdü.</p>

  <p>“Anlaşıldı, İngrid. Bize başka bir mesajınız var mı?”</p>

  <p>“Başka bir mesajım var. Kule, Uçak İngiliz uçağı olduğu ve yolcularımdan üç yüz kırk dördü ya İngiliz ya Amerikalı oldukları için bu ülkelerin elçiliklerini temsil eden bir sözcü istiyorum. Yolcuların serbest bırakılma koşullarını bildirmem için iki saat içinde burada olmalı.”</p>

  <p>“Beklemede kalın, İngrid. Elçilerle bağlantı kurar kurmaz size bildireceğiz.”</p>

  <p>“Benimle oyun oynama. Kule. İkimiz de elçilerin şu anda bizi dinlediklerini biliyoruz. Onlara iki saat içinde buraya birini göndermelerini söyle. Yoksa rehineyi öldüreceğim.”</p>

  <p>Peter Stride'in üzerinde yalnızca bir mayo ile ayaklarında lastik ayakkabılar vardı. İngrid yüz yüze konuşmakta ısrar ettiği için Peter durumu yakından inceleme fırsatını kaçırmak istememişti.</p>

  <p>Keskin nişancılara müthiş bir vurucu gücü olan küçük mermiler atan el yapısı.</p>

  <p>222 magnumlar dağıtılmıştı. Mermiler de tek tek elde yapılıp parlatılmıştı. Kızılötesi teleskopik dürbünün yerine lazer dürbünü takılınca silahın ne gece ne gündüz hedefi kaçırması olasılığı yoktu. Mermi yolu yedi yüz metre boyunca dümdüzdü. Silahlar rehinelere ya da çevrede bulunan masum yurttaşlara zarar vermeden hedefi bulup öldürecek biçimde geliştirilmişlerdi.</p>

  <p>Hafif kurşun insanı sanki bir suaygırı çarpmış gibi devirir, ancak vücudunu delip geçmeyerek içinde parçalanırdı.</p>

  <p>“Boşuna telaşlanıyorsun, “ dedi Peter. “Konuşmak istiyorlar, ateş etmek değil.</p>

  <p>Hiç olmazsa şimdilik.”</p>

  <p>“Türlerin dişisi... gerçek zehirli olanıdır.”</p>

  <p>“Fotoğraf makineleri ve ses alma aygıtları şu anda silahlardan daha önemli.”</p>

  <p>“Yukarı gidip gerekeni yaptım. Oskar kazanacak resimler alacaksın... söz veriyorum.” Colin saatine baktı. “Gitme zamanı geldi. Hanımı daha fazla bekletme.” Peter'in omzunu hafifçe yumrukladı. “Sakin ol.” Peter ellerini omuzlarından yukarı, eli ve parmakları açık olmak üzere kaldırıp yürümeye başladı.</p>

  <p>Sessizlik kuru ve korkunç sıcak kadar boğucuydu, ancak Peter böyle istemişti.</p>

  <p>Tüm hava trafiğini durdurmuş, terminal alanındaki tüm makineleri kapattırmıştı.</p>

  <p>Ses alma aygıtlarına parazit karışmasını istemiyordu.</p>

  <p>Koskoca alanda yalnızca kendi ayak sesleri duyuluyordu şimdi. Yaşamı boyunca yürüdüğü en uzun yoldu bu, uçağa yaklaştıkça koca kütle bir dağ gibi yükseliyordu önünde. Böyle aşağı yukarı çırılçıplak soyunmak zorunda bırakılmasının nedeninin silah saklamasını önlemek olmadığını biliyordu. Bu daha çok kendisini huzursuz kılmak için alınmış bir önlemdi. Eski bir numaraydı, Gestapo sorguya çekeceği kurbanını çırılçıplak soyardı. Ancak Peter dimdik, kendinden emin yürüyordu. Vücudunun bir atlet gibi adeleli ve sert olmasından gurur duymaktaydı. O dört yüz metre boyunca şişman bir göbek ve sarkık memelerle yürümekten nefret edecekti.</p>

  <p>Tam yarı yola vardığında pilot bölmesinin hemen arkasındaki ön kapı yana kaydı, dörtköşe açıklıkta birkaç kişi göründü. Peter gözlerini kısarak baktı. İki, hayır üç üniformalı kişi... British Airways üniformaları... iki pilot ve aralarında daha kısa boylu bir hostes.</p>

  <p>Omuz omza duruyorlardı, ancak aralarından sarışın bir baş daha görülüyordu.</p>

  <p>Fakat güneşin aksi yönden gelmesi ve arkadaki kişinin duruş açısı yüzünü görmesini engelliyordu.</p>

  <p>Biraz daha yaklaşınca kısa kesilmiş kır saçlı, yuvarlak yüzlü yaşlıca pilotun sağda olduğunu gördü. Watkins olmalıydı bu, kaptan pilot. İyi bir adamdı. Peter pilotun hizmet dosyasını gözden geçirmişti. İkinci pilotla hostese pek dikkat etmeden arkadaki kişiyi görmeye çalıştı. Tam açık kapının altına geldiğinde İngrid yüzünün görülebilmesi için yerini değiştirdi.</p>

  <p>Peter kızın yüzünün güzelliği, teninin parlaklığı, yemyeşil gözlerinin insanın iliklerine işleyen masumluğu karşısında şaşkına dönmüştü. Bir an onun korsanlardan biri olduğuna inanamadı.</p>

  <p>“Ben İngrid'im, “ dedi kız. En zehirli çiçekler kimi zaman en güzel olanlardır, diye düşündü Peter.</p>

  <p>“Ben de İngiliz ve Amerikan hükümetleri adına seçilmiş sözcüyüm.” Peter bakışlarını Watkins'in şişman yanaklı yüzüne kaydırdı. “Uçakta kaç korsan var?”</p>

  <p>“Soru sormak yasak!” diye İngrid bağırdı. Pilot yüzündeki ifadeyi değiştirmeden elinin dört parmağını açtı.</p>

  <p>Zaten tahminleri de bu kadardı, Peter yaşlı adama minnet duydu.</p>

  <p>“Koşullarınızı konuşmaya başlamadan insanlık adına, rehinelerin huzur ve rahatlarının sağlanmasını kolaylaştırmak isterim, “ dedi Peter.</p>

  <p>“Rahatları yerindedir.”</p>

  <p>“Yiyecek ya da içme suyu ister misiniz?”</p>

  <p>Kız başını arkaya atıp kahkahayla güldü. “İçine müshil atıp bizi boğazımıza kadar boka sokmak için mi? Ha?”</p>

  <p>Peter konu üzerinde durmadı. Doktoru ilaçlı tepsileri çoktan hazırlamıştı.</p>

  <p>“Uçakta bir yaralınız mı var?”</p>

  <p>“Yaralı falan yok.” Kızın kahkahası birden silinmişti yüzünden. Ancak Watkins baş ve işaret parmaklarıyla olumlu bir işaret yaptı. Peter adamın gömleğindeki kan lekelerini fark etti. “Bu kadarı yeter, “ dedi İngrid. “Bir soru daha sorarsan konuşmayı burada keserim...”</p>

  <p>“Pekâlâ, başka bir şey sormayacağım.”</p>

  <p>“Bu komandonun amacı, bu ülkeyi sefalet ve kölelik boyunduruğu altında tutan, işçilere ve proletaryaya insanlık temel haklarını yasaklayan faşist, insafsız, insanlık dışı ve neoemperyalist rejimin devrilmesidir.”</p>

  <p>Çılgın solun karmaşık sloganları altında saklı olsa bile yine de olabileceği kadar berbat bir durum, diye düşündü Peter. Dünyada milyonlarca insanın bu sözlere bir yakınlık duyması Peter'in işini biraz daha güçleştirecekti.</p>

  <p>Korsanlar çok hassas bir noktaya dokunmuşlardı.</p>

  <p>Kız neredeyse dinsel bir ateşlilikle hâlâ konuşuyordu. Peter dinledikçe onun tam bir bağnaz olduğuna, akıllılığı çılgınlıktan ayıran ince çizgi üzerinde bulunduğuna inanıyordu. Duyduğu nefret ve horgörüyü dile getirirken İngrid'in sesi kulakları tırmalayan bir çığlığa dönüşmüştü. Peter onun her şeyi yapabileceğine inanmıştı artık. Acıma nedir bilmediği kesindi. İntihardan bile kaçınmazdı, kendini, yolcuları ve Boeing'i gerçekten havaya uçurabilirdi. Hatta böyle bir şehitlik fırsatını seve seve kabul ederdi. Peter tüylerinin diken diken olduğunu hissetti.</p>

  <p>Şimdi konuşmadan birbirlerine bakıyorlardı. Bağnazlığın kızıllığı şimdi kızın yüzünden kaybolmuştu, soluğunu toparlıyordu. Peter onun sakinleşip sözünü sürdürmesini bekledi.</p>

  <p>“İlk İsteğimiz...” Kız şimdi kurnaz bakışlarla Peter'i süzmekteydi. “... İlk İsteğimiz az önce verdiğim demecin İngiltere, Birleşik Devletler ve Güney Afrika televizyon istasyonlarının tümünde okunması.” Peter o korkunç kutuya duyduğu nefretin boğazına yükseldiğini hissetti. Düşünce yerine geçen o beyin yıkayıcı elektronik aygıt, kamuoyunu dondurmak, paketlemek ve dağıtmak için kullanılan o öldürücü makine. Böylesine etkin bir biçimde yaydığı şiddet kadar nefret ediyordu ondan. “Los Angeles, New York, Londra ve Johannesburg'da yerel saatlerle saat 9. 00'da okunacak...” En iyi saat kuşkusuz, basın eti ve suyu olan bu haberi nasıl oburcasına yutacaktı!</p>

  <p>Kız elindeki kalın zarfı salladı. “Burada yayımlanması istenen demeçle bir liste var. Bu korkunç polis rejimi tarafından tutuklanan ya da gözaltında tutulan yüz yirmi dokuz kişinin adları. Bunlar Güney Afrika'nın gerçek liderleridir.” Kızın fırlattığı zarf Peter'in ayaklarının dibine düştü.</p>

  <p>“İkinci isteğimizi bildiriyorum: O listedekiler Güney Afrika hükümetinin sağlayacağı bir uçağa bindirilecekler. Uçakta aynı hükümetin vereceği bir milyon Kruger Rand altını bulunacak. Uçak serbest bırakılan siyasal liderlerin istedikleri bir ülkeye gidecek. Liderler bu altınlarla sürgünde bir hükümet kuracaklar ve halkın gerçek liderleri olarak bu ülkeye dönene kadar orada kalacaklar.”</p>

  <p>Peter eğilip zarfı aldı. Bir yandan da aklından hesap yapıyordu. Bir Kruger Rand en azından 170 dolar ederdi. Şu halde yüz yetmiş milyon dolar kurtarmalık isteniyordu.</p>

  <p>Yapacak bir hesap daha vardı. “Bir milyon Kruger kırk tondan fazla eder, “ dedi kıza. “Bu kadar yükü bir uçak nasıl alacak?”</p>

  <p>Kız duraksadı. Peter korsanların her şeyi düşünmediklerini görünce hafif de olsa bir soluk aldı. Bir yanlışlık yaptıklarına göre başkalarını da yapabilirlerdi.</p>

  <p>“Hükümet altının ve tutukluların nakli için gereken ulaşım araçlarını sağlayacak.” Kızın duraksaması çok kısa sürmüştü.</p>

  <p>“Hepsi bu kadar mı?” Güneş Peter'in çıplak omuzlarını yakıyordu, sırtından aşağı bir damla buz gibi ter yuvarlanmaktaydı. Durumun bu kadar kötü olabileceğini tahmin edemezdi.</p>

  <p>“Uçak yarın öğleden önce yola çıkmazsa rehineler sırayla idam edilecekler.”</p>

  <p>Peter dehşetten titredi. “İdam!” Kız hukuk diliyle konuşuyordu. Peter o anda kızın sözünü tutacağını anladı.</p>

  <p>“Uçak içindekilerin istedikleri yere inince aramızda daha önce kararlaştırılmış bir işareti alacağız ve bunun üstüne bu uçaktaki kadın ve çocuklar derhal bırakılacaklardır.”</p>

  <p>“Ya erkekler?”</p>

  <p>“Ayın altısı pazartesi günü, yani üç gün sonra New York'ta Birleşmiş Milletler Genel Kurulu'nda bir karar tasarısı gündeme getirilecek. Tasarıda Güney Afrika'ya zorunlu ekonomik sınırlama getirilmesi istenecek... Yabancı sermayenin çekilmesi, petrol ve dış ticarete ambargo konulması, tüm ulaşım ve haberleşme hatlarının kesilmesi, tüm liman ve hava sınırlarının Birleşmiş Milletler barış gücü tarafından ablukaya alınması... Birleşmiş Milletler gözlemcilerinin denetiminde genel seçimler yapılana kadar...”</p>

  <p>Peter kızdan bir adım ilerde olabilmek için çılgınlar gibi çalıştırıyordu kafasını. Birleşmiş Milletler karar tasarısı Sri Lanka ve Tanzania tarafından hazırlanmıştı. Ancak Güvenlik Konseyi'nde veto edilmesi de kesindi. Kızın zamanlaması yepyeni ve korkunç bir durum çıkarıyordu ortaya. Canavar yine kılık değiştirmişti. Karar tasarısının gündeme gelmesiyle bu uçak kaçırma olayı bir rastlantı olamazdı. Çıkacak sonuçlar üzerinde düşünülmeyecek kadar ürkütücüydü.</p>

  <p>Dünya liderleriyle hükümetlerin terör stratejisinde doğrudan doğruya ilişkili olmasalar bile, göz yumar bir tutum içine girmeleri...</p>

  <p>Kız yine ağır ağır sürdürdü konuşmasını. “Birleşmiş Milletler Güvenlik Konseyi üyelerinden biri Amerika, İngiltere ya da Fransa Genel Kurul'un bu kararını veto edecek olursa, bu uçak ve içindekiler havaya uçurulacaktır.”</p>

  <p>Peter dilini yutmuş gibiydi. Sarışın çocuğa ağzı açık bakıyordu. Gerçekten de kız gençliği, tazeliği ve güzelliğiyle ancak bir çocuktu.</p>

  <p>Kısık bir sesle, “Bu tehdidi yerine getirecek güçte patlayıcınız olduğuna inanmıyorum, “ dedi.</p>

  <p>Sarışın kız dışardan görünmeyen birine bir şeyler söyledi, bir, kaç saniye sonra Peter'e yuvarlak kara bir şey fırlattı. '</p>

  <p>“Tut!” Peter elindeki şeyin ağırlığına şaşmıştı. Bunun ne olduğunu anlaması uzun sürmedi.</p>

  <p>“Elektronik fünyeli!” Kız güldü. “Üstelik elimizde o kadar çok var ki, bunu sana örnek diye verebilirim.”</p>

  <p>Pilot Cyril Watkins eliyle göğsüne dokunarak Peter'e bir şey söylemeye çalışıyordu. Ancak Peter el bombasına bakıyordu. Bunlardan bir tekinin bile Boeing'i de içindekileri de havaya uçurabileceğini çok iyi biliyordu.</p>

  <p>Watkins ne söylemeye çalışıyordu? Şimdi de boynunu tutmuştu. Peter kızın boynuna baktı. İngrid'in boynunda kayışı ucunda sallanan bir fotoğraf makinesi vardı.</p>

  <p>Fotoğraf makinesi ile el bombası... Pilotun söylemek istediği bu muydu?</p>

  <p>Ama kız yine konuşmaya başlamıştı. “Bunu efendilerine götür de titresinler bakalım. Yığınların öfkesi altında ezilecekler hepsi. İhtilal geldi artık!”</p>

  <p>Uçağın kapısı kapandı, Peter kilit kolunun yerleştirildiğini duydu.</p>

  <p>Bir elinde zarf, diğerinde bomba olduğu halde dönüp yürümeye başladı.</p>

  <p>Colin Noble'un iri cüssesi Hawker'in kapı aralığını dolduruyordu. İlk kez olarak yüzü ciddiydi, ne dudaklarının, ne de gözlerinin kenarında gülümseme çizgileri yoktu artık.</p>

  <p>“Doktor Parker ekranda.” Tulumunu ilikleyerek uçağa doğru yaklaşan Peter'i selamladı. “Konuşmanızı aldık, o da dinledi.”</p>

  <p>“Durum çok kötü, Colin.”</p>

  <p>“Bu senin dediğin iyi haber aslında. Parker'le konuşman bitince asıl kötü haberi ben vereceğim sana.”</p>

  <p>“Teşekkürler, ahbap.” Peter adamı omuzlayıp kabine girdi, meşin komuta koltuğuna oturdu.</p>

  <p>Ekranda Kingston Parker masası üzerine eğilmiş, İngrid ile Peter'in kâğıda alınmış konuşmalarını okuyordu. Soğumuş piposu dişleri arasında kıstırılmıştı. Terörist grubun isteklerini incelerken yüklendiği sorumluluğun altında kaşları kırışmıştı.</p>

  <p>Ekran dışından haberleşme teknisyeninin sesi duyuldu:</p>

  <p>“General Stride ekranda, efendim.” Parker kameraya baktı.</p>

  <p>“Peter, şu anda yalnızız. Devreyi kapattım, konuşmamız yalnız bir banda alınacak. Sir William ile Constable'a başvurmadan senin ilk izlenimlerini öğrenmek istiyorum.” Sir William Davies ve Kely Constable Pretoria'daki İngiliz ve Amerikan elçileriydi.</p>

  <p>“Çok ciddi bir durumla karşı karşıyayız, efendim.”</p>

  <p>“Militanların silah kapasiteleri nedir?”</p>

  <p>“Patlayıcı maddeler ekibim el bombasını inceliyorlar, ama ben bunların uçağı ve içindekileri havaya uçuracak kapasiteye sahip olduklarına inanıyorum.”</p>

  <p>“Peki ya psikolojik kapasiteleri?”</p>

  <p>“Benim görüşüme göre kız Bakunin ile Jean Paul Sartre'in kızı...” Parker başını salladı. “Anarşizm kavramına göre tek yaratıcı eylem yok etmektir, insan ancak şiddet eylemiyle kendini yeniden dünyaya getirebilir. Sartre bir ihtilalcinin birini öldürmesi halinde bir zorbanın öldüğünü ve özgür bir insanın ortaya çıktığını söylemişti.</p>

  <p>“Kız sonuna kadar gitmeye kararlı mı?”</p>

  <p>Peter hiç duraksamadan, “Evet, efendim, “ dedi. “Sıkışırsa sonuna kadar gidecektir. Bunların mantıklarını bilirsiniz. Yok etmek güzel bir şeydir, kendini yok etmekse ölümsüzlüktür. Benim görüşüme göre sonuna kadar gidecektir.”</p>

  <p>Parker derin bir göğüs geçirerek piposunun sapıyla iri beyaz dişlerine vurdu.</p>

  <p>“Eh, bu da bizim bulgularımıza uyuyor.”</p>

  <p>“Onun hakkında bir şey öğrenebildiniz mi?”</p>

  <p>“Sesini çok net alabildik, bilgisayar da yüz yapısını kıyaslayabildi.”</p>

  <p>“Kimmiş?” diye Peter sabırsızlıkla adamın sözünü kesti. Ses alma aygıtlarıyla zum objektifli televizyon kameralarının doğrudan doğruya bilgisayara bağlı olduğunu biliyordu.</p>

  <p>“Hilda Becker adıyla doğmuş. Alman asıllı üçüncü kuşak Amerikalı. Babası 1959'da dul kalmış olan başarılı bir diş doktoru. Kız otuz bir yaşında...” Peter kızı çok daha genç sanmıştı, pürüzsüz yüzüne aldanmış olmalıydı, “... zekâ sayısı 138.</p>

  <p>1965-1968 arası Columbia Üniversitesi'nde okumuş, Modern Siyasal Tarih doktoru.</p>

  <p>Demokratik Toplum Öğrencileri üyesi. Vietnam savaş aleyhtarı gösterilerinde eylemci. Asker kaçaklarının Kanada'ya gitmelerini sağlayan örgütte çalışmıştı.</p>

  <p>1967'de marihuana bulundurduğu için tutuklanmış ama hüküm giymemiş. Butler Üniversitesi bombalanma olayında tutuklanmış, ama serbest bırakılmış. 1970'de Düsseldorf'a öğrenimine devama gitmiş. 1972'de Ekonomi Politik doktoru olmuş.</p>

  <p>Baader Meinhof çetesinden Gudrun Ensslin ve Horst Mahler'le ilişkisi olduğu biliniyor. Batı Alman sanayicisi Heinrich Köhler'in kaçırılıp öldürülmesinde kuşkulanılması üzerine gözden kaybolmuş...” Kızın özgeçmişi modern ihtilalcinin klasik gelişmesini yansıtıyor, diye düşündü Peter. Canavarın eksiksiz bir tablosu, “1976 ve 77'de Suriye'de Filistin Kurtuluş Örgütü'nde ileri eğitim gördüğü sanılıyor. Kenevir kökenli uyuşturucu kullanıyor, her iki cinsle de ilişkide olduğu biliniyor. .” Parker başını kaldırdı. “Hepsi bu kadar.”</p>

  <p>“Evet, “ diye Peter mırıldandı. “Sonuna kadar gidecektir.”</p>

  <p>“Durumu sen nasıl değerlendiriyorsun?”</p>

  <p>“Bunun çok yüksek düzeyde hazırlanmış bir operasyon olduğuna inanıyorum... hatta hükümet düzeyinde...”</p>

  <p>“Açıkla!”</p>

  <p>“Tarafsız ülkelerin karar tasarılarının Birleşmiş Milletler'de görüşülmesiyle uçak kaçırma arasında ilişki bulunması bu görüşümü güçlendiriyor.”</p>

  <p>“Devam et.”</p>

  <p>“İlk kez belirsiz ve yan tutan bir amaca yönelmemiş bir uçak kaçırma olayı ile karşı karşıyayız. İleri sürdükleri isteklere en azından yüz milyon Amerikalı ve elli milyon İngiliz, 'Eh, akla yatkın şeyler bunlar, ' diyeceklerdir.”</p>

  <p>“Devam et.”</p>

  <p>“Militanlar Batı uygarlığının paryası olan yumuşak bir hedef seçmişler. Birleşik Milletler'de karar tasarısı oybirliğiyle geçecek, ve o milyonlarca Amerikalı ve İngiliz ırkçı politikasından nefret ettikleri bir hükümeti desteklemek için dört yüz önemli yurttaşlarının feda edilmesinin gerekli olup olmadığını soracaklar.”</p>

  <p>“Öyle mi?” Parker ekrana doğru eğilmişti. “Anlaşmaya yanaşacaklarını sanıyor musun?”</p>

  <p>“Militanlar mı? Olabilir.” Peter bir an durakladıktan sonra devam etti. “Benim görüşlerimi bilirsiniz, efendim. Ben bu insanlarla anlaşmaya girilmesinin karşısındayım.”</p>

  <p>“Bu durumda bile mi?”</p>

  <p>“Özellikle bu durumda. Evsahibi ülkenin politikası konusunda sizinle aynı görüşü paylaşıyorum. Doktor Parker. Sınav günü geldi çattı şimdi. İsteklerin haklı olduğuna inansak bile, sunuluş biçiminden dolayı bunlara karşı çıkmalıyız. Bu insanlar amaçlarına erişirlerse, bu silahın bir zaferi olacaktır... ve tüm insanlığı tehlikeye atmış olacağız.”</p>

  <p>“Başarılı bir karşı darbe için tahminin nedir?” Peter, eninde sonunda bu soruyla karşılaşacağını bildiği halde bir süre duraksadı.</p>

  <p>“Yarım saat önce yalnız militanların ölmeleriyle sonuçlanacak bir Delta durumunda şansımızın bire on olduğunu söyleyebilirdim.”</p>

  <p>“Ya şimdi?”</p>

  <p>“Şimdi karşımızdakilerin bağnaz kişiler olduklarını biliyorum. En az bizim kadar eğitim görmüşler ve silahlanmışlar, ayrıca bu operasyon için yıllarca süren bir hazırlık döneminden geçmişler.”</p>

  <p>“Ya şimdi?” diye Parker ısrar etti.</p>

  <p>“On kayıp vererek bire dört bir şansımız var sanırım.”</p>

  <p>“Bunun dışında?”</p>

  <p>“Bunun ortası yok, efendim. Başarısız olursak kayıplarımız yüzde yüzdür... hem uçak hem yolcular, hem de tüm Thor personeli.”</p>

  <p>“Pekâla Peter.” Parker arkasına yaslandı. Ben şimdi Başkan ve Başbakan'la konuşacağım, şu anda bağlantıyı sağladılar. Sonra elçilere durumu bildireceğim, bir saat sonra yine konuşuruz.”</p>

  <p>Ekran karardığı anda Peter içindeki tüm nefreti bastırmakta olduğunu hissetti.</p>

  <p>Bir cerrah bıçağı kadar soğuk ve işlerliğe sahipti. Öylesine titizlikle yetiştirilmiş olduğu işi yapmaya hazırdı, ancak yine de düşmanı değerlendirebiliyor, başarı şansını ölçebiliyordu.</p>

  <p>Zile bastı. Komuta kabininin ses geçirmez kapıları ardında bekleyen Colin içeri girdi.</p>

  <p>“Uzmanlar el bombasını söktüler. Şahane bir şey. Patlayıcı madde yeni bir Sovyet CJ karışımı, fünyesi ise fabrikasyon. Profesyonel işi. Eh, bir de patladı mı...”</p>

  <p>Peter'in bu bilgiye ihtiyacı yoktu aslında; Colin Peter'in karşısındaki koltuğa otururken konuşmasını sürdürdü. “Washington'daki teleprintere militanların demecini ve listesini ilettik...” Colin eğilip dahili telefona, “O kısmı bir daha oynatın, ama ilk önce sessiz olsun, “ dedi. Sonra Peter'e döndü. “İşte sana söylediğim kötü haber.”</p>

  <p>Video bant orta ekrandan geçmeye başladı. Kameranın gözlem yerinde olduğu ilk bakışta anlaşılıyordu.</p>

  <p>Ekranda Boeing vardı şimdi, objektifin büyültme etkisiyle arka plan yamyassı görülüyor, ortalık uçağın ardındaki pistten yükselen sıcak dalgasıyla buğulanmış gibi titriyordu.</p>

  <p>Ön planda uçağa doğru yürümekte olan Peter'in çıplak sırtı görülüyordu.</p>

  <p>Boeing'in kapısı birden yana kaydığı anda kameraman da zum yaparak uçağa yaklaştı.</p>

  <p>Kapıda iki pilotla hostes duruyorlardı. Kamera biraz daha yaklaştı, objektif açıklığı kendiliğinden ayarlandı, bir an kızın yüzünü tam olarak yakaladı. Ancak İngrid o anda başını çevirmiş ve yeniden kameraya bakmadan önce içerde birine bir şeyler söylermiş gibi dudaklarını oynatmıştı.</p>

  <p>“Tamam, “ dedi Colin. “Bir kere daha oynatın, ancak bu kez sesi olduğu gibi verin.”</p>

  <p>Film başa alındı, kabin kapısı yeniden açıldı, üç rehine göründüler, altın saçlı kız başını çevirdi. “Let's slide, “ dedi kız, ancak arka planda parazit ve gürültü vardı.</p>

  <p>“Let's slide mı?” diye sordu Peter.</p>

  <p>“Filmi başa alın ve sesi filtreden geçirin.”</p>

  <p>Aynı görüntüler, aynı altın başın hafifçe yana çevrilişi.</p>

  <p>“It's slide.” Peter yine bir şey anlamamıştı.</p>

  <p>Colin teknisyene, “Pekâlâ, şimdi ince filtreyi ve titreşim modülasyonunu takın, “ dedi.</p>

  <p>İngrid yine başını çevirdi, uçağın içinde birine konuştu.</p>

  <p>Artık sözleri çok kesin olarak anlaşılıyordu. “It's Stride... Stride bu. .” Peter midesine bir yumruk yemiş gibi oldu.</p>

  <p>“Seni tanıdı, “ dedi Colin. “Tanıdı ve demek, seni bekliyordu.”</p>

  <p>İki adam bir an konuşmadan birbirlerine baktılar. Peter'in kaşları çatılmıştı.</p>

  <p>Atlas projesi en yüksek gizlilik derecesine sahipti. Atlas'ın komuta personeli dışında yalnız yirmi kişi bu sırrı biliyordu. Bunlardan biri Birleşik Devletler Başkanı, diğeri de İngiltere Başbakanı'ydı.</p>

  <p>Atlas'ın Thor bölümü komutanın kim olduğunu ise ancak dört beş kişi bilirdi. Ama kızın sözlerinde de hiçbir yanlış anlaşılma yoktu.</p>

  <p>“Bir daha oynatın, “ diye sert bir sesle bağırdı Peter.</p>

  <p>O iki sözcüğü heyecanla beklediler.</p>

  <p>“Stride bu, “ dedi İngrid. Ekran karardı.</p>

  <p>Peter eliyle gözlerini ovuşturdu. Kırk sekiz saattir uyumadığını hatırlamıştı birden, ancak şu anda kendisini huzursuz kılan şey yorgunluk değil, ihanet ve akla hayale gelmeyecek kötülüklerin bilincinde olmaktı.</p>

  <p>“Biri Atlas'ı açığa çıkarmış, “ diye Colin söylendi. “Her dönemeçte bize pusu kurarlar artık.”</p>

  <p>Peter elini indirip gözlerini açtı. “Kingston Parker'le bir daha konuşmam gerek.” Parker'in ekranda görünen yüzünden epey öfkeli ve telaşlı olduğu anlaşılıyordu.</p>

  <p>“Başkan'ın sözünü kestin.”</p>

  <p>“Doktor Parker... durum değişti. Benim tahminime göre başarılı bir Delta saldırısı olasılığı çok düşük artık. Yüzde elli şansımız bile yok.”</p>

  <p>“Anlıyorum.” Parker öfkesini tutabilmişti. “Çok önemli bir şey bu. Başkan'a bildireceğim.”</p>

  <p>Tuvaletler artık tıka basa dolmuş, havalandırmaya karşın uçağın içi kokudan soluk alınmaz bir hale gelmişti.</p>

  <p>Su ve yiyeceğin çok kısıtlı olması nedeniyle yolculardan çoğu açlıktan bitkindiler, çocuklar mızmızlanıyor, sürekli ağlıyorlardı.</p>

  <p>Korkunç gerilim teröristlerde de etkisini göstermeye başlamıştı. Dört saat nöbet tutuyorlar, dört saat huzursuz bir biçimde dinleniyorlar, sonra yeniden dört saatlik nöbete geçiyorlardı. Kırmızı pamuklu gömlekleri buruşmuş, koltukaltları terden lekelenmişti, gözleri kan çanağına dönmüştü, bir an sonra ne yapacakları belli olmayacak derecede gergindiler.</p>

  <p>Karanlık basmadan az önce kara saçlı Karen tuvaletten dönerken hızlı yürümesini söylediği yaşlıca bir adamın sözünü dinlememesi üzerine çılgına döndü, bağırıp çağırmaya başladı, yaşlı adamın yanağına tabancasının kabzasıyla birkaç kere vurarak yüzünü parçaladı. Kızı ancak İngrid turist bölümü mutfağının perdesi arkasına çekip kucaklayarak sakinleştirdi.</p>

  <p>“Her şey yolunda, sevgilim.” Kızın saçlarını okşuyordu. “Az kaldı. Gücün yerine gelecek az sonra. Bir iki saate kalmadan hapları içeceğiz. Çok az kaldı.”</p>

  <p>Karen'in ellerinin titremesi bir iki dakika sonra geçmişti, yüzü hâlâ sapsarı olduğu halde arka bölmedeki yerini aldı.</p>

  <p>İngrid'in gücü sınırsız gibiydi. Gece boyunca sıralar arasında dolaşıyor, uykusu kaçmış bir yolcuyla konuşuyor, kısa bir süre sonra bırakılacaklarını söyleyerek hepsini rahatlatmaya çalışıyordu.</p>

  <p>“Yarın isteklerimize cevap alınca kadınlar ve çocuklar bırakılacak... görürsünüz her şey nasıl yoluna girecek...”</p>

  <p>Gece yarısından az sonra ufak tefek doktor İngrid'i pilot bölmesinde buldu.</p>

  <p>“Mühendis çok ağır durumda. Hemen hastaneye kaldırılmasa ölür.”</p>
</body>
</html>
