<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <p>Peter'in kendisi sigara içmediği halde tütünün kokusunu sevmişti. Her iki adam da bir süre düşüncelerine dalıp konuşmadılar. Parker piposu ile uğraşırken kaşlarını çatmıştı. Derin bir göğüs geçirip başını kaldırdı.</p>

  <p>“Pekâlâ, Peter şimdi de seni dinleyelim bakalım.”</p>

  <p>Peter hazırladığı notlara baktı. “Dört ayrı senaryo ve her birine alacağımız tutumu hazırladım, efendim. En önemlisi bunun 'İtalyan' mı yoksa 'Alman' usulü bir saldırı olup olmadığını saptamak...”</p>

  <p>Parker başını sallayarak dinlemesini sürdürdü; işin bu yanını daha önce pek çok kez konuşmuşlardı, ama her şeye karşın yine de konuşmak yararlıydı. İtalyan usulü kaçırma doğrudan doğruya bir para istemi olacağından çözümü daha kolaydı.</p>

  <p>Alman geleneğinde ise tutukluların bırakılması, ulusal sınırları aşan sosyal ve politik istemler yer alırdı. İki adam bir saat kadar süreyle kesintisiz çalıştılar.</p>

  <p>“Aman Tanrım!” Kingston Parker'in böyle sert bir dille konuşması çok şaşırdığının bir belirtisiydi. “Yeni gelişmeler var...”</p>

  <p>070 doğru hava koridoruna girip de, hava trafik kontrol merkezinden izin almadan inişe geçmeye kalkışınca Güney Afrika Hava Kuvvetleri Komutanlığı birden neler olup bittiğini anlamıştı.</p>

  <p>Tüm hava haberleşme frekanslarına konuşmaların kesilmesi bildirilmiş, piste yaklaşan uçağa da ulusal hava sahasını derhal terk etmesi emredilmişti. Ancak uçaktan hiçbir cevap alınmadı. Boeing, Jan Smuts Uluslararası Havaalanı'na yüz elli mil kala hız keserek iniş koridoruna girdi.</p>

  <p>“British Airways 070, burası Jan Smuts Kontrol, inişinize kesinlikle izin verilmiyor. Beni duyuyor musunuz?”</p>

  <p>“British Airways 070, burası Hava Kuvvetleri Komutanlığı ulusal hava sahasını çiğnemektesiniz. Derhal on bin metreye çıkın ve rotanızı Nairobi'ye çevirin.”</p>

  <p>Boeing şimdi yüz mil uzaktaydı ve beş bin metrede uçuyordu.</p>

  <p>“Pırlanta Öncü, burası Pars. Hedefi hava sahası dışına çıkarın.”</p>

  <p>Yeşilli kahverengin savaş kamuflajlı uzun uçak bir ok gibi alçaldı, dev uçağın arka kuyruğunun hemen altından geçip burnunun doğrultusunda yükseldi.</p>

  <p>Mirage pilotu uçağını Boeing'in otuz metre önünde ustalıkla uçuruyor ve 'Beni izle' emriyle kanatlarını sallıyordu.</p>

  <p>Boeing hiçbir şey görmemiş ve anlamamış gibi yoluna devam etmekteydi. Mirage pilotu hız keserek iki uçak arasındaki mesafeyi on beş metreye indirdi. Yine kanatlarını sallayarak Fars'ın emrettiği kuzey rotasına döndü.</p>

  <p>Boeing Johannesburg'a doğru yoluna devam ediyor, Mirage'in kendisini rotadan çıkarma çabalarına aldırmıyordu.</p>

  <p>Mirage, Boeing'in pilot bölmesinin yanına yaklaştı. Yan yana uçan iki uçağın arasında şimdi yalnızca on beş metre vardı.</p>

  <p>“Pars, burası Pırlanta Bir. Hedefin pilot bölmesini görebiliyorum. İçerde dördüncü bir kişi var. Bir kadın. Elinde bir makineli tabanca görüyorum.”</p>
</body>
</html>
