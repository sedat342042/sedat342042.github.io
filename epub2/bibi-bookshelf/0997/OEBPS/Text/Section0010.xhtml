<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <p>“Büyümeye başlayınca böyle oluyorlar işte.” Colin kadehini alıp koltuğa yaslandı. “Beni tebrik etmeyecek misin?”</p>

  <p>“Büyük bir zevkle.” Peter de kadehini alıp pencere önüne geçti. “Ne yaptın?”</p>

  <p>“Peter, bırak numarayı! Thor... sen çıktıktan sonra senin görevini bana verdiler.”</p>

  <p>“Çıktıktan değil kovulduktan sonra.”</p>

  <p>“Çıktıktan sonra, “ diye tekrar etti Colin. İçkisinden bir yudum alıp ağzında çalkaladı. “Anlamadığımız pek çok şey var... 'Görevimiz anlamak değil, yapmak ve ölmek. ' Shakespeare.”</p>

  <p>“Hâlâ aptal rolü oynuyordu ama ufacık gözleri bir Noel sabahı oyuncak ayısındakiler kadar parlaktı. Şimdi de kadehini kaldırıp odayı gösteriyordu.</p>

  <p>“Şahane bir yer burası. Thor'da sana yazık oluyordu. Herkes aynı fikirdeydi bu konuda. Şimdi tüm genelkurmay başkanlarının aylıkları toplamından daha fazla kazanıyorsundur.”</p>

  <p>“Bire beş bahse girerim ki Narmco ile anlaşmamın fotokopisini görmüşsündür.”</p>

  <p>“Narmco ha!” Colin bir ıslık çaldı. “Narmco hesabına mı çalışıyorsun? Şaka etmiyorsun, Peter, değil mi? Şahane bir şey bul”</p>

  <p>Peter gülmek zorunda kaldı. Bir teslim ifadesiydi bu. Gelip Colin'in karşısına oturdu.</p>

  <p>“Seni kim gönderdi, Colin?”</p>

  <p>“Böyle boktan bir soruya...”</p>

  <p>“Bu daha başlangıç.”</p>

  <p>“Neden beni biri göndermiş olsun? Eski dostumla biraz çene çalmak istemiş olamaz mıyım?”</p>

  <p>“Başka birisinin çenesini dağıtacağımı bildikleri için seni gönderdiler, değil mi?”</p>

  <p>“Kuşkusuz bizim kardeş gibi olduğumuzu herkes bilir.”</p>

  <p>“Bana ileteceğin mesaj nedir, Colin?”</p>

  <p>“Tebrikler, Peter. Büyük Elma'ya dönüş bileti kazandığını bildirmeye geldim.”</p>

  <p>Peter hiç konuşmadan Colin'e bakıyor, bir yandan da düşünmeye çalışıyordu.</p>

  <p>Gitmesi gerekiyordu. Bulanık sular arasında bir şeyler belirdiğine emindi, parçalar birbirlerine uymaya başlıyordu. Kendisi konusunda ortalığa haber uçurduğu zaman beklediği de böyle bir şeydi.</p>

  <p>“Ne zaman?”</p>

  <p>“Croydon'da şu anda bir hava kuvvetleri jeti hazır bekliyor.”</p>

  <p>“Melissa Jane ne olacak?”</p>

  <p>“Eve götürmek üzere şoförüm aşağıda bekliyor.”</p>

  <p>“Senden nefret edecek.”</p>

  <p>“Yaşam öyküm bu zaten, “ diye Colin içini çekti. “Beni yalnızca köpekler sever.”</p>

  <p>Atlantik Okyanusu'nu aşana kadar pişti oynayıp şekersiz kahve içtiler. Konuşan hep Colin oldu. Thor'dan, eğitim ve personel işlerinden, tanıdıkları adamlardan söz etti, Peter'e işi ve Narmco hakkında hiçbir şey sormadı. Yalnızca Peter'in ertesi pazartesi başlayacak bir dizi Narmco toplantısı için Londra'ya dönebileceğini belirtti, o kadar. Atlas'ın Peter ve çalışmaları hakkında neler bildiğinin ustaca bir belirtmesiydi bu.</p>

  <p>Gece yarısını birkaç dakika geçe Kennedy Havaalanı'na indiler. Pistte kendilerini bekleyen askeri araç altı saatlik bir dinlenme için yakınlardaki bir otele götürdü.</p>

  <p>Peter, Colin'in o inanılmaz bolluktaki Amerikan kahvaltısını mideye indirişine şaşkınlıkla bakıyordu. Colin yemeğin sonunda ilk purosunu yaktı.</p>

  <p>“Oh, işte şimdi vatanıma geldiğimi anladım işte. İki yıldır açlıktan ölecektim neredeyse.”</p>

  <p>Motelin kapısında aynı asker şoför kendilerini bekliyordu. Kadillak araba, askeri hiyerarşideki yerlerinin belirtisiydi. Peter Harlem gettolarına ilgisizce bakıyordu ses geçirmez, soğuk hava tertibatlı arabadan. Doğu nehrinin üzerindeki köprüden burası boş bir savaş alanını andırıyordu. Sağ kalmış birkaç kişi sabahın erken saatinde pis kaldırımların kenarlarına sığınmış bekleşmekteydiler.</p>

  <p>Geçtikleri yerlerdeki tek canlı şey duvarlardaki yazılardı.</p>

  <p>Giderek yoğunlaşan bir trafik akımı içinde Metropolitan Sanat Müzesi önünden geçip soğuk göklere kadar yükselen bir binanın altındaki mağaramsı garaja girdiler.</p>

  <p>Garajın kapısında 'Yalnız Oturanlar için' diye yazı bulunmasına karşın kapıcı elektronik kontrollü engeli kaldırıp elini sallayarak geçmelerini işaret etti. Colin Peter'i asansörlerden birine bindirdi, insanın midesini kaldıran bir hızla yükseldiler.</p>

  <p>Binanın en üst katında süs için konulduğu izlenimini veren, ama yine de etkili bir bölünme yaratan perdelerle çevrili bir kabul köşesi vardı.</p>

  <p>Askeri polis üniforması giymiş ve beli tabancalı bir nöbetçi kapının parmaklıklı deliğinden kendilerini kontrol ettikten ve Colin'in Atlas kimlik kartını defteriyle karşılaştırdıktan sonra geçmelerine izin verdi.</p>

  <p>Daire binanın tüm üst katını kaplıyordu. Yana kayarak açılan camlı duvarlar ardında asma bahçeler vardı. Daha ilerde de Manhattan'ın diğer yüksek binaları insanın içini kabartan bir yükseklikte sıra sıra dizilmişlerdi.</p>

  <p>Daire Doğu üslubunda döşenmişti. Peter buraya geçmişte geldiği zamanlardan içerdeki sanat eserlerinin paha biçilmez olduğunu çok iyi biliyordu. Odalar Berlin Filarmoni Orkestrası’nın çaldığı Beethoven'in Eroika senfonisiyle inlemekteydi.</p>

  <p>Çiçekli bölmenin yanında beyaz meşeden düz bir kapı vardı. Colin Noble kapının kenarına gömülü zile dokunduğu anda kapı yana kayarak açıldı.</p>

  <p>Colin önde olduğu halde yerleri halı, tavanı akustik seramiklerle kaplı uzun odaya girdiler. Dolu kitaplıklar ve bir çatışma masası dışında bir de kuyruklu bir piyano vardı. Bir duvarı kaplayan çeşitli kitaplar ve hoparlörler insana ticari bir plak şirketi stüdyosunda olduğu izlenimini veriyordu.</p>

  <p>Piyanonun yanında duran Kingston Parker'in başı göğsüne dayalı, gözleri kapalıydı. Müzik güçlü cüssesini fırtınada ormanın dev ağaçları gibi titretiyordu. Peter ile Colin böylesine özel bir anda içeri girmekten çekinerek oldukları yerde durdular. Ancak adam birkaç saniye sonra onların geldiğini fark edip başını kaldırdı. Bir köpeğin sudan çıkıp silkindiği anda üstündeki bütün su damlalarından kurtulması gibi bir titreme ile müziğin etkisini üzerinden attı, pikap kolunu plağın üstünden kaldırdı.</p>

  <p>“General Stride, “ dedi. “Yoksa sana hâlâ Peter diyebilir miyim?”</p>

  <p>“Bay Stride deyin yeter.” Parker eliyle bir çaresizlik işareti yaptı, konuklarıyla el sıkışmadan bir kenardaki rahat bir koltuğa gömüldü.</p>

  <p>“Hiç olmazsa geldiniz, “ dedi Peter de karşısına otururken.</p>

  <p>“Oldum olası tatmin olmaz bir merak huyum vardır.”</p>

  <p>“Ben de buna güveniyordum.” Kingston Parker gülümsedi. “Kahvaltı ettiniz mi?”</p>

  <p>“Hafif bir şeyler yemiştik, “ diye Colin atıldı ama Peter başını sallamıştı.</p>

  <p>“Kahve içeriz öyleyse.” Parker iç telefona dönüp emirler verdi.</p>

  <p>“Nereden başlayalım?” diye sordu Parker her iki elini dağınık saçları arasından geçirirken.</p>

  <p>“Baştan başlasak nasıl olur?”</p>

  <p>“En başta. .” Parker hafifçe gülümsedi. “... Pekâlâ. İlk başta sizin Atlas'a alınmanıza karşıydım.”</p>

  <p>“Biliyorum.”</p>

  <p>“Sizin Thor komutanlığını kabul edeceğinizi sanmıyordum, bu mesleğinizde bir adım gerilemek olacaktı. Beni şaşırttınız ve bundan sonra da şaşırtmaya devam ettiniz.”</p>

  <p>Bakır düğmeli beyaz bir ceket giymiş Çinli bir uşak elinde tepsiyle içeri girdi.</p>

  <p>Adam kahveleri dağıttıktan sonra gidince Parker sözünü sürdürdü.</p>

  <p>“General Stride, o zamanlar benim gözümde, başarılı sicilinize karşın, eski düşüncelere körü körüne sahip bir subaydınız. Bu tutumunuz şimdi savaştığımız ve ilerde daha çok savaşacağımız karanlık içindeki savaşlardan çok siper çarpışmalarına uygundu.”</p>

  <p>Parker başını hafifçe salladı, parmaklan bilinçsiz bir hareketle fildişi tuşlar üzerinde gezindi ve piyanonun önündeki tabureye oturdu.</p>

  <p>“General Stride, Atlas projesinin ilk sınırlarını pek kısıtlı buluyordum. Atlas bir misilleme aracı olduğu için kuruluş nedenini yerine getiremeyecekti. Bir tepki göstermesi için düşmanca bir eylem yapılmasını beklemek zorundaydı.</p>

  <p>Haberalma konusunda bütün iç rekabetleri ve savaşları ile diğer örgütlere bağlıydı. Bana yalnızca parlak sicilli değil alışılmamış eylem ve bağımsız hareketlerde bulunabilecek subaylar gerekliydi. Sizi çok dikkatle araştırdığım halde bu niteliklere sahip olduğunuza inanmıyordum. Bu yüzden size tam olarak açılamadım.”</p>

  <p>Parker sözlerinin önemini vurgulamak istercesine parmaklarını tuşların üzerinde gezdirmeye başlamıştı. Bir an için kendini müziğe kaptırmış gibi göründü, sonra birden başını kaldırdı.</p>

  <p>“Böyle yapmamış olsaydım o zaman 070 uçağını kurtarma eyleminiz çok daha başka türlü olacaktı. Sizin hakkınızdaki değerlendirmemi değiştirmek zorunda kaldım, General Stride. Güç bir şeydi bu. Sizde olmadığını sandığım nitelikleri göstererek benim değerlendirmemi geçersiz kılmıştınız. Mantıklı düşünceme öfkem engel oldu diyebilirim. Doğru dürüst düşünmeye başladığımda da istifanızı vermek için kışkırtılmıştınız...”</p>

  <p>“İstifanın özel olarak size götürüldüğünü ve sizin de kabul edilmesi önerisinde bulunduğunuzu biliyorum, Doktor Parker.” Peter'in sesi buz gibiydi, kesik kesik konuşmasından içinde biriken öfkeyi tutmaya çalıştığı anlaşılıyordu.</p>

  <p>“Haklısınız, istifanızı ben onayladım.”</p>

  <p>“Şu halde bana kalırsa burada boşuna zaman harcıyoruz.”</p>

  <p>“General Stride, izin verirseniz açıklayayım.” Parker sanki Peter'in ayağa kalkmasını önlemek istermiş gibi kolunu ileri uzattı. Peter gözleri kuşkulu, dudakları sımsıkı kapalı, arkasına yaslandı.</p>

  <p>“Konunun anlaşılabilmesi için biraz gerilere gitmek zorundayım.” Parker kalkıp masasının üstündeki pipolar içinden artık amber rengine dönüşmüş lületaşı bir pipo aldı, boş pipoyu bir kere üfleyip Peter'in karşısında durdu.</p>

  <p>“070'in kaçırılmasından birkaç ay önce, daha doğrusu tam altı ay önce, uluslararası terörizm uygulamasında yeni bir döneme girmek üzere olduğumuz hakkında bazı haberler aldım. Bunlar ilk başlarda yalnız söylenti idiyseler de, daha sonraları güçlü kanıtlar da ortaya çıktı.” Parker hem konuşuyor, hem de deri bir keseden piposuna tütün dolduruyordu. “Şiddet güçlerinin bir tür merkezi kontrol altında toplanması ile karşı karşıyaydık ve bu kontrolün biçimini bilemiyorduk.” Parker, Peter'e bakınca onun yüzündeki ifadeyi inanmazlık olarak değerlendirip başını salladı. “Evet, bunun çok hayal ürünüymüş gibi geldiğini biliyorum, ama size dosyaları göstereceğim. Bilinen militan liderler arasında toplantılar yapıldığının kanıtları elde edilmişti. Bu toplantılarda gölgeli kişiler, hatta belirli bir Doğu bloku ülkesinin temsilcisi de bulunmuş olabilirdi. Bundan o zaman da emin değildik, şimdi de değiliz. Bunun hemen ardından militan eylemlerinin nedeninde ve sürdürülmesinde tam bir değişim gözlendi. Bunu size ayrıntılarıyla anlatmama gerek yok. Önce OPEC bakanlarıyla başlayarak ileri gelen kişilerin kaçırılmalarıyla bir sermaye birikimi sağlanmaya başlandı.”</p>

  <p>Parker bir kibrit çakıp piposunu yaktı, başı dumanlar arasında kalmıştı. “... Bu dönemde eylemin nedeni konusunda bir değişiklik yoktu, yine kişisel çıkar ya da politik kazanç amacı güdülüyor sanmıştık. Ondan sonra 070'in kaçırılması geldi.</p>

  <p>Daha önce size durumu açıklamamıştım, Johannesburg'a doğru yola çıkınca da iş işten geçmiş oldu. Hareketlerinizi ağır emirlerle denetim altında tutmaya çalışmaktan başka bir şey yapamazdım. Yeni militanlığın ilk dalgasından kuşkulanmakta olduğumuzu size açıklayamazdım. Oysa biz bu yüzden olayın son noktasına kadar gelişmesini istiyorduk. Korkunç bir karardı doğru, ama çok önemli bazı bilgiler için birkaç insan yaşamını kaybedecekti. Tam o sırada siz, sizden hiç beklemediğim bir hareket yaptınız.” Parker piposunu ağzından çekip gülümsedi. Böyle gülümsediği zaman karşısındaki söylediği her şeye inanır, sözleri ne kadar ağır olursa olsun, bağışlardı, “General Stride, ilk tepkimin korkunç bir öfke olduğunu itiraf ederim. Sizi yok etmek istiyordum. Ama sonra kafamı kullanmaya başladım. Siz tam benim istediğim insan olduğunu kanıtlamıştınız. Alışılmış düşünce ve eylemin dışına çıkabilen bir asker. Eğer bulunduğunuz görevden atılacak olursanız bu yeni militan akımının sizdeki benim bu zorba kabul ettiğim nitelikleri değerlendirebilecekleri olasılığı vardı. Sizin mesleğinizi yıkmanıza izin verirsem... gerektiği zaman acımasız olduğunu kanıtlamış değerli bilgilere ve çok önemli becerilere sahip yalnız bir adam. .” Parker sözlerini yarıda kesip ellerini iki yana açtı. “... Özür dilerim, General Parker, sizin düşmanlar için çok çekici geleceğinizi görmek zorundaydım. Bu yüzden istifanızı onayladım.”</p>

  <p>Başını ciddi bir tavırla öne eğdi. “Evet, istifanızı onayladım ve siz böylece kendiniz farkında olmadan boşta bir Atlas elemanı haline dönüştünüz. Bu durumu kusursuz olarak görüyordum. Bir rol oynamanız gerekmiyordu... siz de inanıyordunuz durumunuza. Toplumdan dışarı itilmiş, haksız yere suçlanmıştınız, yeraltına geçmek için hazırdınız.”</p>

  <p>“İnanmıyorum, “ dedi Peter. Parker masadan bir zarf alıp Peter'e getirdi.</p>

  <p>Peter elindeki kâğıdın bir banka dekontu olduğunu hemen anladı. Cenevre'de Credit Suisse'de kendi adına bir hesap açılmıştı. Ancak hesapta sürekli olarak para yatırılmış olduğu görünüyordu. Hiç para çekilmemişti. Her kayıt aynı miktarı gösteriyordu: İngiliz^ Ordusu'nda bir tümgeneralin net aylığı.</p>

  <p>“Gördüğünüz gibi hâlâ Atlas'tan aylık almaya devam ediyorsunuz, “ diye gülümsedi Parker. “Hâlâ bizden birisin, Peter. Sana söyleyebileceğim tek şey seni böyle bir oyuna ittiğim için çok üzgün olduğum. Ama değdi doğrusu.”</p>

  <p>Peter, tam inanmış olmayarak başını kaldırıp adama baktı. İfadesindeki düşmanlık biraz daha azalmıştı şimdi.</p>

  <p>“Bununla ne demek istiyorsunuz Dr. Parker?”</p>

  <p>“Yine oyunun içindesin sanırım, göründüğü kadarıyla kuşkusuz.”</p>

  <p>“Ben Northern Silah Şirketi'nin satış müdürüyüm.”</p>

  <p>“Elbette. Narmco da Altmann Sanayi İmparatorluğu'nun bir parçasıdır. Baron Altmann ile güzel karısının aşırı derecede ilginç bir çift olduklarını biliyor muydun? Örneğin Baro'nun Mossad'ın Avrupa'daki baş ajanlarından biri olduğunu...”</p>

  <p>“Olamaz.” Peter başını salladı. “Katolikti bir kere. İsrail haberalma örgütü Katoliklere iş vermez.”</p>

  <p>“Doğru. Altmann'ın büyük babası Katolik dinine geçti ve aile adını La Pierre Benite'ye dönüştürdü. Bu bir iş kararıydı, buna eminiz, on dokuzuncu yüzyıl Fransa'sında Yahudi olmak kârlı değildi. Ancak genç Altmann büyükannesi ile annesinin etkisi altında kalmıştı. Çok genç yaşında Siyonistliği benimsedi, büyük servet ve etkinliğini ölüm anına kadar, bu dava için kullandı. Ama bunu öyle kurnazlıkla, öyle incelikle yaptı ki, Yahudilik ve Siyonizmle olan bağlarını çok az kimse öğrenebildi. Baba dinine dönme yanılgısına düşmedi, bir Hıristiyan olarak daha etkin olabileceğini çok önceden fark etti.”</p>

  <p>Peter düşünüyordu. Eğer anlatılanlar doğruysa yeni bir değişiklikle karşı karşıyaydı. Baron'un ölüm nedenlerini etkilerdi bu. Aynı zamanda Magda Altmann'ın kendi yaşamındaki rolü de değişecekti.</p>

  <p>“Ya Barones?” diye sordu. “O bunu biliyor muydu?”</p>

  <p>“Ah, Barones!” Parker piposunu çıkarıp istemeye istemeye gülümsedi. “Ne şahane bir kadın. Onun hakkında kesin karar verebilmiş değiliz... güzelliği ve olağanüstü yetenekleri dışında. Varşova'da doğduğunu biliyoruz. Babası oradaki üniversitede tıp profesörüydü. Barones henüz küçük bir çocukken Batı'ya kaçtı, birkaç yıl sonra da Paris'te bir trafik kazasında öldü. Kazayı yapan sürücü kaçtı. Profesör kaza anında Sorbonne'dan çıkıyordu. Biraz karışık ve aydınlanmamış bir iş. Çocuk aile aile dolaşmaya başladı, babasının arkadaşlarının ve uzak akrabalarının evlerinde kaldı. Daha o zamanlar akademik eğilimleri vardı, müzik yeteneği çok yüksekti, on üç yaşında çok umut veren bir satranç oyuncusuydu. Ancak bundan sonra bir süre kendisi hakkında hiçbir şey bilinmiyor. Yer yarılıp da içinde kaybolmuş gibi. Şimdi çok yaşlı olan o kadınlardan biri 'Onun evine döndüğünü sanıyorum. Yanlış hatırlamıyorsam bana evine gideceğini söylemişti' demekte.” Parker ellerini iki yana açtı. “Bununla ne demek istediğini bilmiyoruz. Ev neresi? Varşova mı? İsrail mi? Doğu'da başka bir yer mi?”</p>

  <p>“Onu pek inceden inceye araştırmışsınız.” Duydukları Peter'i rahatsız etmişti.</p>

  <p>“Elbette, Atlas'tan ayrıldıktan sonra ilişkide bulunduğun herkesi aynı biçimde araştırdık. Bunu anlıyorsun sanırım.”</p>

  <p>Peter başını sallayıp bekledi. Daha fazla şey sormak istemiyordu. Magda'ya ihanet ediyormuş gibi bir duygu vardı içinde... ancak yine de Parker'in sözüne devamını bekliyordu.</p>

  <p>“Sonra Paris'e döndü. On dokuz yaşında becerikli bir özel sekreterdi artık. Beş dili birden konuşuyordu. Güzeldi. Her zaman modaya uygun giyinirdi. Kısa zamanda bir dizi zengin, etkili ve güçlü hayran topladı çevresinde. Bunlardan sonuncusu patronu Baron Altmann'dı.” Parker susup Peter'in beklenen soruyu sormasını bekledi.</p>

  <p>“O da Mossad ajanı mı?”</p>

  <p>“Bilmiyoruz. Olabilir de... ancak izlerini çok iyi gizlemiş. Biz bunu senin öğreneceğini umuyorduk.”</p>

  <p>“Anlıyorum.”</p>

  <p>“Kocasının Siyonist olduğunu bilmesi gerekir. Kaçırılması ve öldürülmesinin bununla ilgili olmasından kuşkulanmıştır. Sonra yaşamında örtülü olan o altı yıl var: on üç yaşından on dokuz yaşına kadar neredeydi?”</p>

  <p>“Yahudi mi?” diye sordu Peter. “Babası Yahudi miydi?”</p>

  <p>“Profesör dine pek ilgi duymamasına ve Sorbonne'a giriş kâğıtlarında soruyu yanıtsız bırakmış olmasına karşın öyle olduğunu sanıyoruz. Kızı da dine karşı aynı ilgisizliği sürdürdü. Din konusunda bildiğimiz tek şey Baron'la Katolik töreniyle evlenmesinden sonra Rambouillet'de medeni nikâh yaptırmış olması.”</p>

  <p>“Uluslararası terörizmden çok uzaklaştık, “ dedi Peter.</p>

  <p>“Sanmıyorum.” Kingston Parker başını salladı. “ Baron terörün kurbanıydı.</p>

  <p>Dünyanın militanlar ve kent savaşı konusunda uzmanlarından biri olan sen kadınla ilişki kurar kurmaz bir suikast ya da Kaçırılma girişiminde bulunuldu kadına.”</p>

  <p>Peter, Parker'in La Pierre Benite yolunda geçenleri bilmesine şaşmamıştı. Kolu askıdan çıkalı birkaç gün olmuştu zaten.</p>

  <p>“Sen ne düşünüyorsun bu konuda Peter? Fransız polisine verdiğin ifadeyi okudum... buna ne ekleyebilirsin?”</p>

  <p>Peter o gece Paris'ten çıkarken kendini izleyen Citroen'i bir daha görür gibi oldu. Ardından gecenin sessizliğini yırtan makineli tabancanın ateşi...</p>

  <p>“Barones'i tuzağa düşürmek istiyorlardı, “ dedi kesin bir sesle.</p>

  <p>“Arabayı sen sürüyordun, değil mi?”</p>

  <p>“Evet.”</p>

  <p>“Barones'in o saatte genellikle geçtiği noktadaydın, öyle mi?”</p>

  <p>“Evet.”</p>

  <p>“Peki bunu kim önerdi? Sen mi?”</p>

  <p>“Ben ona arabanın çok göze battığını söyledim.”</p>

  <p>“Demek arabayı o gece La Pierre Benite'ye götürme fikri senindi?”</p>

  <p>“Evet.” Peter nedenini bilmeden yalan söylüyordu.</p>

  <p>“Arabayı Barones'in sürmediğini başka bilen var mıydı?”</p>

  <p>“Kimse yoktu.” Koruyucularla, iki sürücüden başka diye düşündü Peter.</p>

  <p>“Emin misin?” diye ısrar etti Parker.</p>

  <p>“Evet, eminim. Kimse bilmiyordu.” Magda'dan başka. Magda biliyordu sadece. Ama bu düşünceyi hemen itti kafasından.</p>

  <p>“Pekâlâ, öyleyse hedefin Barones olduğunu düşünelim... peki bu halde, bu bir suikast mıydı yoksa bir kaçırma girişimi mi? Bu çok önemli bir nokta. Eğer suikastsa bu rakip bir ajanın ortadan kaldırılması olabilir. Yani Barones büyük bir olasılıkla kocasının yetiştirmesi olan bir Mossad ajanıdır. Diğer yandan bir kaçırma girişimi ise amacın parasal kazanç olması demektir. Bunlardan hangisiydi Peter?”</p>

  <p>“Yolu kesmişlerdi...” Ama tümüyle değil, diye hatırladı. “Polis kılığındaki adam durmam ya da yavaşlamam için işaret etti.” Rahatça nişan alıp ateş etmek için, diye düşündü. “Durmayacağım belli olana kadar ateş etmediler...” Ama Maserati'yi engelin üstüne sürme kararını verdiği anda ateş etmeye hazırdılar, diye düşündü yine. İki makineli tabancalının kararları çok açıktı. “Bence Barones'i canlı ele geçirmek istiyorlardı.”</p>

  <p>“Pekâlâ, şimdilik bunu kabul edeceğiz.” Parker Colin'e baktı. “Albay Noble, bir şey mi sormak istiyordunuz?”</p>

  <p>“Teşekkür ederim, doktor. Peter'den Narmco ya da Barones tarafından kendisine nasıl yaklaşıldığını dinlemedik. İlk ilişkiyi kim kurdu?”</p>

  <p>“Yüksek düzeyde yönetici bulmakta uzman olan bir Londra şirketi bana geldi.</p>

  <p>Narmco Yönetim Kurulu'ndan geldiklerini söylediler...” Ve ben de onları reddettim, diye düşündü. Sonra da Abbots Yew'da...</p>

  <p>“Anlıyorum.” Colin kaşlarını çatarak huzursuzluğunu belirtti. “Barones'le görüşme sözkonusu değil miydi?”</p>

  <p>“O aşamada böyle bir şey konuşulmadı.”</p>

  <p>“Satış müdürlüğünü teklif ettiler sana... başka görevler, güvenlik, sanayi, haberalma...”</p>

  <p>“Hayır, o aşamada başka bir konuşma olmadı.”</p>

  <p>“Peki daha sonra?”</p>

  <p>“Evet. Barones'le tanıştığım zaman onun özel güvenlik önlemlerinin yetersiz olduğunu görüp bazı değişiklikler yaptım.”</p>

  <p>“Kendisiyle kocasının öldürülmesinden hiç söz etmediniz mi?”</p>

  <p>“Konuştuk.”</p>

  <p>“Ve?”</p>

  <p>“Ve hiçbir şey.” Peter cevap bulmakta güçlük çekiyor, bu yüzden gerçeğin en azını söyleme kuralını uyguluyordu.</p>

  <p>“Barones kocasının katillerini aramak istediğini söylemedi mi? Senin özel yeteneklerinden yararlanarak bir kan davası gütmeye kalkışmadı mı?”</p>

  <p>Peter'in acele bir karar vermesi gerekiyordu. Parker'in Paris'teki İngiliz askeri ataşesine sızdırdığı haberden, Halife'yi oltaya çekmek için sunduğu yemden kuşkusuz haberi vardı. Ne de olsa Merkezi Haberalma Örgütü bilgisayarına giriş olanağı bulunan Atlas'ın başıydı. Peter reddedemezdi.</p>

  <p>“Evet, benden kocasının katillerine ilişkin bir bilgiye sahip olduğum takdirde bunu kendisine iletmemi istedi. Paris'teki haberalma örgütünün başına bilgi için başvurdum ama bana yardımcı olamadı.”</p>

  <p>Parker homurdandı. “Evet biliyorum. Normal rapor bana gelmişti... ama kadının istediği de normal bir şeydi sanırım.” Parker masasına dönüp bir kâğıda baktı.</p>

  <p>“Barones'in evlenmeden önce sekiz kişiyle cinsel ilişkiye girdiğini biliyoruz.</p>

  <p>Bunların hepsi de güçlü siyasi liderler ya da zengin kişilerdi. Altısı evliydi...”</p>

  <p>Peter kendini şaşırtan yoğunlukta bir öfkeyle titremekte olduğunu fark etti.</p>

  <p>Magda'dan bu biçimde söz etmesinden dolayı Parker'den nefret ediyordu. Yüzünü ifadesiz tutabilmek için tüm gücünü harcıyordu. Kucağındaki eli gevşek ve parmakları açıktı, oysa aslında istediği yumruğunu sıkıp Parker'in suratının ortasına indirmekti.</p>

  <p>“... bu ilişkilerin tümü tam bir gizlilik içinde yürütüldü. Evliliği süresince evlilik dışı hiçbir ilişkiye rastlanılmadı. Baron'un öldürülmesinden sonra da yaşamına üç erkek girdi: Fransız hükümetinin bir bakanı, dünyanın ikinci büyük petrol şirketinin başkanı olan Amerikalı bir işadamı...” Not kâğıdını masaya bırakıp Peter'e baktı. “Son zamanlarda da başka biri.” Delici bakışlarla bakıyordu Peter'e. “Hanımefendi zevk ve işi bir arada yürütmesini iyi biliyor.</p>

  <p>Aşıklarından her biri sevgilerinin somut kanıtlarını rahatça sunabilecek insanlardı. Bu kural en son seçtiği erkek için de geçerlidir sanırım.”</p>

  <p>Colin Noble huzursuz bir öksürükle oturduğu yerde kıpırdadı. Peter başını çevirip bakmadı bile, gözlerini Kingston Parker'den ayırmıyordu. Magda ile ilişkilerini saklamamışlardı... yine de bunu başkasıyla tartışmak hiç de hoş değildi.</p>

  <p>“Şu anda çok önemli bilgiler toplayacak durumda olduğuna inanıyorum. Bu adsız ve biçimsiz etkinin merkezinin çok yakınında olduğunu sanıyorum ve bir çatışma bile olsa yakında düşmanla yeni ilişkiye gireceğinden eminim. Şimdi bir tek soru var: bu görevini yapmanı engelleyecek duygusal ya da başka bir nedenin var mı?”</p>

  <p>“Özel yaşamımla görevimi hiçbir zaman karıştırmadım, doktor.”</p>

  <p>“Doğru. Barones Altmann konusunda şimdi biraz daha bilgiye sahip olduğuna göre bu hanıma duyduğum ilginin bizim için ne kadar önemli olduğunu anlamışsındır.”</p>

  <p>“Evet, anlıyorum.” Peter öfkesini tam olarak bastırmıştı artık. “Benim özel bir yakınlıktan yararlanarak kendisini gözetlememi istiyorsunuz. Tamam mı?”</p>

  <p>“Onun da bu ilişkiden kendi amaçları için yararlandığından emin olduğumuza göre...” Parker sanki aklına bir şey gelmiş gibi sözünü yanda kesti. “Umarım çok patavatsızlık etmemişimdir, Peter. Bir hayali yıkmadım, değil mi?” Parker'in artık söyleyecek bir şeyi kalmamış, görüşme sona ermişti.</p>

  <p>“Benim yaşımda bir insanın artık kuracak hayali kalmamıştır.” Peter ayağa kalktı. “Doğrudan doğruya size mi rapor vereceğim?”</p>

  <p>“Haberleşme konusunu Albay Noble halleder.” Kingston Parker elini uzattı. “Başka bir seçeneğim olsaydı senden bunu istemezdim.”</p>

  <p>Peter hiç duraksamadan uzatılan eli sıktı. Parker'in eli kuru ve serindi. Peter belirtmediyse de, o sert piyanist parmaklarının fiziki gücünü hissetmişti.</p>

  <p>“Anlıyorum efendim, “ dedi. Bu da bir yalan diye düşündü, ama çok kısa zamanda anlayacağım.</p>

  <p>Peter yorgunluğunu bahane ederek kâğıt oyununa katılmadı ve uzun Atlantik uçuşu boyunca uyuma taklidi yaptı. Kapalı gözlerinin ardında düşüncelerini bir düzene sokmaya çalışıyorsa da, sonunda dönüp dolaşıp aynı yere geliyordu. Magda Altmann'a karşı duyguları ve bağlılığı konusunda bile karara varamamıştı.</p>

  <p>Bunları düşünmeye çalıştığı anda birden biçim değiştirdiklerini fark ediyor, her seferinde gereksiz ayrıntılar üzerinde durduğunu görüyordu. 'Cinsel ilişkiler'</p>

  <p>Parker'in kullandığı bu çarpık deyim kendisini neden bu kadar kızdırmıştı acaba?</p>

  <p>Evlilikten önce sekiz ilişki, altısı evlilerle olmak üzere ve daha sonra da iki ilişki, hepsi de zengin ya da güçlü kişilerle. Bu çıplak istatistikler ardında o ince düzgün vücudun, o biçimli göğüslerin, o parıltılı uzun saçların yanında yüzsüz, belirsiz biçimler görür gibi oluyordu. Kendini ihanete uğramış gibi hissedince bu gençlik tepkisini bastırmaya çalıştı.</p>

  <p>Kingston'un ortaya çıkardığı daha ciddi sorunlar vardı: Mossad ilişkisi, Magda'nın yaşamında eksik olan altı yıl. Ama yine de bunları düşünmekle işe başlıyor, sonunda ikisi arasındaki ilişkiye dönüyordu. Magda böylesine usta bir aldatmaca yapabilir miydi, yoksa bu bir aldatmaca değil miydi? Kendisi şimdi gururu incindiği için mi böyle düşünüyordu, yoksa kadın kendisini farkında olmadığı zayıf bir duruma mı itmişti? Peter'i kendisine âşık etmeyi başarmış mıydı?</p>

  <p>Peki, kendisi kadın için nasıl bir duygu besliyordu? Sonunda bu soru ile yüz yüze gelmek ve bunu cevaplamak zorunda kalmıştı işte. Ancak uçak yere indiğinde hâlâ bir cevap bulamamıştı; Magda'yı bir daha göreceği için mutluydu ve onun kendisini kendi özel amaçları için kullandığı ve diğerleri gibi işi bitince terk edebileceği düşüncesi içinde bir umutsuzluk doğuruyordu. Aramak zorunda olduğu cevaptan kaçınıyordu; birden birlikte kaçabilecekleri adayı hatırladı. O zaman Magda'nın da aynı umutsuzluğun kurbanı olduğunu anladı. Elinde olmadan ürpererek acaba birbirlerini yok etmek için mi yaratıldıklarını düşündü.</p>

  <p>Dorchester otelinde Magda’nın üç ayrı mesajı kendisini bekliyordu. Her seferinde Rambouillet telefon numarasını bırakmıştı. Peter'in ilk işi telefon etmek oldu.</p>

  <p>“Peter, ne kadar korktum bilemezsin. Neredeydin?” Kadının bu ilgisinin yapmacık olduğuna inanmak çok güçtü. Hele ertesi gün öğleüzeri Charles De Gaulle havaalanına şoförünü göndereceği yerde kendisinin gelmesi üzerine...</p>

  <p>Magda elini erkeğin koluna geçirip vücudunu vücuduna yasladı. “Bir saat kadar bürodan kurtulmak istedim, “ dedi. “Ama yalan tabii, seni görmek için bir saat daha bekleyemedim doğrusu. Ne kadar utanmaz davranmaya başladım, değil mi?</p>

  <p>Kimbilir hakkımda neler düşünüyorsun!”</p>

  <p>O akşam Le Doyen'de yenilen yemekte sekiz kişi vardı, yemekten sonra da tiyatroya gidildi. Peter'in Fransızcası henüz Moliere'i anlayacak düzeyde olmadığından Magda'yı seyretme yoluna başvurdu. Birkaç saat için bütün o çirkin soruları unutabildi böylece. Gecenin geç saatlerinde arabayla La Pierre Benite'ye dönerlerken karmaşık oyunun ikinci adımını attı.</p>

  <p>“Sana telefonda söyleyemedim... Atlas yeni bir yaklaşımda bulundu bana. Atlas projesinin başı New York'a çağırttı. Sen beni aradığın zaman oradaydım. Onlar da Halife'nin var olduğunu biliyorlar.”</p>

  <p>Magda göğüs geçirerek elini erkeğin avucuna bıraktı. “Bunu söylemeni bekliyordum, Peter.” Bir daha içini çekti. “Amerika'ya gittiğini biliyordum ve bana yalan söyleyeceğinden korkuyordum. O takdirde ne yapacaktım bilemiyorum.”</p>

  <p>Demek New York'a gittiğini biliyordu, ama nasıl? Birden kadının 'kaynak'larını hatırladı.</p>

  <p>“Anlat, “ dedi Magda. Peter de Kingston Parker'in kadın hakkında yarattığı soru işaretlerinin dışında her şeyi anlattı; kayıp yıllardan, Baron'un Mossad ilişkisinden ve o adsız on erkekten söz etmedi.</p>

  <p>“Halife'nin bu adı kullandığını biliyorlar, “ dedi Peter. “Ama senin onun peşinde olduğundan ve beni de bu yüzden işe aldığından pek eminler.”</p>

  <p>Yol boyunca konuştukları yetmedikleri gibi evde Peter'in dairesine girdikten sonra da, bütün gece boyunca birbirlerini kucaklamışlarken de konuşmayı sürdürdüler. Peter böylesine doğal olabildiğini, kadının yanındayken tüm kuşkularının uçup gittiğini şaşkınlıkla fark etti.</p>

  <p>“Kingston, Parker beni hâlâ Atlas projesinde tutuyor, “ dedi Peter. “Ben de buna ne itiraz ettim, ne de reddettim. Halife'yi bulmak istiyoruz ve eğer hâlâ Atlas üyesiysem bunun da bize ancak yararı olabilir.”</p>

  <p>“Kabul ediyorum. Atlas bize yardım edebilir, hele şimdi Halife'nin varlığını anladıktan sonra.”</p>

  <p>Şafak sökerken ikisi de huzura kavuşana kadar seviştiler, sonra hava iyice aydınlanmadan Magda odasına gitti. Bir saat sonra birlikte kahvaltı edeceklerdi.</p>

  <p>Magda, Peter'in kahvesini verirken tabağının yanında duran paketi işaret etti.</p>

  <p>“İlişkimiz sandığımız kadar gizli değil sanırım, “ diye kıs kıs güldü. “Bak biri gecelerini nerede geçirdiğini çok iyi biliyor.”</p>

  <p>Peter 35 milimetrelik film kaseti boyunda, kahverengi kâğıda sarılmış, kırmızı balmumuyla kapatılmış ufak paketi avucu içinde tarttı.</p>

  <p>“Dün gece özel uçakla gelmiş olmalı.” Magda çöreklerden birini alırken çekik yeşil gözleriyle erkeğe gülümsedi.</p>

  <p>Paketin üzerine bir adres etiketi yapıştırılmıştı, pullar bir gün önce tarihli, güney Londra damgasını taşıyordu.</p>

  <p>Peter'in içi birden anlatılmaz bir korkuyla doldu; neşeli renklerle döşenmiş odanın içinde korkunç bir kötülük vardı sanki.</p>

  <p>“Ne oldu Peter?” Magda'nın sesi de korkudan çatallaşmıştı.</p>

  <p>“Hiçbir şey.”</p>

  <p>“Birden sapsarı kesildin, Peter. Gerçekten iyi misin?”</p>

  <p>“Bir şeyim yok, iyiyim.”</p>

  <p>Peter bıçağı ile mühürü kaldırıp paketi açtı.</p>

  <p>Saydam camdan küçük bir şişe vardı elinde. Şişenin içindeki su da saydamdı.</p>

  <p>Koruyucu bir madde, formaldehid ya da alkol, diye düşündü.</p>

  <p>Suyun içinde beyaz bir şey vardı.</p>

  <p>“Nedir o?” diye sordu Magda.</p>

  <p>Peter iç bulantısının soğuk tırnaklarının midesine battığını hissetti.</p>

  <p>Suyun içindeki nesne ağır ağır dönerken canlı bir kırmızılık göründü birden.</p>

  <p>“Annen tırnaklarını boyamana izin veriyor mu, Melissa Jane?” Soru kafasında yankı veriyordu, birden kızının kırmızı boyalı tırnaklarını göstermesi geldi gözlerinin önüne. Aynı canlı kırmızı.</p>

  <p>“Elbette... okula değil ama. On dördüme basacağımı unuttun galiba, baba?”</p>

  <p>Suyun içinde yüzen nesne bir insan parmağıydı. İlk boğumdan kesilmiş bir parmak.</p>

  <p>Derisi bembeyaz olmuş, boğulmuş bir insanın derisi gibi büzülmüştü. Yalnızca boyalı tırnak eski biçimini korumaktaydı.</p>

  <p>Bulantı Peter'in boğazına yükseldi, boğulur gibi oldu, birden doğrulup safra kusmaya başladı.</p>

  <p>Telefon açılmadan önce üç kere çaldı.</p>

  <p>“Cythia Barrow.” Peter eski karısının sesini tanıdı.</p>

  <p>“Cythia, ben Peter.”</p>

  <p>“Tanrı'ya şükürler olsun. Peter, iki gündür seni arıyorum.”</p>

  <p>“Ne oldu, Cythia?”</p>

  <p>“Melissa Jane sende mi, Peter?”</p>

  <p>“Hayır.” Peter'in ayakları altındaki döşeme sallanıyordu.</p>

  <p>“Kayboldu, Peter. Kız iki gecedir ortalarda yok. Çıldıracak gibiyim.”</p>

  <p>“Polise haber verdin mi?”</p>

  <p>“Verdim.”</p>

  <p>“Olduğun yerde kal. Ben şu anda İngiltere'ye doğru yola çıkıyorum. Bana Dorchester'e mesaj bırakabilirsin.” Peter telefonu kapattı. Kadının sesinden üzüntüsünün her an patlama noktasına geldiğini anlamıştı. Şu anda kendisinin de bir şey yapmasına olanak yoktu.</p>

  <p>Magda'nın yüzü de sapsarı kesilmişti. Yüzünde çok iri duran gözlerinde okunuyordu bir türlü soramadığı soru.</p>

  <p>Peter'in bu soruya cevap vermesi gereksizdi. Başını salladı, sonra telefonu bir daha çevirdi.</p>

  <p>“Albay Noble'i istiyorum. General Stride'in aradığını ve acil bir durum olduğunu söyle.”</p>

  <p>Bir dakika geçmeden Colin telefondaydı. “Peter, sen misin?”</p>

  <p>“Melissa Jane'i aldılar.”</p>

  <p>“Kim? Anlamadım.”</p>

  <p>“Düşman. Kaçırdılar.”</p>

  <p>“Tanrım! Emin misin?”</p>

  <p>“Eminim. Bir şişe içinde parmağını gönderdiler.”</p>

  <p>Colin birkaç saniye konuşamadı. “Korkunç bir şey bu!”</p>

  <p>“Polise git. Bütün gücünü kullan. Konuyu gizli tutmaya çalışıyorlardır.</p>

  <p>Gazetelere geçmedi. Bu hayvanların avlanmasında ben de bulunmak istiyorum.</p>

  <p>Thor'u da işe karıştır. Mümkün olduğu kadar çok şey öğrenmeye çalış. Ben şimdi yola çıkıyorum. Hangi uçakla geleceğimi bildiririm.”</p>

  <p>“Ben bu numaradan ayrılmayacağım öyleyse. Seni karşılamak için bir araba gönderirim.” Colin duraksadı. “Peter, çok üzgünüm.”</p>

  <p>“Anlıyorum.”</p>

  <p>“Sonuna kadar seninle birlikte olacağız.”</p>

  <p>Peter telefonu kapatırken Magda kararlı bir ifadeyle ayağa kalktı.</p>

  <p>“Ben de seninle geliyorum.” Peter uzanıp kadının elini tuttu.</p>

  <p>“Olmaz. Teşekkür ederim, ama olmaz. Orada bir şey yapamasın.”</p>

  <p>“Peter, bu korkunç anında yanında olmak istiyorum. Olanlar benim yüzümdenmiş gibi hissediyorum.”</p>

  <p>“Doğru değil bu.”</p>

  <p>“O kadar güzel bir kız ki.”</p>

  <p>“Sen burada bana daha çok yardım edebilirsin. Bütün kaynaklarını kullanmaya çalış, elde edebileceğin en küçük bilgiyi bile topla.”</p>

  <p>“Pekâlâ.” Kadın daha fazla tartışmadan kararı kabul etti. “Seni nerede bulabilirim?”</p>

  <p>Peter, Colin'in Thor numarasını yazdı. “Ya burada ya Dorchester'de.”</p>

  <p>“Hiç olmazsa Paris'e kadar geleyim seninle.”</p>

  <p>Peter Heathrow Havaalanı'na ayak bastığında olay gazetelere geçmişti. Haberi Evening Standard'ın manşetinde gören Peter hemen bir gazete alıp Londra'ya kadar olan yol boyunca okudu.</p>

  <p>Kız perşembe gecesi saat on birde Cambridge'de Leaden Sokağı'ndaki evinin önünden kaçırılmıştır. Komşularından biri kızın kahverengi bir Triumph marka arabanın içindekilerle konuştuktan sonra arabanın arka kapısından girdiğini ve arabanın hemen oradan uzaklaştığını söyledi.</p>

  <p>“Arabada iki kişi olduğunu sanıyorum, “ demiştir Bayan Shirley Gallon muhabirimize. “Melissa Jane korkmuş görünmüyordu. Arabaya isteyerek bindiğine eminim. Orduda yüksek rütbeli bir subay olan babası kızı evden alıp eve bırakmak için sık sık değişik arabalar gönderir. Bu yüzden benim de aklıma bir şey gelmedi.”</p>

  <p>Kayıp kızın annesi de kızının eski kocasının yanında olduğunu düşündüğünden olay yirmi dört saat süreyle su yüzüne çıkamamıştır.</p>

  <p>Kızın annesi Tümgeneral Stride'i telefonda bulamayınca polise haber vermiştir.</p>

  <p>Cambridge polisi tren istasyonunda parkta terk edilmiş kahverengi bir Triumph bulmuştur. Arabanın bir gün önce Londra'dan çalınmış olduğu anlaşılmıştır. Kayıp kız için ülke çapında araştırılmaya girilmiştir.</p>

  <p>Soruşturmanın başında olan Müfettiş Alan Richards bu konuda herhangi bir bilgisi olanların şu telefonlara...</p>

  <p>Gazete haberi telefon numaraları, Melissa Jane'in kaybolduğu anda üzerinde olan giysilerin tanımı ile devam ediyordu.</p>

  <p>Müfettiş Alan Richards ufak tefek, polisten çok jokeyi andıran bir adamdı.</p>

  <p>Zamanından önce kırışmış bir yüzü vardı, çıplak kafasını saklamak için başının bir yanından öteki yanına bir tutam saç uzatmıştı. Ancak bakışları kurnaz ve akıllı, davranışı kesin ve kararlıydı.</p>

  <p>Colin, Noble'in tanıştırmasından sonra el sıkıştılar. “Bunun bir polis konusu olduğunu belirtmeliyim. General Stride. Ancak ortada çok özel bir durum olduğu için askeriye ile yakın bir çalışmaya girmeye hazırım.”</p>

  <p>Richards o ana kadar yaptıklarını kısaca anlattı. Scotland Yard'ın kendisine ayırdığı ve Westminster Abbey'e bakan iki odadan soruşturmayı başlatmıştı. Odaya iki genç kadın polis yerleştirmişti. Bunlar gazetelerde bildirilen telefonlara gelen mesajları kaydediyorlardı. Şimdiye kadar dört yüzün üstünde telefon almışlardı. “Aralarında çılgınlar da var, ama bildiğiniz gibi hepsini tek tek araştırmak zorundayız.” Tanıştıklarından beri ilk kez yüz ifadesi yumuşadı.</p>

  <p>“Uzun ve yorucu bir çalışma olacak, General Stride... ama bir iki iz daha elde ettik sayılabilir... buyrun.”</p>

  <p>Richards'ın odası bütün devlet dairelerine özgü olan mobilyalarla döşenmişti, bir kenardaki tek gözlü gazocağında çaydanlık fokurduyordu. Richards fincanlara çay boşaltırken konuşmasını sürdürdü.</p>

  <p>“Adamlarımdan üçü kızın kaçırıldığı arabayı söküyorlar. Kızın bu arabayla kaçırıldığından eminiz. Eski karınız arabada bulduğumuz bir para çantasını tanıdı. Ayrıca altı yüz kadar parmak izi alıp laboratuvara gönderdik. Bunların içinde yabancı bir parmak izi bulmak epey uzun sürer. Ancak iki iz kızınızın odasından aldığımız izlerin eşi... şeker ya da süt ister misiniz?”</p>

  <p>Richards fincanı uzatırken bile kesmedi sözünü.</p>

  <p>“... arabayı gören komşu kadın da polis ressamına direksiyondaki adamın yüzünü çizdirmeye çalışıyor. Ancak adamı pek iyi görmemiş. Bu da uzak bir olasılık.”</p>

  <p>Richards çayını yudumladı. “Ama biz sonunda çıkan portreyi yine de televizyonda gösterip bir ipucu elde etmeye çalışacağız. Bu vakalarda elimizden başka bir şey gelmiyor, ne yazık ki. Kızı kaçıranlardan bir haber beklemekten başka yapacak bir şey yok. Bu ilişkinin eski karınız aracılığıyla kurulacağını pek sanmadığımız halde onun telefonunu da dinliyoruz ve kendisini koruma altına aldık.” Richards ellerini iki yana açtı. “Hepsi bu kadar, General Stride. Şimdi sıra sizde. Siz bize neler anlatabilirsiniz? Herhangi birinin kızınızı kaçırması için bir neden var mı?”</p>

  <p>Peter, Colin Noble'a baktı, sonra düşünmeye çalıştı. Ancak Müfettiş Richards ısrarını sürdürdü.</p>

  <p>“Zengin bir insan olmadığınızı biliyorum, General Stride... ama aileniz.</p>

  <p>Kardeşiniz?”</p>

  <p>Peter başını salladı. “Kardeşimin kendi çocukları var. Onlar daha akla uygun hedefler olurlardı.”</p>

  <p>“İntikam peki? İrlanda'da ihtilalcilere karşı çok serttiniz. Sonra kaçırılan uçağı ele geçirdiniz.”</p>

  <p>“Olabilir.”</p>

  <p>“Artık askerlikle bir ilişkiniz yok... anladığım kadarıyla.”</p>

  <p>Peter bu konuya girmek istemiyordu. “Bu tür varsayımların bize pek yararlı olacağını sanmıyorum. Kızımı kaçıranlar isteklerini belirttikleri zaman anlayacağız bunu.”</p>

  <p>“Doğru.” Richards'ın fincanı titredi. “Yoksa gönderdikleri...” Peter'in yüzünün aldığı ifadeyi görünce sustu. “... Özür dilerim, General Stride. Korkunç bir şey bu, ama bundan kızınızın sağ olduğu ve ilişkisinin zamanı gelince sizinle kurulacağı anlamını çıkarabiliriz...”</p>

  <p>Richards o anda çalmaya başlayan telefonu açtı.</p>

  <p>“Richards!” diye bağırdı, uzun bir süre konuşmadan dinledi. Telefonu kapattıktan sonra bir süre konuşmadı, Peter'e sigara paketini uzattı. Peter almayınca kendi bir tane yaktı.</p>

  <p>“Telefon eden laboratuvardı. Kızınızın gönüllü bir kan vericisi olduğunu biliyordunuz, değil mi?”</p>

  <p>Peter başını eğdi. Bu, Melissa Jane'in kendini topluma adamasının diğer bir belirtisiydi, eğer zamanında kurnazlıkla engellenmeseydi kanını kovayla bağışlayacaktı.</p>

  <p>“Cambridge hastanesinden bir hücre örneği. Kesik parmak kızınızın hücre tipine uyuyor. Korkarım parmağın onun olduğunu kabullenmek zorundayız. Kızınızı kaçıranların aynı tip bir insan bulma zahmetine girdiklerini hiç sanmıyorum.”</p>

  <p>Peter parmağın bir blöf olması umudunu kalbinin derinliklerinde taşıyordu.</p>

  <p>Kendisine bir cesetten alman bir parmak göndermiş olabilirlerdi. Oysa şimdi bu umudu da ölmüştü. Bir dakika kadar hiç konuşmadan oturdular, sessizliği bozan Colin Noble oldu.</p>

  <p>“Müfettiş bey, Thor komutanlığının ne olduğunu biliyor musunuz?”</p>

  <p>“Elbette. Johannesburg'daki uçak kaçırma olayında gazeteler yazmışlardı. Antiterörist bir birlik...”</p>

  <p>“Bizler rehineleri militanların elinden sağ salim kurtarma konusunda dünyanın en uzman kişileriyiz...”</p>

  <p>“Bana söylemek istediğinizi anlıyorum, albayım. Ancak izin verin de önce militanları bulalım, ondan sonraki kurtarma girişimleri artık Polis Müdürü'ne kalmış bir şey.”</p>

  <p>Peter Stride Dorchester oteline vardığında saat sabahın üçüydü.</p>

  <p>“Dairenizi öğleden beri tutuyoruz, General Stride.”</p>

  <p>“Özür dilerim.” Peter yorgunluktan konuşamayacak durumdaydı. Polis merkezinden mümkün olan her şeyin yapılmadığına inandıktan sonra çıkmıştı. Müfettiş Richards ile adamlarına tam olarak güveni vardı artık. Yeni bir gelişme olduğu takdirde gün gece denilmeden kendisine derhal haber verileceği konusunda Müfettiş'ten söz almıştı.</p>

  <p>“Teşekkür ederim. İyi geceler.”</p>

  <p>Peter asansörde yukarı çıkarken elindeki kâğıtlara baktı.</p>

  <p>Birincisi bir telefon mesajıydı.</p>

  <p>“Barones Altmann kendisini ya Paris ya da Rambouillet numarasından aramanızı istiyor.”</p>

  <p>İkincisi de bir telefon mesajıydı.</p>

  <p>“Bayan Cynthia Barrow aradı. Lütfen Cambridge 699313 numaraya telefon edin.”</p>

  <p>Üçüncüsü iyi kaliteli bir kâğıttan kapalı bir zarftı.</p>

  <p>Adı eski biçim harflerle elle yazılmıştı. Pul olmadığına göre elden verilmişti.</p>

  <p>Peter zarfı açıp içinden bir çizgili mektup kâğıdı çıkardı. Bu kâğıt da iyi kaliteydi, ancak başka bir özelliği yoktu. İngiltere'nin herhangi bir kırtasiyeci mağazasında bunlardan bulunurdu.</p>

  <p>Yazı yine herhangi bir kırtasiye mağazasından alınabilecek şablonla yazılmıştı.</p>

  <p>Böylelikle elyazısı diye bir şey sözkonusu olamazdı.</p>

  <p>Bir parmak aldın, bundan sonra bir el, sonra bir el daha, sonra bir ayak, daha bir ayak ve en sonunda da kafayı alacaksın.</p>

  <p>Bundan sonraki paket 20 Nisanda gelecek ve ondan sonra her yedi günde bir, bir teslimat yapılacak.</p>

  <p>Bunu önlemek için bir hayata karşı bir hayat vermelisin. Dr. Kingston.</p>

  <p>Parker'in öldüğü gün kızın sana sağ ve başka bir yerine bir zarar gelmemiş olarak teslim edilecektir.</p>

  <p>Bu mektubu hemen yok etmez ya da birine bundan söz edersen kızın başı derhal gönderilecektir.</p>

  <p>Mektup, Peter'in yaşamında büyük bir yer tutmaya başlamış biri tarafından imzalanmıştı:</p>

  <p>'HALİFE'</p>

  <p>Ruhunun erişilmez derinliklerine kadar sarsılmıştı Peter. O adın yazılı olduğunu görmek. Kuşkulandıkları bütün kötülüklerin var olduğunu bilmek, canavarın damgasını böylesine canlı hissetmek...</p>

  <p>Mektubun içindekiler Peter'i daha da sarsmıştı. Böyle bir zalimlik, böyle bir acımasızlık aklın sınırını aşıyordu.</p>

  <p>Kâğıdın elinde rüzgâra tutulmuş gibi titrediğini görünce ateşi birden yükselmişçesine sallanmakta olduğunu fark etti. Siyah timsah derisi valizini taşıyan hamal garip garip bakıyordu yüzüne. Ellerine hakim olup kâğıdı katlamak için tüm gücünü harcamak zorunda kaldı.</p>

  <p>Asansör kapısı açılana kadar tören alanındaymış gibi hiç kıpırdamadan bekledi.</p>

  <p>Sert adımlarla odasına yürüdü, hamala bir banknot uzattı. Kapı arkasından kapanınca elindeki kâğıdı bir daha açtı, odanın ortasında durup bir daha bir daha, sözcükler eriyip anlamlarını kaybedene kadar okudu.</p>

  <p>Yaşamında ilk kez paniğe kapılıyordu. Tüm karar verebilme ve yönelme yeteneklerini kaybetmişti.</p>

  <p>Derin bir soluk alıp gözlerini kapattı, ağır ağır yüze kadar saydı ve kendine bir emir verdi:</p>

  <p>“Düşün!”</p>

  <p>Evet, Halife kendisinin hareketlerini çok yakından izliyordu. Dorchester'e ne zaman geleceğine kadar. Bunu bilen kim vardı? Cynthia, Colin Noble, Magda Altmann, Rambouillet'ten otele telefon eden sekreter, Thor'da Colin'in sekreteri, Dorchester'de çalışanlar. Ayrıca Peter'in gidiş gelişlerini izleyen herhangi biri onun her zaman Dorchester'de kaldığını bilebilirdi. Çıkmaz bir yoldu bu.</p>

  <p>“Düşün!”</p>

  <p>Günlerden 4 Nisan. Halife'nin Melissa Jane'in kesilmiş elini göndermesi için on altı gün var. Peter yeniden paniğe kapılmakta olduğunu hissetti.</p>

  <p>'Düşün!”</p>

  <p>Halife kendisini gözlüyor, tüm ayrıntılara varıncaya kadar inceliyor, değerini biçiyordu. Peter'in değeri yüksek yerlerde kuşku çekmeden dolaşabilmesindeydi.</p>

  <p>Görüşmek istediğini söylemesi Atlas projesi başkanının girmesi için yeterliydi.</p>

  <p>Bu bir yana, çok istediği takdirde herhangi bir devlet başkanının yanına da girebilirdi.</p>

  <p>Peter yaşamında ilk kez içki ihtiyacı duyuyordu şimdi. İçki dolabına doğru yürüdü. Aynada yabancı biri bakıyordu kendisine. Yüzü soluk ve çökmüştü, ağzının kenarında kalın çizgiler, gözlerinin altında mor renkli yorgunluk şişkinlikleri vardı. Gözlerinin mavisinde de çılgın bir parıltı seziliyordu. Kendi yüzünden çevirdi başını. Gerçekdışılık duygusunu artırmaktan başka bir işe yaramıyordu.</p>

  <p>Yarım kadeh viski doldurup yarısını bir yudumda içti. Sonra dönüp kâğıda baktı yine. Kâğıt çok sıkı tuttuğu yerinden buruşmaya başlamıştı. Kırışıklıkları dikkatle düzeltti.</p>

  <p>“Düşün!” diye söylendi. Halife böyle çalışıyordu demek. Kendisini hiç açığa çıkarmıyor, ajanlarını en küçük ayrıntılara inanılmaz bir dikkat vererek seçiyordu: Uçağı kaçıran İngrid gibi bağnazlar, La Pierre Benite'de nehir kıyısında öldürdüğü adam gibi profesyonel katiller, General Peter Stride gibi yüksek mevkilerde bulunan uzmanlar.</p>

  <p>Halife istediği kimseyi önce dikkatle inceliyor, yeteneklerini hesaplıyor ve sonra satın alınma değerlerini biçiyordu.</p>

  <p>Peter herkesin bir satın alınma fiyatı olduğu genel kuralına hiçbir zaman inanmamıştı. Kendisinin genel kuralın üstünde olduğunu sanıyordu. Şimdi öyle olmadığını anlamıştı ve bu da Peter'i müthiş rahatsız ediyordu.</p>

  <p>Halife, hem de hiç yanılmadan bulmuştu kendi fiyatını da. Melissa Jane. Peter birden kızını at üstünde görür gibi oldu. Rüzgârda çınlayan kahkahasını işitti.</p>

  <p>Elinde olmadan titreyen baba bilinçsiz bir hareketle elindeki kâğıdı avucu içinde buruşturdu.</p>

  <p>Önünde izlemesi gereken yeni bir yol vardı şimdi. Birden bu yeni yolda ilk adımı atmış olduğunu fark etti. Johannesburg Havaalanı'nda o sarışın katili kurşunladığı, kendisini hem yargıç hem cellat yerine koyduğu zaman ilk adımlarını atmıştı.</p>

  <p>Kötü yolda atılan bu ilk adımın sorumlusu Halife'ydi. Ve şimdi kendisini iteleyen yine oydu.</p>

  <p>Peter bu işin Kingston Parker'in yaşamıyla son bulmayacağını biliyordu. İnsan bir kere Halife'ye bağlandı mı bu sonsuza dek sürerdi. Ya Halife ya da Peter Stride ortadan silinene kadar.</p>

  <p>Peter içkinin öteki yarısını da içti.</p>

  <p>Evet, kendi bedeli de Melissa Jane'di. Halife tam rakamını bulmuştu. Bundan başka hiçbir şey kendisini bu işe itemezdi.</p>

  <p>Peter içki dolabının üstünden bir kutu kibrit alıp uyurgezer gibi yürüyerek banyoya gitti. Kâğıdı büküp ucunu yaktı, küllerini tuvalete boşalttı ve sifonu çekti.</p>

  <p>Sonra dönüp bir kadeh viski daha doldurdu. Pencerenin önüne rahat bir koltuk seçip içine gömüldü. Ancak o zaman ne kadar yorgun olduğunu anlayabilmişti.</p>

  <p>Bacaklarındaki sinirler atıyor, kasları geriliyordu.</p>

  <p>Önce Kingston Parker'i düşündü. Böyle bir insanın insanlığa sunacağı şeyler sonsuzdu. Beni hedef alan bir suikast gibi olmalı, diye düşündü. Ancak ölen yanlış insan olsun.</p>

  <p>Bir bomba belki de. Ama bombadan nefret ederdi. Her nedense bu kendisine o nefret ettiği anlamsız şiddetin bir simgesiymiş gibi gelirdi. İrlanda'da ve Londra'da görmüştü bombanın nasıl kullanıldığını ve nefret etmişti. Yönsüz yıkım, acımasız, mantıksız.</p>

  <p>“Bomba olması gerek, “ diye karar verdi. Nefreti yeni bir hedef bulmuştu şimdi.</p>

  <p>Yaşamında ilk kez olarak, yapacağı bir şey yüzünden kendinden nefret ediyordu.</p>

  <p>Halife kazanmıştı. Bu çapta bir düşmanın Melissa Jane'i nereye sakladığını öğrenmelerine olanak yoktu. Halife kazanmıştı. Peter Stride de o gece sabaha kadar orada oturup o ana dek engellemek için yaşamını adadığı bir eylemi planlamaya çalıştı.</p>

  <p>“Neden hâlâ temasa geçmediklerini bir türlü anlayamıyorum, “ diye Müfettiş Richards elini çıplak kafası üzerinde gezdirdi. “Beş gün oldu. Hâlâ bir ses yok.”</p>

  <p>“Peter'i nerede bulacaklarını biliyorlar üstelik,” diye Colin Noble düşüncesini söyledi. “Televizyondaki konuşması bunu kesinlikle belirtti.”</p>

  <p>Peter Stride televizyona çıkarak kızını kaçıranlardan Melissa Jane'e daha fazla zarar verilmemesini istemiş, halktan da kızın kurtarılmasını sağlayacak her türlü bilgiyi beklediğini söylemişti.</p>

  <p>Aynı programda polis ressamının olayın bir tanığının ifadesine dayanarak çizmiş olduğu resim gösterilmişti.</p>

  <p>Halkın tepkisi büyük olmuş, Müfettiş Richards'ın özel karargâhının telefonları durmadan çalmış, sonuçta ağa çok değişik avlar karışmıştı.</p>

  <p>Evinden kaçmış on dört yaşında bir kız Bournemouth'da otuz iki yaşındaki âşığının kolları arasında basılmıştı. Hüngür hüngür ağlayan kız ailesine teslim edilmiş, yirmi dört saate kalmadan bir daha kaybolmuştu.</p>

  <p>Kuzey İskoçya'da polis verilen resme uygun birinin bulunduğu ıssız bir köy evini basarken işleri karmakarışık etmişti. Adam LSD tabletleri yapmaktaydı. Gerek kendisi gerekse içlerinden biri sarı saçı ve kadınlığıyla Melissa Jane'e benzeyen dört yardımcısı yakalanmadan kaçıp kurtulabilmişlerdi.</p>

  <p>Peter Stride öfkeden kendini yiyecek gibiydi. “Eğer gerçekten Melissa Jane olsaydı herifler kızı öldürecek on beş dakikayı bol bol bulurlardı...” diye bağırdı Richards'a. “Bundan sonraki baskını Thor düzenlemeli artık.”</p>

  <p>Peter, Thor merkezinden televizyon ekranındaki Kingston Parker'le konuştu bunun üzerine.</p>

  <p>“... Bütün ağırlığımızı koyacağız, “ dedi Parker. “Peter, inan bana senin her anını ben de yaşıyorum. Seni bu korkunç duruma sokanın ben olduğum düşüncesi bir an bile kafamdan çıkmıyor. Saldırının kızın yoluyla gelebileceği aklımdan bile geçmedi: Herhangi bir yardıma ihtiyacın olduğunda beni arayabileceğini biliyorsun.”</p>

  <p>“Teşekkür ederim, efendim.” Peter bir an kararlılığının zayıfladığını hissetti.</p>

  <p>On gün içinde bu adamı öldürmesi gerekiyordu. Küçük şişe içinde yüzen parmağı hatırlayarak kendini toparladı.</p>

  <p>Kingston Parker'in etkisi hemen gösterdi kendini. Altı saat sonra Başbakanlıktan Polis Müdürü aracılığıyla gelen bir haberde bundan sonraki baskını Thor komutanlığının düzenleyeceği bildiriliyordu.</p>

  <p>Kraliyet Hava Kuvvetleri Thor'un emrine iki helikopter ayırdı. Thor baskın birlikleri kent koşulları altında yoğun bir eğitim programına alındılar. Peter de onlarla birlikte eğitime gitti, Colin'le eski birleşik çalışma temposuna kavuştu.</p>

  <p>Uçan helikopterlerden atlama eğitimi yaptıkları saatler dışında Peter zamanının çoğunu kapalı atış alanında geçiriyor, silah gürültüleri arasında kendini unutmaya çalışıyordu. Ancak bir sürü gerçekdışı ihbarlar arasında günler hızla geçiyordu.</p>

  <p>Peter her gece içki dolabının üstündeki aynada yüzüne bakıyor ve kendini biraz daha çökmüş, gözlerini yeni bir günün getireceklerinin korkusuyla yorgun ve bulanmış buluyordu.</p>

  <p>Peter bir sabah kahvaltıdan önce otelden çıkıp metro ile Finsbury Park'a gittiğinde altı gün kalmıştı. İstasyon yakınlarındaki tarım araç-gereçleri satan bir mağazadan on kiloluk amonyum nitrat gübre aldı. Plastik torba içindeki suni gübreyi Dorchester'e Samsonite çantasının içinde soktu ve çantayı dolaba, pardesüsünün arkasına yerleştirdi.</p>

  <p>O gece Magda Altmann'la konuşurlarken kadın kendisine Londra'ya gelmesine izin vermesi için yine yalvardı.</p>

  <p>“Peter, sana yardımcı olabileceğimi biliyorum. Yanında durup elini tutmak bile yeter.”</p>

  <p>“Olamaz, bunları daha önce de konuştuk.” Peter, sesindeki vahşi tonun farkındaydı ama elinden bir şey gelmezdi. Artık tahammülünün sınırına yaklaştığını hissediyordu. “Yeni bir haber var mı?”</p>

  <p>“Ne yazık ki hayır, Peter. Kaynaklarım mümkün olan her şeyi yapıyorlar.”</p>

  <p>Peter, Brewer Sokağı'ndaki bir garajdan bir deterjan şişesine beş litre dizel yağı doldurttu. Kirli tulum giymiş çırak bu alışverişle ilgilenmedi bile.</p>

  <p>Peter banyoda dizel yağı ile nitratı karıştırıp on bir kilo çok güçlü bir patlayıcı hazırladı. Ancak bir elfeneri ampulü ile yaptığı fünye tarafından işlem tamamlanmadıkça karışımın herhangi bir tehlikesi yoktu.</p>

  <p>Otel dairesinin tümü paramparça olacak, içerde eşya ve insan diye bir şey kalmayacaktı. Ne var ki bu üç odanın dışına taşmayacaktı zarar.</p>

  <p>Halife hakkında önemli bir haber aldığını ve bunu ancak kendisine özel olarak söyleyebileceğini belirttiği takdirde Kingston Parker'i odaya getirtmek işten değildi.</p>

  <p>O gece içki dolabının üstündeki aynada ölümcül bir hastalığın pençesinde olan bir insanın yüzü vardı, Viski şişesi de boşalmıştı, Peter yeni bir şişe açarken, uyumama yardımcı olur, diye düşünüyordu.</p>

  <p>İrlanda Denizi'nden gelen rüzgâr insanı tırpanla biçermişçesine sertti. Yeşil yamaçlı tepelerin üzerine abanan bulutların arasından zayıf ve solgun güneş ışıkları zaman zaman ortalığa renk katıyordu. Ancak az sonra rüzgârda kamçı etkisi yapan buz gibi yağmur başladı.</p>

  <p>Köyün bomboş sokaklarında bir adam göründü. Turistler yıllık istilalarına henüz başlamamışlardı, ancak evlerin önüne daha şimdiden 'Yemek ve Yatak' levhaları asılmıştı bile.</p>

  <p>Adam insanı şaşırtan bir pembeye boyanmış meyhanenin önünden geçip köyü ikiye ayıran köprüye geldi.</p>

  <p>Köprünün taş korkuluklarına bir gece yarısı sanatçısı fosforlu renklerle sloganlar yazmıştı.</p>

  <p>Sol tarafa 'İNGİLİZLER DIŞARI', sağ tarafta da 'CEZAEVİNDEKİ İŞKENCEYE SON'</p>

  <p>yazıyordu. Adam acı acı sırıttı.</p>

  <p>Altında gri renkli sular kaynayarak akıyordu.</p>

  <p>Adamın sırtında plastik bir bisikletçi pelerini başında da gözlerine kadar indirdiği dar siperli bir kasket vardı. Rüzgârın önünde iki büklüm yürüyordu.</p>

  <p>Sokakta kimseler olmamasına karşın kapalı perdeler ardından gözlendiğinden emindi.</p>

  <p>Wicklow tepelerinin altı yamaçlarında, Dublin'den yalnızca otuz mil uzakta olan bu köyü seçmezdi kendisine kalsaydı. Köyün ıssızlığı burada aleyhlerine oluyor, kendilerini daha çok belirginleştiriyordu. Ona kalsa bir kentin kalabalığını yeğlerdi, ama onun fikrini soran olmamıştı ki.</p>

  <p>Geldiklerinden beri üçüncü kez çıkıyordu evden dışarı. Her seferinde acil bir durum olmuştu; ev kendilerinin kalmaları için hazırlanırken biraz daha düşünceli davranılsaydı buna gerek bile kalmayacaktı. Eh çok içen birine güvenmenin sonu buydu işte; ne var ki o konuda da danışmamışlardı kendisine.</p>

  <p>Huzursuz, öfkeli ve acımasız bir ruh durumu içindeydi. Geldiklerinden beri yağmur yağıyordu, yağ yakan kalorifer çalışmıyordu, evde ancak pis pis tüten iki şöminede yaktıkları odunlarla ısınmaktaydılar. Yüksek tavanlar ve odaların az eşya ile döşenmiş olması yüzünden evi ısıtmak olanaksızdı, geldiğinden beri donuyordu. Yalnız iki odayı kullanmışlar evin geri kalan bölümünün pencerelerinin panjurlarını kapatıp kapılarını kilitlemişlerdi. Arkadaş olarak gün boyu söylenen bir alkolik vardı yanında. Adam monotonluğu bozabilmek için her şeye, hatta kavga etmeye bile hazırdı, oysa şimdi uşak gibi kullanılıyordu ki bu da hiç tabiatına uygun düşmezdi. Kaşlarını çatarak köyün tek dükkânına doğru yürüdü.</p>

  <p>Dükkâncı geleni uzaktan seçip arkaya seslendi.</p>

  <p>“Eski Ev'den o adam geliyor yine.”</p>

  <p>Karısı arkadan ellerini önlüğüne kurulayarak çıktı. Kısa boylu, şişmanca, kırmızı yanaklı bir kadındı.</p>

  <p>“Şu kentlilerde de beş paralık akıl yok, bu havada sokağa çıkılır mı hiç!”</p>

  <p>“Üstelik ne konserve fasulye alıyor, ne de Jamieson viskisi!”</p>

  <p>Eski Ev'de oturanların kimlikleri köyün başlıca vakit geçirme aracı olmuştu.</p>

  <p>Yerel telefon santralında çalışan kız düzenli olarak rapor verirdi iki ülkelerarası konuşma postacının raporu daha başkaydı bugün posta yok ve ardından da çöpçü gelirdi bugünkü çöp yine Heinz konserve fasulye tenekesi ve Jamieson viskisi şişesi.</p>

  <p>“Kuzeyde başı derde girmiş olmalı derim ben, “ dedi dükkâncının karısı.</p>

  <p>“Ulster'li birinin havası var üstünde.”</p>

  <p>“Sus kadın! Başımıza bela getireceksin. Haydi mutfağına git sen!”</p>

  <p>Adam içeri girip kasketini başından çıkardı, birkaç kere kapıya vurdu. Saçları siyah ve düzdü. Esmer bir İrlandalı yüzü ve ateşli bakışları vardı.</p>

  <p>“Günaydın Bay Barry, “ diye dükkâncı adamı neşeyle selamladı. “Hava açılmadan düzelmeyecek galiba.”</p>

  <p>Barry diye tanınan adam pelerinini çıkarırken homurdandı. Küçük dükkâna iyice baktı.</p>

  <p>“Kitabınızı bitirdiniz mi?” Barry sütçüye İrlanda hakkında bir kitap yazdığını söylemişti. Wicklow tepeleri edebiyat mesleği temsilcilerinin kalesiydi.</p>

  <p>İrlanda'nın yazarlara ve sanatçılara tanıdığı kolaylıklardan yararlanan on tane kadar yazar yazıyordu çevrede.</p>

  <p>“Daha bitmedi, “ diye homurdanan Barry en yakın rafa doğru yürüdü. Beş altı parça seçip tezgâhın üzerine indirdi.</p>

  <p>“Kitap basılınca kütüphaneciye bir kopya da bana getirtmesini söyleyeceğim,” dedi dükkâncı. Sanki bir yazarın bunu duymak istediğini bilirmiş gibi.</p>

  <p>Dükkâncı adamın ayırdığı eşyalardan birini eline alıp sorgu dolu bakışlarla baktı Barry'ye. Ama o esmer İrlandalı yüzünde hiçbir yumuşama belirmeyince utanmış gibi bakışlarını indirip işini tamamladı, bütün eşyayı bir kesekâğıdına doldurdu.</p>

  <p>“Üç sterlin yirmi peni.” Barry parasını ödeyip kasketini giydi.</p>

  <p>“Tanrı sizinle birlikte olsun. Bay Barry!”</p>

  <p>Adam cevap vermeden dükkândan çıkıp köprüye yürüdü.</p>

  <p>“Amma asık yüzlü herif be!” diye söylendi karısı.</p>

  <p>“Evde bir kadın var.” Dükkâncı keşfinin önemliliğinden çatlayacaktı neredeyse.</p>

  <p>“İçeri bir kadın atmış.”</p>

  <p>“Nerden biliyorsun?”</p>

  <p>“Kadın şeyleri alıyordu... bilirsin ya.” Dükkâncı göz kırptı.</p>

  <p>“Hayır bilmiyorum.”</p>

  <p>“Aybaşı sancısı için... bilirsin canım, kadın şeyleri...” Karısının gözleri parladı, hemen önlüğünü çözdü.</p>

  <p>“Emin misin?”</p>

  <p>“Sana yalan söyler miyim hiç?”</p>

  <p>“Ben bir fincan çay içmek için Millie'ye kadar gidiyorum.” Bu haber kendisini tüm köyde günün kadını yapacaktı.</p>

  <p>Barry olarak tanıdıkları adam Eski Ev'e çıkan dik yokuşu tırmanıyordu. Kendisine o hantal görünüşü veren kalın çizmeleriyle bol peleriniydi, yoksa adam gayet ince ve çevik bir vücuda sahipti; kasketinin siperinin altındaki gözleri tıpkı bir avcınınkiler gibi durmadan çevreyi kolaçan etmekteydiler.</p>

  <p>Evin bahçe duvarı dört metre yüksekliğinde olduğundan içerde oturanlar tam bir güvenlik ve mahremiyete sahiptirler.</p>

  <p>Sokağın ucunda bir çift çatlak ve çürümüş kapı vardı. Ancak kilidi yeniydi ve tahtadaki çatlaklar arasına taze çam tahtaları sokulmuştu, öyle ki artık garajın içini görmek olanaksızdı.</p>

  <p>Barry bakır Yale kilidini anahtarıyla açıp içeri girdi. Kapıyı arkasından kapattı.</p>

  <p>Yüzü kapılara dönük duran lacivert Austin araba her an yola çıkmaya hazırdı. İki hafta önce Ulster'den çalınmış olan araba yeniden boyanmış, görünüşü değiştirmek için üstüne bir portbagaj yerleştirilmişti. Ayrıca yeni plaka da takmışlardı.</p>

  <p>Motor baştan aşağı elden geçirilmişti, Barry arabaya satış değerinin iki katını ödemişti şimdiye kadar.</p>

  <p>Şimdi direksiyonun arkasına geçip kontak anahtarını çevirdi. Motor hemen çalışmıştı. Memnun olmuşçasına homurdandı Barry; bir iki saniye başarı ile yenilgi ya da kendi yaşamında yaşamak ve ölüm demekti. Yarım dakika kadar motorun çalışmasını dinledi, yağ ve benzin göstergelerini kontrol etti, sonra kontağı kapatıp garajın arka kapısından mutfak avlusuna geçti.</p>

  <p>Mutfak kapısından içeri girip peleriniyle elindekilerini bir kenara bıraktı.</p>

  <p>Bıçakların durduğu çekmeceden bir tabanca çıkardı. Bu, üç yıl önce Ulster'de bir İngiliz Ordu cephaneliğine yapılan baskında alınan bir subay tabancasıydı.</p>

  <p>Barry tabancayı alışkın hareketlerle kontrol ettikten sonra beline soktu.</p>

  <p>Silahsız bulunduğu beş on dakika içinde kendini çırılçıplak hissetmişti. Ama yine de köy içinde silah taşıma tehlikesini göze alamamıştı.</p>

  <p>Çaydanlığa su doldurduğu sırada içerden bir ses duyuldu.</p>

  <p>“Sen misin?”</p>

  <p>“Evet.”</p>

  <p>Aşırı alkol alan bir insanın şişmiş kırmızı yüzüne sahip elli yaşlarında zayıf bir adam gelip mutfak kapısı önünde durdu.</p>

  <p>“Aldın mı?” Sesi içkiden kısılmış, kabalaşmıştı. Kırmızı lekeli yüzünde tutam tutam uzanmış sakalıyla pek düşkün bir hali vardı.</p>

  <p>Barry tezgâhın üzerindeki paketi gösterdi.</p>

  <p>“Hepsi burada, doktor.”</p>

  <p>“Bana doktor deme, artık doktor falan değilim.”</p>

  <p>“Aksine, hem de çok usta bir doktorsun. Paketlerini düşürttüğün kızlara sor...”</p>

  <p>“Benimle uğraşma diyorum sana!”</p>

  <p>Evet, çok eskilerde gerçekten gayet usta bir doktordu. Viskiye başlamadan çok önce, şimdi ise yalnızca kaçakların kurşun yaralarına bakıyor, kürtaj yapıyor ya da bunun gibi işler alıyordu. Bu yeni işini düşünmek istemedi. Paketi açıp içindekileri çıkardı.</p>

  <p>“Senden plaster istemiştim.”</p>

  <p>“Yoktu. Sargı bezi aldım.”</p>

  <p>“Ama ben...” Barry öfkeyle döndü adama, yüzü öfkeden kararmıştı.</p>

  <p>“Bıktım senin şikâyetlerinden be! Sana gerekecek olanı getirseydin!”</p>

  <p>“Yaranın...”</p>

  <p>“Evet, hiçbir şey bilmiyordun, bütün bildiğin bir kadeh Jamieson, değil mi!</p>

  <p>Plaster yok işte. Haydi şimdi git de orospunun parmağını sargı beziyle sar.”</p>

  <p>Yaşlıca adam paketi alıp hızla öteki odaya geçti.</p>

  <p>Barry çayını kalın bir çini maşrapaya boşalttı, dört kaşık şeker koydu. Dışarda yine yağmur yağıyordu. Bu yağmur ve bu bekleme beni çıldırtacak, diye düşündü.</p>

  <p>“Kız hasta. İlaç gerek, antibiyotik gerek. Parmağı...”</p>

  <p>“Unut, “ dedi Barry.</p>

  <p>İçerki odadan bir hıçkırık sesi, ardından da yüksek ateş ve uyuşturucu ilaçların dalgalaştırdığı kızın sayıklamaları duyuldu.</p>

  <p>“Gereken bakım gösterilmediği takdirde ben sorumlu değilim.”</p>

  <p>Doktor bezleri musluğa bırakıp suyu açtı.</p>

  <p>“Şimdi içebilir miyim artık?”</p>

  <p>Barry saatine baktı.</p>

  <p>“Daha değil.”</p>

  <p>Doktor musluğa sabun tozu boşalttı.</p>

  <p>“Eli yapabileceğimi sanmıyorum, “ diye mırıldandı. “ Parmak yeri kadar kötüydü zaten... ama eli yapamam.”</p>

  <p>“Yapacaksın. Duydun mu, pis alkolik? Eli de yapacaksın, sana söyleyeceğim diğer şeyleri del”</p>

  <p>Sir Steven Stride yeğeninin bulunmasını sağlayacak bilgi verene elli bin sterlinlik bir ödül koymuştu. Bu haberin ve polis ressamının çizdiği portrenin televizyonda sık sık yayınlanmasıyla kamuoyunun olaya olan ilgisi tazelendi.</p>

  <p>Müfettiş Richards son birkaç gündür telefonlara cevap veren memur sayısını polis memurlarının üçüncü kata gelmelerini istedi, posta yoluyla gelen ihbarları sıralamak için de iki çavuş buldu.</p>

  <p>“Herkes piyangoya meraklı, “ diye söyleniyordu Peter'e. “Ya da ilan meraklısı.</p>

  <p>Şuna bak! Olayı 'Hong Kong'u Kurtarmak İçin Demokratik Halkın Birliği' üstleniyor. Böyle bir gruptan haberimiz var mıydı.”</p>

  <p>“Hayır, efendim, “ dedi önündeki polis memuru. Başçavuş listeden başını kaldırdı.</p>

  <p>“Olayın sorumluluğunu üstlenen yüz kırk sekizinci kişi ya da örgüt oluyor bu, efendim.”</p>

  <p>“Sekizinci Henry de yarım saat önce bir daha telefon etti, “ diye telefonların başındaki kızlardan biri gülerek söze karıştı. “Bir gün bile aksatmadı.</p>

  <p>Sekizinci Henry Güney Londra'da yaşayan altmış sekiz yaşında biraz kaçık bir emekliydi. Yaşamda uğraşı ırza geçmekten banka soygununa kadar büyük suçların sorumluluğunu üstlenip itiraf etmekti. Melissa Jane'in kaçırılışı gazetelere geçtiğinden beri her sabah telefon ediyordu.</p>

  <p>Richards Peter'e iç odaya geçmesini işaret ederken, “Gerçek delilerinkileri bile incelemek zorundayız, bir riski göze alamayız, “ dedi.</p>

  <p>“Hâlâ bir haber yok mu?” diye sordu Richards. Gereksiz bir soruydu bu. Peter'in telefonunu dinliyorlardı zaten. Ne Thor, ne de otel telefonuna bir haber gelmemişti kızını kaçıranlardan.</p>

  <p>“Hiçbir şey yok, “ diye Peter yalan söyledi. Artık yalan söylemek de kolaylaşmıştı. Melissa Jane'in kurtulması için gerekli olan her şeyi kabul ettiği gibi bunu da kabul ediyordu.</p>

  <p>“Bu durum hiç hoşuma gitmiyor, General Stride. Sizinle bir bağlantı kurulmasına gidilmemesini hiç anlamıyorum. Bu sürekli sessizlik bunun daha çok bir intikam...” Richards sustu ve içinde bulunduğu güç durumdan kurtulmak için bir sigara yaktı. “Dün Müdür yardımcısı telefon etti. Bu özel birliği daha ne kadar sürece burada tutacağımı sordu.</p>

  <p>“Kendisine ne dediniz?” diye sordu Peter.</p>

  <p>“On güne kadar elimizde kesin bir kanıt, hiç olmazsa kızınızı kaçıranlardan bir haber geçmezse kızınızın artık yaşamadığını düşüneceğimizi söyledim.”</p>

  <p>“Anlıyorum.” Peter'in içinde kaderci bir sakinlik vardı. O biliyordu. Bilen tek kişi kendisiydi. Halife'nin belirttiği tarihe dört gün vardı. Yarın sabah Kingston Parker'le acele görüşmek istediğini söyleyecekti. Bunu ayarlamak on iki saatten fazla sürmezdi, Parker'in reddedemeyeceği bir yem atacaktı ortaya.</p>

  <p>Parker gelecekti, ancak uzak bir olasılıkla gelmese bile Peter'in diğer planını yürürlüğe koyabilmesi için üç günü kalacaktı. Bu kez kendisi gidecekti Kingston Parker'e. Birinci plan daha emin ve kesindi, ama eğer o olmazsa Peter her tehlikeye girmeye hazırdı.</p>

  <p>Peter birden Müfettiş Richards'ın odasının ortasında durmuş, ufak tefek müfettişin başının üstündeki boş duvara bakmakta olduğunu fark etti.</p>

  <p>“Özür dilerim, General Stride. Neler hissettiğinizi anlıyorum, ama bu grubu da daha fazla burada tutamam. Zaten yeterli adamımız yok, bir de...”</p>

  <p>“Anlıyorum.” Peter yüzünü eliyle sildi. Yenilgiyi gösteren yorgun bir hareketti bu.</p>

  <p>“General, bir doktora görünseniz iyi olacak.”</p>

  <p>“Yok, canım, biraz yorgunum hepsi o kadar.”</p>

  <p>“Bir insanın katlanacağı şeylerin de bir sınırı vardır.”</p>

  <p>“Bu herifler de buna güveniyorlar sanırım. İyiyim ama merak etmeyin.”</p>

  <p>Yandaki odada iki polis memuru kadın hiç durmadan çalan telefonlara cevap veriyorlardı. Bu sürekli gürültü günlerdir artık alışılmış bir fon müziği oluşturmaktaydı.</p>

  <p>Bir zil çalınca genç kız önünde ışığı yanan deliğe fişini soktu.</p>

  <p>“Günaydın. Burası Polis Özel Bilgi Grubu...” Kızın hoş bir orta sınıf aksanı vardı, ancak sesindeki sıkıntılı tona engel olamıyordu artık. On iki gündür sabahtan akşama kadar santralın başında oturmuştu. Karşı taraftan bir genel telefonun uyarıcı sesi geldi, ardından kumbaraya atılan bozuklukların sesi.</p>

  <p>“Beni duyuyor musun?” Yabancı bir şiveydi bu.</p>

  <p>“Evet, efendim.”</p>

  <p>“İyi dinle. Kız Gilly O'Shaughnessy'nin elinde...” Hayır, yabancı aksanı taklit etmeye çalışıyordu adam, adı söylerken çok kesin konuşmuştu.</p>

  <p>“Gilly O'Shaughenessy,” diye tekrarladı kız.</p>

  <p>“Tamam. Kızı Laragh'da saklıyor.”</p>

  <p>“Heceleyin lütfen.” Adam yer adını söylerken yine yabancı aksanı bırakmıştı.</p>

  <p>“Burası nerede oluyor efendim?”</p>

  <p>“Wicklow kasabası, İrlanda.”</p>

  <p>“Teşekkür ederim, efendim. Adınız neydi?”</p>

  <p>Ancak telefon aniden kapanmıştı. Kız omuzlarını silkerek mesajı önündeki kâğıda yazarken saatine baktı.</p>

  <p>“Çaya yedi dakika kaldı, “ diye söylendi. Kâğıdı yırtıp omzu üzerinden arkasında oturan polis çavuşuna uzattı.</p>

  <p>“Sana çörek alırım, “ dedi çavuş.</p>

  <p>“Ne yazık ki rejimdeyim.”</p>

  <p>“Saçma, şahane bir görünüşün var...” Çavuş sözünü kesti. “... Gilly O'Shaughnessy. Ben bu adı nereden biliyorum?”</p>

  <p>Yaşlı çavuş başını kaldırdı.</p>

  <p>“Gilly O'Shaughnessy'mi? Ver bakayım!” Kâğıdı alıp mesajı okudu. Sonra başını kaldırdı.</p>

  <p>“Aranılan kişilerin listesinde görmüş, televizyonda duymuşsundur. Gilly O'Shaughnessy Leicester'de Red Lion meyhanesini bombalayan, Belfast'ta polis müdürünü öldüren adamdır.”</p>

  <p>Kıvırcık saçlı polis hafif bir ıslık çaldı. “Öyleyse bu gerçek olabilir. Vay...”</p>

  <p>Ancak meslektaşı kapıyı vurma zahmetine katlanmadan iç odaya dalmıştı bile.</p>

  <p>Richards yedi dakika sonra Dublin polisiyle bağlantıyı sağlamıştı.</p>

  <p>“Sakın bir girişimde bulunmasınlar...” diye Peter birkaç kez uyardı adamı.</p>

  <p>“Tamam, General Stride, bunu bana bırakın, “ diye Richards, Peter'in sözünü kesti. Tam o sırada bağlantı kurulmuş, Richards bir Müdür Yardımcısı'na bağlanmıştı. On dakika kadar sakin sesle konuştuktan sonra telefonu kapattı.</p>

  <p>“Dublin'den adam göndererek zaman kaybetme yerine yerel karakoldan birini kullanacaklar. Sanığın yeri saptandıktan sonra bir girişimde bulunmayacaklarına söz verdiler.”</p>

  <p>“Laragh diye bir yer olduğunu bilmiyordum, “ dedi Peter. “Birkaç yüz nüfuslu bir köy olmalı.”</p>

  <p>“Harita getirmelerini söyledim.” Gelen haritanın üzerine birlikte eğildiler.</p>

  <p>“Wicklow tepelerinin yamacında... kıyıdan on mil içerde. .” Büyük çaplı haritada ancak bu kadarını görebiliyorlardı.</p>

  <p>“Dublin polisinin bizi aramasını bekleyeceğiz. .”</p>

  <p>“Hayır.” Peter başını salladı. “Onlara bir daha telefon edip tapu müdürlüğünden köyün havadan fotoğraflarını, küçük mikyaslı haritalarını, sokak planlarını istemelerini söyleyin. Bunları bir araba ile Enniskerry Havaalanı'na göndersinler. .”</p>

  <p>“Şu anda bunu yapmak gerekli mi? Ya bu da boş çıkarsa?”</p>

  <p>“Biraz benzin harcamış oluruz o kadar.” Peter artık yerinde duramıyordu, kalkıp odanın içinde yürümeye başladı. Dört duvar arasına sığamıyor gibiydi. “Ama boş değil bu, “ dedi. “Sanmıyorum. Başka bir kokusu var. Canavar kokusu.”</p>

  <p>Richards şaşkınlıkla yüzüne bakınca Peter bu abartmalı sözcüğü elinin bir hareketiyle küçülttü. “Sözgelimi diyorum yani.” Sonra birden aklına gelmiş gibi,</p>

  <p>“Helikopterlerin yakıt ikmali yapmaları gerekecek, “ dedi. “Bir kerede gidecek menzilleri yoktur.” Yürümesini kesip bir karara vardı. Richards'ın masasına uzanıp Colin'in Thor karargâhındaki özel numarasını çevirdi.</p>

  <p>“Colin.” Kendisini çelik bir el kavramış gibi gergin bir sesle konuşuyordu. “Bir bağlantı kuruldu sanırım. Henüz onaylanmadı ama şimdiye kadar bulduğunuz ipuçlarının en kuvvetlisi.”</p>

  <p>“Nerede?”</p>

  <p>“İrlanda.”</p>

  <p>“Çok uzak.”</p>

  <p>“Öyle. Helikopterler Enniskerry'ye kaç saatte gidebilirler?”</p>

  <p>“Bir dakika.” Peter, Colin'in biriyle, belki de pilotlarla konuştuğunu duydu.</p>

  <p>Bir dakika geçmeden Colin'in sesi duyuldu yine.</p>

  <p>“Yolda ikmal yapmak zorunda kalacaklar...”</p>

  <p>“Evet?”</p>

  <p>“Dört buçuk saat.”</p>

  <p>“Saat onu yirmi geçiyor şimdi... Enniskerry'ye varmaları üçü bulur. Bu havada saat beşte karanlık çöker.” Peter çılgıncasına düşünüyordu. Yanlış bir iz üzerine Thor grubu İrlanda'ya gider de o sırada İskoçya ya da Hollanda'da gerçek bir gelişme olursa...”</p>

  <p>“Ama bence yanlış değil, “ diye söylendi. Derin bir soluk aldı. Colin Noble'a Bravo durumuna geçmesini emredemezdi, artık Thor komutanı değildi.</p>

  <p>“Colin, içimde bir ses bunun kesin olduğunu söylüyor. Bana güvenip Bravo durumuna geçebilir misin? Yarım saat daha bekleyecek olursak karanlık basmadan Melissa Jane'e yetişemeyiz, tabii eğer oradaysa.”</p>

  <p>Uzun bir sessizlik oldu. Colin'in solukları işitiliyordu.</p>

  <p>Sonunda, “En fazlası beni işten atarlar, “ dedi Colin. “Pekâlâ, Peter. Bravo'ya geçiyoruz, beş dakika sonra havalanacağız, seni on beş dakika sonra helikopter alanından alırız; hazır ol.”</p>

  <p>Bulutlar açılıyordu ama rüzgâr hâlâ çok sertti; helikopter pistinde Peter balıkçı kazağı ile pardösüsüne karşın tirtir titriyordu. Thames nehrinin öte yanına gözlerini dikmişler helikopteri bekliyorlardı.</p>

  <p>“Siz Enniskerry'ye varmadan ihbarın doğru ya da yanlış olduğu haberini alırsak ne olacak?”</p>

  <p>“Hava Kuvvetleri frekanslarından bulabilirsiniz bizi, “ dedi Peter.</p>

  <p>“Umarım kötü bir haberim olmaz.” Richards melon şapkasını eline almıştı.</p>

  <p>İki çirkin uçak damların üstünden ortaya çıkıp alçalmaya başladılar.</p>

  <p>Peter daha otuz kırk metre öteden uçağın açık kapısındaki Colin Noble'i tanımıştı, “iyi avlanmalar dilerim, “ diye bağjrdı. “Keşke ben de sizinle geliyor olsaydım.”</p>

  <p>Peter koşup helikopter yere konmadan içeri atladı. Colin kendisini kolundan yakalayıp yukarı çekti.</p>

  <p>“Hoşgeldin, ahbap. Haydi, bakalım iş başına!” İri. 45Tık tabancasını kalçası üzerindeki kılıfına yerleştirdi.</p>

  <p>“Kız yemek yemiyor.” Doktor iç odadan gelip elindeki tabaktakileri musluğun altındaki çöp sepetine boşalttı. “Çok endişeleniyorum.”</p>

  <p>Gilly O'Shaughnessy başını kaldırmadan homurdandı. Bir parça ekmek koparıp yemeğin suyuna bandı, lokmayı ağzına atıp üstüne bir bardak dumanı tüten çay içti, mutfak iskemlesinin arkasına yaslanıp diğer adama baktı.</p>

  <p>Doktorun sinirleri iyice bozulmuştu. Belki de hafta sonuna kadar dayanamayacaktı. Gilly O'Shaughnessy ondan daha iyilerinin daha hafif koşullar altında çıldırdıklarını görmüştü.</p>

  <p>O anda kendi sinirlerinin de iyice yıpranmış olduğunu fark etti.</p>

  <p>Kendisini bu duruma getiren yalnızca beklemek ve yağmur değildi. Bütün yaşamı boyunca tilki olmuştu ve gerçekten bir tilkinin içgüdüleri gelişmişti içinde.</p>

  <p>Tehlikeyi ve kendisini kovalayanların varlığını elde somut bir kanıt olmasa da hissederdi. Bir yerde gereğinden fazla kalmak kendisini huzursuzlaştırırdı, hele bir iş üzerindeyse. Buraya geleli on iki gün olmuştu; bu gerçekten çok uzun bir zamandı. Bu konuda düşündükçe daha çok huzursuzlanıyordu. Çocuğu bu ıssız ve bu yüzden de çok belirgin çıkmaz sokağa getirmesini neden istemişlerdi? Köyün girişi ve çıkışı tek yoldandı, yani bir tek kaçış yolu vardı. Neden burada oturup beklemesini söylemişlerdi ki? Kendine kalsa bir yerde uzun zaman kalmazdı. Eğer oradan oraya gidecek olsaydı elden düşme bir tekerlekli ev alır bir parktan diğerine dolaşır dururdu.</p>

  <p>Bir sigara yakıp pencereden dışarı baktı. Arkadaşının dırdırlarını dinlemiyordu bile. Çocuğun bütün parmaklarını kesip şişelemeli, sonra babasına birer birer göndermeliydiler. Kızın da yüzüne bir yastık tutup boğarlar ve cesedini bir yere gömerler ya da yüz kulaç derinlikte denize atarlardı. Böylece bir doktorla uğraşmak derdi de kalmazdı.</p>

  <p>Bu işteki diğer bütün ayrıntılar profesyonelce yapılmıştı. Cebinde son elli kâğıdı olduğu halde Rio de Janiero'da bir kadının tek odasında kendini bulmalarından beri her şey çok büyük bir ustalıkla yürütülmüştü.</p>

  <p>İzlerini çok iyi örttüğüne emin olduğu için orada bulmaları kendisini çok şaşırtmıştı. Barry adına çıkarılmış pasaport ve diğer yol kâğıtları ellerindeydi ve kâğıtlar sahteye benzemiyordu. Hepsi de temizdi belgelerin.</p>

  <p>Diğer noktalar da aynı titizlikle hazırlanmıştı. Rio'da bin sterlin, çocuğu kaçırdığı gün beş bin almıştı, son on binin verileceğinden de kuşkusu yoktu. Bir İngiliz cezaevine girmekten çok daha iyiydi böylesi; işi kabul etmediği takdirde Halife hapse atılacağına söz vermişti.</p>

  <p>Halife adı amma da saçma ha, diye düşündü Gilly O'Shaughnessy ellinci kez olarak. Aptalca bir şey ama yine de insanın kanını donduran bir özelliği vardı.</p>

  <p>Şu anda bile yalnızca soğuk değildi titremesinin nedeni.</p>

  <p>Kalkıp mutfak penceresine doğru yürüdü. Halife'nin her şeyi çok iyi planladığına emindi; peki o zaman neden bu sakat yere göndermişti kendilerini?</p>

  <p>Bisikletçi kasketini aldı. “Nereye gidiyorsun?” diye doktor endişeyle sordu.</p>

  <p>“Biraz dolaşacağım, “ diye Gilly O'Saughnessy homurdandı.</p>

  <p>“Zaten durmadan dolaşmaktan başka iş yaptığın yok ki. Beni sinirlendiriyorsun diyorum sana.”</p>

  <p>Esmer İrlandalı ceketinin altından çıkardığı tabancasının dolu olduğuna kanaat getirdikten sonra beline soktu. “Sen dadılığa devam et erkek işini bana bırak,” dedi.</p>

  <p>Küçük siyah Austin ağır ağır köy sokağında ilerlerken yağmurun altında bir perdenin gerisindeymiş gibiydi, tepesinden akan sular yüzünden camlarından içerdekiler de görünmüyordu. Austin Laragh'ın tek dükkânı önünde durup da iki ön kapı açılınca sokağa bakan tüm pencerelerin ardındakiler rahat bir soluk aldılar.</p>

  <p>İrlanda polisinin mavi kış üniformalı iki memuru dükkâna girdiler.</p>

  <p>“Günaydın Maeve, sevgilim, “ dedi çavuş tezgâhın ardındaki şişmanca kırmızı yüzlü kadına.</p>

  <p>“Owen O'Neill, sen yok musun sen...” Kadın çavuşu tanımıştı. Doğrusu otuz yıl kadar önce ikisi de kilisede çok şeyler itiraf etmişlerdi köy papazına.</p>

  <p>“Buralarda ne işin var?”</p>

  <p>“Senin o sevimli gülüşün...”</p>

  <p>On dakika kadar eski arkadaş gibi konuştular, çay fincanlarının takırtısını duyan kocası da arkadan öne geçti.</p>

  <p>Çavuş, “Laragh'da yeni neler var bakalım?” diye sordu sonunda. “Yeni gelenler var mı?”</p>

  <p>“Yeni hiçbir şey yok. Laragh'da hiçbir şey değişmez, Tanrı'ya şükürler olsun.”</p>

  <p>Dükkâncı kafasını salladı. “Yeni tek yüz Eski Ev'deki adam ve kadın dostu...”</p>

  <p>Bilmiş bilmiş göz kırptı, “... ama yabancı olduğuna göre onu saymıyoruz zaten.”</p>

  <p>Çavuş cebinden not defterini çıkardı, içinden aldığı resmi karıkocaya gösterdi.</p>

  <p>Gösterirken resmin altında yazılı adı parmağıyla örtmüştü.</p>

  <p>“Hayır.” Kadın başını salladı. “Eski Ev'deki bundan on yaş daha büyük ve bıyığı da yok.”</p>

  <p>“Bu resim on yıl önce çekilmişti.”</p>

  <p>“Bunu neden söylemiyorsun be adam!” Kadın başını eğdi. “Öyleyse odur. Bay Barry bu!”</p>

  <p>“Eski Ev dedin ha!” Çavuş önemli bir havayla göğsünü şişirdi. “Senin telefonunu kullanmam gerek, sevgilim.”</p>

  <p>Dükkâncı kuşkuyla, “Nereye telefon edeceksin?” diye sordu.</p>

  <p>“Parasını alırım ama “ diye dükkâncı seslendi telefona doğru giden polisin ardından.</p>

  <p>Karısı, “Ben sana herifin belalı bir tip olduğunu söylememiş miydim?” diye böbürlendi. “İlk gördüğümde bile Kuzey'den geldiğini ve kara melekler gibi felaket taşıdığını söylemiştim.”</p>

  <p>Gilly O'Shaughnessy yağmurdan korunmak için taş duvarın altında yürüyerek bahçe çevresini gözden geçiriyor, duvarda düşen taşların açtığı gediklerden herhangi bir insanın içeri girip girmediğini anlamak için eğilip yerde ayakizleri arıyordu.</p>

  <p>Bahçenin ucundaki elma ağacının alt dalına basıp duvarın üstünden dışarı baktı.</p>

  <p>Başının duvarın ötesinden gözükmemesine dikkat etmeyi unutmamıştı.</p>

  <p>Yirmi dakika kadar vahşi bir hayvan sabrıyla bekledi orada, sonra yere atlayıp gezintisine devam etti. Bir an bile dikkati elden bırakmıyor, yağmur ve soğuktan rahatsız olmuş görünmüyordu.</p>

  <p>Herhangi bir tehlike işareti, içindeki o huzursuzluk için hiçbir neden yoktu.</p>

  <p>Ama yine de huzursuzdu. Dar sokağa açılan demir kapıya gelince duvara yaslandı, bir sigara yaktı, gözünü kapı ile duvar arasındaki yarığa uydurup beklemeye başladı. Buradan sokağı ve köprüye kadar yolu görüyordu.</p>

  <p>Yine sabırla gözcülüğüne devam ederken zihnini tüm bedensel rahatsızlıklara kapatmış, gözlerini ve beynini tam kapasitede çalıştırmaya başlamıştı.</p>

  <p>Halife'nin üzerinde ısrarla durduğu çeşitli haberleşme ve diğer ilişkiler üzerinde düşünmeye başladı.</p>

  <p>Parası posta ile Rio adresine, oradan da Londra'daki diğer adresine İsviçre frangı olarak banka makbuzuyla gönderilmişti.</p>

  <p>Halife'ye bir kere mal teslim etmiş şişe ile parmak iki kere de telefon etmişti. Teslimat kızı yakaladıktan iki saat sonra, kız daha uyuşturucunun etkisi altındayken yapılmıştı. Doktor işi ikinci arabanın arkasında becermişti.</p>

  <p>Araba Cambridge tren istasyonunun arkasında duran arkası kapalı küçük bir Ford kamyonetti. Kızı Trimuph'dan Ford'a taşımışlardı. Sonra kamyoneti A10 yolu üzerinde bir kahvehanenin önüne çekmişler, doktor da ameliyatını orada yapmıştı.</p>

  <p>Kamyonette bütün ameliyat araç gereci hazırdı, ama yine de elleri titreyen doktor işi berbat etmişti. Çocuğun kanaması durmak bilmemiş ve şimdi yarası mikrop almıştı işte.</p>

  <p>Doktoru düşününce öfkelenmekten kendini alamıyordu. Herifin elini sürdüğü her şey bozuluyordu.</p>

  <p>Şişeyi daha önceden bildirilen yerde bekleyen arabaya götürüp teslim etmişti.</p>

  <p>Araba kararlaştırıldıkları gibi farlarını yakıp söndürerek işaret verince Gilly kendi arabasını durdurmamış yavaşlayarak yanından geçerken şişeyi uzatmış, sonra da son hızla Batı'ya yol almıştı. Kızın kaçırıldığı ortaya çıkmadan sabah ilk feribota yetişmişlerdi.</p>

  <p>Sonra telefonlar başlamıştı. Gilly O'Shaughnessy bu işte en çok telefona bozuluyordu. İlk telefonu Laragh'a vardıklarında etmişti. Bu uluslararası bir telefon görüşmesiydi ve yalnızca bir cümle söyleyecekti. “Geldik.” Sonra da kapatacaktı. Bir hafta sonra aynı numarayı yine arayacak ve “Çok eğleniyoruz,” diyecekti.</p>

  <p>Gilly yerel santraldaki kızın kendisine telefon açıp bağlantının sağlanıp sağlanamadığını sorduğunu hatırlıyordu. Kız her seferinde de şaşırmış gibiydi.</p>

  <p>Halife o ana kadar böyle çalışmamıştı oysa. Bu telefonlar arkasında iz bırakmak demekti. Gilly bu duruma itiraz etmek isterdi ama itiraz edilecek kimse yoktu ki. Elinde yalnız bir telefon numarası vardı. Bunun dışında Halife'ye nasıl ulaşacağını bilemiyordu.</p>

  <p>Kapının yanındaki yarıktan dışarı bakarken dört gün sonra yapması gereken telefon konuşmasını yapmamaya karar verdi.</p>

  <p>Sonra o günün elin teslim günü olduğunu hatırladı. Herhalde telefon ettiğinde eli nereye teslim edeceğini bildireceklerdi. Ama Gilly hiç hoşlanmıyordu bu işten. Parası için bile olsa da...</p>

  <p>Gilly saatine baktı: dört olmuştu bile, tepelere akşam çöküyordu. Başını bir daha kaldırdığında yolda bir hareket gördü.</p>

  <p>Tepenin üstünden bir araba köprüye doğru geliyordu. Küçük siyah bir arabaydı bu, çalılığın ardına girince gözden kayboldu.</p>

  <p>Gilly aklında hâlâ o iki telefon konuşması olduğu halde pek de ilgi göstermeyerek arabanın yeniden ortaya çıkmasını bekledi. Acaba Halife bu telefon riskini neden göze almıştı, buna ne gerek vardı?</p>

  <p>Küçük araba şimdi köprüye çıkmış ve doğruca Eski Ev'e geliyordu. Ancak ışık ters yönden geldiğinden Gilly durmadan çalışan sileceklerin ardındaki iki kişiyi kesin olarak göremiyordu.</p>

  <p>Araba iyice yavaşlamıştı artık. Gilly güdüsel bir hareketle doğruldu, gözünü yarığa yapıştırdı. Kendisine dönük soluk yüzleri gördüğü an araba da neredeyse duracak gibi ağırlaşmıştı. Ön yan cam indirilmişti, şimdi içersini görebiliyordu. Beyaz bir yüzün üstünde bir kasket siperi, kasketin üstünde de gümüş amblemi gördü.</p>

  <p>Araba sokağın ucuna vardıktan sonra hızlanarak uzaklaştı.</p>

  <p>Gilly O'Shaughnessy pelerinini savura savura eve koştu. Hareket zamanı geldiği için çok sakin ve kendinden emindi artık.</p>

  <p>Boş mutfağı üç adımda aşıp ikinci odanın kapısını sertçe açtı.</p>

  <p>Yatağın üzerine eğilmiş olan doktor öfkeyle başını kaldırdı.</p>

  <p>“Sana girmeden kapıyı vurmanı söylemiştim.”</p>

  <p>Bu konuyu daha önce de tartışmışlardı. Doktor hastasını muayene ederken mesleğinin bazı kurallarına uyulmasında ısrar ediyordu. Para için bir çocuğu sakatlayabilirdi ama çocuğu temizlemek, muayene etmek ya da doğal işlevlerini yapması gerektiğinde soyduğu zamanlarda Gilly'nin kapıda durup çıplak vücudu seyretmesini hazmedemiyordu.</p>

  <p>Esmer İrlandalı onu bu kararından vazgeçmeye zorladığında şaşırtıcı bir muhalefetle karşılaşınca röntgencilik zevkinden vazgeçip herhangi bir anda yardım çağrılana kadar mutfakta beklemeyi yeğlemişti.</p>

  <p>Şimdi çocuk kirli çarşafların üstünde yatıyordu. Sarı saçları yapış yapış olmuştu; doktorun temizlik girişimleri cerrahlığı kadar berbattı.</p>

  <p>Doktor kirli çarşafı kızın omuzlarına çekip ayağa kalktı. Korumak istermiş gibi bir tavır aldı. Saçma bir hareketti bu, kızın sol elindeki kirli ve beceriksizce yapılmış sargıdan da belliydi ya.</p>

  <p>“Gidiyoruz!”</p>

  <p>“Kızı yerinden kaldıramazsın. Gerçekten hasta.”</p>

  <p>“Nasıl istersen, “ dedi Gilly. “Öyleyse bırakırız onu.” Suları akan pelerininin altından tabancasını çıkardı. Horozu çekip yatağa yaklaştı. Doktor arkadaşının kolunu tutmaya çalıştıysa da Gilly bir hareketle adamı duvara savurdu.</p>

  <p>“Haklısın, bize yolda engel olur bu.” Tabancasının namlusunu kızın ensesine dayadı.</p>

  <p>“Hayır!” diye bağırdı doktor. “Yapma! Peki, onu da alıyoruz.”</p>

  <p>“Karanlık basar basmaz gidiyoruz. O zamana kadar hazır ol!”</p>

  <p>İki helikopter yan yana denecek kadar birbirlerine yakın uçuyorlardı. Altlarında beyaz köpüklü dalgalarıyla kurşun renkli İrlanda denizi uzanmaktaydı.</p>

  <p>Caernarvon'da yakıt ikmali yapmışlardı. Epey hızlı uçmalarına karşın karanlıkta yarış halindeydiler, Peter birkaç saniyede bir saatine bakıyordu.</p>

  <p>Aşacakları su yalnızca doksan mil olmasına karşın Peter'e Atlantik Okyanusu'nu aşıyorlarmış gibi gelmekteydi. Colin, ağzında yanmamış bir puro ile yanı başında oturuyordu. Thor ekibi çevreye dağılmışlardı.</p>

  <p>İçlerinde sinirleri kopacak kadar gergin olan yalnızca Peter'di. Yerinde doğrulup bir kere daha dışarı baktı, kalın bulut perdesinin ardındaki güneşin yerini saptamaya çalıştı.</p>

  <p>“Sakin ol, “ dedi Colin. “Bu kadar acelecilik ülser olmaktan başka bir işe yaramaz.”</p>

  <p>“Colin, bir karar vermemiz gerek. Bu baskındaki önceliklerimiz nelerdir?”</p>

  <p>“Öncelik yok. Bir tek hedefimiz var: Melissa Jane'i sağ salim kurtarmak.”</p>

  <p>“Sorguya çekmek için kimseyi yakalamaya çalışmayacak mıyız?”</p>

  <p>“Peter yavrum, hedef bölgede hareket eden her şeye elimizdeki her silahla karşılık verilecek.”</p>

  <p>Peter memnun olmuşçasına başını salladı. “Ciğeri beş para etmez haydutlardan başka biri değillerdir nasıl olsa. Efendilerinin kendisi ile bir bağlantı kurmalarına izin vermeyeceği kuşkusuz... Peki ya Kingston Parker? O bir iki kişi yakalamamızı ister miydi?”</p>

  <p>“Kingston Parker mi?” Colin ağzından puroyu çekti. “Kimmiş o? Adını daha önce hiç duyamamıştım. Burada kararları Colin Amca verir.”</p>

  <p>Tam o anda uçuş mühendisi arkaya bakıp seslendi:</p>

  <p>“İrlanda kıyıları göründü, efendim... Yedi dakikaya kadar Enniskerry'ye iniyoruz.”</p>

  <p>Enniskerry kontrol kulesine acil durum bildirildiği için uçakları yükseğe çekip havaalanı üzerinde dönmeleri söylenmiş, alan iki helikopterin inişi için boş bırakılmıştı.</p>

  <p>Helikopterler alçak bulutların arasından bir anda görünüp hangar pistine kondular. Kararan havada ışıklarını yakmış bir polis aracı komutanlık helikopterinin önüne geldi. Daha pervaneler durmadan İrlandalı iki polis ile tapu kadastro dairesinden bir yetkili uçağa binmişlerdi bile.</p>

  <p>Şimdi Thor baskın üniformasını giymiş olan Peter kendini tanıttı.</p>

  <p>“Generalim, az önce bir onaylama geldi, “ dedi polis müfettişi. “Yerel halk bir polis fotoğrafından O'Shaughnessy'yi tespit etmişler. Bölgede kalıyormuş.”</p>

  <p>“Nerede kaldığını bulmuşlar mı?”</p>

  <p>“Evet, efendim. Köyün ucunda eski bir evde...” Müfettiş gözlüklü kadastrocuya yaklaşmasını işaret etti. Helikopterin içinde masa olmadığı için haritayı, hava fotoğraflarını yere yaydılar.</p>

  <p>Yirmi kişi haritaların çevresine sıkıştılar. “İşte şu binada.” Kadastrocu mavi kalemiyle harita üzerine bir daire çizdi.</p>

  <p>“Tamam, “ dedi Colin. “Şimdi bazı iyi noktalar bulmalıyız... ya nehri ya da yolu alalım ve köprü ve kiliseye kadar izleyelim. Hedef ikisinin tam ortasında kalıyor.”</p>

  <p>“Yerel polis yarım saat önce bir haber daha vermiş, telsizle şimdi bildirdiler.</p>

  <p>Evin çevresinde yüksek bir duvar varmış ve içerde hiçbir hareket yokmuş.”</p>

  <p>“Yaklaştılar mı yoksa?” dedi Peter. “Sanıklara yaklaşmamaları emri verilmişti.”</p>

  <p>“Yoldan bir kere geçmişler. Emin olmak için...”</p>

  <p>“Eğer içerdeki O'Shaughnessy ise bu kadarı yeter de artar bile.” Peter'in gözlerinden ateş püskürüyordu. “Bu insanlar neden kendilerine söyleneni yapmazlar sanki?” Peter yanında duran pilota döndü.</p>

  <p>“Bizi oraya götürebilir misin?”</p>

  <p>Pilot cevap vermeden en yakın camdan dışarı baktı. Yeni bir sağanak başlamıştı.</p>

  <p>“On dakikaya kadar hava kararacak, buraya ancak havaalanı işaret frekanslarından yararlanarak inebildik...” Adam kuşkuluydu. “... Helikopterde hedefi tanıyan kimse yok... bilmem ki... yarın sabah ortalık aydınlandığı anda indirebilirim sizi oraya.”</p>

  <p>“Şimdi gitmemiz gerek.”</p>

  <p>“Yerel polis hedefi meşale gibi bir şeyle aydınlatabilirse...”</p>

  <p>“Buna olanak yok. Burada ne kadar çok oturursak şansımız o kadar az olacak.</p>

  <p>Elinden geleni yapar mısın?” Peter yalvarıyor gibiydi. Bir pilota emir verilemezdi. Hava trafik kontrolü bile pilotu inmeye zorlayamazdı.</p>

  <p>“Sürekli olarak yerle bağlantı halinde olmamız gerekecek. Karşımızda klasik bir durum var: görüş sıfıra yakın, toprak engebeli, hava kötü...”</p>

  <p>“Bir dene, “ dedi Peter. “Lütfen.”</p>

  <p>Pilot ancak beş saniye direnebildi.</p>

  <p>“Haydi, gidelim!” dedi. İkinci Thor grubu birden ayaklandılar, kendi uçaklarına koştular. Polis ile kadastrocu yolcu listesine alınmamak için aceleyle yere attılar kendilerini.</p>

  <p>Çalkantılı hava helikopteri bir ağır sıklet boksörünün yumruklarıyla karşılaşmış gibi darmadağın etmişti, uçak insanın içini bulandıran bir hızla hava boşluklarına düşüp duruyordu.</p>

  <p>Toprak, hem de çok yakınlarından, hızla akıp gidiyordu altlarında. Tek başına yol alan bir aracın farları, bir köyün ışıkları tek anlamı olan işaretlerdi, geri kalan her şey karanlık ağaçlıklar, ekili alanları ayıran taş duvarlar ve karanlıktı. Birkaç dakikada bir bunlar da yeni bir fırtına dalgasının altında kayboluyor, yağmur görüş alanını sıfıra indiriyor, pilot tüm dikkatini önündeki ışıklı gösterge tablosuna veriyordu.</p>

  <p>Bulutlar arasından her çıkışlarında ışık biraz daha azalmış oluyor, yeryüzünün karanlık tehlikesi kara ile bağlantıyı sağlamak için daha alçalmak zorunda kaldıkça biraz daha büyüyordu.</p>

  <p>Peter iki pilotun arasına oturmuştu. Colin de hemen arkasındaydı. Hep birlikte gözlerini kısmış önlerine bakıyorlar, hantal makineler giderek yere yaklaştıkça hiçbiri ağzını açmıyordu.</p>

  <p>Kıyıya vardıklarında dalgaların beyaz köpükleri yalnızca yirmi| metre altlarındaydı. Pilot dalgalarla birlikte güneye yöneldi, birkaç saniye sonra önlerinde daha parlak bir ışık belirdi.</p>

  <p>“Wicklow, “ dedi pilot. Yardımcısı yeni rotalarını belirtti. Şimdi doğruca Laragh'a gidiyorlardı.</p>

  <p>Yardımcı pilot eliyle haritayı işaret ederek Peter'e, “Hedefe dört dakika kaldı, “ diye bağırdı. Pervanelerin insanın kulaklarını sağır eden gürültüsü altında Peter cevap vermeye kalkışmadı, eğilip tabancasını kontrol etti.</p>

  <p>Gilly O'Shaughnessy kişisel eşyalarını mavi uçak çantasına doldurdu. Sonra demir karyolayı yaslandığı yerden odasının ortasına çekti, duvarı kaplayan tahtaları kopararak arkasından bir tuğla çıkarıp hazırladığı gizli bölmeyi boşalttı.</p>

  <p>Burada yeni pasaportları ile diğer belgeleri vardı. Halife çocuğa bile bir pasaport uydurmuştu. Helen Barry. Halife'nin düşünmediği şey yoktu zaten.</p>

  <p>Kâğıtların yanında yolcu çeki halinde altı yüz sterlin ve tabanca için bir paket yedek mermi vardı. Gilly bunları da ceketini cebine yerleştirirken çıplak odaya son bir kere baktı. Kendisini tanımlamak için kullanılacak hiçbir şey taşımadığı için arkasındaki avcılara hiçbir şey bırakmadığını biliyordu. Yine de herhangi bir yerde bulunduğunun tüm izlerini yok etme saplantısı içindeydi. Çok uzun bir süredir kendini Gilly O'Shaughnessy olarak görmekten vazgeçmişti. Adı yoktu. Bir tek amacı vardı: yok etmek! Tüm yaşamı sona erdirmek için müthiş bir tutku.</p>

  <p>Bakunin'in İhtilalcinin El Kitabı'nı ezberden okuyabilirdi, özellikle gerçek ihtilalciyi tanımlayan bölümünü:</p>

  <p>Kayıp insanın malı, ilgilendiği şeyleri, kişisel bir bağı hatta adı bile yoktur.</p>

  <p>Bir tek düşünce, ilgilendiği bir şey ve bir tutku vardır onun için: ihtilal.</p>

  <p>Toplumdan ayrı düşmüş, onun yasa ve kurallarından kopmuştur. Başkalarının düşüncelerinden nefret etmeli ve her an ölüme ve işkenceye hazır olmalıdır.</p>

  <p>Başkalarına olduğu gibi kendisine karşı da sert olmalıdır. Yüreğinde sevgiye, dostluğa, minnete ve hatta onura bile yer olmamalıdır.</p>

  <p>Şimdi bomboş odada dururken kendisini amaçladığı insan olarak görüyordu Gerçek bir ihtilalci. Bir an için demir karyolanın üzerindeki duvarda asılı olan aynaya baktı.</p>

  <p>Karşısında kayıp insanın esmer ve soğuk yüzü vardı; bu seçkin sınıfın üyesi olmak gurur veriyordu kendisine. Bıçağın keskin ucuydu.</p>

  <p>Çantayı alıp mutfağa geçti. “Hazır mısın?”</p>

  <p>“Yardım et bana.”</p>

  <p>Gilly çantayı bırakıp pencereye yaklaştı. Günün son ışıkları da kaybolmak üzereydi. Bakımsız meyve bahçesindeki ağaçlar artık karanlığa bürünmüşlerdi bile.</p>

  <p>“Kızı tek başıma taşıyamam, “ diye söyleniyordu doktor. Gilly odaya döndü. Yine gitme zamanı gelmişti. Yaşamında hep bir gidip, bir kaçış vardı oldum olası, avcılar her an kokusu peşindeydiler. Tilki gibi yine kaçma zamanı gelmişti.</p>

  <p>İkinci odaya geçti. Doktor kızı bir battaniyeye sarmış kucaklayıp kaldırmak istemiş ama becerememişti. Kız yan vücudu yere gelmek üzere düşmüştü kolları arasından. “Yardım et,” dedi doktor.</p>

  <p>“Çekil yolumdan bel” Gilly adamı sertçe bir yana itip kızın üzerine eğildi. Bir an için yüzleri birbirlerine çok yakındı.</p>

  <p>Kızın gözleri aralıktı, gözbebekleri uyuşturucular yüzünden iyice açılmışsa da yarı baygındı hâlâ. Gözkapaklarının çevresi kızarmıştı, dudakları kenarında kurumuş tükürükleri vardı. Dudakları kabuk kabuk olmuş kupkuruydu, çatlaklar arasından etleri görülüyordu.</p>

  <p>“Lütfen babama burada olduğumu söyleyin, “ diye fısıldadı.</p>

  <p>Gilly kızdan yükselen hastalıklı koku karşısında irkilmişti, ama yine bir kolunu dizleri bir kolunu boynuna atıp kaldırdı. Mutfak kapısını öylesine sert bir tekmeyle açmıştı ki, kilidi parçalanmış kapı menteşelerinden ayrılmıştı.</p>

  <p>Gilly kızı garaja taşırken karton bir kutu içinde sağlık malzemesini taşıyan doktor geliyordu. Doktor arabanın arka kapısını açtı, Gilly kızı kaba bir şekilde içeri itti. Kız bir çığlık kopardı. Gilly kıza aldırış etmeden gidip garajın çifte kapısını açtı. Hava artık iyice kararmıştı, bulunduğu köprüyü bile göremiyordu.</p>

  <p>“Nereye gidiyoruz?” diye sordu doktor.</p>

  <p>“Daha karar vermedim. Kuzeyde sağlam bir ev vardır... ya İngiltere'ye döneriz. .”</p>

  <p>Aklına yine tekerlekli ev gelmişti, bu gerçekten iyi bir fikirdi.</p>

  <p>“Peki, ama neden böyle birdenbire gidiyoruz?”</p>

  <p>Gilly cevap verme zahmetine katlanmadan garajdan çıkıp mutfağa döndü. Her zaman olduğu gibi avcılara iz bırakmama kaygısı içindeydi.</p>

  <p>Yanında pek az şey getirmiş ve şimdi bunların hepsini götürmekte olmasına karşın küçük evde yine bazı izler olduğunu biliyordu. En azından kendi parmakizleri.</p>

  <p>Bir de tatmin etmek ihtiyacında olduğu o yakıp yıkma duygusu vardı.</p>

  <p>Mutfak dolaplarının tahta kapaklarını çıkarıp çizmelerinin altında parçalayarak mutfağın ortasına yığdı. Masanın üstündeki gazeteleri de buruşturup yerdeki yığının içine doldurdu, üstüne de masa ile iskemleleri yerleştirdi.</p>

  <p>Bir kibrit yakıp gazeteleri tutuşturduktan sonra gidip kapıları ve pencereleri açtı. Taze soğuk hava ile beslenen alevler bir anda parıldayıp parçalanmış kapakları tutuşturdular.</p>

  <p>Gilly O'Shaughnessy çantasını alıp dışarı çıktı. Rüzgâr ve yağmura karşı iki büklüm yürüdü bir süre, sonra doğrulup çevreye kulak verdi.</p>

  <p>Rüzgâr kıyı yönünden bir ses taşıyor gibiydi. Tepeye tırmanan ağır bir kamyon da olabilirdi. Ancak kamyon olamayacak kadar hafif bir ıslık sesi de duyuluyordu.</p>

  <p>Gelen şey çok hızlı geliyordu, gürültüsü havayı doldurmuş gibiydi, ses bulutlardan çıkıyordu sanki.</p>

  <p>Gilly O'Shaughnessy yüzünü havaya kaldırıp bulutların altlarını araştırdı.</p>

  <p>Birden gökyüzünde nabız gibi atan bir ışık göründü, bir an sonra alçaktan uçan bir uçağın ışığını tanımıştı. Daha bunun bilincindeyken pervane gürültüsü de bastırdı birden; avcılar geliyordu.</p>

  <p>“Neden? Neden Tanrım?” diye yaklaşan ihanet ve ölüme karşı bağırdı. Uzun yıllar önce terk ettiği Tanrı'sına çağrıda bulunmuştu. Sonra koşmaya başladı.</p>

  <p>“Hiçbir yararı yok.” Pilot gözlerini göstergelerden ayırmadan boynunu döndürüp Peter'e seslendi. Diğer helikopterle bağlantıyı kaybetmişlerdi.</p>

  <p>“Körü körüne uçuyoruz artık.” Kaynayan bir kaptan taşan süt gibi bulutlar da uçağı sarmışlardı. “Öteki helikopterle çarpışmamak için yükselip Enniskerry'ye dönüyorum.”</p>

  <p>Diğer helikopterle çarpışma tehlikesi şimdi çok gerçek ve çok yakındı.</p>

  <p>Başlarında işaret ışığı dönüyordu ama öteki pilot iş işten geçene kadar göremezdi onu.</p>

  <p>“Bir saniye, " dedi Peter. Gösterge tablosunun loş ışığında yüzü çektiği işkenceyi yansıtıyordu. Tüm operasyon suya düşmek üzereydi. Sonları ya fiyasko ya da trajediydi, ama yine de yola devam etmeliydiler.</p>

  <p>“Hiçbir işe...” diye başlayan pilot birden bir çığlık atıp helikopteri sağa çevirdi, aynı anda yükselme kolunu da çekti. Koca makine bir duvara çarpmışçasına titredi, fırladı ve yükseldi.</p>

  <p>Bulutların arasından bir kilisenin kulesi çıkmıştı karşılarına. Kule şimdi helikopterin birkaç karış aşağısındaydı. Yanından hızla geçtikleri anda yeni bir bulutun içinde kayboldu.</p>

  <p>“Kilise!” diye bağırdı Peter. “Tamam! Geri dön!”</p>

  <p>Pilot yağmur ve kendi pervanesinin yarattığı rüzgârla boğuşan helikopteri kontrol altına aldı. “Hiçbir şey göremiyorum!” diye bağırdı.</p>

  <p>“Telsiz yüksekliği elli metre, “ diye yardımcı pilot seslendi. Bu, yerden gerçek yükseklikleriydi, buna karşın hâlâ altlarında hiçbir şey göremiyorlardı.</p>

  <p>“İndir şunu. Tanrı aşkına indir şunu, “ diye yalvardı Peter.</p>

  <p>“Bu tehlikeyi göze alamam. Altımızda ne olduğunu bilmiyorum.” Göstergelerin loş ışığında pilotun yüzü hastalıklı bir turuncu renge bürünmüştü. Gözleri kafatasında birer çukurdan farksızdı. “Yükselip geri döndü...”</p>

  <p>Peter yere eğildiği anda Walther tabancasının kabzası sanki canlıymış gibi eline atladı. Pilotu öldürebilir, yardımcı pilotu inmeye zorlayabilirdi gerekirse ancak tam o anda bulutlar arasında bir delik belirdi, bir an için kapkaranlık toprağı gördüler.</p>

  <p>“Gözle göründü!” diye bağırdı Peter. “Tamam! Şimdi indir bizi aşağı!” Helikopter hızla aşağı kayarak bulutların altına indi.</p>

  <p>“Nehir.” Peter suyun parıltısını görmüştü. “Şurada da köprü.”</p>

  <p>“işte kilise!” diye gürledi Colin, “. . ve hedef de şurada!”</p>

  <p>Evin damı kara bir dikdörtgen gibiydi, binanın bir yanından taşan ışıklar bahçe duvarını aydınlatıyordu. Pilot helikopteri merkezi üstünde pusula iğnesi gibi döndürüp eve doğru daldı.</p>

  <p>Colin kamaraya geçip adamlarına seslendi. “Delta! Delta'ya geçiyoruz...” Uçuş mühendisi kapıyı yana çekip açtı. Helikopterin içine sis bulutu girdi.</p>

  <p>Thor ekibi açık kapının iki yanına diziliyorlardı. Colin başa geçti.</p>

  <p>“Hareket eden her şeyi vuracaksınız. Çocuğa dikkat edin! Haydi bakalım!”</p>

  <p>Helikopterin birden sarsılmasıyla Peter iki koltuk arasında sıkışıp kalmıştı.</p>

  <p>Diğerlerinin hemen ardından gidemeyerek çok değerli saniyeleri kaybettiğini düşünürken pilot bölmesinin ön camından tam karşısındaki evi gördü.</p>

  <p>Pencerelerde ışığı doğal olmayan bir biçimde uzayıp kısalmasından içerde yangın olduğunu anlamıştı. Ancak bu konu üzerinde düşünecek zaman bulamadı. Duvarla çevrili avluda bir hareket görür gibi olmuştu. Alevlerin parıltısında bir gölge.</p>

  <p>Bir insan gölgesi! Koşan bir insan!</p>

  <p>Peter büyük bir güç harcayarak yerinden kalktı, helikopter son birkaç metreyi de inerken arkaya geçti, elleriyle yere tutunup aşağı sallandı. Şimdi evin arkasındaki avlunun üç metre üstündeydi. Kara giysili adamlar hafifçe kendilerini yere bırakıyorlar, ayakları yere değer değmez hemen zıplayıp evin kapılarından ve pencerelerinden içeri giriyorlardı. O çok sıkışık anında bile Peter adamlarının bu ustalığı karşısında kıvanç duyabiliyordu. Öndeki adam elindeki kum torbalarıyla camları ve tahta panjurları kırıyor, hemen arkasından gelen açılan gedikten balıklama içeri dalıyordu.</p>

  <p>Uçakta yalnız Peter kalmıştı şimdi. Nedenini bilmeden atlamadan önce helikopterin içine kaydı bakışları. Belki de adamlarının ustalıklarını görmüş olduğu içindi bu. Her neyse o yana bakınca iki tarafı duvar olan yolda bir anda iki parıltı gördü. Bir arabanın farları. Aynı anda araba karanlık dış binadan çıktı ve ok gibi ilerlemeye başladı dar yolda.</p>

  <p>Peter tam atlayacakken dengesini buldu ve kapının üstünde sallanan naylon ipe asıldı. Araba anayola dönen köşede yavaşladığı sırada Peter de uçuş mühendisinin yanına varmış adamın omuzlarını sarsarak kaçan arabayı işaret ediyordu. Dudakları adamın kulaklarına değecek kadar yakındı.</p>

  <p>“Sakın gözden kaçırma!” Uçuş mühendisi hemen mikrofonuna eğilerek üzerlerindeki pilota bir şeyler söyledi, helikopter döndü, pervane hızıyla beraber motor sesi de değişti ve hantal makine garajın bir iki karış üstünden geçerek kaybolmak üzere olan ışıkların ardına düştü.</p>

  <p>Peter ileriyi görmek için açık kapıdan başını dışarı uzatmak zorundaydı. Rüzgâr başının çevresinde dolanıyor, vücudunu helikopterin içinden koparıp atmak için zorlanıyordu. Ancak bir yandan da dar yoldan kıyıya doğru yol almakta olan arabaya yetişiyorlardı.</p>

  <p>Peter artık arabayı seçebiliyordu: ufakça ve uzun gövdeli bir arabaydı, sürücüsü gözünü budaktan sakınmayarak arabayı dönemeçlere sokup çıkarıyordu. Ancak helikopter de artık yetişmiş sayılırdı.</p>

  <p>Peter içeri dönüp uçuş mühendisine, “İşaret lambasını söndürmesini söyle, “ dedi.</p>

  <p>Arabanın sürücüsünün izlendiğini bilmesini istemiyordu. Fakat uçuş mühendisi daha mikrofonu ağzına götürürken arabanın farları söndürüldü. O parlak ışıklardan sonra gece birden zifiri karanlık olmuş gibiydi, araba da karanlığın içine giriyordu.</p>

  <p>Kaybettik, diye düşündü Peter. Ağaçların birkaç metre üzerinde uçmanın intihar demek olduğunu biliyordu. Ancak pilot helikopteri dengeledi, birden altlarındaki toprak insanın gözlerini kamaştıran bir ışıkla doldu. Pilot iniş ışıklarını yakmıştı. Projektörler kaçan arabayı bir anda aralarına almışlardı.</p>

  <p>Helikopter biraz daha alçalarak dar yolun kenarındaki telgraf direkleri ve ağaçlar arasında uçmaya başladı. '</p>

  <p>Peter artık arabanın koyu mavi bir Austin olduğunu görüyordu, arabanın üstünde bir portbagaj vardı. Peter'in karar vermesine neden de bu portbagaj oldu. Aksi takdirde hiçbir insan hızla giden bir arabanın üstünde tutunamazdı.</p>

  <p>Helikopteri ilk gören Austin'in arkasında oturan doktor olmuştu. Arabanın motor gürültüsü ile rüzgâr helikopterin pervanelerinin uğultusunu örttüğü için Gllly O'Shaughnessy sırıtarak kendini bu başarısı için kutladı. Farlarını yakıp da yola çıkmadan helikopteri alçalıp adamlarını boşaltmasını beklemişti.</p>

  <p>Baskın grubunun yanan evin boş olduğunu anlamaları için birkaç dakika geçeceğini biliyordu, adamların toplanıp helikoptere binmeleri de bir o kadar alırdı. O zamana kadar kendisi yakayı kurtarmış olurdu. Dublin'de güvenli bir ev vardı ya da dört yıl önce vardı. Belki şimdiye kadar bulunmuştu bile, o zaman çocukla doktordan birer kurşunda kurtulacak ve arabayı denize yuvarlayacaktı.</p>

  <p>Tehlike ve ölüm heyecanı çökmüştü üzerine yine, bekleme sona ermişti, yine alıştığı gibi yaşıyordu. Tilki köpeklerin önünde koşuyordu bir kere daha.</p>

  <p>Yaşıyordu. Sağ ayağını gaz pedalına iyice bastırınca Austin gece karanlığında uçuyordu sanki.</p>

  <p>Arka koltukta kız korku ve acıyla bağırıyor, doktor kızı sakinleştirmeye çalışıyor, Gilly ise kahkahalarla gülüyordu. Dönemeçleri alırken tekerlekler ıslık çalıyor, arabanın arkası savrulup çitlere takılıyordu.</p>

  <p>Doktor, “Bizi izliyorlar!” diye bağırınca Gilly omzu üstünden arkaya baktı. Arka camlardan hiçbir şey görünmüyordu.</p>

  <p>“Ne dedin?”</p>

  <p>“Helikopter...”</p>

  <p>Gilly camını indirdi, arabayı tek elle sürerken başını dışarı çıkardı.</p>

  <p>Helikopterin yanıp sönen işaret lambası hemen ardında ve üstündeydi. Başını içeri soktu, önündeki yolun düz olduğuna kanaat getirince farları söndürdü.</p>

  <p>Şimdi tümüyle karanlıkta gitmelerine karşı hız kesmemişti. Vahşi ve tehlikeli bir sesle korkunç bir kahkaha attı.</p>

  <p>“Çıldırmışsın sen!” diye bağırdı doktor. “Hepimizi öldüreceksin.”</p>

  <p>“Haklısın, doktor!” Ancak Gilly'nin gözleri artık karanlığa alışmıştı, araba tam sol yandaki taş duvara çarpacakken direksiyonu çevirdi, aynı anda pelerinin altından tabancasını çıkarıp yanına koydu.</p>

  <p>“Sanma ki...” diye söze başladığı sırada hemen üstlerinde göz kamaştıran bir ışığın parıltısıyla birden sustu. Helikopter iniş ışıklarını yakmıştı. Şimdi önlerindeki yol parıl parıl aydınlanmıştı.</p>

  <p>“Dur!” diye bağırdı baygın çocuğu kolları arasında tutan doktor. “Bizi öldürmeden önce teslim olalım.”</p>

  <p>“Helikopterde asker yok, “ diye seslendi Gılly. “Bize hiçbir şey yapamazlar.”</p>

  <p>“Teslim ol, “ diye inledi doktor. “Şu işten sağ çıkalım.” Gilly O'Shaughnessy başını geri atıp kükrer gibi güldü.</p>

  <p>“Üç kurşunumu saklıyorum doktor, her birimize bir tane...”</p>

  <p>“Tam üstümüzdeler!”</p>

  <p>Gilly tabancasını kaptı, başını ve sağ omzunu dışarı uzatıp yukarı baktı.</p>

  <p>Göz kamaştıran ışık bir anda köreltmişti kendini. Görebildiği tek şey ışıklar olduğu için onlara ateş etti. Silah sesi pervane gürültüsü ve rüzgâr uğultusu arasında kaybolmuştu.</p>

  <p>Helikopterin açık kapısı önünde duran Peter, Gilly'nin namlusundan çıkan turuncu alevleri sayıyordu. Beş el ateş edilmişti, ancak ne isabet almışlardı, ne de kurşun vızıltısını duymuştu.</p>

  <p>Pilota, “Alçal!” diye bağırdı. Hantal makine uçar gibi giden Austin'in üstüne yaklaştı.</p>

  <p>Peter kendini toparlayıp uygun bir an bekledi, sonra kapıdan aşağı attı kendini.</p>

  <p>Ellerini ve ayaklarını dört ayaküstüne düşecek biçimde açmıştı, ancak bir an için yanlış hesapladığını ve Austin'in arkasına düşeceğini ve hemen arkadan gelen helikopterin altında kalacağını sandı.</p>

  <p>Ancak tam o anda Austin birden savrulup yavaşlayınca Peter sersemletici bir hızla arabanın tam üstüne düştü; araba tavanının çöktüğünü hissetti ve yana yuvarlanmaya başladı. Çarpmanın etkisiyle sol yanı birden hissizleşmişti, sağ eliyle bir yere tutunmak için çılgınlar gibi uğraştı, tırnakları arabanın boyasını kazıdı, ama yine de kenara doğru kayıyor, bacakları uğultulu karanlık içinde sallanıyordu.</p>

  <p>Arabanın üstünden yola düşeceği son anda parmakları portbagajın kenarına takılınca tek koluyla yarasa gibi asılı kaldı. Bütün bu olaylar saniye denecek kadar kısa bir zamanda olduğu halde Austin'in sürücüsü arabanın damında birinin olduğunu hemen fark etti. Arabayı hemen sağa sola savurmaya dönemeçlerde iki tekerleği üzerine yatırmaya başladı. Lastiklerden acı sesler yükseliyor, Peter iki yana savruldukça sağ kolunun kasları kopacak gibi oluyordu. Ancak artık uyuşmuş olan sol yanı yeniden hissetmeye başlamıştı.</p>

  <p>Acele etmesi gerekiyordu, arabanın bir daha savrulması halinde yere uçacağı kuşkusuzdu. Peter kendini toparladı, Austin'in hareketini kollayarak serbest eliyle başka bir demire tutunurken ayağını da portbagajın üstüne attı. Bir an sonra yüzüstü uzanmış, elleri ve ayaklarıyla altında savrulup duran arabaya sıkı sıkı yapışmıştı.</p>

  <p>Araba hâlâ üzerinde giden helikopterin ışıldağı altında görülen dik bir dönemece girdi. Gilly ayağını gazdan çekmeden dönemeci döndü ve yamaç aşağı inmeye başladı.</p>

  <p>Peter yarı yarıya doğrulmuş öne doğru kaymaya hazırlanırken birden burnunun hemen dibindeki arabanın tavanı delindi, havaya uçan maden parçaları yüzüne yapıştılar. Tavanda temiz bir delik açılmıştı. Aynı anda patlamanın şiddetiyle kulakları da sağırlaştı. Austin'in sürücüsü arabanın tavanına rastgele ateş ederken Peter'in bulunduğu yeri bir iki santim farkla kaçırmıştı. Peter umutsuz bir hamleyle kendini yana attığında az daha dengesini kaybedip yere yuvarlanıyordu. O sırada az önce tam karnının bulunduğu yerde bir delik daha açıldı. Peter eğer o kurşunu midesine yeseydi, arabanın madeni tavanına çarpıp biçimini kaybetmiş olan kurşunun içinde nasıl bir yara açacağını düşünmekten kendini alamadı.</p>

  <p>Bu kez kendini ters yöne atıp altındaki silahlı adamın düşüncelerini okumaya çalıştı. Bir kurşun daha deldi tavanı. Yerini değiştirmeseydi bunu da yemesi işten bile değildi.</p>

  <p>Peter her an midesine yiyeceği kurşunu bekleyerek bir daha döndü. Ancak ateş edilmedi. O zaman sürücünün helikoptere ateş ettiği aklına geldi. Tabancası boşalmıştı. Peter tam bunu düşünmeye başlamıştı ki rüzgârın ve helikopterin uğultusu arasında yanılma olasılığı olmayan bir ses işitti: bir kız çığlığı.</p>

  <p>İşte bu çığlık Peter'i her şeyden hatta ölüm tehlikesinden bile daha üstün bir güçle canlandırdı.</p>

  <p>Kedi gibi ayakları ve elleri üstünde doğrulup ön tarafa, sürücünün tam üstüne yürüdü.</p>

  <p>Kız bir daha haykırınca Melissa Jane'in sesini tanıdı. Walther tabancasını tek hareketle çekip horozunu çekti. Önüne bakınca yeni bir dönemece yaklaşmakta olduklarını fark etti. Sürücü arabayı yolda tutabilmek için iki elini birden kullanmak zorunda kalacaktı.</p>

  <p>“Şimdi!” diyerek kendini öne kaydırdı. Artık ön camdan başaşağı olmak üzere bir karışlık bir uzaklıktan sürücünün solgun yüzünü görebiliyordu.</p>

  <p>Peter bir saniyenin binde biri kadar bir zaman içinde katilin esmer ve kurdu andıran yüzü ile soğuk ve acımasız gözlerini tanıdı. Bu adamı uzun yıllar boyunca avlamaya çalışmış, İrlandalı teröristleri yakalama görevini üstlendiğinde fotoğrafını sayısız kere incelemişti.</p>

  <p>Gilly O'Shaughnessy direksiyonu iki eliyle kavramıştı. Ellerinden birinde doldurmak istediği tabancası vardı. Peter'i görünce kafesinde bir hayvan gibi hırladı, Peter de Walther'inin namlusu cama değdiği anda ateş etti.</p>

  <p>Cam bir anda beyaz parıltılı bir renk alıp binlerce çatlağa ayrıldı, sonra rüzgârın etkisiyle içeri göçtü.</p>

  <p>Gilly O'Shaughnessy iki elini yüzüne kaldırmıştı, ancak parmakları arasından fışkıran kan bir anda göğsünü lekeledi.</p>

  <p>Peter hâlâ başaşağı durduğu yerden tabancaya uzanıp adamın vücuduna değdirerek iki kere daha göğsüne ateş etti. Yüksek patlama gücüne sahip Velex mermileri kemiğe çarpıp kırılacak, vücudunu delip arabada bulunan diğerlerini yaralamayacaktı. Gilly O'Shaughnessy'yi öldürürken Melissa Jane'in çığlıkları çınlıyordu kulaklarında. Bir veterinerin kuduz bir köpeği öldürmesi gibi soğuk ve hiç zevk almadan yapıyordu bu işi Gilly O'Shaughnessy, başı iki yana sallanarak geri savrulduğunda Peter adamın ayağının gaz pedalından kaymasını ve arabanın yavaşlamasını bekledi.</p>

  <p>Ancak böyle bir şey olmadı. Motor sesi kesilmedi. Gilly'nin cesedi öne kaymış ve bütün ağırlığı pedalın üzerindeki ayağına binmişti. Araba yokuş aşağı uçmaya başladı. İki yandaki taş duvarlar sanki yerin derinliklerindeki bir tünelden geçiyorlarmış gibi bulanık kitleler halinde iki yanlarında akıp gidiyordu.</p>

  <p>Arabayı yolda tutmak için gerekli kontrolü hesaplamak olanaksızdı.</p>

  <p>Peter yalnızca ayaklarıyla asılı olduğu halde camdan içeri uzanmış direksiyonu kırık camlar arasında idare etmeye uğraşıyordu.</p>

  <p>Rüzgâr her an kendisini kopartıp atacakmış gibi esiyor, Gilly O'Shaughnessy'nin cesedi sanki kemiksiz bir yığınmış gibi direksiyona çarpıyor, Peter'i engelliyordu. Peter direksiyonu tek elle çevirmeye çalışarak diğer eliyle adamı itmeye başladı. Arabanın yan tarafı duvara süründü, madenin parçalanmasından çıkan sesin yanı sıra ortalığa turuncu renkli kıvılcımlar yayıldı. Peter direksiyonu sertçe çevirerek arabayı doğrulttu, araba bu kez savrularak bir sağ duvara bir sol duvara çarpmaya başladı.</p>

  <p>Peter arabanın hızını kesemediğini ve kendisinin de az sonra olduğu yerden kayıp öne düşeceğini ve arabanın altında ezileceğini anlıyordu. Şu anda işi talihe bırakıp atlaması gerekirdi. Ancak Melissa Jane içerdeydi, Peter kızını bırakıp canını kurtarmaya bakamazdı.</p>

  <p>Araba bir savrulmadan daha devrilmeden kurtulduğu anda Peter az ilerde duvarın içinde tahta bir kapı gördü. Direksiyonu hemen o yana çevirdi, Austin son bir savrulmadan sonra kapıya çarptı.</p>

  <p>Peter'in başı üzerinde tahta bir kiriş uçtu, patlayan radyatörden yükselen buhar elini yüzünü yaktı. Ancak Austin şimdi açık bir tarlada taşlara çarpa çarpa ilerliyor, yumuşak çamur üzerinde tekerlekler kayarak yavaşlıyordu. On on beş metre böyle gittikten sonra arabanın önü bir sulama kanalına girdi ve küçük araba arkası havaya dikilmiş bir halde durdu.</p>

  <p>Peter yandan kayıp yere atladı. Arka kapıyı açar açmaz bir adam yere devrildi, hemen çamura dizüstü çöküp anlaşılmaz bir şeyler gevelemeye başladı. Peter sağ dizini adamın yüzüne indirerek susturdu. Kırılan kemik ve diş çatırtıları işitildi, adam yere devrilirken Peter sağ eliyle öldürücü olmayan bayıltıcı bir karateci darbesi indirdi. Adamın baygın vücudu daha yere değmeden üstünden atlayıp arabaya girmişti.</p>

  <p>Kızını kucaklayıp dışarı çıkarırken vücudunun hafifliğine ve göğsüne dayadığı başının sıcaklığına şaşmıştı.</p>

  <p>Küçük vücudu olanca gücüyle göğsüne bastırmak istiyorsa da kızı sanki ince ve çok çabuk kırılan bir maddeden yapılmış gibi dikkatle taşıyarak helikopterin beklediği yere doğru götürdü.</p>

  <p>Thor doktoru daha helikopter yere tam konmadan atlamış parlak ışıklar altında Peter'e koşuyordu.</p>

  <p>“Geçti yavrum, “ diye mırıldanıyordu Peter. “ Hepsi geçti artık. Gidelim işte, yavrucuğum...”</p>

  <p>Peter o anda bir şeyin daha farkına vardı. Yanaklarından süzülüp çenesinden akan ter değildi. Hiç utanca kapılmadan en son ne zaman ağlamış olduğunu düşündü. Ama şimdi kızı kolları arasındayken artık hiç önemi yoktu bunun.</p>

  <p>Cynthia Londra'dan gelince Peter evliliklerinden kalan o dehşetli sahneleri bir daha yaşadı.</p>

  <p>“Senin çevrende olan herkes acı çeker, Peter. İşte şimdi sıra Melissa Jane'de.”</p>

  <p>Eski karısı her an kızının yatağının yanında olduğu için Peter ondan ve yüzündeki o ıstırap maskesinden kaçamıyordu. Cynthia'nın suçlamalarına sessizce katlanmaya çalışırken karısının hiç genç, neşeli ve alımlı olup olmadığını düşünüyordu. Kendisinden iki yaş genç olmasına karşın en az yirmi yaş daha büyük gösteren biçimini kaybetmiş vücudu ve hızla yaşlanan bir kafası vardı.</p>

  <p>Melissa Jane antibiyotiklere karşı inanılmaz bir tepki göstermiş, vücutça henüz zayıf ve solgun olduğu halde üç gün sonra hastaneden taburcu edilmişti. Peter ile Cynthia son küçültücü tartışmalarını Melissa Jane'in önünde yaptıklarından kız aralarını kolaylıkla buldu.</p>

  <p>“Anneciğim, hâlâ çok korkuyorum, birkaç günlüğüne olsun babamla kalabilir miyim?”</p>

  <p>Cynthia sonunda her ikisini de vicdan azabı içinde bırakan iç çekmeleri ve ahlayıp poflamalara razı geldi. Steven'in kendilerini davet ettiği Abbots Yew'a giderlerken Melissa Jane hiç konuşmadan babasının yanında oturuyordu. Parmağı hâlâ sarılıydı. M4 yolunda Heathrow kavşağını geçtikleri sırada ilk kez ağzını açtı.</p>

  <p>“Senin geleceğini biliyordum, baba. Başka bir şey de hatırlamıyorum. Hep karanlık ve her şey hep bulanıktı. Gözümün önündeki her şey değişiyordu, bir yüze bakıyorum, biraz sonra kaybolup gidiyor, sonra birden kendimi başka bir yerde buluyordum...”</p>

  <p>“Yada verdikleri uyuşturucu ilacın etkisi,” dedi Peter.</p>

  <p>“Biliyorum, iğnenin batırılışını hatırlıyorum...” Kız güdüsel bir hareketle kolunu ovuştururken titredi. “Ama ilaca karşın yine de senin geleceğini biliyordum. Karanlıkta yattığım yerde hep senin sesini duymayı bekledim.”</p>

  <p>Böyle bir olay geçmemiş gibi davranma her zaman olabilirdi ama Melissa Jane şimdiye kadar bu konuda hiç ağzını açmamış olduğu için Peter onun konuşarak bunun etkisinden kurtulmasının daha doğru olacağını düşündü.</p>

  <p>“Bunları bana anlatmak ister miydin?” diye sordu. Kızın açılmasının iyileşmesine yardımcı olacağını biliyordu. Uyuşturcu ilaç altında hayal meyal hatırladıklarını, arada sırada kulağına çalınan konuşmaları bir bir dinledi. Kız esmer adamdan söz ettiğinde sesi korku doluydu.</p>

  <p>“Bazen bana bakıyordu. Bana baktığını hatırlıyorum...” Peter katilin gözlerini hatırladı.</p>

  <p>“Artık öldü o, yavrum.”</p>

  <p>“Biliyorum, bana söylediler.” Kız bir süre durakladıktan sonra devam etti. “Kır saçlı olanından öyle değişikti ki. Yaşlı olanı seviyorum, adı Doktor Jamieson'du.”</p>

  <p>“Bunu nereden biliyorsun?”</p>

  <p>“Esmer olanı onu öyle çağırıyordu.” Melissa Jane gülümsedi. “Doktor Jamieson, hep öksürük şurubu gibi kokardı... onu sevmiştim...”</p>

  <p>Parmağını kesen ve az daha elini de kesecek olanı, diye düşündü Peter.</p>

  <p>“Ötekini hiç görmedim. Orada olduğunu biliyorum ama hiç görmedim.”</p>

  <p>“Öteki mi?” Peter kızına baktı. “ Hangisi, yavrucuğum?”</p>

  <p>“Biri daha vardı, esmer olanı bile korkuyordu ondan. Hepsi korkuyorlardı.”</p>

  <p>“Ama hiç görmedin, değil mi?”</p>

  <p>“Hayır, ama hep ondan söz ediyorlar, onun hakkında tartışıyorlardı”</p>

  <p>“Adını hatırlıyor musun?”</p>

  <p>Melissa Jane kaşlarını çattı.</p>

  <p>“Bir adı var mıydı?” diye ısrar etti Peter.</p>

  <p>“Genellikle hep onun hakkında konuşuyorlardı, ama hatırlıyorum şimdi. Esmer olan ona 'Halim' diyordu.”</p>

  <p>“Halim mi?”</p>

  <p>“Hayır, hayır Halim değil. Şey... hatırlayamadım işte.” Sesindeki korku Peter'i kendinden geçirtmişti.</p>

  <p>“Üzülme canım, “ diye kızı yatıştırmak istediyse de Melissa Jane başını salladı.</p>

  <p>“Hayır, Halim değil ama onun gibi bir şey. Benim asıl canımı yakmak isteyenin o olduğuna eminim... ötekiler yalnızca onun dediklerini yapıyorlardı. Ben ondan korkuyordum.” Kız hıçkırmaya başlamıştı, şimdi dimdik oturuyordu koltukta.</p>

  <p>“Artık hepsi geçti bunların, kızım.” Peter arabayı yolun kenarına çekip durdurdu, kızı kucakladı. Kız babasının kolları arasına girer girmez elinde olmadan titremeye başlamıştı. Peter kızını korkuyla göğsüne bastırdı.</p>

  <p>“Halife!” diye mırıldandı Melissa Jane. “Adı Halife'ydi.” Başını babasına yaslayıp içini çekti. Titremesi geçmişti. Peter, içini saran korkunç öfke dalgasını yatıştırmaya çalışarak kızı kucaklamaya devam etti. Bir süre sonra Melissa Jane'in uyumuş olduğunu fark etti.</p>

  <p>Sanki o adı söylemek korkusunu geçirmiş, şimdi artık içindeki yaralar iyileşmeye yüz tutmuş gibi.</p>

  <p>Peter kızı yavaşça koltuğa bıraktı, üstüne bir battaniye örttü ve motoru çalıştırdı. Yolda giderken birkaç saniyede bir kızın rahat uyuduğundan emin olmak için dönüp bakıyordu.</p>

  <p>Peter, Abbots Yew'dan iki l&lt;ere özel telefonundan Magda Altmann'i aradı, ancak kendisi için hiçbir mesaj bırakılmamıştı. Delta baskınının Melissa Jane'i kurtardığından bu yana beş gündür kadını bulamamıştı. Magda yer yarılmış da içine girmiş gibi yok oluvermişti birdenbire. Peter kızıyla baş başa olduğu günler boyunca bunun ne demek olduğunu düşündü durdu.</p>

  <p>Sonra Kingston Parker Abbots Yew'a geldi. Sir Steven Stride böylesine ünlü bir devlet adamını konuk etmekten büyük gurur duyuyordu.</p>

  <p>Kingston Parker'in dev kişiliği eski malikâneyi doldurmuş gibiydi. Steven adama bayılmıştı, hele onun liberal ve insan hakları savunucusu olmasının yanı sıra kapitalist düzenin taraftarı ve ülkesinin Batı dünyasının lideri olarak sorumluluklarını daha ciddiye alması gerektiği kanısında olduğunu anlayınca keyfine diyecek yoktu. Her ikisi de nötron bombası programının ertelenmesini ve Amerika'nın haberalma örgütlerinin yeniden canlandırılmasını yanlış buluyorlardı. Kingston Parker'in geldiği günün büyük bir bölümü Sir Steven'in kızılağaç kaplı çalışma odasında baş başa geçirdiler. Dışarı çıktıklarında dostlukları perçinlenmişti artık.</p>

  <p>Parker daha sonra Patricia Stride'in antika porselen sevgi ve bilgisini de paylaştığını gösterince artık Stride ailesinin kalplerini fethetmiş oldu.</p>

  <p>Melissa Jane'e duyduğu ilgi ve kızın kurtulmasından doğan sevinci o kadar içtendi ki bu duygularından kesinkes kuşku duyulamazdı. Hele kızla ahırlara gidip de Florence Nightgale ile tanıştığında at konusunda da epey bilgili olduğunu gösterince Melissa Jane'in de sevgisini kazanmış oldu.</p>

  <p>“Ne iyi bir adam, şerefli bir insan, “ dedi Melissa Jane babasına, yatmaya giderken. “Öyle de komik ki... Ama bütün dünyada sevdiğim tek erkek sensin, baba.”</p>

  <p>Kızın beden ve ruh sağlığı artık tümüyle yerine gelmişti. Peter aşağı inerken genç vücut ve zihinlerin bu hızla iyileşme yeteneğine bir kere daha şaşmaktan kendini alamıyordu.</p>

  <p>Her zaman olduğu gibi Abbots Yew'da akşam yemeğinde yine Kingston Parker başta olmak üzere kalabalık bir topluluk vardı. Yemek sırasında Parker'le Peter, Pat Stride'in gümüş takımlı mumla aydınlatılmış sofrasında göz göze geldiler ve yemekten sonra diğerlerini konyaklarını ve purolarını içerken bırakıp kimseye görünmeden gül bahçesine geçtiler.</p>

  <p>Taşlık yolda yürürlerken Kingston Parker lületaşı piposunu doldurdu ve sakin bir sesle konuşmaya başladı. Seslerinin duyulmayacağı kadar uzaktı, gölgeler arasındaki koruyucularından birinin öksürüğü dışında bahar gecesinin tatlı serinliğinde, dikkatlerini dağıtacak tek ses bile yoktu.</p>

  <p>Kingston Parker omuzlarını silkerek, “İngiltere'ye geleli beş gün oldu, “ dedi.</p>

  <p>“İnsan Whitehall'un fısıltılı koridorlarından koşa koşa geçemez. Konuşacak pek çok şey vardı. .” Peter adamın başbakanla iki kere görüştüğünü biliyordu. “Ne yazık ki, önümüzde yalnız Atlas işi yok. .” Parker Başkan'ın sırlarını açtığı üç beş kişiden biriydi. Ziyaretinden yararlanarak İngiltere hükümeti ile pek çok konuyu görüşme olasılığı her zaman vardı. “Neyse, Atlas'ı da tüm ayrıntılarına inerek derinliğine inceledik. Atlas projesinin Atlantik'in iki yakasında muhalifleri ve eleştirenleri olduğunu bilirsin. Bunu önlemek için çok çalıştılar, başaramayınca da görev ve gücünün çok sınırlı kalmasını sağladılar...” Parker piposundan bir nefes çekti. “Atlas projesinin muhalifleri çok bilgili ve konuyla yakından ilgili kişilerdir. Aslında nedenleri ve mantıkları övgüye değer. Ben bile bazı noktalarına karşı bir yakınlık duymuyor değilim. Atlas gibi bir baskın kuvveti kurup da korkunç bir gücü bir kişinin ya da küçük bir seçkinler grubunun eline verince bir Frankeştayn yaratmış da olabilirsin, yani ortaya yok etmeye çalıştığından daha korkunç bir canavar da çıkabilir.”</p>

  <p>“Bu, onu kontrol eden kişiye bağlı, Dr. Parker. Şu anda tam adamına sahip olduklarına inanıyorum ben.”</p>

  <p>“Teşekkür ederim, Peter.” Parker iri başını Peter'den yana çevirip gülümsedi.</p>

  <p>“Bana artık yalnızca Kingston de, olmaz mı?”</p>

  <p>Peter başını sallarken Parker sözünü sürdürdü. “Atlas'ın önemli başarılan oldu önce Johannesburg'da, şimdi de İrlanda'da ancak bu onu daha tehlikeli bir duruma getirdi. Şimdi kamuoyu tüm kavramı daha kolay kabul edebilir. Atlas daha fazla güç isterse, büyük bir olasılıkla buna da kavuşacaktır, inan bana, Atlas'ın istenilen işi yapması için daha güçlü olması da gerekir. Peter, ben şimdi ikisi arasında kalmış...”</p>

  <p>“Ama yine de akla gelebilecek her tür silahla donanmadıkça, dünyanın en tehlikeli hayvanıyla, katil insanla, başa çıkamayız.”</p>

  <p>Kingston Parker göğüs geçirdi. “Atlas bu güçlere sahip olursa ve bunlar kötüye kullanılırsa o zaman güç egemenliği yasaların egemenliğinin yerine geçmez mi?”</p>

  <p>“Kurallar değişik artık. Yasaların egemenliğinin yasaya saygısı olmayanlar karşısında hiçbir gücü kalmadı.”</p>

  <p>“Durumun bir de başka yanı var, Peter. Yaşamımın yarısı boyunca düşündüğüm bir nokta. Adil olmayan yasa egemenliği... . Baskı ve açgözlülük yasası, insanın yüzünün rengi ya da inandığı Tanrı yüzünden insanı pek çok şeyden yoksun kılan ya da tutsak eden yasa? Yasasına uygun olarak seçilmiş bir parlamento ırkçı yasalar çıkarırsa? Ya da Birleşmiş Milletler Genel Kurulu Siyonizmin Emperyalizmin bir türü olduğunu ve yasadışı ilan edilmesi gerektiği kararını alırsa? Ya OPEC Komitesi, İran Şahı ve Suudi Arabistan Kralı gibi bir avuç insan dünyanın kaynaklarını denetimlerine alıp bunu kendi istekleri doğrultusunda kullanmaya kalkışırlarsa. .” Kingston Parker, uzun, duygulu parmaklı ellerini çaresizlik içinde iki yana açtı. “Bu yasalara boyun eğmeli miyiz? Bir yasa, adil olmasa bile, dokunulmaz mı kabul edilecektir?”</p>

  <p>“Denge, “ dedi Peter. “Yasa ile güç arasında denge olmalı.”</p>

  <p>“iyi ama denge nedir, Peter?” Parker birden yumruklarını sıktı. “Atlas için daha fazla güç, daha geniş kullanım alanı istedim, bunları vereceklerini sanırım.</p>

  <p>İşte o zaman işinin ehli adamlara ihtiyacımız olacak, Peter, iyi adamlara.” Kingston Parker uzanıp şaşılacak bir güçle Peter'in omzunu sıktı. “Bir yasanın başarısız olduğunu ya da adil olmadığını bilecek adil insanlar, şimdi sözünü ettiğin dengeyi yeniden kurmak için ileri görüşe ve yüreğe sahip insanlara.”</p>

  <p>Elini Peter'in omzundan çekmemişti. Doğal bir hareketti bu, duygudan eser yoktu.</p>

  <p>“Senin o adamlardan biri olduğuna inanıyorum.” Elini çektiği anda davranışı da değişmişti. “Yarın Albay Noble ile toplanacağız. İrlanda operasyonunu didik didik etti, umarım dişlerimizi geçirecek bir şey bulmuştur. İşte o zaman konuşacak çok şeyimiz olacak. Saat ikide Thor komutanlığında, senin için uygun mu, Peter?”</p>

  <p>“Elbette.”</p>

  <p>“Haydi şimdi içeri girelim öyleyse.”</p>

  <p>“Dur.” Peter adamı durdurdu. “Sana bir şey söylemem gerek, Kingston. Bunu öğrendikten sonra benim hakkımdaki kanaatin değişebilir... Atlas için uygun olmadığımı düşünebilirsin.”</p>

  <p>“Evet.” Parker dönüp bekledi.</p>

  <p>“Kızımı kaçıranların onu geri vermek için hiçbir koşul ileri sürmediklerini, ne polisle, ne de benimle ilişki kurmadıklarını biliyorsun.”</p>

  <p>“Evet. Zaten bu olayın en şaşırtıcı yanlarından biri de buydu.”</p>

  <p>“Ama doğru değildi bu. Benimle ilişki kurup isteklerini söylemişlerdi.”</p>

  <p>“Anlamıyorum.” Parker kaşlarını çatarak yüzünü Parker'inkine yaklaştırdı.</p>

  <p>Pencerelerden gelen zayıf ışıkta yüz ifadesini incelemek ister gibiydi.</p>

  <p>“Bana sonradan yok ettiğim bir mektup gönderdiler.”</p>

  <p>“Neden?”</p>

  <p>“Bekle, anlatacağım. Kızımın serbest bırakılması için bir tek koşul vardı ve bunun için iki hafta süre tanımışlardı. Eğer o süre içinde istediklerini yapmazsam bana kızımın vücudunun parçalarını, ellerini, ayaklarını ve son olarak da başını göndereceklerdi.”</p>

  <p>“Korkunç bir şey, “ diye mırıldandı Parker. “İnsanlık dışı. Koşulları neydi?”</p>

  <p>“Cana karşı can. Melissa Jane'i kurtarmak için seni öldürecektim?”</p>

  <p>“Beni mi?” diye şaşkınlıkla tekrarladı Parker. “Beni mi istediler?”</p>

  <p>Peter cevap vermedi, bir süre birbirlerinin yüzlerine baktılar, sonunda Parker elini kaldırıp dalgın bir hareketle saçlarını taradı.</p>

  <p>“Bu durumu temelinden değiştiriyor öyleyse. Düşünmem gerek... ama tümüyle yeni bir senaryo gerek.” Başını salladı. “Ben hal Atlas'ın başını istiyorlardı demek.</p>

  <p>Neden ama? Ben Atlas'ın kurulmasından yanaydım, onlar ise kurulmamasını istiyorlardı, bundan mı? Olamaz! Bir tek mantıklı neden var bence. Seninle son konuştuğumuzda sana bir kişinin varlığından kuşkulandığımı söylemiştim bütün bilinen militan örgütlerin denetimini ele geçirip bunları bir tek geniş ve büyük örgüt haline toplamaya çalışan bir kuklacı. Ben bu kişiyi arıyorum, Peter. Son görüştüğümüzden bu yana kuşkularımı doğrulayacak pek çok kanıt buldum.</p>

  <p>Bu insanın ya da böyle bir insan topluluğunun var olduğuna inanıyorum artık.</p>

  <p>Atlas için istediğim yeni yetkililer bu örgütün fazla bir zarar vermeden yok edilmesi içindi. Dünyanın çeşitli uluslarını dehşet altında bırakıp dünya çapında bir güç olmadan...” Parker düşüncelerini toparlamak istermiş gibi bir süre sustuktan sonra daha ölçülü bir sesle sözünü sürdürdü. “İşte şimdi böyle bir şeyin var olduğunun kesin kanıtını vermiş oluyorsun. Bu kişi ya da örgüt benim kuşkularımı biliyor ve beni ortadan kaldırmak istiyor. Seni bağımsız bir Atlas ajanı olarak ortaya saldığımda düşmanla bir ilişki kurabileceğine inanıyordum... ama Tanrı tanığımdır ki böyle bir sonuç aklımın köşesine bile gelmemişti.”</p>

  <p>Yine durup düşündü. “İnanılmaz bir şey! Kuşkulanmayacağım tek kişi sendin, Peter. Beni istediğin zaman evimde avlayabilirdin. Çok az kimsenin girebildiği evimde. Ve ellerindeki koza bak! Kızın!</p>

  <p>Düşmanın acımasızlığını ve kurnazlığını küçük görmüş bile olabilirim.”</p>

  <p>“Halife adından söz edildiğini duydun mu?” diye sordu Peter.</p>

  <p>Parker sert bir sesle, “Onu nerden duydun?” dedi.</p>

  <p>“Koşulları belirten mektuptaki imza buydu, ayrıca Melissa Jane de kendisini kaçıranların ondan söz ettiklerini işitmiş.”</p>

  <p>“Halife, “ diye Parker başını salladı. “Evet, bu adı duydum, Peter? Seninle son konuştuğumuzdan bu yana duydum. Evet duydum.” Susup bir süre piposu ile uğraştı, sonra başını kaldırdı. “Yarın Thor'da buluştuğumuzda sana nasıl ve nerede duyduğumu anlatırım, bu gece beni uyutmayacak kadar çok şey verdin şimdi.”</p>

  <p>Peter'in kolundan tuttu, eve doğru yürüdüler. Alt kat pencerelerinden sarı sıcak bir ışık ve kahkahalar dökülüyordu. Ancak her iki adam da eve girerlerken suskun ve içlerine kapanıktılar.</p>

  <p>Kingston Parker bahçe kapısında durdu.</p>

  <p>“Peter, bunu yapacak mıydın?”</p>

  <p>Peter gözlerini kaçırmadan cevap verdi:</p>

  <p>“Evet Kingston, yapacaktım.”</p>

  <p>“Nasıl?”</p>

  <p>“Dinamitle.”</p>

  <p>“Zehirden iyi, “ diye homurdandı Parker. “Tabanca kadar iyi değil ama.” Birden öfkelendi. “ Onu durdurmalıyız, Peter. Bu her şeyin üstünde gelen görevimiz olmalı.”</p>

  <p>“Size bu söylediğim ilişkimizde bir değişiklik yapmayacak mı? Yani ben senin katilin olmak üzereydim... önemi yok mu bunun?”</p>

  <p>“Ne gariptir ki, bu sana olan inancımı daha da güçlendirdi, Peter. Aradığımız acımasızlığa sahip insan sensin, eğer yaşamak istiyorsak tabii. Geceleri kanter içinde karabasanlar görerek uyanabilirim, ama bu seninle benim yapmak zorunda olduğumuz şeyi değiştirmez.”</p>

  <p>Colin Noble purosunu yakmış, lületaşı piposundan düşünceli nefesler çeken Kingston Parker'in karşısına oturmuştu. Oda kısa zamanda kimin daha öldürücü duman yayacağı bir yarış alanı haline gelmişti. Thor komutanlığının bu geçici karargâhının havalandırma aygıtı da yoktu, ancak Peter bir iki dakika içinde dinlediklerine öylesine dalmıştı ki havanın farkında bile değildi.</p>

  <p>Colin Noble İrlanda operasyonunun ayrıntılarını ve elde edilen sonuçları anlatıyordu.</p>

  <p>“Eski Ev tümüyle yandı, İrlandalı yirmi polis külleri karış karış elden geçirdiler.” Colin ellerini iki yana açtı. “Koskocaman bir sıfır. Hiçbir şey bulunamadı.”</p>

  <p>“Arabaya gelince... Dublin'den çalınmış, boyanmış ve portbagaj takılmış. İçinde hiçbir şey yoktu... ne bir parça kâğıt, ne de torpido gözünde ya da bagajında herhangi bir şey... usta biri arabayı baştan aşağı elden geçirmiş olmalı...”</p>

  <p>“Adamlar?” diye Parker Colin'in sözünü kesti.</p>

  <p>“Evet, efendim. Adamlar. Önce ölüden başlayalım. Adı Gerald O'Shaughnessy, Gilly olarak da biliniyor. 1946 Belfast doğumlu...” Colin önündeki on santim kalınlığındaki dosyayı açtı. “Hepsini okumak gerekir mi? Müthiş bir hikâye, adamın sabıka kaydı. .”</p>

  <p>“Atlas ile ilgili olduğu kadar yeter, “ dedi Parker.</p>

  <p>“Bu işe nasıl ve ne zaman karıştığı pek bilinemiyor.” Colin bilinenleri kısaca anlattı. “Şimdi de ceplerindeki eşyaya gelelim. Altı yüz sterlin, otuz sekiz mermi, Edward ve Helen Barry adına çok ustaca düzenlenmiş sahte belgeler.” Colin dosyayı kapattı. “Hiçbir şey, “ diye tekrar etti. “İşimize yarayan hiçbir şey yok. Şimdi ötekine gelelim. Morrison... Claude Bertram Morrison... ünlü kürtaj doktoru ve doğuştan alkolik. 1969'da tıp mesleğinden kovulmuş...” Onun da hikâyesini kesin çizgileriyle anlattı. “Parmak ameliyatı için yarısı peşin olmak üzere üç bin sterlin almış. On beş yıllık bir ceza yiyeceğini bildirmekle mutluyum. En ağır cezayı vermeye hazırlanıyorum. İşimize yarayan bir tek bilgi kırıntısı verebildi. O'Shaughnessy emirleri...” Colin dramatik bir duraklamadan sonra, “Evet haklısınız,” dedi. “Daha önce de duyduğumuz kişiden alıyormuş. Halife.”</p>

  <p>“Bir dakika, “ diye Parker sözünü kesti. “Halife adını kullanmaktan hoşlanan bir kişi. Mektuplarınıza imza atıyor, en adi katilleri bile adını kullanabiliyorlar.</p>

  <p>Neden?”</p>

  <p>“Buna ben bir cevap verebilirim sanıyorum.” Peter başını kaldırdı. “Var olduğunu bilmemizi istiyor. Nefret ve korkumuz için bir odak noktası bulmamız gerek.</p>

  <p>Adsız, yüzsüz bir varlık şimdiki kadar korkutucu olmazdı.”</p>

  <p>“Sanırım haklısın.” Parker başını salladı. “Adını kullanıyor. Gelecekte Halife birisini yaralayacağını ya da öldüreceğini bildirince sözünü tutacağını ve hiçbir anlaşmaya yanaşmayarak daha sonra kullanabileceği bir inanırlık duygusu yaratacağına emin olacağız. Bu kişi ya da kişiler gerçekten çok akıllı birer psikologmuşlar.”</p>

  <p>Kaşları çatılı olan Peter söze karıştı. “İrlanda operasyonunun sözünü etmediğimiz bir noktası daha var. Bize katilin saklandığı yeri ihbar eden kişi.</p>

  <p>O telefonu etmesinin nedeni neydi?”</p>

  <p>Parker, Colin'e dönene kadar bir süre üçü de sustular.</p>

  <p>“Buna ne dersin?”</p>

  <p>“Polisle bu konuda görüştüm. Bizi şaşırtan ilk şeylerden biri de buydu zaten.</p>

  <p>Polis Gilly O'Shaughnessy'nin irlanda'daki yeri, bölgeyi tanıdığı ve orada dostları olduğu için seçtiği kanısında. Provalarla birlikteyken oralarda yaşarmış. İstediği gibi ortadan kaybolabilirmiş.” Colin, Peter'in yüzündeki kuşkucu ifadeyi gördü. “Bak Peter, Eski Ev'i kiralamak için araya bir kadın koymuş. Kadın kontratı Kate Barry diye imzalamış. Demek en azından bir dostu vardı. Başkaları da olmuş olabilir. Çalınmış bir arabayı satın aldığını da düşün... bunu haberi duyulmadan Londra ya da Edinburgh'ta yapamazdı.”</p>

  <p>Peter istemeye istemeye başını salladı. “Pekâlâ, İrlandalı dostları kendisine yardım etti diyelim...”</p>

  <p>“Bir de madalyonun öteki yüzü var. O'Shaughnessy'nin Provolar içinde bile düşmanları vardı. Kanlı bir geçmişi olan acımasız bir insandı. Düşmanlarından birinin intikam alma fırsatını yakaladığını düşünebiliriz... çalınmış arabayı satan belki de. İhbarcının sesini, ses uzmanlarına inceletip bilgisayardan geçirdik. Kesin bir şey elde edilemedi. Ses bir mendille örtülmüş gibi, ama genel kanıya göre hattı saptamaya çalıştılar, yabancı bir ülkeden belki de İrlanda'dan edilmiş olacağını söylüyorlar ama kesin konuşamıyorlar.”</p>

  <p>“Benim yapabildiğim bu kadar. Bir de seni dinleyelim bakalım. Benim teorilerimi beğenmiyorsan birkaç tane de sen uydur.”</p>

  <p>“Sen benden bütün bunların bir rastlantı olduğuna inanmamı istiyorsun; O'Shaughnessy, Melissa Jane'in elinin kesilmesine yirmi dört saat kala bize ihbarda bulunan eski düşmanıyla karşılaştı. Sonra biz de O'Shaughnessy tam evden kaçacağı anda Laragh'a vardık. Buna inanmamı mı istiyorsun?”</p>

  <p>“Onun gibi bir şey, “ dedi Colin.</p>

  <p>“Kusura bakma Colin, ama ben rastlantılardan hoşlanmam.”</p>

  <p>“Peki sen söyle bakalım! Nasıl olduğunu bir de senden dinleyelim.”</p>

  <p>“Bilemiyorum. Halife'nin de rastlantılara inanmayacağını hissediyorum içimde.</p>

  <p>Bence işin daha başından beri O'Shaughnessy'nin öldürülmesi kararlaştırılmıştı. Bu noktanın planın bir parçası olduğuna inanıyorum.”</p>

  <p>“Böyle duyguları olmak iyi bir şey olmalı. İyi ama bunların bana bir yararı yok ki.”</p>

  <p>“Sakin ol.” Peter teslim olmuş gibi bir elini kaldırdı. “Senin dediğin gibi olduğunu kabul edelim bir an, ama...”</p>

  <p>“Fakat?”</p>

  <p>“Fakat falan yok... hiç olmazsa somut kanıtlar elde edene kadar.”</p>

  <p>“Pekâlâ.” Colin gülmüyordu artık, ağzı iri bir çizgi halinde kapalıydı. “Madem somut kanıt istiyorsun, dinle öyleyse...”</p>

  <p>“Dur Colin!” diye Parker araya girdi. “Oraya gelmeden önce dur biraz.” Colin gözle görünür bir güçlükle yutkunup yüzüne eski gülümsemesini yayarken sözü de Parker'e bıraktı.</p>

  <p>“Hele biraz geri gidelim, “ dedi Parker. “Peter Halife adını ortaya attı. Biz de bu arada bambaşka bir kaynaktan aynı adı öğrendik. Peter'e kaynağımız konusunda bilgi vereceğimize söz vermiştim, bunun bu işin tümü üzerinde yeni bir görüş açısı getirdiğine inanıyorum.” Parker susup pipo temizleyicisi ile piposunu temizledi, küllerini yanındaki küllüğe boşalttı, silahının namlusunu kontrol eden bir nişancı gibi deliğinden içeri baktı. Peter, Parker'in piposunu gösterileri için bir araç olarak kullandığını anlamıştı. Tıpkı bir sihirbazın seyircilerini çeşitli yardımcı araçlarla aldatması gibi. Peter belki yüzüncü kere küçümsenecek bir insan değil bu, diye düşündü. Kingston Parker, Peter'in yüzüne baktı, oynadığı küçük oyunu karşısındaki anlamış gibi hafifçe gülümsedi.</p>

  <p>“Bizim Halife hakkında bildiklerimiz daha başka bir yönden ya da adı göz önüne aldığımızda beklenen yönden geliyor. Doğu'dan. Kesin olmak gerekirse Riyad'dan.</p>

  <p>Suudi Arabistan'ın başkenti. Torunlarından birinin öldürülmesinden sonra Kral Halid ClA'ya başvurmuş. Olayı hatırlıyorsun sanırım...” Kingston Parker, Peter'in Magda Altmann'la daha üç hafta önce tartışarak vardıkları noktayı hemen hemen aynı sözcüklerle tekrarlarken, Peter bütün bunları daha önceden de dinlemiş gibiydi. “Böylece Kral ile ailesinin çok tehlikeli bir durumda oldukları ortaya çıkıyor. Hepsi de mültimilyoner olan ve Krala çok yakın bulunan en az yedi yüz Suudi prensinin olduğunu biliyor muydun? Bu kadar çok kişiyi etkin bir koruma altında bulundurmak olanaksızdır. Aslında çok kurnazca yapılmış bir plan... bütün tehlikelerini göze alarak bir adam kaçırma gerekliliği ortadan kalkıyor.</p>

  <p>Ortalıkta dolaşanlardan istediğini seç seç al. Bu işi yapacak ya da yapmaya zorlanacak çok sayıda kiralık katil de var. Bütün iş bilgi, etkinlik ve parada.</p>

  <p>Bunların hepsi de Halife'de fazlasıyla var.”</p>

  <p>“Halid'den ne istenmiş?” diye sordu Peter.</p>

  <p>“Bir para istemiyle karşılaştığını, korunmak için ClA'ya başvurduğunu biliyoruz.</p>

  <p>Kendisine Halife adını veren biri istemiş parayı. Miktarını bilmiyoruz. Ancak OPEC fiyat saptama toplantısında hem Halid, hem de İran Şahı ham petrol fiyatlarında bir artışa yanaşmayacaklarını, aksine yüzde beşlik bir indirim yapılmasını sağlamaya çalışacaklarını bildirdiler.”</p>

  <p>“Halife yine istediğini elde etti, “ diye mırıldandı Peter.</p>

  <p>“Evet öyle görünüyor. Tıpkı Güney Afrika hükümetinden isteklerinde olduğu gibi son hedefinin arzulanır bir şey olduğu duygusuna kapılıyor insan... bunu elde etme yolu pek alışılmış bir yol değilse de...”</p>

  <p>Peter, Melissa Jane'in ateşler içinde yanan vücudunun sıcaklığını hissetti birden.</p>

  <p>“Artık korktuğumuz şeyin gerçekleşmiş olduğunda hiçbir kuşkumuz yok. Halife diye biri ya da bir şey var...”</p>

  <p>“Yalnızca var olmakla kalmayıp gelişiyor, “ diye Peter atıldı.</p>

  <p>Colin purosunu yaktı. “Lanet! Johannesburg'da başarılı, Riyad'da başarılı oluyor... oradan nereye atlayacak bu herif? Batı Almanya'da İşveren Sendikası'na mı? İngiltere'de İşçi Sendikası liderlerine mi? Ülkelerin yazgılarını etkileyecek kadar güçlü ama kişiler olarak terörle korkutulacak kadar küçük herhangi bir grup...”</p>

  <p>“Tüm dünyanın yazgısını değiştirmek ve yönetmenin bir yolu,” dedi Peter.</p>

  <p>“Dünyanın bütün karar mevkiinde olan kişilerini korumak olanaksızdı. İlk iki hedefi Güney Afrika ve petrol tekeli olduğu için uzun vadeli sonuçların insanlığın yararına olduğunu söylemek de yararsız. Son hedefi demokrasiyi ortadan kaldırmak olacaktır. Halife'nin kendisini Tanrı olarak gördüğünden hiç kuşkum yok. Kendini iyi yürekli babacan bir Tiran olarak görüyor. Amacı dünyanın hastalıklarını köklü ameliyatlarla düzeltmek ve sağlığını sınırsız güç ve korkuyla sağlamak.”</p>

  <p>Peter oturduğu yerde duramıyordu. Koltuğunu geri itip kalktı, pencerenin önüne gitti, elleri arkasında kavuşturulmuş olarak bir süre orada durdu. Karşısında yüksek telörgü çit, havaalanının bir bölümü ve en yakın hangarın teneke damı vardı. Bir Thor nöbetçisi kapının önünde gidip geliyordu. Peter adamı görmeden bakarken arkasındaki iki adam da bakıştılar.</p>

  <p>Colin Noble gözleriyle bir soru sordu, Parker hafifçe başını eğerek kendisini yanıtladı.</p>

  <p>“Pekâlâ, Peter, “ dedi Colin. “Az önce somut bilgileri sormuştun, sana birkaç şey anlatacağıma söz vermiştim.”</p>

  <p>Peter dönüp bekledi.</p>

  <p>“Bir. Gilly O'Shaughnessy'nin Melissa Jane'i Eski Ev'de tuttuğu süre içinde iki telefon konuşması yapıldı. İkisi de uluslararası konuşmaydı. Yerel santraldan geçti. Birincisi bu ayın birinde yerel saatle akşam yedide yapıldı. Bu, saklandıkları yere geldiklerinin birinci günü olmalı. Bunun 'Her şey yolunda' mesajı olduğunu tahmin ediyoruz. İkinci kere de tam yedi gün sonra yine aynı saatte aynı yere telefon edildi. Bunun da bir rapor olduğunu tahmin ediyoruz.</p>

  <p>'Her şey yolunda' falan gibi. Her iki konuşma da bir dakikadan az sürdü. Önceden kararlaştırılmış bir mesajı iletecek kadar bir süre...” Colin Noble susup Parker'e baktı.</p>

  <p>“Devam et.”</p>

  <p>“Aranan yer Fransa'da bir numaraydı. Rambouillet 47 87 47.”</p>

  <p>Peter'in midesine bir yumruk inmiş gibi olmuştu Bir an gözlerini sıkıca yumdu. O numarayı o kadar çok aramıştı ki, rakamlar beynine kazınmış gibiydi.</p>

  <p>“Hayır, “ diyerek gözlerini açtı. “İnanamıyorum.”</p>

  <p>“Doğruyu söyledi Peter, “ dedi Parker yumuşak bir sesle.</p>

  <p>Kingston Parker'in bir işareti üzerine Colin kırmızı bağlarla bağlı kutuyu masanın üzerinde Parker'e doğru itti.</p>

  <p>Parker bağları çözüp dosyayı açtı. Kâğıtları şöyle bir gözden geçirdi. Hızlı okumaya alışkın olduğu anlaşılıyordu, ancak şu anda Peter'in kendisine gelmesini bekliyordu. Kırmızı dosyanın içindekileri kendisi ezberden bilirdi.</p>

  <p>Peter üzerine çökmüş olan umutsuzluk dalgaları arasında boğulmuş gibiydi. Birden tüm vücudu uyuşmuş kalmıştı. Gözlerini kapattığında küçük bir kız çocuğunki gibi ufak göğüslü ince uzun vücudu görüyordu.</p>

  <p>Yerinde doğrulduğu anda Kingston Parker beklenen dakikanın gelmiş olduğunu anlayarak dosyayı Peter'e doğru çevirdi.</p>

  <p>Dosyanın üzerinde Atlas komutanlığının gizlilik dereceleri işaretleri altında bir satır yazı vardı.</p>

  <p>ALTMANN MAGDA İRENE. Doğumu KUTCHINSKY</p>

  <p>Peter kadının ikinci adının İrene olduğunu bilmediğini fark etti. Magda İrene.</p>

  <p>İkisi de çirkin adlardı gerçekte... tek özellikleri bunları taşıyan kadında bulunmalarıydı.</p>

  <p>Parker dosyayı kendisine çevirip hafif bir sesle söze başladı.</p>

  <p>“Seninle son karşılaşmamızda sana bu kadına karşı özel bir ilgimiz olduğunu söylemiştim. Bu ilgi o günden beri hiç kesintisiz devam etti, hatta elimize geçen her bilgi kırıntısıyla bir parça daha arttı.” Parker belleğini tazelemek istercesine dosyayı açıp baktı. “Colin iki ülkenin haberalma örgütlerinin işbirliğini sağlamada başarılı oldu. Bunlar da Fransızların ve ister inan ister inanma, Rusların yardımını sağladılar. Dört ülke haberalma örgütlerinin bu ortak çalışması sonunda bu kadının özgeçmişini hazırlayabildik...” Parker bir an sustu. Başını hayranlıkla sallayarak, “Şaşırtıcı bir kadın, “ dedi. “İnanılmaz bir şey gerçekte. Kadının seçtiği herhangi bir erkeği nasıl büyüleyebildiğini anlayabiliyorum. İçinde bulunduğun durumu anlıyorum, Peter. Senin kişisel duygularını incitmemeye çalışmak için ne yerimiz var ne zamanımız, o yüzden açık konuşacağım. Senin onun âşığı olduğunu biliyoruz. Kadın âşıklarını kendisi ve çok önceden hesaplayarak seçer. Ve bir kere de kararını verdi mi, gerisini çok büyük bir ustalıkla yerine getirdiğine eminim.”</p>

  <p>Peter kadının kendisine gelişini ve kullandığı sözcükleri çok iyi hatırlıyordu.</p>

  <p>“Ben bu işte hiç de iyi değilim Peter, oysa senin için o kadar iyi olmak istiyorum ki.”</p>

  <p>Sözcükler Kingston Parker'in sözünü ettiği ustalıkla seçilmişti gerçekten.</p>

  <p>Kadın kendisini Peter'e karşı dayanılmaz bir hale sokmak için konuşmuştu daha sonra da vücudunun, ellerinin ve ağzının ustalığı ve şeytanca kurnazlığıyla kendi sözlerini yalanlamıştı.</p>

  <p>“Peter, kadın aşk oyunlarında özel bir eğitim görmüş. Batı dünyasında bir erkeği onun gibi okuyan ve sonra da zevkine hitap edebilen bir kadının daha bulunduğuna inanmıyorum. Bildiklerini de Paris'te, Londra'da ya da New York'ta öğrenmedi...” Parker bir an kaşlarını çatıp Peter'in yüzüne baktı. “Bu anlattıklarım hep teori ve kulaktan kapma şeyler, Peter. Bunların ne kadarının yanlış olduğunu söyleyebilecek tek kişi sensin.”</p>

  <p>Bir erkeğe zevk vermedeki en büyük ustalık onun kendisine olan inancını körüklemektir, diye düşünen Peter, Parker'in yüzüne donuk bakışlarla baktı.</p>

  <p>Magda Altmann'ın yanında kendisini bir dev gibi hissettiğini hatırlıyordu. Onun bir sözü, gülümsemesi, bir armağanı ya da dokunuşuyla hemen birden yüceleşiyordu sanki... işte en büyük ustalık buydu.</p>

  <p>Parker'in sorusunu yanıtlamadan, “Devam et lütfen, Kingston, “ dedi. Dış görünüş bakımından kendini tam olarak toparlamıştı artık. Sağ eli, parmakları yarı açık bir halde masanın üzerindeydi.</p>

  <p>“Sana kadının daha çocukluğunda özel yetenekleri olduğunu gösterdiğini söylemiştim. Dil, matematik babası önemli bir amatör matematikçiydi satranç ve diğer ustalık isteyen oyunlarda. Dikkatleri çekmişti üzerine. Hele babası Komünist Parti üyesi olduğu için...” Peter başını sertçe kaldırdığı anda Parker sözünü kesti. “... Özür dilerim, Peter. Son konuştuğumuzda bunu bilmiyorduk.</p>

  <p>İşin bu yanını Fransızlardan öğrendik.”</p>

  <p>“Anladığım kadarıyla Fransız haberalması Paris Parti kayıtlarını elde edebiliyor, ayrıca Ruslar da bu noktayı onayladılar. Çocuk babasıyla birlikte parti toplantılarına gidermiş. Burada kısa zamanda yaşından beklenmeyecek politik bir bilinci ve anlayışı olduğunu göstermiş. Babasının arkadaşlarından çoğu parti üyesiymişler ve adamın ölümünden sonra... ki burası da pek anlaşılmamış bir konu. Ne Fransızlar, ne de Ruslar ölümü hakkında hiçbir şey söylemiyorlar. Her neyse, adamın ölümünden sonra Magda Kutchinsky'ye bu kimseler bakmışlar. Aileden aileye geçtiği anlaşılıyor...” Kingston Parker bir zarftan çıkardığı bir fotoğrafı Peter'e uzattı.</p>

  <p>Resimde kısa etekli ve koyu renk çoraplı bir kız çocuğu vardı. Başında Fransız okul kızlarının hasır şapkası bulunuyordu. Saçları uçları kurdeleyle bağlı iki örgü halinde sarılmıştı, kucağında küçük bir köpek vardı. Resmin arka planında bir Paris yaz görüntüsü yer alıyor, yetişkin erkekler top oynuyorlardı, kestane ağaçları çiçek açmıştı.</p>

  <p>Çocuğun çok iri ve güzel gözleri, yaşından öte bir olgunluğu belirtiyordu. Yine de çocukluğun o taze masumluğu sezilmekteydi.</p>

  <p>“Daha o zamandan güzel olduğunu görüyorsun, “ diye homurdanan Parker fotoğrafı geri aldı. “Evet, kız pek çok ilgi çekti ve sonunda ana vatanından bir amcası kendisine bir mektup yazdı. Hiç tanımadığı annesiyle babasının fotoğraflarını gönderdi, kızın kendi bebekliği ve babasının gençliği konusunda bazı bilgiler verdi. Çocuk çok sevinmişti. Amcası olduğunu bilmiyordu. Babası akrabası olduğundan hiç söz etmemişti. Küçük öksüz sonunda bir aile bulmuştu artık.</p>

  <p>Birkaç mektuptan sonra işler yoluna koyuldu, amca kızı almak için Paris'e geldi ve Magda Kutchinsky Polonya'ya döndü.” Parker ellerini iki yana açtı. “Bu kadar basit işte.”</p>

  <p>“Kayıp yıllar, “ dedi Peter. Kendi sesi kendisine yabancı geliyordu. Boğazını temizleyip Parker'in delici, ancak anlayışlı bakışları altında huzursuzca kıpırdandı.</p>

  <p>“Artık bilinmeyen değil, Peter. O yıllarda neler olduğu konusunda bazı gerçekleri öğrenince gerisini kendi bildiklerimizden tamamlamayı becerdik sonunda.”</p>

  <p>“Ruslardan mı?” diye sordu Peter. Parker başını sallayınca Peter acı bir sesle,</p>

  <p>“Çok anlayışlı davranıyorlar, öyle değil mi?” dedi. “Daha önce herhangi bir bilgiyi böylesine kolaylıkla verdiklerini hiç duymamıştım.”</p>

  <p>“Bu konuda özel nedenleri var. Hem de pek geçerli nedenler, ama onlara da sıra gelecek.”</p>

  <p>“Pekâlâ.”</p>

  <p>“Çocuk amcasıyla Varşova'ya döndü. Ancak döndüğü yerin gerçek ailesi mi olduğunu yoksa belirli bir ailenin yanına mı yerleştirildiğini bilemiyoruz. Her neyse, amcası bir süre sonra Magda'ya eğer bir sınavı verebilirse Sovyetler Birliği'nin seçkin kolejlerinden birine girebileceğini bildirdi. Kızın sınavı başarıyla verdiğini ve yeni efendilerinin de bu buluşlarından dolayı kendilerini kutladığını tahmin edebiliriz.”</p>

  <p>“Kolej Karadeniz kıyılarında Odesa yakınlarında. Adı filan yok. Öğrenciler çok özel olarak seçiliyor ve içlerinden ancak en akıllı ve yetenekliler alınıyor.</p>

  <p>Öğrencilere kendilerinin seçkin kişiler oldukları öğretilip yeteneklerinin doğrultusunda bir eğitime tabi tutuluyorlar. Magda için bu dil, politika, maliye ve matematik dallarıydı. Girdiği derslerin hepsinde başarılı oldu ve on yedi yaşında mezun oldu. Odesa kolejinin daha özel bir dalına geçti. Burada özel belek teknikleriyle zaten parlak olan zekâsı daha da keskinleştirildi. Kolay egzersizlerden birinin şöyle olduğunu biliyorum: Öğrenciye 100 çeşitli nesne adı yazılı bir liste tam altmış saniye süresince gösteriliyor. Listeyi sırasını şaşırmadan tam olarak yirmi dört saat sonra ezberden okuması isteniyor.” Parker hayranlıkla başını iki yana salladı.</p>

  <p>“Bunun yanı sıra uluslararası Batı toplumunun üst kademelerine uyabilmesi için gerekli eğitimden de geçirildi. Giyim, kuşam, yeme içme, kozmetik, davranış, popüler müzik ve edebiyat, sinema, tiyatro, demokratik politika, iş idaresi, borsa hareketleri, modern dans, sevişme ve erkeklere zevk verme sanatı, pilotluk, kayak kayma, silah kullanımı, elektronik ve mühendislik ve modern bir yüksek düzey ajanının ihtiyaç duyabileceği daha bir sürü şey.</p>

  <p>“Magda sınıfının yıldızıydı ve oradan tanıdığın kadın olarak mezun oldu, Zarif, ustalıklı, güzel, kararlı ve... öldürücü.</p>

  <p>“Kız on dokuz yaşına gelince kendisinden iki kat daha yaşlı olan kadın erkek herkesten daha çok şey biliyordu. Yapısında daha sonra ortaya çıkan küçük bir bozukluk dışında kusursuz olan ajan olmuştu. Çok akıllı ve hırslıydı.” Kingston Parker yirmi dakikadır ilk kez gülümsedi. “... bunun bir adı da açgözlülüktür kuşkusuz. Efendileri kızın bu huyunun farkına varmadılar ya da o yaşta henüz ortaya çıkmamış bir huydu bu. Ne servetin, ne de sınırsız gücün çekiciliği ile yüz yüze gelmemişti henüz.”</p>

  <p>Kingston Parker sözünü kesip Peter'e doğru uzandı. Sanki gizli bir gerçeği düşünürmüş gibi kendi kendine gülümsüyordu.</p>

  <p>“Servet için açgözlülük insan zekâsının alt düzeylerine özgüdür. Güce olan ihtiyacı ancak gelişmiş ve ilerlemiş bir zihin değerlendirebilir...” Adam Peter'in yüz ifadesindeki itirazı fark etti. “... Hayır hayır, insanın sınırlı çevresini denetleme gücünden, birkaç bin kişinin yaşamında söz sahibi olma gücünden söz etmiyorum. Gerçekten güçten söz ediyorum. Ülkelerin yazgılarını değiştirme gücünden, Sezar'ın ya da Napolyon'un sahip olduğu, Amerika Birleşik Devletler Başkanı'nın sahip olduğu güç, Peter. İşte en yüksek açgözlülük budur.</p>

  <p>Görkemli ve soylu bir açgözlülük, bir hırs.”</p>

  <p>Parker böyle görkemli bir görüntü karşısındaymış gibi bir an sustuktan sonra devam etti:</p>

  <p>“Konuyu saptırdım, özür dilerim.” Colih Noble'a döndü. “Colin, birer fincan kahve içeriz artık.”</p>

  <p>Colin köşedeki makineden fincanları doldururken odanın havasındaki elektrik de biraz hafiflemişti. Peter düşüncelerini bir mantık sırasına oturtmaya çalışıyordu. Dinlediği hikâyenin zayıf noktalarını arıyor ama hiçbir şey bulamıyordu. Aksine kadının ağzının tadını, vücuduna değen ellerinin dokunuşunu hissediyordu. Göğsünde ve kasıklarında korkunç bir sancı vardı. Magda kendisini nasıl da kaçan bir av gibi ustalıkla kovalamış, kendi varlığının görünmeyen derinliklerine doğru yönelmişti. Bu tür yetenekler öğretilebilir miydi? Kimler öğretirdi bunları? Karadeniz eteklerinde özel bir odayı görür gibi oluyordu.</p>

  <p>Orada ince, düzgün vücut, yemek yapmasını ya da silaiı kullanmasını öğrenir gibi sevişmeyi öğreniyordu... Peter Kingston Parker'in yeniden konuşmaya başladığını fark edince tüm düşünceleri itip attı kafasından.</p>

  <p>“Magda Paris'e dönünce kent bir anda ayaklarının dibine serilmişti. Bir başarıydı bu.” Kingston Parker eliyle Magda’nın fotoğraflarını masanın üstüne serdi Magda EIysees Sarayı'nın balo salonunda dans ederken, Magda Maxim lokantasının önünde bir Rolls Royce'dan inerken, kayak yaparken, at binerken, hep güzel, hep ölçülü... ve hep çevresi erkeklerle sarılı. Zengin, iyi beslenmiş erkekler.</p>

  <p>“Sana daha önce sekiz cinsel ilişkisi olduğunu söylemiştim.” Kingston Parker yine o insanı rahatsız eden terimi kullanmıştı. “Ancak bu sayıyı değiştirmemiz gerekecek. Fransızlar bu konulara yakın ilgi duyduklarından listeyi daha bir düzene soktular.” Parker fotoğrafları çıkardı. “Savunma Bakanı yardımcısı Pierre Hammond. Amerikan Konsolosluğu'nda Misyon Şefi Mark Vincent...”</p>

  <p>“Evet, “ diye Peter adamın sözünü kesti. Ancak bu erkeklerin yüzlerini görmek insana hastalıklı bir hayranlık veriyordu. Onların neye benzediklerini tam olarak tahmin edebildiğini hiçbir övünme payı duymadan düşündü.</p>

  <p>“Tahmin edebileceğin gibi kızın efendileri zevkten dört köşe olmuşlardı. Erkek bir ajanın sistemin içine girip tümüyle ortadan yok olması on yıl falan sürer.</p>

  <p>Oysa genç ve güzel bir kadın en büyük değerlerini bu özelliklerinde taşıyordur.</p>

  <p>Magda Kutchinsky de değerini biliyordu. Katkılarının tümünü bilemiyoruz Rus dostlarımız tüm sırlarını açıklamadılar ne yazık ki ancak kadının gerçek değerini bu dönemde anladıklarını sanıyorum. Evet dokunduğu her şeyi kendisine bağlayan tılsımlı bir eli vardı, ancak güzellik ve gençliği sonsuza dek sürüp gitmeyecekti. Aaron Altmann'ı efendilerinin bilerek seçip seçmediklerini bilemiyoruz. Ama böyle olması gerekir. Düşün bir kere Batı Avrupa'nın en güçlü ve zengin insanlarından biri, demir ve çelik üreticilerini denetiminde bulunduran, en büyük silah fabrikasına, elektronik laboratuvarına sahip ve bu yolla ikincil sanayileri elinde tutan bir insan.</p>

  <p>Çocuksuz dul olduğu için Fransız yasalarına göre tüm malvarlığı karısına kalabilir. Kanserli olduğu yani yaşamının sınırlı olduğu biliniyordu. Üstelik bir Siyonist ve Mossad'ın en güvenilir ve etkin üyelerinden biri. Şahane bir şey! Bütün bunlara sahip bir insanı elde etmeyi düşün. Ancak bu da boş bir düştü. Dünyanın en güzel kızı bile Aaron Altmann gibi bir insanı etkileyemezdi.</p>

  <p>Zaten o da başlı başına bir araştırı konusudur, bir aslan yürekliliği ve gücüne sahip inanılmaz bir insandı. Yine konuyu dağıttım, özür dilerim. Birisi ya Moskova'daki NKVD'nin başı ya da Magda'nın Paris'teki Rus Elçiliği'ndeki amiri, ki yeri gelmişken belirteyim o da Batı Avrupa NKVD başıydı ya da Magda Kutchinsky'nin kendisi Aaron Altmann'ı seçti. Kadın iki yıl içinde Altmann'ın her şeyi oldu. Cinsel yeteneklerini hemen kullanmayacak kadar akıllıydı. Altmann hoşuna giden herhangi bir kadını elde edebilirdi. Cinsel iştihası efsaneleşmişti ve çocuksuz kalmasının nedeni de bu olabilir. Gençliğinde bir ilişkisinde hastalık kapmış, hastalık sonradan tümüyle iyileştirildiği halde, kısırlaşmıştı.</p>

  <p>Altmann Magda ile oyuncakla oynar gibi gönül eğlendirecek ve sonra da tutup bir kenara fırlatacak bir insandı. Eğer Magda ilk başta kendisini vermiş olsaydı...</p>

  <p>Önce erkeğin hayranlık ve saygısını kazanmıştı. Belki de erkeğin akıl, güç ve kararlılık alanlarında kendine denk bulduğu ilk kadındı...”</p>

  <p>Kingston Parker bir fotoğraf daha seçip uzattı. Peter geniş boyunlu, ileri fırlamış küt çeneli adamın resmine baktı. Bütün seks düşkünü erkekler gibi kafası çıplaktı. Ağzının, gözlerinin kenarında her an gülecekmiş gibi duran kırışıklıklar görünüyordu. Gücün Fotoğrafı diye düşündü Peter.</p>

  <p>“Kız sonunda vücudunu teslim ettiğinde büyük eiektril&lt; fırtınaları kopmuş olmalı.” Kingston Parker kadının geçmiş aşk ilişkileri üstünde özellikle duruyor gibiydi. Aldığı bilgiler çok önemli olmasaydı Peter buna çoktan itiraz edecekti.</p>

  <p>“Bu erkek ve kadın birbirlerine her bakımdan denk olmalıydılar. Yüz milyonda bir karşı karşıya gelebilecek iki kişi... bunların bir de çocuğu olsaydı...”</p>

  <p>Kingston Parker kıs kıs güldü. “Herhalde mongolyen bir gerizekâlı olurdu... yaşam böyledir işte.”</p>

  <p>Parker konuşmanın bu yola dökülmüş olmasından nefret ederken sözünü sürdürdü.</p>

  <p>“Böylece evlendiler ve NKVD Batı sanayiinin içine bir köstebek sokmuş oldu.</p>

  <p>Baron Altmann'ın silah fabrikası olan Narmco Amerika, İngiltere, Fransa ve NATO için çok gizli silahlar yapıyordu. Yeni Barones yönetim kurulundaydı, hatta Narmco'nun Başkan Yardımcısıydı. Silah planlarının kamyonla kaçırıldığından hiç kuşkumuz yok. Her gece yeni Barones'in sofrasında Batı dünyasının liderleri ve karar adamları şampanyalarını yudumluyorlardı artık. Her konuşma, ağızdan kaçan her söz o özel yetiştirilmiş bellek tarafından kaydediliyor, bu arada Baron'un sağlığı giderek kötüleşiyordu. Adam her gün biraz daha yaslanıyordu karısına.</p>

  <p>Kadının Mossad çalışmalarında kendisine tam olarak ne zaman yardıma başladığını bilmiyoruz. Ancak buna başladığı anda Ruslar amaçlarına erişmişlerdi. Artık Batı Avrupa'nın ağır sanayiinin büyük bir bölümünü devir alabileceklerdi. Ne var ki, tam bu sırada Barones'in karakterindeki o bozuk nokta su yüzüne çıkmaya başladı. Barones'in kendi hesabına çalıştığını anladıklarında Rus efendilerinin nasıl bir paniğe kapıldıklarını tahmin edebiliyoruz. Kadın o zamana kadar kendini kontrol altında tutan erkeklerden daha akıllıydı ve gerçek gücün ne olduğunu gözleriyle görmüştü. Ve gördükleri de hoşuna gitmişti. Kuklacılarla güzel kukla arasındaki dev irade çatışmasını tahmin edebilirsin. Güzel kukla artık Katerina'dan bu yana Avrupa'nın en zengin ve güçlü kadını olmak istiyordu ve bu olanaklar avucunun içindeydi, yalnızca...”</p>

  <p>Kingston Parker doğuştan hikâyeciymiş gibi sözünü yarıda kesti. Dinleyicilerinin heyecanını doruk noktasında tutmayı çok iyi biliyordu. Kahve fincanını tıklattı.</p>

  <p>“Konuşmak insanın dilini kurutuyor.” Colin ile Parker güçlükle doğruldular yerlerinden. Adamın kişiliği ve hikâyesi karşısında büyülenmiş gibiydiler.</p>

  <p>Parker kahvesinden bir yudum aldıktan sonra devam etti.</p>

  <p>“Rus efendilerinin kadının üstünde son bir kozları daha vardı. Kendisini açığa çıkaracaklarını söylediler. Baron Altmann gibi bir insan aldatıldığını öğrenince kızgın bir boğaya dönecekti. Nasıl bir tepki göstereceği tahmin edilebiliyordu.</p>

  <p>Magda'yı derhal boşayacaktı. Fransa'da boşanma güç olmasına karşın Baron gibi bir insan için kolaydı. Onun koruması olmadan Magda bir hiçti, bir hiçten de azdı. Ruslar için hiçbir değeri kalmamış olacaktı. Altmann İmparatorluğu olmadan güç düşleri de buhar olup uçacaktı. Rusların bu planı sıradan bir insan için geçerliydi ama karşılarında sıradan bir insan yoktu...”</p>

  <p>Parker yine sustu; kendisinin de karşısındakiler kadar hikâyeye kapılmış olduğu anlaşılıyordu.</p>

  <p>“Çok konuştum, “ diye gülümsedi Peter'e. “ Şimdi biraz da sen konuş bakalım.</p>

  <p>Kadını az da olsa tanıyorsun, bir iki saat içinde de hakkında çok şey öğrendin.</p>

  <p>Ne yaptığını tahmin edebilir misin?”</p>

  <p>Peter hayır demek istercesine başını sallarken birden gerçek korkunç bir darbeyle indi beynine. Duyduğu nefretten büyüyen gözlerle Parker'e baktı.</p>

  <p>“Doğru tahmin ettin sanırım, “ dedi Parker. “ Evet, bu aşamada kadının da artık sabırsızlık belirtileri gösterdiğini düşünebiliriz. Baron'un ölmesi çok uzun sürüyordu.”</p>

  <p>“Korkunç bir şey...” diye mırıldandı Peter.</p>

  <p>“Bir açıdan öyle. Ama duruma bir satranç oyuncusu gözüyle bakarsan ve kadının Büyük Usta standardında bir oyuncu olduğunu hatırlarsan, kusursuz bir hamle yaptığını kabul etmek zorunda</p>

  <p>Kalırsın, Baron'un kaçırılmasını sağladı. Tanıklar kadının o sabah Baron'un da mutlaka kendisiyle gelmesi için ısrar ettiğini söylüyorlar. Adam kendisini iyi hissetmiyor ve deniz gezintisine çıkmak istemiyordu, ancak kadın açık hava ile güneşin iyi geleceğini söyledi. Baron deniz gezintisine çıkarken koruyucularını yanına almazdı. . Teknede yalnız ikisi vardı. Açık denizde çok hızlı bir tekne bekliyordu...” Parker ellerini iki yana açtı “... Ayrıntıları biliyor musun?”</p>

  <p>“Hayır.”</p>

  <p>“Tekne yata çarpıp batırdı. Sudan Baron'u kurtarıp Barones'! bıraktılar. Bir saat sonra kıyı korumaya bir telsiz mesajı geldi, denize açıldıklarında kadını yatın enkazı arasında buldular. Kocasını kaçıranlar kadının sağ salim bulunmasına özen göstermişlerdi.”</p>

  <p>“Belki de pazarlık için karısının sağ kalmasını istemişlerdir, “ dedi Peter.</p>

  <p>“Olabilir, zaten kadın da yaşlı bir eş rolünü kusursuz oynadı. Sıra kurtarmalık istemeye gelince Altmann Yönetim Kurulu'nu yirmi beş milyon doları kabule o zorladı. Parayı da randevu yerine kendisi yapayalnız götürdü.” Parker anlamlı bir şekilde sustu.</p>

  <p>“Paraya ihtiyacı yoktu.”</p>

  <p>“Vardı. Baron bunamış değildi, işinin ve kasasının dizginleri elindeydi.</p>

  <p>Magda'nın sıradan bir eş gibi her gereksinimi karşılanıyordu kürk, mücevher, giyim kuşam, araba, yat ve Altmann Sanayi'inden yılda iki yüz bin dolar.</p>

  <p>Sıradan bir eş bunlarla yetinebilirdi ama Magda sıradan bir eş değildi. Sınırsız güç emellerini planlamış olduğunu kabul zorundayız. Bunun için de para gerekiyordu. Binlerce değil, milyonlarca dolar. Büyük ödülü ele geçirene kadar yirmi beş milyon da işini görürdü. Binerlik İsviçre frangı banknotları halinde olan parayı terk edilmiş bir havaalanına götürdü, bir uçak gelip aldı ve gitti.</p>

  <p>Tertemiz bir iş.”</p>

  <p>“Ama...” Peter bütün bunlara karşı koyacak bir şeyler arıyordu. “... Ama Baron işkence görmüştü. Magda...”</p>

  <p>“ölüm ölümdür, işkencenin bilmediğimiz bir amacı olmalı. Karşımızda bir Doğulu kafası olduğunu unutma, belki de işkence kadını tüm kuşkulardan uzak tutmak içindi. Az önce sen de onu korumak için aynı gerekçeyi ileri sürdün.”</p>

  <p>Haklıydı kuşkusuz. Böylesine çirkin bir planı kuran ve uygulayan bir kafa idamın incelikleri üstünde durmazdı. Peter'in söyleyecek başka sözü kalmamıştı.</p>

  <p>“Bu aşamada neler elde ettiğine bir bakalım şimdi. Baron ortadan kalkmıştı.</p>

  <p>Onunla birlikte ilerde önemini göreceğimiz tüm sınırlamalar da yok olmuştu.</p>

  <p>Barones Narmco'nun Güney Afrika hükümetine tüm silah ve cephane satışını dondurmasından yanaydı. Baron ise bir işadamı gözüyle o ülkeye tatlı bir pazar olarak bakıyordu. Ayrıca Güney Afrika Siyonizmi desteklemekteydi. İşbirlikleri sırasında erkeğin sözü üstün geldi ve Narmco Birleşmiş Devletlerin ambargo kararını Fransa onaylayana kadar o ülkeye silah satışını sürdürdü. Barones'in Güney Afrika aleyhtarı bu tutumunu aklında tut, az sonra yine buraya döneceğiz.</p>

  <p>“Baron'dan kurtulmuştu. Rusların da denetiminden kurtulmuştu ve kendini korumak için küçük bir ordusu vardı artık. Eski Rus efendileri bile şimdi ondan intikam almaya çekinirlerdi. Elinde hesabını yeryüzünde kimseye vermeye zorunlu olmadığı 25 milyon dolarlık bir sermaye vardı. Altmann Sanayii sayesinde çok büyük bir güce sahipti. Yönetim Kurulu'nun çeşitli denetimleri altında olmasına karşılık şirketin bütün bilgi toplama kaynaklarından yararlanma olanağı elindeydi. Böyle bir dev kuruluşun başı olarak Fransız hükümetinin saygısını kazanmış ve bu yolla da sınırlı bile olsa onların haberalma sistemlerine sızma olanağını ele geçirmişti. Bunun dışında Massad bağı vardı... ne de olsa Aaron Altmann'ın yerini devir almıştı...”</p>

  <p>Peter birden Magda'nın 'kaynaklarından söz ettiğini ama bunları hiç açıklamadığını hatırladı. Kendi özel ajanları dışında İsrail ve Fransız haberalma örgütlerinden de yararlanması mümkün müydü? Olabilirdi. Magda Altmann için her şeyin mümkün olabileceğini öğreniyordu iki saattir. Kingston Parker'in belirttiği gibi sıradan bir kadın değildi.</p>

  <p>“Bundan sonra bir pekiştirme dönemi başladı, “ diye Parker sözünü sürdürdü.</p>

  <p>“Aaron'un bıraktığı dizginleri ele alma dönemi, Altmann Sanayi'de üst düzey yöneticileri değiştirildi, yerlerine kendisine karşı çıkmayacak kişiler getirildi. Önce bir planlama ve örgütlenme dönemi, sonra da ulusların yazgısına egemen olmak için ilk atılım. Yeniden kurmak istediği dünyaya planlarına en çok uymayan ülkeyi seçti bunun için. Halife adını neden aldığını hiç bilemeyeceğiz...”</p>

  <p>“Yanılıyor olmalısınız.” Peter parmaklarıyla gözlerini ovuşturdu. “Onu tanımıyorsunuz.”</p>

  <p>“Onu hiç kimsenin tam olarak tanımadığına inanıyorum, Peter. Özür dilerim ama çok geniş bir alanı çok hızlı geçtik sanıyorum. Geri dönüp soru sormak ister misin?”</p>

  <p>“Hayır, önemi yok.” Peter gözlerini açtı. “Devam et lütfen. Kingston?”</p>

  <p>“Barones Altmann'ın öğrendiği derslerden en önemlisi şiddet ve gücün ne kolaylıkla kullanılabilir şeyler oldukları ve bunların müthiş etki ve kârlılığıydı. Bu dersi aklında tutarak insanlığın yeni egemeni olarak ilk eylemine atıldı. Seçimini babasının dizi dibinde Paris'te çocukluğunda devam ettiği Komünist Partisi toplantısında elde ettiği siyasal inançları etkilemişti.</p>

  <p>Ayrıca Barones'in bu dönemde sosyalist ve komünist eğilimlerinin yanı sıra kapitalistçe kendi çıkarını gözetme eğilimi de bulunduğundan bu seçiminde Altmann bankacılık dalının Güney Afrika altın satışı çıkarlarının da etken olması sözkonusudur. Bunlar hep tahmin, ancak kırk ton altın ve bunun yanında sürgünde bir zenci hükümeti kurulması başarısını elde etseydi Halife'nin her ikisinin de denetimini ele alması uzun sürmezdi sanıyorum.” Parker omuzlarını silkti. “Planlarının ne kadar geniş kapsamlı olduğunu bilemeyiz. Ancak Halife'nin ya da Barones'in planını uygulamak için seçtiği grupta da her zamanki titizliği gösterdiğini kabul etmek zorundayız. Üçümüz de yeniden ayrıntılara girmeyecek kadar iyi hatırlıyoruz 070'in kaçırılışını. Size şu kadarını hatırlatayım ki, Peter beklenmedik hareketini yaptığı sırada plan başarı kazanmıştı bile. Önemli olan budur. Halife kendi kendini tebrik edebilirdi. Aldığı bilgiler tamdı. İş için tam adamlarını seçmişti. Uçağın kaçırılmasına müdahale edecek antiterörist kuvvetin komutanının adını bile biliyordu. Psikolojik ortamı da tam kıvamına getirmişti.</p>

  <p>Dört rehinenin öldürülmesi muhalefeti öylesine dondurmuştu ki, bir adım atacak güçleri kalmamıştı. Zafer kadehini bir tek adam çekip almıştı elinden. Kadının bu adama karşı bir ilgi duyacağı kaçınılmazdı. Belki de kadınca sezgilerle onun kendi amacına çevrilebilecek niteliklere sahip olduğunu düşünmüştü...” Parker iri gövdesini sağdan sola kaydırdı. “Bu aşamada hikâyeye katılmama izin verirsin herhalde. Halife gibi birinin varlığı daha önce de ima edilmişti. Aaron Altmann'ın öldürülmesinden sonraki ilk eylemi bu olmayabilirdi. Bundan sonra iki adam kaçırma olayında da onun üslubu görülüyor; biri Viyana'da OPEC bakanlarının rehin alınması. Bu yüzden Halife'nin su üstüne çıkmasını bekliyordum. Uçak korsanlarından birini sorguya çekmeyi çok isterdim...”</p>

  <p>“Hiçbir şey söylemezlerdi, “ diye Peter adamın sözünü kesti. “İrlanda'da yakaladığımız doktor gibi birer piyondan başka hiçbiri şey değillerdi.”</p>

  <p>Parker göğüs geçirdi. “Belki de sen haklısın. O sırada ben Halife'ye olan tek bağımızın kopmuş olduğundan başka bir şey düşünmüyordum. Daha sonraları olaya alışınca bu bağın, eskisinden daha güçlü olarak var olduğunu düşündüm. Bu bağ sendin, Peter. O yüzden istifanın kabul edilmesini onayladım. Gerçekte sen istifa etmeseydin ben seni işten çıkaracaktım, ancak sen istifayla daha doğal bir hareket yaptın...” Parker bir daha gülümsedi. “Sana bunun için teşekkür edememiştim şimdiye kadar.”</p>

  <p>“Hiç önemi yok. Hizmet görevimizdir?”</p>

  <p>“Gerçekten de hizmetini kusursuz yaptın. Serbest kaldığın anda Barones sana yaklaşma yollarını aradı. Önce senin hakkında bilinecek her şeyi öğrendi. Her nasılsa bilgisayara bile girebildi. Senin istifandan dört gün sonra CIA bilgisayarından yetkisiz bir bilgi alınma olayı var. Öğrendikleri kendisini tatmin etmiş olmalı ki normal yollardan hemen Narmco teklifini aldın. Bunu reddetmen kadının ilgisini çekmiş olmalı ki dostlarının aracı koyarak kendisini Sir Steven'in yazlık malikânesine davet ettirdi.” Parker kıs kıs güldü.</p>

  <p>“Zavallı Peter, hiç beklemediğin bir anda kendini tarihin en başarılı kadınlarından birinin pençesinde buluverdin. Kadın hakkında bildiklerimden sonra yaklaşma yolunu iyi seçtiğini tahmin edebiliyorum. Senin ne tip kadınlardan hoşlandığını biliyordu. İyi bir rastlantı eseri kendisi de bu tipe giriyordu...”</p>

  <p>“Neymiş bu tip?” diye sordu Peter. Belirli kadınlardan hoşlandığının farkında değildi.</p>

  <p>“Uzun boylu, ince ve kumral. Düşün bir kere. İlişki kurduğun tüm kadınların ortak yanlarıydı bunlar.”</p>

  <p>Haklıydı. İnsan otuz dokuzunda bile kendisi hakkında yeni şeyler öğrenebiliyordu demek.</p>

  <p>“Soğukkanlı orospu çocuğunun tekisin, Kingston. Bunu sana daha önce de söyleyen olmuş muydu?”</p>

  <p>“Hem de pek çok kere.” Kingston gülümsedi. “Ama doğru değil bu, Barones Altmann'la kıyaslanınca ben Noel Baba sayılırım.” Sonra yine ciddileşti ansızın.</p>

  <p>“Atlas karargâhının kendisinin çalışmaları hakkında ne bildiğini öğrenmek istiyordu. Bu aşamada bazı kuşkularımız olduğunu biliyordu artık, ama senin aracılığınla içimize girmiş olacaktı. Kuşkusuz Thor'dan ayrılmanla değerliliğin azalacaktı ama yine de seni kullanabileceği pek çok alan vardı. Üstelik Narmco'da başarılı da olabilirdin. Bütün beklentileri gerçekleşti. Hatta onun hayatına yönelik bir suikasti de önledin...”</p>

  <p>Peter kaşını kaldırdı.</p>

  <p>“... O gece Rambouiüet yolunda. Bizimki yalnızca bir tahmin ama birtakım bilgilere dayanan bir tahmin. Ruslar kadının artık kendilerine dönmeyeceklerini anlamışlardı. Onlar da onun Halife olduğundan kuşkulanıyorlardı. Bir zamanların yıldız ajanı için köklü bir çözüme karar verdiler. Suikastı ya kendileri düzenlediler ya da Aaron Altmann'ı onun öldürdüğünü Mossad'a haber verdiler.</p>

  <p>Katilleri onların kiralamış olmaları benim aklıma daha çok yatıyor, çünkü Mossad pis işlerini kendisi görmeyi yeğler. Her neyse NKVD ya da Mossad'ın girişimiyle Rambouillet yolundaki pusu hazırlandı ve sen de içine daldın.</p>

  <p>Rastlantıdan hoşlanmadığını biliyorum ama Peter, o gece Barones'in Maserati arabasını sürmüş olmanın bir rastlantı olduğuna ben inanıyorum.”</p>

  <p>“Pekâlâ, “ diye Peter homurdandı. “Diğerlerini yuttuktan sonra bu kırıntıyı da yutarım nasıl olsa.”</p>

  <p>“Bu girişim Barones'i telaşa düşürdü.” Bunu yapanın kim olduğunu bilemiyordu.</p>

  <p>Bunun Atlas komutanlığının başının altından çıktığını ya da en azından bizim de bu işe karıştığımızı düşündüğüne emindim. Olayın hemen ardından sen Halife'nin varlığını bildiğimizi söyleyince kendisine duyduğumuz ilgiyi kanıtlamış oldun.</p>

  <p>Seni Amerika'ya çağırdım. Döndüğünde bunu ona ya söyledin ya da herhangi bir davranışınla Atlas ve Kingston Parker konusundaki kuşkularını doğruladm. Buniar hep benim tahminlerim, Peter... ama gerçeğe ne kadar yaklaştım, bunu söyle bana, dürüstlükle söyle.”</p>

  <p>Peter bir yandan düşünmeye çalışırken bir yandan da ifadesiz bir yüzle karşısındaki adama bakıyordu. Olanlar başından sonuna kadar onun anlattığı şekilde olmuştu.</p>

  <p>“Hepimiz Halife'yi arıyorduk. Bunu Baronesle konuşmada bir sakınca görmedin,” diye Parker sözünü sürdürdü. Peter başını salladı.</p>

  <p>“Ortak hedeflerimiz olduğunu düşündüm, “ diye Parker derin bir anlayış ve yakınlıkla devam etti. “Hepimizin Halife'nin peşinde olduğumuzu düşünüyordun, değil mi?”</p>

  <p>“Ben kendisine söylemeden önce benim Amerika'ya seni görmeye geldiğimi biliyordu. Nasıl bildiğini bilmiyorum ama biliyordu işte.” Peter hain gibi hissediyordu kendisini.</p>

  <p>“Anlıyorum.” Parker uzanıp Peter'in omzunu tuttu. Güven dolu bakışlarla Peter'in gözlerinin içine bakarken omzunu hafifçe sıktı. Sonra her iki elini de masanın üzerine dayadı.</p>

  <p>“Kadın avcının kim olduğunu biliyordu ve benim hakkımda bildikleri tehlikeli olduğumu anlatmaya yeterliydi. Bana erişip beni öldürecek tek insan sendin yeryüzünde... ama bunun için bir nedenin olmalıydı. Kadın seni harekete geçirebilecek tek kozu kullandı. Her şeyde olduğu gibi bunda da yanılmamıştı.</p>

  <p>Bir hareketle hem kendisini avlamaya çalışan insandan kurtulacak, hem de üst düzeyde bir katil kazanacaktı. Bu işi yaptıktan sonra artık ömrünün sonuna kadar Halife'ye ait olacaktın. Seni başka cinayetlerde kullanacak, her işlediğin cinayetle onun ağına biraz daha dolanacaktın. Gerçekten çok değerli bir ödüldün, Peter. Barones'in cinsel çekiciliğini senin üstünde kullanmasına değer bir ödül.”</p>

  <p>Parker, Peter'in çenelerinin kasıldığını, gözlerinin parladığını gördü.</p>

  <p>“Üstelik sen de çok çekici bir erkeksin. Kimbilir, belki de iş ile zevki karıştırmak istemiştir. Çok gelişmiş cinsel iştaha sahip bir hanım ne de olsa...”</p>

  <p>Peter yumruğunu adamın suratının ortasına indirmemek için kendini güç tutuyordu.</p>

  <p>Öfkesi için bir çıkış noktası bulmalıydı. Kendini küçültülmüş, kullanılmış ve kirletilmiş hissediyordu.</p>

  <p>“Sana cinayet işletmek için seksin yeterli bir güç olmadığını anlayacak kadar akıllıydı. Bu yüzden kızını kaçırtıp parmağını kestirtti tıpkı Johannesburg'da hiç duraksamadan rehineleri öldürttüğü gibi. Dünya Halife'den korkmayı öğrenmeliydi.”</p>

  <p>Parker, artık gülümsemiyordu.</p>

  <p>“Belirtilen süre içinde beni öldüremeseydin kadının tehdidini yerine getireceğinden hiç kuşkum yoktu.”</p>

  <p>Peter o küçük şişe içinde yüzen kırmızı tırnaklı beyaz et parçasını hatırlayınca birden ürperdi.</p>

  <p>“İnanılmaz bir talih eseri olarak bu sondan kurtulduk, “ dedi Parker, “İrlandalı muhbir. Ve yine Rusların bizimle işbirliğine yanaşmaları. Bu, kendi sorunlarını bize yıkmak için ellerine geçmiş büyük bir fırsattı. Kadın ve özgeçmişi hakkında her şeyi olduğu gibi aktardılar bize.”</p>

  <p>“Peki ama biz ne yapacağız?” diye atıldı Colin Noble. “Elimiz kolumuz bağlı kaldık. Yeni bir girişim mi bekleyeceğiz Halife'nin yeni bir Arap prensini ya da Şah'ın kızkardeşini öldürmesini mi bekleyeceğiz?”</p>

  <p>“OPEC kararını geçirtemezlerse olacak olan budur. Hanımefendi kapitalist düzene öylesine bir uyum gösterdi ki şu anda Avrupa, sanayiinin yarısına sahip. Petrol fiyatlarında bir indirim yeryüzünde en çok onun işine yarayacaktır. Ayrıca insanlığın büyük bir bölümü de bundan yararlanabilecektir. Böylece politik ve kişisel çıkarları tam bir uyum içinde olacak.”</p>

  <p>“Eğer başarırsa, “ diye Colin ısrar etti. “Bundan sonraki Tanrı iradesi ne olacak acaba?”</p>

  <p>“Bunu kimse bilemez, “ diye mırıldandı Parker. İkisi de dönüp Peter Stride'a baktılar.</p>

  <p>Peter yirmi yıl, birden yaşlanmış gibiydi. Ağzının kenarlarındaki çizgiler derinleşmişti. Yalnız gözleri bir atmacanınkiler gibi mavi, canlı ve ateşliydi.</p>

  <p>“Sana söyleyeceklerime inanmanı istiyorum, Peter. Bütün bunları sana baskı yapmak için anlatmadım. Sana bilmen gereken, aslan inine dönmeye karar verdiğin takdirde kendini koruman için gerekli şeyler anlattım. Sana bunu emredemem. Bu işin tehlikesi küçümsenemez. Daha az yetenekli bir insan için intihar olur bu.</p>

  <p>Ancak şimdi önceden uyarıldığına göre Halife'yi kendi oyunuyla yenebilecek tek insanın sen olduğunu söyleyebilirim. Lütfen beni yanlış anlama. Bir an için bile bir cinayet düşünmüyorum. Hatta bu yolda düşünmekten men ederim seni. Buna izin veremem ve eğer kendi başına böyle bir işe kalkışırsan seni yargıç önüne çıkartmak için elimden geleni ardıma koymam. Senden Halife'ye yakın bulunmanı ve onun adımlarını önceden öğrenmeni istiyorum. Onu açığa çıkarırsan yasal yollardan gerekeni yapmaya çalışıyorum. Duygusal konuları düşünme</p>

  <p>Johannesburg'daki rehinelerini, kızını aklından çıkar. Unutma ki biz ne yargıcız, ne de cellat...” Peter, Parker'in sözlerini dinlemiyordu bile.</p>

  <p>Halife'yi durdurmak için bir yol vardı. Barones Magda Altmann gibi birini yargıç önüne, hele bir Fransız mahkemesine çıkarma düşüncesi gülünçtü. Peter kararlarında intikamın hiçbir yeri olmadığını düşünmeye çalıştı, ancak böylesine bir yutturmacaya kanmayacak kadar iyi tanırdı kendisini. Evet, intikam da vardı... ama tümüyle değil. Kendisi Alman kızı İngrid'le Giliy' O'Shaughnessy'yi öldürmüş ve bu kararları vermiş olduğu için pişmanlık duymamıştı. Onların ölmeleri gerekiyorsa Halife'nin bin kere ölmesi gerekirdi.</p>

  <p>Ve bunu yapabilecek bir kişi var, diye düşündü.</p>

  <p>Magda'nın sesi heyecanlı ve sıcaktı, Peter o hafif aksanın kendisi üzerindeki etkisini unutmuş gibiydi. Çok koşmuş gibi kalbi hızla atmaya başladı.</p>

  <p>“Peter, sonunda sesini duydum yal Öylesine üzüldüm ki. Telgrafımı aldın mı?”</p>

  <p>“Hayır, hangi telgrafı?”</p>

  <p>“Melissa Jane'i kurtardığını duyduğumda sana Roma'dan bir telgraf çekmiştim.”</p>

  <p>“Almadım, ama önemli değil.”</p>

  <p>“Narmco Brüksel aracılığıyla göndermiştim.”</p>

  <p>“Belki hâlâ orada beni bekliyordur, merkezle görüşmedim henüz.”</p>

  <p>“Kızın nasıl, Peter?”</p>

  <p>“Şimdi iyi...” Peter kadının adını söyleyemediğini fark etti. İçinde bulunduğu gerilimin sesinden anlaşılmayacağını umarak sözünü sürdürdü. “Çok güç günler geçirdik ama.”</p>

  <p>“Biliyorum. Seni çok iyi anlıyorum, Peter. Kendimi öylesine çaresiz hissettim ki. Çok çalıştım ama hiçbir şey başaramadım.”</p>

  <p>“Hepsi geçti artık.”</p>

  <p>“Sanmıyorum, “ dedi kadın. “Nereden telefon ediyorsun?”</p>

  <p>“Londra'dan.”</p>

  <p>“Ne zaman döneceksin?”</p>

  <p>“Bir saat önce Brüksel'e telefon ettim. Narmco acele beni bekliyor. Bu öğleden sonra uçağı ile gidiyorum.”</p>

  <p>“Peter, seni görmem gerek. Çok uzun zamandır sensiz kaldım. Bu gece de Viyana'da olmalıyım. Dur bakayım, seni alması için Lear'i göndersem bir saat için bile olsa buluşabiliriz. Sen Paris'ten gece uçağı ile Brüksel'e gidersin ben de Lear ile Viyana'ya. Ne olur, Peter? Seni çok özledim. Bir saat baş başa kalabiliriz.”</p>

  <p>Peter, Lear jet uçağından indiğinde kendisini havaalanı müdürlerinden biri karşılayıp ana binanın üstündeki özel odalardan birine götürdü.</p>

  <p>Peter içeri girerken Magda Altmann da öteki kapıdan göründü. Peter kadının varlığının bir odayı nasıl ışıkla doldurduğunu unutmuştu.</p>

  <p>Magda o iri ve merhametli bakışlarıyla erkeği süzerken, “Peter, ne yaptılar sana böyle?” dedi. Uzanıp yanağını okşadı.</p>

  <p>Son günlerin dehşet ve gerginliği Peter'i direnme gücünün sonuna getirmişti artık. Derisinin rengi solmuş, çenesinde uzamış sakalının karalığı bu solgunluğu daha da ortaya çıkarmıştı. Şakaklarındaki gümüş teller çoğalmış, gözleri çukurlarına batmıştı.</p>

  <p>“Sevgilim sevgilim, “ diye odadakilerin işitemeyecekleri kadar alçak bir sesle Magda mırıldandı. Dudakları erkeğinkileri buldu.</p>

  <p>Peter bu an için dikkatle hazırlanmıştı. Öğrendiği şeyleri en ufak bir ima yolu ile bile açığa vurmamasının ne kadar önemli olduğunu biliyordu. Magda, onun kendisinin geçmişini öğrendiğini bilmemeliydi. Çok tehlikeli bir şey olurdu bu.</p>

  <p>Doğal davranmalıydı. Ancak kızının solgun yüzü de gözlerinin önünden gitmiyordu.</p>

  <p>Eğilip kadını kucakladı.</p>

  <p>Magda'nın olgun kadın ve ezilmiş çiçek yaprağı kokan dudaklarının yumuşaklığına uyabilmek için kendi dudaklarını da yumuşatmak için iradesini kullandı. Kadının vücuduna uygun olarak kendi vücudunu da ileri itti. Bunda başarılı olduğunu sandığı anda kadın kolları arasından hafifçe sıyrılarak o uzun ve güçlü kasıklarını erkeğin vücudundan ayırmadan gerileyip erkeğin yüzüne sorgu dolu bakışlarla baktı. Peter kadının gözlerindeki alevin kaybolduğunu yerine soğuk ve acımasız yeşil bir ışığın aldığını fark etti. Büyük bir zümrüdün derinliklerindeki güzel kıvılcım gibi.</p>

  <p>Gözlerinde bir şey okumuş olmalıydı; ama okunacak hiçbir şey yoktu ki. Ama yine de kadın erkekte yeni bir şey, bir bilinçlilik hissetmişti. Kuşkusuz böyle bir şeyi arıyor olacaktı. En küçük bir ifade bile kendisi için yeterliydi, dudağının hafif bir kıvrılması gözlerindeki ürkeklik, vücudunun cevap vermekte gecikmesi... oysa Peter bunların hepsini denetim altına aldığından emindi.</p>

  <p>“Mavi giydiğine sevindim.” Kadın Peter'in kaşmir ceketinin yakalarını okşadı.</p>

  <p>“Sana çok gider bu renk, sevgilim.”</p>

  <p>Evet, Peter ceketi kadını düşünerek ısmarlamıştı ama Magda'nın davranışında sertlik vardı şimdi. Sanki kendi gerçek kişiliğine dönmüş ve aralarına gözle görünmez bir duvar çekmiş gibi.</p>

  <p>“Gel.” Magda dönüp erkeği geniş camlı pencerenin altındaki maroken koltuğa çekti. Bir havaalanı yetkilisi baharın müjdecisi olan sarı lalelerden bir demet bulup camın önüne yerleştirmişti, bir kenarda da bir barla bir kahve makinesi vardı.</p>

  <p>Magda erkeğe dokunmadan yanına oturdu ve başını eğerek sekreterini yanlarından uzaklaştırdı. Sekreter odanın öteki ucunda bekleyen iki koruyucunun yanına gitti, üçü aralarında konuşmaya başladılar.</p>

  <p>“Lütfen anlat, Peter.” Kadın hâlâ Peter'i süzüyordu ama şimdi gözlerindeki o soğuk ışık kaybolmuştu. Yakınlıkla, tüm dikkatini vererek dinliyordu Melissa Jane'in hikâyesini.</p>

  <p>İşine yaradığı sürece gerçeği tam olarak anlatmak Peter'in eski bir kuralıydı ve şu anda da Magda her ayrıntıyı nasıl olsa öğrenebileceği için bunu uygulamak işine yarayacaktı. Halife'nin kızına karşılık Kingston Parker'in hayatını istediğini ve buna karşı kendi cevabını anlattı.</p>

  <p>“Yapacaktım da.” Magda kollarını tutarak ürperdi bir an.</p>

  <p>“Tanrım, böylesine bir kötülük en iyileri ve en güçlüleri bile bozabilir...”</p>

  <p>Şimdi dudakları anlayışla yumuşamıştı.</p>

  <p>Peter, Melissa Jane'in kurtulmasına yol açan ihbardan söz etti. Kıza neler yapıldığını, nasıl bir psikolojik baskı altında bulunduğunu anlattı. Gözlerini kadının gözlerinden ayırmıyordu. Bir şeyler vardı gözlerinin içinde. Bir suçluluk duygusu bulmayı bekliyordu kuşkusuz. Halife böylesine sıradan duygulardan uzak olmalıydı ama yine de yapmacık bir acımadan daha başka bir şey gördüğüne yemin edebilirdi.</p>

  <p>“Kızımın yanında kalmak zorundaydım. Birkaç gününü benimle geçirmesi onun için çok önemliydi.”</p>

  <p>“Doğru. Böyle yaptığına sevindim, Peter.” Magda kolundaki saate baktı. “O kadar az zamanımız kaldı ki. Haydi birer kadeh şampanya içelim. Kutlayacak bir şeyimiz var hiç olmazsa. Melissa Jane yaşıyor ve kısa zamanda kendisini toparlayacak kadar güçlü bir çocuk.”</p>

  <p>Peter şampanya şişesini açıp sarı Dom Perignon'u uzun kadehlere doldurdu, kadehleri üzerinden birbirlerini gülümseyerek selamladılar.</p>

  <p>“Seni gördüğüme gerçekten sevindim, Peter.” Magda müthiş bir artistti, bunu öylesine saf bir tazelikle söylemişti ki Peter bütün bildiklerine rağmen kadına hayranlık duymaktan kendini alamadı. Ama bu duygusunu da bir anda bastırıp onu hemen orada öldürebileceğini düşündü. Bunun için silaha gerek yoktu. Gerekirse elleri yeterdi bile, ancak Kobra parabellum tabancası da sol kolunun altındaki kılıfındaydı. O kadını öldürür, karşıdaki iki koruyucu da kendisini öldürürlerdi. Heriflerden birini vurabilirdi belki, ama diğerinin kendisini öldüreceği kuşkusuzdu. İkisi de işlerinin ehli insanlardı. Peter onları kendi seçmişti.</p>

  <p>Kadına hâlâ gülümseyerek bakarak, “Çok kısa bir süre için birlikte olacağımıza ben de üzüldüm, “ dedi.</p>

  <p>“Biliyorum sevgilim, ben de aynı şeyi düşünüyorum.” Erkeğin koluna dokundu.</p>

  <p>“Keşke başka türlü olsaydı. Oysa senin de benim de yapacak o kadar çok şeyimiz var ki, birbirimizi bağışlamalıyız.”</p>

  <p>Sözcüklerin belki de özel bir önemi vardı; kadının gözlerinde bir anlık yeşil bir parıltı göründü ve belki de çok derinlerde bir pişmanlık. Sonra şampanyasını yudumlarken gözlerini uzun kirpiklerinin arasına sakladı.</p>

  <p>“Bağışlamamız gereken çok feci bir şey olmayacağını...”</p>

  <p>Peter ilk kez kadını öldürme eylemi ile karşı karşıyaydı. Daha önce bu akademik bir sorundu, eylemin kendisini düşünmemeye gayret etmişti. Ama şimdi Veiex mermisinin o düzgün tatlı ete girdiğini hayal edebiliyordu. Bunu yapamayacağını düşündü.</p>

  <p>“İnşallah olmaz, Peter. Hayatta en çok istediğim şey böyle bir şeyin olmaması.”</p>

  <p>Magda kirpiklerini kaldırınca bakışları bir an için Peter'inkilerle karşılaştı, bir şey için yalvarıyor gibiydi, belki de bağışlanmak için. Tabanca ile yapamazsam ne kullanırım, diye düşündü Peter. Parmakları arasında kemiklerin kırılma duygusuna katlanabilir miydi? Ya o dümdüz sert karnına sokulacak bıçağın sapını tutabilir ve onun oltaya takılmış bir kılıçbalığı gibi çırpınışlarını karşılayabilir miydi?</p>

  <p>Barın üstündeki telefon çaldı, sekreter hemen uzanıp aldı. “Ooi, oui, D'accord.”</p>

  <p>Kapattı. “Sayın Barones uçak yakıt almış uçuşa hazır bekliyor.”</p>

  <p>“Derhal gidiyoruz.” Magda, Peter'e döndü. “Özür dilerim.”</p>

  <p>“Seni bir daha ne zaman göreceğim?” Magda omuzlarını silkti, gözlerinden bir gölge geçti. “Bilmem ki. Ben seni ararım. Haydi, artık gitmeliyim, Peter. Elveda, sevgilim.”</p>

  <p>Kadın gittikten sonra Peter camın önünde durup alana baktı. Dışarda şahane bir bahar öğleden sonrası vardı. Pistlerin kenarındaki çimenliklerde papatyalar rast gele atılmış altın sikkeler gibi boy göstermişlerdi.</p>

  <p>Peter buluşmalarını düşündü. Magda'nın değişim gösterdiği anı dikkatle saptamaya çalıştı. Magda Altmann olmayı bırakıp Halife kimliğine büründüğü anı.</p>

  <p>Artık hiçbir kuşkusu kalmamıştı. Hiç olmuş muydu, diye düşündü, yoksa kuşkulu bir nokta bulmayı mı arzulamıştı?</p>

  <p>Artık kendisini eylem için hazırlamalıydı. Çok güç olacaktı, düşündüğünden çok daha güç. Bir an bile yalnız kalmamış olduklarını düşündü, iki koruyucusu kadını bir saniye bile gözden kaçırmamışlardı. Bu, Magda'nın yeni durumunun diğer bir işaretiydi. Acaba bundan sonra hiç yalnız kalacaklar mıydı?</p>

  <p>Peter birden kadının, 'Allaha ısmarladık, sevgilim, ' değil de, 'Elveda, sevgilim, ' dediğini hatırladı.</p>

  <p>Bu bir uyarı mıydı? Kurnazca bir ölüm uyarısı... Halife kendisinden kuşkulanmışsa ilk tepkisinin ne olacağı çok açıktı. Tehdit mi ediyordu oysa Kingston Parker'in söylediği gibi kendisini gözden mi çıkarıyordu?</p>

  <p>Peter pencereden dışarı bakarken Halife adını ilk duyduğu andan başlayarak mesleğinin ve yaşamının nasıl bir çözülmeye doğru gittiğini düşündü.</p>

  <p>Yanı başında bir ses duyunca birden irkildi. Havaalanı yetkililerinden biri,</p>

  <p>“Brüksel'e KLM uçağı az sonra kalkıyor. General Stride, “ diyordu.</p>

  <p>Peter içini çekerek doğruldu, paltosunu ve öldürmek zorunda olduğu kadının armağanı olan krokodil derisi el çantasını aldı.</p>

  <p>Yeni bürosundaki masası üzerinde öylesine bir yazışma birikimi vardı ki, Peter, Halife'ye karşı girişeceği baskının ayrıntılı planlarını ertelemek için doğal bir neden buluvermişti.</p>

  <p>Piyasanın inişleri çıkışları, insanı yoran hızı ve meydan okuyuşu kendisini daha ilk başından kavramıştı. Başka kurnaz fikirlerle çarpışmak, bu tür insanlarla karşı ilişkiye girişmek çok çekici bir şeydi doğrusu. Peter yaşamında ilk kez olarak bu tür yaşantının kardeşi Steven'i etkilemesini anlıyordu.</p>

  <p>Masası başına oturuşundan üç gün sonra İran Hava Kuvvetleri Narmco Kestrel füzelerinin ilk siparişini verdi. Yüz yirmi adet füzenin değeri yüz elli milyon doların üstündeydi. Böyle bir işi bağlamak insana hoş bir duygu veriyordu; Peter bu duygunun güçlenebileceğini, insanın buna tutulabileceğini fark etti.</p>

  <p>Parayı hep sıkıntılı bir şey olarak görmüştü, banka müdürleriyle ve vergi memurlarıyla yapılan toplantılar sıkıcı ve insanı küçültücü olurdu, ancak şimdi bunun başka çeşit bir para olduğunu anlıyordu. Halife'nin yaşadığı dünyayı görmüştü, insanın bu tür paralarla oynamaya alışmasıyla tanrısal güç düşlerinin inanılır, gerçekleştirilebilir bir şey olduğunu da anlayabiliyordu.</p>

  <p>Anlıyordu ama bağışlayamazdı, böylece Brüksel'e dönüşünden yedi gün sonra yapmak zorunda olduğu şeyi düşünmeye koyuldu.</p>

  <p>Klagda Altmann ortalardan yok olmuştu. Orly havaalanındaki o kısa ve hoş olmayan bir saat dışında bir daha bağlantı kurmaya kalkışmamıştı.</p>

  <p>Ona ben gitmeliyim, diye düşündü Peter. Görevini kolaylaştıracak o özel durumunu artık kaybettiği anlaşılıyordu.</p>

  <p>Ama yine kadını öldürecek kadar yakınına sokulacağından emindi. Tıpkı Orly'de bu fırsatı ele geçirdiği gibi. Ancak o yolla bir girişim ihbar demek olurdu. Kadının koruyucularının elinden kurtulsa bile yasalar ensesine yapışırdı. Onlara Halife hikâyesi anlatmanın bir yararı olamayacağını çok iyi biliyordu. Atlas ile Amerika ve İngiltere'nin haberalma örgütlerinin destekleri olmadan deli saçması diye dinlerlerdi anlatacaklarını.</p>

  <p>Ve bu desteği sağlayamayacağından da emindi. Halife'yi öldürebilirse buna çok sevineceklerdi, ancak kendisini savunmak için tek söz söylemeden giyotine gitmesine de göz yumacaklardı. Atlas gibi bir örgütün yabancı ve dost bir ülkenin ileri gelen yurttaşlarını öldürmesi için katiller barındırdıkları duyulursa uygar dünyanın nasıl bir ahlaki öfke krizi geçireceğini de çok iyi tahmin edebiliyordu.</p>

  <p>Hayır. Kendi başınaydı. Parker bunu açıkça belirtmişti. Peter birden ölmek istemediğini fark etti. Halife'yi durdurmak için hayatını vermeye hazır değildi başka bir yolu bulunamazsa kuşkusuz. Ama başka bir yol olmalıydı.</p>

  <p>Planlarını kurmaya çalışırken kurbanını hep Halife olarak düşünüyordu... Magda Altmann olarak değil. Böylece soruna bir uzaklık getirebiliyordu. Nasıl, nerede ve ne zaman...</p>

  <p>Kadının özel güvenliğini pekiştirerek işini güçleştirmişti. Bunu yaparken de başlıca kaygısı kadının gidiş gelişlerinin belirli bir düzen içinde olmamasıydı.</p>

  <p>Magda'nın günlük işleri bir devlet sırrı gibi gizli tutulur, herhangi bir resmi çağrıya gidip gitmeyeceği önceden basına bildirilmezdi.</p>

  <p>Eğer EIysees Sarayı'na çağrılacak olsa bu durum basına bir gün önceden değil, ziyaretten sonra verilirdi. Magda'nın hiç kaçırmayacağı bazı yıllık toplantılar vardı. Özel güvenliğindeki bu zayıf noktaları birlikte konuşup tartışmışlardı.</p>

  <p>“Peter, beni bir tutuklu gibi göremezsin, “ diye gülmüştü Magda. “O kadar az zevk aldığım şey var ki... Bunları da elimden almayacaksın, değil mi?”</p>

  <p>Yves St. Laurent'in mevsimlik gösterileri ile bahardaki Longchamp at yarışlarını hiç kaçırmazdı. Bu yıl Buz Leoparı adlı kısrağının yarışı kazanacağını umduğu için orada olacağı kesindi.</p>

  <p>Peter kadını nerede öldürebileceğinin bir listesini yaptıktan sonra bunlar içinde olasılığın en kuvvetli olanların dışındakileri çizdi. La Pierre Benite örneğin. Peter orasını iyi biliyordu. Bir asker gözü ile evden geniş teraslar halinde göle kadar inen bahçelerin ateş alanlarını dikkatle hesaplamıştı. Gölün karşı kıyısında bir keskin nişancının saklanabileceği ağaçlıklar vardı. Avlu ve ahırlar kuzeydeki küçük ağaçlığın görüş alanına giriyordu. Ne var ki, malikâne gayet iyi korunmaktaydı ve Magda'nın burada da hareketleri düzenli değildi.</p>

  <p>Kendisi Roma ya da New York'tayken bunu hiç bilmeden bir hafta pusuda beklemek işten bile değildi. Ayrıca kaçış yolu da epey riskliydi polisin ani bir müdahalesiyle hemen kapatılabilecek iki dar yoldan başka bir yol yoktu. Hayır, La Pierre Benite'nin de listeden çıkarılması gerekti. Sonunda Peter'in aklına ilk gelen iki yol kalmıştı: Longchamp'da üye locası ya da Victor Hugo Bulvarı 46 numarada Yves St. Laurent'in yeri.</p>

  <p>Her ikisi de halka açık ve kalabalık yerlerdi. Katiller ve yankesiciler için birebir, diye acı acı düşündü Peter. Her ikisinin çok sayıda kaçış yolu, insanın içine rahatça karışıp gözden kaybolacağı kalabalık toplulukları vardı. Locanın karşısındaki yüksek binalarda bir keskin nişancının işine yarayacak pek çok gizli köşe bulunuyordu.</p>

  <p>Binalardan birinde bir daire kiralamak gerekecekti büyük bir olasılıkla bunun için sahte bir ad kullansa ilerde getirebileceği tehlikeler düşünülünce yarış alanı daha çok tercih nedeniydi. Ancak Peter her iki yeri de dikkatle gözden geçirene kadar kararı erteleyecekti.</p>

  <p>Bu tür eylemin son bir avantajı daha vardı. Uzakta olacağı için tabanca, bıçak ya da boğma zinciri ile öldürmenin korkunç dakikalarını yaşamamış olacaktı.</p>

  <p>Halife'nin teleskopik nişangâhtan görünüşü kişiliksiz bir görüntü olacaktı.</p>

  <p>Düzleşmiş perspektifler ve değişen renk dengeleri görüntüye bir gerçek dışılık verirdi. Aradaki mesafe bir karşılaşma ğereğini de ortadan kaldırıyordu. O şahane gözlerin yeşil parıltısının söndüğünü görmek zorunda kalmayacak, kendisine öylesine zevk veren o yumuşacık ve kusursuz dudaklar arasında son soluğunu verdiğini duymayacaktı. Ancak bu düşünceleri hemen atmaya çalışıyordu kafasından, öfkesi ve intikam arzusu bir damla olsun hafiflemediği halde bunlar kararlılığını zayıflatıyordu.</p>

  <p>Thor'un. 222'lik tüfeklerden biri bu iş için biçilmiş kaftandı. Yeni lazer nişangâhları ve özel yapılmış uzun namlusuyla silah yedi yüz metreden hedefi rahatça bulabilirdi.</p>

  <p>Nişancının sol elinin işaret parmağıyla kundağın üstündeki düğmeye basmasıyla lazer ışını devreye girer ve merminin yolunu gösterirdi. Hedef üzerine gümüş bir on sentlik boyunda bir beyazlık nişancının teleskopik nişangâhtan göreceği tek şeydi. Arpacık beyaz lekenin üstüne geldiği anda tetiğe dokunmak yeterliydi.</p>

  <p>Usta nişancı olmayan biri de bu nişangâhla hedefe tam isabet kaydederdi. Peter'in elinde ise iş garanti gözüyle bakılabilirdi. Colin Noble onlardan birini verirdi herhalde. Verirdi ne demek, kuşkusuz Amerikan Deniz Piyadesi'nin minnetleriyle Paris'teki Askeri Ateşe tarafından eline kadar teslim edilirdi.</p>

  <p>Peter yine de hareket anını geciktiriyor, planlarını sık sık yeniden gözden geçiriyor, her seferinde eleştirilecek küçük bir nokta buluyordu. Aslında eylemi ertelemek için elinden geleni yaptığının farkındaydı.</p>

  <p>Brüksel'e dönüşünün on altıncı günü bir cuma idi. Peter sabahı kentin kuzeyindeki NATO atış alanında Narmco'nun geliştirdiği yeni elektronik zırhın gösterisinde geçirmişti. Oradan yanında gösteriyi izleyen üç İranlı subay olduğu halde helikopterle kente döndü ve adamlarla öğle yemeğine oturdu. Peter sofrada üç saat harcamanın verdiği suçluluk duygusunu o gece saat sekize kadar füze kontratları üzerinde çalışarak gidermeye çalıştı.</p>
</body>
</html>
