<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <p>Halife'nin karanlık sokaklarda ardına bir katil takacağı düşüncesiyle bütün önlemlerini alıp arka kapıdan sokağa çıktığında ortalık iyice kararmıştı. Peter hiçbir zaman işinden aynı saatte çıkmaz, aynı yollardan geçmezdi. Bu akşam da köşedeki tütüncüden akşam gazetelerini alıp alana bakan kahvede oturup okumaya başladı.</p>

  <p>Önce ingilizce gazeteleri ele aldı. Manşetlerde iri puntolarla hep aynı haber vardı:</p>

  <p>HAM PETROL FİYATINDA İNDİRİM</p>

  <p>Peter haberi okurken düşünceli bir tavırla viskisini yudumladı. Sonra gazeteyi kucağına bırakıp önünden akıp giden turistlere baktı.</p>

  <p>Halife ilk uluslararası başarısını kazanmıştı. Bundan sonra acımasız bir güç ve şiddet çağının sınırı olamazdı.</p>

  <p>Peter kararını daha fazla geciktiremeyeceğini biliyordu. Pazartesi sabahı Londra'ya gidecekti, bunun için yeterli mazereti vardı zaten. Colin'e kendisini havaalanında bulmasını söyleyecek, planını anlatacaktı. Onun tam desteğini alacağına emindi. Oradan eylem yerini seçmek ve son bir keşifte bulunmak üzere Paris'e geçecekti. Bahar koleksiyonlarının gösterilmesine daha iki hafta vardı... başarısızlık olasılığını ortadan kaldırmaya yetecek kadar kesin planlar yapabileceği iki hafta...</p>

  <p>Sanki bu kararı verme tüm gücünü silip süpürmüş gibi birden karşı konulmaz bir yorgunluk duydu. Otele olan kısa mesafe bile gözünde büyüyordu şimdi. O kadarcık kuvveti bulmak için bir kadeh viski daha ısmarladı.</p>

  <p>Narmco'nun üst düzey yöneticileri ve önemli konukları için Hilton'da sürekli tuttuğu iki dairesi vardı. Peter daha kalacak bir yer bulmadığı için bunlardan küçüğünde kalıyordu. Aslında burası yıkanıp yatacak ve elbiselerini bırakacak bir yerdi kendisi için. Sürekli değişiklik içinde bulunma ve bir yere bağlanamama duygusunu henüz üzerinden atamamıştı.</p>

  <p>Yalnızlığıyla ürpererek, kitaplarım yine depoda, diye düşündü. Yaşamının büyük bir bölümünde eski ve güzel kitaplar koleksiyonu hep depoda kalmış, kendisi görevinin çağırdığı yerlerde dolaşmış, otel odalarında ve kışlalarda gecelemişti. Yeryüzünde tek varlığı kitaplarıydı, şimdi onları düşünürken bir yere sahip olma özlemini duyuyordu. Ama yabancı bir kentin karanlık sokaklarında yine yalnız başına yürürken acı acı gülümseyerek bu düşünceleri de itti zihninden.</p>

  <p>Yaşlanıyorum galiba, diye düşündü. Daha önce hiç yalnızlığını düşünmemişti, ama şimdi... Magda Altmann'ın kolları arasına atılıp, “Peter, o kadar uzun süredir yalnızım ki?” dediğini hatırladı birden.</p>

  <p>Aşırı boyalı dudaklı sarışın bir kız kaldırımdan salınarak yanına yaklaştı, bir öneride bulundu. Peter birden kendine geldi.</p>

  <p>“Mersi, “ dedi, başını sertçe sallayarak yoluna devam etti.</p>

  <p>Hilton lobisinde kitapçı dükkânının önünden geçerken gözleri kadın dergilerinin bulunduğu rafa ilişti. Paris moda gösterilerinin bir listesi olmalıydı içlerinde. Vogue'un sayfalarını karıştırırken sayfadan ansızın fırlayan kadın yüzü ile sersemler gibi oldu.</p>

  <p>İri, slav gözlerinin altındaki çıkık elmacık kemikleri. Koyu renk saçların çağıltılı akışı, kameranın flaşının dondurduğu o kedilere yaraşan yumuşak hareket.</p>

  <p>Fotoğrafta dört kişinin arasındaydı Magda. Diğer kadın bir pop şarkıcısının ayrı yaşayan karısıydı. Yanında boynuna altın zinciri, sırtında kadife elbisesi ve filmlerdeki rollerinden çok seks serüvenleriyle ün salmış bir Amerikan artisti vardı. Bunlar Magda Altmann'ın genellikle birlikte olacağı insanlardan değillerdi. Magda'nın yanındaki kırk yaşlarındaki, kıvırcık saçlı, iri yapılı yakışıklı adam onun havasına daha çok uyuyordu. Zaten adamda da Alman otomobil sanayiinin kralına yakışan bir güçlülük ve güven havası da yok değildi.</p>

  <p>Fotoğrafın altındaki yazıdan, grubun yeni bir Paris diskoteğinin açılışında biraraya geldikleri belirtiliyordu, burası da Magda Altmann'ın gitmeye alışık olduğu yerlerden değildi. Ancak Alman sanayicisine öyle bir gülüyordu ki Peter kaburgalarının içinde bir sancı duyar gibi oldu. Bunun nefret mi kıskançlık mı olduğunu anlamadan dergiyi hızla kapatıp yerine bıraktı.</p>

  <p>Odasına gidince soyunup bir duş aldıktan sonra giyinmeden önce bir kadeh viski doldurdu. O akşam üçüncü kadehiydi bu.</p>

  <p>Melissa Jane'in kaçırılmasından bu yana çok içmeye başlamıştı. Bir insan yalnız ve kuşkuluyken içkiye gizli gizli kaptırabilirdi kendini. Dikkat etmesi gerekirdi. Kehribar renkli içkiden bir yudum daha alıp karşıdaki aynada kendisine baktı.</p>

  <p>Brüksel'e döndüğünden beri hâlâ üyesi olduğu NATO subay klübünde idman yapıyordu. Vücudu ince ve sert, göbeği bir tazınınki gibi içeri göçüktü. Yalnız yüzü gerginlik, endişe ve derin bir pişmanlıkla, epey hasar görmüş durumdaydı.</p>

  <p>Yatak odasına döndüğü anda telefon çaldı.</p>

  <p>Peter hâlâ çıplak ve elinde içki kadehi olduğu halde telefonu açtı.</p>

  <p>“Bir dakikanızı rica edeceğim. General Stride. Uluslararası arıyor.”</p>

  <p>Kulaklıktan parazit sesleri, kötü Fransızca hatta daha kötü İngilizce konuşan diğer santral memurlarının sesleri işitildi bir süre.</p>

  <p>Sonra birden onun sesi. Bomboş ve çok büyük bir salonda bir fısıltı gibi çok zayıf ve çok uzaktan.</p>

  <p>“Peter sen misin?”</p>

  <p>“Magda?” Peter'in sesi yankılanıyordu kulaklıkta. Donup kalmıştı. Magda'nın sesi bir daha işitilmeden bir çıt sesi duyuldu, Peter telsiz telefonla konuştuklarını anladı.</p>

  <p>“Seni görmem gerek, Peter. Artık dayanamıyorum. Lütfen bana gelir misin?”</p>

  <p>“Neredesin?”</p>

  <p>“Les Neuf Poissons.” Sesi o kadar uzaktan geliyordu ki Peter bir daha tekrarlamasını istedi.</p>

  <p>“Les Neuf Poissons, “ dedi Magda. “Dokuz Balık. Gelecek misin, Peter?”</p>

  <p>“Ağlıyor musun?” Sessizlik kulaklığında öylesine yankı veriyordu ki Peter bağlantının kesildiğini sandı. “Ağlıyor musun?” diye bir daha korku dolu bir sesle sordu.</p>

  <p>“Evet.” Bu yalnızca bir soluktu, belki de öyle dediğini sanmıştı.</p>

  <p>“Neden?”</p>

  <p>“Hem üzgünüm hem korkuyorum, Peter. Yalnız olduğum için. Gelecek misin, ne olur söyle gelecek misin?”</p>

  <p>“Geleceğim. Oraya nasıl gidilir?”</p>

  <p>“La Pierre Benite'de Gaston'a telefon et. O gerekeni yapar. Ama çabuk gel, Peter. Elinden geldiğince çabuk.”</p>

  <p>“Peki, olur... ama nerede orası?”</p>

  <p>Kadının cevabını bekledi ama şimdi artık yalnızca parazit vardı kulaklarında.</p>

  <p>“Magda? Magda?” Umutsuzca bağırıyordu artık. Eliyle telefonu kapattı. “Les Neuf Poissons, “ diye söylendi, parmağını kaldırdı. “Santral, bana lütfen Fransa'da Rambouillet 47 87 47'yi bağlayın.” Kafası durmadan çalışıyordu.</p>

  <p>Bilinçaltında beklediği buydu işte. Kaçınılmaz bir şeydi tekerlek ancak ileri doğru yuvarlanabilirdi, yana doğru yuvarlanamazdı. Olması gereken buydu.</p>

  <p>Halife'nin başka seçeneği yoktu. İdam çağrısıydı bu. Daha önce gelmemiş olduğuna şaşmak gerekirdi. Halife'nin Avrupa kentlerinde bir girişimde bulunmamasını anlıyordu. İyi planlanmış ve uygulanmış böyle bir çaba Rambouillet yolunda sonuçsuz kalmıştı. Bu, Halife'ye kurbanının misilleme yapma yeteneğini küçümsememe yolunda bir uyan olmuştu. Diğer konularda da sorunlar Peter'in Halife'ye karşı girişimde bulunurken karşılaştıklarından pek farklı sayılmazdı.</p>

  <p>Ne zaman, nerede ve nasıl işte Halife'nin üstünlüğü buradaydı. İstediği yere çağırabilirdi kendisini. Ve bunu nasıl inanılmaz bir ustalıkla yapmıştı. Peter, Rambouillet'in bağlanmasını beklerken kadına yeniden hayranlık duyuyordu. Yeteneğinin sınırı yoktu. Peter çok iyi prova edilmiş bir sahne karşısında bulunduğunu, acımasız bir katille yüz yüze bulunduğunu bildiği halde kadının sesindeki umutsuzluk, ağlamaklı sesi karşısında kalbi burkulmuştu.</p>

  <p>“Barones Altmann'ın malikânesi.”</p>

  <p>“Gaston?”</p>

  <p>“Benim, efendim.”</p>

  <p>“General Stride.”</p>

  <p>“İyi akşamlar. General Stride. Telefonunuzu bekliyordum. Daha önce Barones'le konuştum. Benden Les Noif Poissons'a gitmenizi ayarlamamı söyledi. Gerekeni yaptım.”</p>

  <p>“Bu yer nerede, Gaston?”</p>

  <p>“Les Neuf Poissons Barones'in lies sous ie Vent'teki tatil adaşıdır. Tahiti'de PapeeteFaaa'ya UTA uçağı ile giderseniz Barones'in pilotu sizi orada bekleyecek. Les Neuf Poissons oradan yüz mil kadar uzaktadır. Pist jet uçağı için pek kısa olduğundan daha küçük bir uçakla gitme zorunluluğu var.”</p>

  <p>“Barones Les Neuf Poissons'a ne zaman gitti?”</p>

  <p>“Yedi gün önce, general.” Gaston aynı ses tonuyla Peter'e UTA uçağı ayrıntılarını verdi. “... Biletiniz UTA gişesinde hazır, efendim. Size sigara içilmeyen bölmede cam kenarında bir yer ayırttım.”</p>

  <p>“Her şeyi düşünmüşsün, teşekkür ederim, Gaston.”</p>

  <p>Peter telefonu kapatırken daha önceki yorgunluğu üzerinden attığını fark etti.</p>

  <p>Yepyeni bir enerjiyle güçlenmiş gibiydi şimdi. Bir askerin savaş öncesi heyecanı mı, yoksa kararsızlığın ve bilinmeyen şeylerden korkmanın sonunun geldiği bilinci mi, diye düşündü. İyi ya da kötü yakında durum belli olacaktı.</p>

  <p>Banyoya gidip kadehinde kalan viskiyi musluğa boşalttı.</p>

  <p>UTA DC10 TahitiFaaa'ya doğudan yaklaşıp Moorea'nın kayalıklı tepelerinden aşağı alçalmaya başladı. Peter South Pasific müzikali burada çekildiği için Tahiti'nin bu büyük uydu adasının özellikle çok çarpıcı olan dağlarını hatırlıyordu. Volkanik kayalar simsiyah ve köpekbalığı dişleri gibi keskindi.</p>

  <p>İki ada arasındaki dar kanala girince pistin büyük gümüş uçağı karşılamak için denize uzanmış bir kola benzediğini gördü.</p>

  <p>Hava sıcak ve çiçek kokularıyla yüklüydü, esmer derili kızlar bir hoşgeldin dansının şehvetli ahengine uymuş kıvrılıyorlardı. Peter tek çantasını alıp çıkış kapısına yöneldiğinde beklenmedik bir şey oldu. Kapıdaki Polinezyalı gümrük memurlarından biri arkadaşıyla bir şeyler konuştuktan sonra Peter'in yolunu kesti.</p>

  <p>“İyi günler efendim.” İri ve dostça gülümsemesi gözlerine kadar uzanmıyordu.</p>

  <p>“Lütfen şuraya gelir misiniz?” İki gümrük memuru Peter'i dar bir odaya soktular.</p>

  <p>“Çantalarınızı açın lütfen.” Peter'in valizi ve krokodil evrak çantası didik didik arandı bundan sonra; memurlardan biri her iki çantanın da gizli bölmesi olup olmadığını anlamak için içlerini ve dışlarını cetvelle ölçtü.</p>

  <p>Sesi biraz gergin ve kısık olan Peter, “Görevinizi bu kadar sağlıklı yaptığınız için sizi tebrik ederim,” dedi.</p>

  <p>“Sıradan bir kontrol efendim. On bininci konuğumuz olmak talihsizliğine eriştiniz. Şimdi umarım bir de üstünüzü aramamıza bir şey demezsiniz?”</p>

  <p>“Üstümü mü?” Peter tam itiraz edecekti ki, birden vazgeçip kollarını kaldırdı.</p>

  <p>“Buyrun.”</p>

  <p>Magda Altmann'ın Fransa'da olduğu gibi burada da sözünün geçtiğinden kuşkusuzdu.</p>

  <p>Adalar grubunun sahibi olduğuna göre gelen bir konuğun üstünde silah aranması için başını sallaması yeter de artardı bile.</p>

  <p>Halife'nin kurbanının idama hazır olduğuna da emin olmalıydı kuşkusuz, yoksa aksi takdirde kurban değil celat da olabilirdi.</p>

  <p>Memurlardan biri kollarını ve koltukaltlarından beline kadar olan bölgeyi ararken diğeri arkasında çömelip içten ve dıştan bacaklarını yokladı.</p>

  <p>Peter Kobra'yi Brüksel Hilton'un kasasında bırakmıştı. Böyle bir şeyi bekliyordu. Halife'nin başka türlü çalışacağı düşünülmezdi bile.</p>

  <p>“Tatmin oldunuz mu?” diye sordu.</p>

  <p>“Yardımınıza teşekkür ederiz, efendim. Adamızda hoş vakit geçireceğinizi umarız.”</p>

  <p>Magda'nın özel pilotu Peter'i kapının önünde bekliyordu, hemen koşup elini sıktı.</p>

  <p>“Bir an için uçakta olmadığınızı düşündüm.”</p>

  <p>“Gümrükte küçük bir gecikme oldu da.”</p>

  <p>“Les Neuf Poissons'a gece varmak istemiyorsak hemen yola çıkmalıyız, piste iniş biraz güçtür.”</p>

  <p>Magda'nın hangarın yanında park etmiş Lear jetinin yanındaki Norman Britter Tri Islander uçağı küçük ve çirkindi. Ancak kısa mesafeli iniş ve kalkışta üzerine uçak yoktu.</p>

  <p>Uçağın içi tuvalet kâğıdından Veuve Cliquot şampanyasına kadar sandık sandık eşya yüklüydü. Peter pilotun yanına oturdu. Pilot motoru çalıştırdı, kontrol kulesinden kalkış izni aldı.</p>

  <p>“Bir saatlik bir uçuşumuz var. Tam zamanında orada olacağız.”</p>

  <p>Batıdan geldikleri için batan güneşi arkalarına almışlardı, les Neuf Poissons okyanusun kadife mavisi üzerinde değerli bir zümrüt gerdanlık gibi uzanıyordu.</p>

  <p>Volkanik yapının karakteristiği olan halka biçiminde dokuz ada berrak berrak lagün gölünü çevrelemekteydi.</p>

  <p>“Baron adaları 1945'te satın aldığında adları Polinezya dilindeydi, “ diye pilot anlattı. “Adalar eski krallardan biri tarafından bir misyonere armağan edilmişti. Baron da bunları misyonerin karısından aldı, Polinezya dilindeki adlarını bir türlü söyleyemediğinden adını da değiştirdi.”</p>

  <p>Adalardan yedisi yalnızca bir kumluk ve birkaç palmiye dizisinden oluşmuştu, ancak doğuya doğru olan ikisi batan güneşin ışığında büyük bir sürüngenin derisi gibi parlayan volkanik bazalt kayalarıyla kaplıydı.</p>

  <p>İnişe geçerlerken Peter yanındaki camdan adalar geleneğine uygun olarak bir geminin burnu gibi dik damlı bir ana bina ile palmiyeler arasına serpiştirilmiş bungalovları gördü. Sonra lagün gölünün üzerinde uçmaya başladılar. Suya uzanmış iskeleye bir sürü küçük tekne bağlıydı. Daha açıkta herhalde adaya malzeme getirmek için kullanılan büyük bir motorlu tekneyle su kayağı, dalma ve balıkçılık için kullanılan diğer tekneler vardı. Lagünün ortasında olan bir suyu hızla yararken arkasında tavuskuşu tüyü gibi bir iz bırakıyordu. Su kayağı yapan biri kolunu kaldırıp uçağı selamladı. Peter bunun Magda olabileceğini düşündüyse de uçak o anda yana yatarak piste doğru inişe başladı.</p>

  <p>Dar ve kısa pist iki yandaki palmiyeler kesilerek yapılmıştı. Üzeri kırılmış mercan kaplıydı. Peter pilotun inişin güç olduğunu söylerken abartmamış olduğunu fark etti, iki yandaki tepelerin arasından esen sert rüzgâr kanatları koparacakmış gibi sallıyordu. Pilot palmiye ağaçlarını neredeyse süpürerek piste yaklaşırken gazı kesti, arka kanat kapakçıklarını indirdi, uçağın savrulmasını önlemek için hafifçe yana yatırdı, yirmi metre kadar irtifa kaybettikten sonra indi.</p>

  <p>“Fevkalade!” diye bağırdı Peter. Adam dikkate değer bir iş yapmamış gibi baktı Peter'in yüzüne. Barones Altmann işlerinde her zaman mesleklerinin en ustalarını kullanırdı.</p>

  <p>Pistin ucundaki palmiye ağaçlarının altında genç bir Polinezyalı kızın sürdüğü bir elektrikli golf arabası bekliyordu. Kızın üzerinde koltukaltlarından dizlerine kadar inen renkli bir basmadan başka bir şey yoktu. Ayakları çıplaktı ama saçlarında taze çiçeklerden yapılma bir taç bulunuyordu.</p>

  <p>Çok nadir bitkilerin yetiştiği bahçeler içindeki daracık yollardan hızla sürüyordu arabayı. Her dönemeçte Peter'in karşısına yepyeni bir sürpriz çıkıyordu.</p>

  <p>Kendisine ayrılan bungalov sanki adanın tek binasıymış gibi palmiyeler arasına gömülü, önünde bembeyaz kumsalla uçsuz bucaksız okyanusun uzandığı bir yerdeydi.</p>

  <p>Adalı kız tam bir masumluk ifadesiyle, erkeğin elinden tutup bungalova soktu, havalandırma aygıtını, ışıkları video ekranını gösterdi, Peter'in memnunluk gösterisi karşısında da kıkır kıkır güldü.</p>

  <p>Bungalovda içi dolu bir bar, küçük bir mutfak, bütün liste başı kitapların bulunduğu bir kitaplık, birkaç gün öncesinin gazete ve dergileri, Video dolabında ise en son sekiz on filmin kopyaları vardı.</p>

  <p>Kız iki saat sonra, Peter duş alıp tıraş olup dinledikten ve üstüne hafif bir şeyler giydikten sonra yeniden geldi.</p>

  <p>Yine Peter'in elini tutmuştu. Yapraklar arasına gizlenmiş ışıkların loş aydınlığı içinden geçtiler. Birden önlerine uçaktan gördüğü uzun ve gemi burunlu damlı bina çıktı. İçerden hafif bir müzik ve kahkaha sesleri geliyordu. Peter kapıda göründüğü anda kahkahalar kesildi, içerdeki beş altı kişi kendisine döndüler.</p>

  <p>Peter ne beklediğini bilmiyordu, ama kuşkusuz bu güneş yanığı tenli, kadınları pahalı giysiler içinde olan ve ellerinde uzun bardaklar içinde meyveli içkiler tutan neşeli grupla karşılaşacağı hiç aklına gelmemişti.</p>

  <p>“Peter!” Magda Altmann gruptan ayrılıp kalçalarını savuran o yürüyüşle yanına yaklaştı.</p>

  <p>Üzerinde boynuna altın zincirle tutturulmuş altın sarısı bir elbise vardı.</p>

  <p>Omuzları ve arkası kalçalarının birleştiği yere kadar açıktı. Bir gül yaprağı kadar pürüzsüz ve taze bal rengi vücudu soluk kesecek kadar güzeldi. Saçlarını bileği kalınlığında bir örgüyle başının üstünde toplamıştı.</p>

  <p>“Peter!” diye tekrarlayarak erkeği dudaklarından hafifçe öptü.</p>

  <p>Peter duygularının altüst olduğunu fark etti. Kadın hakkında bütün bildiklerine karşın onun fiziki varlığı karşısında sertliğini koruyamıyordu.</p>

  <p>Peter'in yarım dünya öteden işittiği o boğuk hıçkırıkları yaratan karmaşıklık ve yalnızlıktan eser yoktu kadında. Ta ki bir adım gerileyip başını yana eğerek Peter'i gözden geçirene kadar.</p>

  <p>“Sevgilim, ne kadar iyi görünüyorsun. Son görüştüğümüzde beni bayağı korkutmuştun.”</p>

  <p>İşte Peter o anda kadının gözlerinin derinliklerindeki gölgeleri, dudaklarının kenarındaki gerginliği fark edebildi.</p>

  <p>“Sen de hatırladığımdan çok daha güzelsin.”</p>

  <p>Gerçekti bu, onun için hiç çekinmeden söyleyebilirdi. Magda mutlulukla güldü.</p>

  <p>“Bunu daha önce hiç söylememiştin, “ dedi; ancak davranışında hafif bir sertlik vardı. Başka bir zaman olsaydı bu dostluk ve sevgi gösterisi Peter'i inandırabilirdi, ama şimdi buna olanak yoktu artık. “Bunun için sana minnettarım.”</p>

  <p>Magda erkeğin koluna girip sanki bir an daha baş başa kalsalar kendisinin gizli bir yanını açıklayacağından korkarmış gibi diğer konukların yanına doğru yürüdü.</p>

  <p>Üç çift vardı salonda: epey önemli bir Amerikalı senatör ve kendisinden en az otuz yaş genç olan ve Peter'e bir aslanın bir geyiğe baktığı gibi bakıp elini gereğinden daha uzun süre avucu içinde tutan karısı.</p>

  <p>İriyarı bir Avusturalyalı vardı. Adamın derisi meşinleşmiş gözlerinin kenarları sürekli güneş altında kalmaktan kırış kırıştı. Hep toz ve güneş içinden uzak ufuklara bakar gibi bir hali vardı. Dünyanın bilinen uranyum rezervelerinin dörtte biri ile İngiltere adasının iki katı büyüklüğünde toprakları vardı.</p>

  <p>Kendisi kadar esmer olan karısının da kocası kadar sağlam bir el sıkışı vardı.</p>

  <p>Üçüncü adam adını bir seriye vermiş olan bir İspanyol’du. Peter bir yerde bu adamın mahzenlerinde yıllanan şeri ve konyakların değerinin beş yüz milyon dolan aştığını ve bunun ailenin servetini ancak çok küçük bir bölümünü oluşturduğunu okuduğunu hatırlıyordu. Karısı simsiyah saçlarının tam ortasında bir tutam tebeşir beyazı olan esmer bir İspanyol güzeliydi.</p>

  <p>Grup Peter'i içine alınca konuşma hemen günün spor olaylarına dönüştü.</p>

  <p>Avusturalyalı o sabah beş yüz kilo ağırlığında ve beş metre boyunda kapkara bir kılıç balığı yakalamıştı.</p>

  <p>Peter konuşmalara pek karışmadan fark ettirmeden Magda Alttnann'ı süzüyordu.</p>

  <p>Ancak kadın süzüldüğünün farkındaydı yine de; Peter bunu onun elini tutuşundan, uzun vücudunun gerginliğinden hissediyordu. Fakat Magda yine de ötekilerle birlikte rahat rahat gülmekteydi. Peter'e ancak bir iki kere, her seferinde gülümseyerek bakmıştı ama gözlerinin yeşil derinliklerindeki gölgeleri sezmemek mümkün değildi.</p>

  <p>Sonunda Magda ellerini çırparak, “Haydi bakalım, ziyafet başlıyor!” diye bağırdı. Senatör ile Avusturalyalının kollarına girip kumsala doğru yürümeye başladı. Peter'e de göğsünü koluna yaslayan ve kendisine bakarken diliyle dudaklarını ıslatan senatörün karısı kalmıştı.</p>

  <p>Polinezyalı uşaklardan ikisi beyaz kumlardan bir yığının başında bekliyorlardı.</p>

  <p>Magda'nın işareti üzerine ellerindeki küreklerle kumu açınca ortaya içinden koyu bir duman ve lezzetli bir koku yükselen üstü yosun ve muz yapraklarıyla örtülü bir tabaka çıktı. Bunun altında da yemeğin üzerinde asılı olduğu kömür ateşi vardı.</p>

  <p>Tavuk, balık ve domuz kokusu ekmek meyvesi ve baharat kokusuna karışınca konuklardan bir zevk çığlığı yükseldi.</p>

  <p>“Başardık!” diye bağırdı Magda. “Pişerken biraz hava almış olsaydı hemen yanardı.”</p>

  <p>Yiyip içerlerken konuşmalar ve kahkahalar daha gürültülü ve daha serbest bir hal almıştı. Ancak Peter bütün gece boyunca bir kadehten fazla içmeyerek konuşmaya karışmıyor ve sakin sakin bekliyordu.</p>

  <p>Tehlikenin nereden ve nasıl geleceği konusunda bir belirti sezmeye çalışmaktaydı. Bu insanların arasında olamazdı. Ama geldiği zaman Halife'nin yaptığı her şey gibi ani ve çok hızlı olacaktı, buna da kuşkusu yoktu. Peter birden kendisini düşmanının seçtiği bu yere tümüyle silahsız ve desteksiz gelmeye zorlayan kendini beğenmişliğine şaştı.</p>

  <p>En iyi savunmanın saldırıya ilk kendisinin geçmesi olduğunu biliyordu, hem de belki bu fırsat çıkarsa hemen bu gece. Ne kadar çabuk olursa o kadar emin olurdu. Magda palmiye ağaçlarının altında kurulan ve en az elli kişiyi doyurabilecek sofranın karşı tarafından kendisine bakıp gülümsedi. Peter de gülümseyince, kadın başını hafifçe eğerek işaret verdi. Yanındakiler yüksek sesle konuşup tartışırlarken kadınlardan özür dileyip sessizce gölgelerin arasında kayboldu.</p>

  <p>Peter kadını izlemeden önce elliye kadar saydı. Magda kumsalda bekliyordu. Peter kadının ay ışığında parlayan düzgün sırtını görünce onun rüzgârda kabaran suları seyrettiği yere doğru yürüdü.</p>

  <p>Arkasına geldiğinde kadın dönmedi. “Geldiğine çok sevindim Peter, " diye fısıldadı.</p>

  <p>“Ben de beni çağırdığına çok sevindim.”</p>

  <p>Kadının boynuna, kulağının hemen arkasına dokundu. Kulağının ucunun sipsivri olduğuna daha önce hiç dikkat etmemişti, parmakları arasındaki tel tel saçlar ipek gibi geliyordu eline. İnsanın asıldığı zaman vücudunun ağırlığıyla hemen kırılan kafatasının altındaki ince kemiği tutabiliyordu. Başparmağını kuvvetli bastırdığı anda yağlı ilmeğin işini görmüş olacaktı.</p>

  <p>“Ötekiler için özür dilerim, “ dedi kadın. “Ama ayıplanacak bir aceleyle gitmelerine çalışıyorum.” Uzanıp erkeğin elini aldı, avucunu yanağına dayadı.</p>

  <p>“Yarın sabah erkenden gidecekler. Pierre hepsini uçakla Papetee'ye götürüyor, Les Neuf Poissons yalnız bize kalacak...” Kısık bir kahkahayla güldü, “... bize ve otuz kadar hizmetçiye.”</p>

  <p>Peter bunun neden böyle olması gerektiğini anlıyordu. Tek tanıklar adaların hanımefendisinin hizmetkârları olacaktı.</p>

  <p>“Şimdi dönelim artık. Ne yazık ki konuklarım çok ünlü kişiler, kendilerini daha fazla yalnız bırakamam. Ama yarın yaklaşıyor. Benim için çok yavaş, ama yaklaşıyor, Peter.”</p>

  <p>Magda birden erkeğin kolları arasına girip şaşırtıcı bir şiddetle dudaklarından öptü. Sonra çekilirken kulağının dibinde mırıldandı.</p>

  <p>“Ne olursa olsun Peter, aramızda değerli bir şey vardı. Belki de yaşamımın en değerli şeyi. Bunu benden alamazlar.”</p>

  <p>Ondan sonra o kendine özgü hareket zarifliğiyle ışıklara doğru süzüldü. Peter kadının bu son sözlerle ne kastettiğini düşünerek ağır ağır arkasından yürüdü.</p>

  <p>Herhalde amacı onu şaşırtmak ve sağlıklı düşünmesini engellemekti. Tam o anda arkasında bir ses duyup olduğu yerde dönüp eğildi.</p>

  <p>Ağaçlar arasından sessizce yaklaşan adam on adım berisindeydi. Peter'i uyaran hayvansal bir içgüdü olmuştu hemen bir ok gibi gerilip ayakları üzerinde doğruldu, hem saldırmaya, hem de saldırıyı karşılamaya hazırlandı.</p>

  <p>“İyi akşamlar, General Stride.” Peter kendini güçlükle tutup doğruldu, ancak iki eli hâlâ iki yanında ve bir satır kadar öldürücü olarak hazırdı.</p>

  <p>“Carl!” Demek kadının koruyucuları en mahrem anlarında bile görevlerinin başındaydılar.</p>

  <p>“Umarım sizi korkutmadım, “ dedi Carl. Peter adamın yüz ifadesini görmediği halde sesinde hafif alayı seziyordu. Eğer düşüncelerini doğrulamak istiyorsa bu oydu işte. Romantik bir anda ancak Halife'nin korunmaya ihtiyacı olabilirdi. Peter o an ertesi akşam güneş batmadan ya kendisinin ya da Magda Altmann'ın ölmüş olacağını anlamıştı.</p>

  <p>Kendisine ayrılan bungalova girmeden evin çevresini saran çalılıkları iyice kontrol etti. Kuşku çekici hiçbir şey yoktu. İçerde yatağı açılmış, tıraş takımı çıkarılıp düzenle yerleştirilmişti. Kirli giysileri temizlenmek üzere alınmış, buruşmuş olanlar ütülenmiş ve kendisinin yapamayacağı bir düzenle dolaba asılmıştı. Peter diğer eşyalarının da araştırılmamış olduğunu düşünemezdi.</p>

  <p>Halife böylesine basit bir önlemi ihmal etmezdi.</p>

  <p>Kapı ve pencerelerdeki Kilitler yetersizdi, zaten bu cennette yılan falan olmadığı için yıllardır kullanılmamış olmalıydılar. Peter karanlıkta odaya giren birinin çarpması için çeşitli yerlere iskemleleri ve diğer eşyayı yerleştirdi, yatağın üstünü buruşturarak yastığa uyuyan bir insan biçimi verdikten sonra bir örtü alıp oturma odasındaki kanepenin üstüne kıvrıldı. Diğer konuklar gitmeden bir saldırı beklemiyordu, ama yine de Halife'nin hazırladığı senaryoyu bozacak önlemleri almak yararsız sayılmazdı.</p>

  <p>O gece çok huzursuz uyudu, damın üstündeki palmiye dallan sallandıkça ya da ay ışığı duvara bir gölge yansıtınca korkuyla doğruluyordu yattığı yerde. Şafak sökmeden az önce derin bir uykuya daldı. Düşünde hep Melissa Jane'in korkudan büzülmüş yüzünü gördü, onun sessiz çığlıklarını duydu. Uyandığı zaman içinde son haftalarda az da olsa yatışmış olan intikam duygusu yeniden kabarmıştı.</p>

  <p>Halife'nin insanı yumuşatıcı ve ölümcül çekiciliğine karşı koymak için çelik gibi bir kararlılığı vardı artık.</p>

  <p>Şafak öncesinin yumuşak incimsi ışığında kalkıp deniz kıyısına indi.</p>

  <p>Kayalıkların bir mil açığına kadar yüzdü, dönerken akıntıya karşı epey çaba harcadı. Ancak kıyıya çıktığında haftalardır olmadığı gibi sağlıklı ve uyanık hissediyordu kendini.</p>

  <p>Pekâlâ, gelsin bakalım, diye düşündü. Bundan daha hazırlıklı olamam ya.</p>

  <p>Giden konuklar için gece çekilen suların dümdüz yaptığı kumsalda bir veda kahvaltısı verildi... pembe Laurent Perrier şampanyası ve Yeni Zelanda'dan uçakla getirilmiş sera ürünü çilek...</p>

  <p>Magda Altmann uzun ve düzgün bacaklarını tümüyle gösteren kısacak yeşil bir pantolon giymiş, aynı kumaşla yalnızca göğüslerini örtmüştü. Karnı, omuzları ve sırtı çıplaktı. İyi antrenman yapmış bir atletin vücuduna sahipti.</p>

  <p>Peter kadını doğal sayılmayacak kadar neşeli buldu. Bu neşe biraz zorlama gibi geldi kendisine, kahkahaları hep hazır gibiydi.</p>

  <p>Sanki güç bir karar vermiş ve bunu yerine getirmek için kendini sağlamlaştırmaya çalışıyormuş gibi. Peter önlerindeki karşılaşma için iyi çalışmış iki rakip gibi görüyordu kendilerini tartılmakta olan iki boksör gibi.</p>

  <p>Kahvaltıdan sonra elektrikli arabalarla konvoy halinde piste gidildi. Pembe şampanya ile biraz başı dönmüş ve sıcaktan terleyen senatör Magda ile aşırı bir vedalaşmadan sonra Peter'in elini sıkmamayı başararak diğerlerinin peşinden uçağa bindi.</p>

  <p>Magda'nın pilotu Pierre üç motoru da en hızlı devirle çalıştırırken bir an frenle pistin ucunda durdu, sonra freni boşalttı. Uçak gerekli hıza vardığı anda da burnunu havaya dikti, çirkin uçak havaya fırladı; kısa pistte daha kullanmadığı yüz elli metre vardı. Magda heyecanla Peter'e döndü.</p>

  <p>“Dün gece hiç uyumadım, “ dedi erkeği öperken.</p>

  <p>“Ben de... eminim aynı nedenlerden.”</p>

  <p>“Bugün özel bir şeyler yapalım istedim, “ diye Magda devam etti. “Bir dakikamızı bile boşa harcamak istemiyorum.”</p>

  <p>Magda'nın baş motorcusu on beş metrelik Chris Craft'ı iskelenin ucuna yanaştırmıştı. Durduğu yerde bile uçuyormuş duygusunu veren ince uzun çizgili motora sevgiyle bakıldığı anlaşılıyordu. Boyasında bir çizik bile yoktu, paslanmaz çelik aksamı ayna gibi parlatılmıştı. Magda adama gülümseyince motorcu sevinç ve minnetle baktı hanımına.</p>

  <p>“Depolar dolu, hanımefendi. Daima tüpleri ve oltalar da hazır. Su kayakları yerlerinde. Buzdolabını da aşçıbaşı kendisini gelip kontrol etti.”</p>

  <p>Ancak, Magda'nın motora yalnız bineceğini anlayınca adamın yüzündeki sevinç dolu gülümseme bir anda kaybolmuştu.</p>

  <p>“Bana güvenmiyor musun?” diye güldü Magda.</p>

  <p>“Onu demek istemedim, hanımefendi ama.” Motorcu motoru böylesine ünlü bir kaptana bile veriyor olmaktan duyduğu kırıklığı saklayamıyordu.</p>

  <p>Halatları kendi eliyle toplayan adam iskele ile motor arasındaki açıklık giderek artarken son uyarılarını yapmaktan geri kalmadı.</p>

  <p>“Merak etme sen!” diye güldü Magda. Sonra motorlara yavaş yavaş gaz verdi, Chris Craft su yüzeyinde doğruldu ve birden havaya fırladı. Gövdesinin yapısı gereği arkasında bıçak izi gibi keskin bir iz bırakarak kayalıklar arasından geçti ve okyanusa çıktı.</p>

  <p>“Nereye gidiyoruz?”</p>

  <p>“Kayalığın açığında otuz metre derinde yatan eski bir Japon uçak gemisi var, kırk dörtte Amerikalılar batırmış. Dalmak için çok güzel bir yer. Önce oraya gideriz...”</p>

  <p>Nasıl acaba, diye düşündü Peter. Belki de dalma tüplerinin biri yarı yarıya karbonmonoksit gazıyla doldurulmuştu. Basit bir işti aslında: bir dizel jeneratörünün eksoz gazını koku ve tadını gidermek için kömürlü filtreden geçirdin mi elde ettiğin karbonmonoksidi fark etmek olanaksızdı. Tüpü 30 atmosfer basınçlı gazla doldur sonra üstüne 110 atmosfer basınçlı temiz hava bas. İnsan gazı soluyunca derin bir uykuya dalardı. Ağzından ağızlık da düştü mü tüpün içinde gazdan eser bile kalmazdı. Çok iyi bir yoldu doğrusu.</p>

  <p>“Ondan sonra Kuş Adası'na gideriz. Aoron adalıların yemek için kuş yumurtalarını çalmalarını engelledikten sonra Güney Pasifik'in en büyük kuş cennetlerinden birine sahip olduk...”</p>

  <p>Belki de bir deniz tüfeği. O da sağlam ve etkin bir yoldu. İki karış mesafeden suyun altında bile ok insanın vücudunu delip geçebilirdi kürek kemikleri arasından göğüs kemiğine kadar...</p>

  <p>“Daha sonra da su kayağı yaparız...”</p>

  <p>Hiçbir şeyden kuşkulanmadan suda kayan birini o güçlü dizel motorlarını ani bir hızla döndürüp altına almaktan etkili bir şey olabilir miydi? Motorun gövdesinden kurtulsa bile dakikada 500 devirle dönen çifte uskur ekmek gibi dilimlerdi insanı.</p>

  <p>Peter bu tahmin oyununa iyice kendini kaptırdığını fark etti. Ne yazık ki kadının neye karar verdiğini hiçbir zaman öğrenemeyecekti. Durduklara yerden dönüp artık iyice gözden kaybolan büyük adaya baktı. Daha şimdiden çok güçlü bir dürbünü olmayan herkes için kaybolup gitmişlerdi bile.</p>

  <p>Yanında duran Magda başından kurdeleyi çekip kara saçlarını rüzgâra savurdu.</p>

  <p>Rüzgârın ve motorların sesini bastırarak, “Sonsuza dek böyle yaşayalım, “ dedi.</p>

  <p>“Sırtı şehvet verici kadına sattım ruhumu, “ diye Peter de bağırdı. Yaşamı boyunca rastlayacağı en iyi eğitilmiş katillerden biriyle karşı karşıya bulunduğunu düşünüyordu. Kahkahaları ve güzelliği kendisini kandırmamalıydı ilk darbeyi onun indirmesine asla izin vermemeliydi. İlk darbeden sağ kurtulma şansı çok azdı.</p>

  <p>Bir daha baktı karaya. Artık her an gelebilir diye düşünerek yana bakar gibi yapıp hafifçe kadının arkasına geçti, ancak hâlâ onun görüş alanı içindeydi.</p>

  <p>Magda gülümseyerek hafifçe erkeğe döndü.</p>

  <p>“Buralarda şahane balık çıkar. Aşçıbaşına birkaç tane getireceğime söz vermiştim, aşağı inip hafif oltalardan ikisini getirir misin, şekerim? Tüy yemler ön dolapta olacak.”</p>

  <p>“Peki.”</p>

  <p>“Kanala girdiğimiz anda hızımı keseceğim, oltaları o zaman sallandırırsın.”</p>

  <p>“Tamam. Ama önce öp beni.”</p>

  <p>Kadın yüzünü erkeğe doğru uzatırken Peter bunu neden istediğini düşündü. Veda etmek için değildi. Buna emindi. Belki de bir an için kadını uyuşturmak istemişti, ama dudakları birleştiği anda uzun zamandır kontrol altında bulundurduğu o derin pişmanlık acısını duydu, kadının dudakları ağzı içinde ağır ağır aralanırken kalbinin çatlayabileceğin! hissetti. Bir an kendisi başarmadan önce ölebileceğini düşündü, kapkaranlık umutsuzluk dalgalarına gömüldü.</p>

  <p>Elini kadının omzundan ensesinin köküne kaydırırken kadının vücudu da vücuduna yapışmıştı. Hafif hafif okşamaya başladı. Tam yerini buldu, başparmağı ile işaret parmağının yerine yerleştirdi bir saniye geçti, sonra bir saniye daha, kadın hafifçe geri çekildi.</p>

  <p>“Hey ahbap, kayalara bindireceğiz, dikkat et!”</p>

  <p>Peter çıplak elleriyle öldürememişti kadını. Hayır, bunu, böyle yapamayacaktı ama yine de çok çabuk, hiç vakit geçirmeden bitirmeliydi işi. Ertelenen bir saniye kendisini tehlikeye sokmaktaydı.</p>

  <p>“Haydi git!” diyen Magda şakadan erkeğin göğsüne vurdu. “O iş için çok zamanımız var önümüzde. Her anının zevkini çıkaralım.”</p>

  <p>Peter işi yapamamış olduğunu hissederek döndü. Chris Craft'ın çelik merdiveninden kamaraya inerken birden o bir iki saniyelik öpüşme sırasında kadının sağ elinin çenesi altında bulunduğunu fark etti. Gırtlağını parçalayabilirdi; başparmağını boğazının o çok zayıf noktasına sokması bir anlık bir işti.</p>

  <p>Sonra bir şey daha hatırladı. Kadının öteki eli göğsü üzerinde kaburgalarını okşuyordu. O eliyle yukarı ve içen doğru sert bir darbeyle diyaframını parçalayabilirdi. Peter kendi içgüdüsüyle saldırgan bir hareket yapmaktan kurtulmuştu. Kadın saldın için kendisinden daha hazırlıklıydı; kolları arasındayken Peter'in savunma hattı içine girmiş, bekliyordu. Peter ölüme ne kadar yaklaşmış olduğunu hissedince o sıcak sabah güneşi altında buz gibi terler dökmekten kendini alamadı.</p>

  <p>Bunun bilincine varması birden sırtından aşağı soğuk terlerin boşanmasına neden olan başka bir şeye bıraktı yerini. Korkuydu bu, ama alçakların insanı donduran korkusu değil de, kendisini sertleştiren ve kararlılığını arttıran bir korku.</p>

  <p>Bir dahaki sefere duraksamayacaktı duraksayamazdı.</p>

  <p>Zihninde sorunu evirip çevirirken bir robot gibi Magda'nın sözlerini yerine getirmekteydi. Koltuğun oturacak yerini kaldırdı. İçinde tepsi tepsi balıkçılık araç gereçleri, plastik ve tüy yemler, kılıçbalığı için dev çengeller vardı.</p>

  <p>Ayrı bir bölmede de bir yem bıçağı duruyordu.</p>

  <p>Bıçak sapı iyi kavranmak için çizgili ve yarıklı, elli dolarlık bir Ninja'ydı.</p>

  <p>Kabzada yedi santim eni olup, ucunda ok gibi keskin olan bıçak, yirmi beş santim boyundaydı. Vahşi bir silahtı, yapımcılarının reklamlarında belirttikleri gibi bununla bir kütük kesmek bile çocuk oyuncağıydı. İnsan etiyle kemiğini peynirmiş gibi delip geçeceğinden hiç kuşkusu yoktu.</p>

  <p>Peter bıçağı elinde şöyle bir tartıp salladı. Havada vınlıyordu. Keskinliğini denemek için elinden geçirdiğinde başparmağında kızıl bir çizgi belirdi.</p>

  <p>Güvertede gürültü yapmaması için kauçuk ayakkabılarını çıkardı. Şimdi üzerinde ince bir pamuklu gömlekle mayo vardı: işe hazırdı artık.</p>

  <p>Çıplak ayaklarla sessizce yukarı çıkıp başını göstermemeye çalışarak ileri baktı.</p>

  <p>Magda Altmann dümende durmuş koca tekneyi boğaza yöneltiyordu. Çevresine bakmıyordu bile.</p>

  <p>Saçları rüzgârda savruluyordu hâlâ. Çıplak sırtı Peter'e dönüktü, sırtındaki belirgin çukur belkemiği boyunca iniyor, iki yanındaki güçlü kaslar kabarıklık yapıyordu.</p>

  <p>Kısa pantolonunun birinin kalkık paçasından kalçalarından birinin beyazlığı görünmekteydi. Bacakları daracık ayakları üstünde yükselmiş bir dansözünkiler kadar düzgündü.</p>

  <p>Peter'in köprüden ayrılmasından bu yana on saniye geçmiş olmasına karşın kadın tümüyle kuşkudan uzak bir halde kendini işine vermişti.</p>

  <p>İnsan bıçak kullanırken, eğer elinde bir seçenek varsa bıçağın ucunun kemiğe değmemesine gayret ederdi.</p>

  <p>Peter kadının sırtında böbreklerinin bulunduğu bölgeyi seçti.</p>

  <p>Bıçağı tüm gücüyle saplaması gerekecekti, böylece bıçağın herhangi bir kemiğe değmesiyle hızı kesilmeyecek, darbenin insanı felce uğratan etkisi artacaktı.</p>

  <p>Hele bıçak kabzasına kadar girdikten sonra hafifçe çevirebilirse İŞ tamamdı.</p>

  <p>Kadının etine soktuğu bıçağın çevrildiği anı ve yaranın genişliğini ve etkisini dört katına çıkardığını düşünürken Peter'in sağ kolunun kaslan gerilmişti.</p>

  <p>Chris Craft'ın kontrol tablosunun üzerinde bulunduğu paslanmaz çelik levha lunaparktaki aynalar gibi çarpıtılmış biçimler yansıtıyordu. Peter tüm gücünü öldürücü darbeye verdiği anda kadının kendisini daha merdivende ilk belirdiği andan beri bu parlak düzeyde seyretmekte olduğunu fark etti.</p>

  <p>Çeliğin eğik düzeyi Magda'nın yüzünü çarpıttığından yalnızca iki iri göz görebiliyordu, bu da kendisini bıçağın ete girdiği anın öncesinin binde biri kadar bir süre için şaşırttı. Kadının hareket ettiğini göremedi.</p>

  <p>Uyuşturucu bir sancı sol kolunun omuzla birleştiği yerden parmaklarının ucuna kadar ansızın yayılırken bir şey de koluna, bileğinin hemen üstüne sertçe vurdu.</p>

  <p>Savurduğu darbe kadının kalçasının bir santim kadar yakınından geçti, bıçağın ucu kontrol tablosunun madenini çizdi. Ancak Peter'in uyuşan parmakları kabzayı kavrayamamıştı. Silah elinde uçtu, kristal bir şarap kadehi gibi bir çınlamayla küpeşteye çarptı ve arkasındaki dümen bölmesine düştü. Peter kadının dönmeden, tablodaki görüntüsünden yararlanarak tersine bir darbe indirdiğini ve omzunun basınç noktasını tam olarak bulabildiğini anladı.</p>

  <p>Sancının doğal tepkisi sancıyan yeri tutmaktı. Ancak Peter ani bir refleksle sol elini boynunu yeni bir darbeden korumak için kaldırdı. İkinci darbe de kadının yine sırtı kendine dönük olduğu halde bir beyzbol sopasının şiddetiyle inmişti.</p>

  <p>Peter kadının kolunu kaldırdığını göremedi bile, görüş alanında kuş kanadı gibi bir gölge uçtu, sonra kolunun kasları parçalanır gibi oldu.</p>

  <p>Darbe nişan alındığı gibi boynuna inmiş olsaydı o saniye ölmesi işten bile değildi; oysa şimdi diğer kolu da uyuşmuştu. Magda artık rahatça kendine dönüyor, onun kuvvetine karşı tüm hızlılığını ortaya koyuyordu.</p>

  <p>Peter kadının uzaklaşmasına izin vermemesi gerektiğini biliyordu; iriliği, ağırlığı ve gücüyle ezmeliydi onu. Bıçağı kavramış olan bükülü parmaklarıyla bir an yakaladı ama kadın birden silkinip kurtuldu. Peter onun göğüslerini örten ince elastik kumaşı parçalamıştı. Magda erkeğin öteki koluyla indirdiği darbeden kaçınmak için hafifçe eğilip geriledi.</p>

  <p>Peter kadının kanında birden artan adrenalin yüzünden bembeyaz kesilmiş olduğunu fark etti, dudakları öfkeyle gerilmişti, dişleri tuzağa düşmüş bir dişi leoparınki gibi sivri görünüyordu.</p>

  <p>Ayrıca leopar gibi savaşıyor, amansız bir vahşilikle saldırıyordu; insan değildi artık, erkeği yok etmekten başka bir düşüncesi yoktu.</p>

  <p>Uzun saçları savruluyor, zaman zaman Peter'in gözlerine girip dengesini kaybettiriyordu. Kadının hareketleri birbiriyle kaynaşmış bir uyum halindeydi, savurduğu her darbenin şiddetiyle kırmızı başlı memeleri hopluyordu gözlerinin önünde.</p>

  <p>Peter kadının kendisini yenmekte olduğunu fark etti. Şimdiye kadar koluna ve omzuna inen darbelere dayanabilmişti, çıplak ayaklarının bacaklarına ya da karnına indiği, dizlerinin kasıklarına gömüldüğü her seferde gücünü biraz daha kaybettiğini görüyordu. Tepkileri biraz daha yumuşamış, biraz daha gecikmeye başlamıştı. Şimdiye kadar kadının saldırılarına güdüleri ve talihiyle karşı koyabilmişti, ama her an henüz ona bir zarar verememiş, karşı darbeleriyle herhangi bir yerine vuramamıştı. Yine de elleri ve parmakları hâlâ uyuşuktu.</p>

  <p>Biraz dinlenmeye ve bir silaha ihtiyacı vardı. Birden aklına dümen bölmesine düşmüş olan bıçak geldi.</p>

  <p>Kadının yeni saldırısı karşısında gerileyince sırtı küpeşteye dayandı, aynı anda Magda'nın boğazının zayıf noktasına nişanlanmış bir darbesi koluna çarpıp burnuna indi. Gözleri bir anda yaşla doldu, üst dudağından akan ılık tuzlu kanın tadını boğazının arkasında duydu. Hemen çömeldi ve aynı hareketle kendini geriye attı. Sırtını dayadığı küpeşte demiri havada dönmesini kolaylaştırmıştı, bir kedi gibi köprünün üç metre altında olan dümen bölmesine ayakları üstüne düştü, darbenin şiddetini hafifletmek için dizleri üstünde yaylandı, elinin tersiyle gözlerini silip kan akımını kolaylaştırmak için kollarını ovuşturdu.</p>

  <p>Çömeldiği anda bıçağı görmüştü. Güvertenin kenarındaki su boşalma deliklerinden birinin yanına kaymıştı. Hemen o yana fırladı.</p>

  <p>Peter'in birden aşağı atlaması açık olan boynuna öldürücü darbeyi indirmeye hazırlanmış olan Magda'yı şaşırtmıştı. Ancak hiç zaman kaybetmeden merdivenin başına sıçradı. Peter de o anda o çirkin ve kocaman bıçağı almak için o yana atlamıştı.</p>

  <p>Magda üç metre yükseklikte kendini erkeğin üzerine fırlattı, bitiştirdiği ayaklarıyla vücuduna çarptı, hızın verdiği darbeye ayaklarının, vücuduna değdiği anda savurduğu tekmenin şiddeti de eklendi.</p>

  <p>Peter sırtına inen bu ağırlığın şiddetiyle öne fırlamış, başı güverte kenarına çarpmıştı. Bir an karanlık içinde kalır gibi oldu. Kendine gelmek için tüm gücünü kullandı, dizlerini çenesine çekip bir sonraki öldürücü darbeye hazırlandı. Darbeyi diz kapaklarıyla karşıladıktan sonra bir daha atıldı bıçağa doğru. Kabzanın kaba tahtası üzerinde parmakları kapandığı anda yay gibi kurulu vücudunu birden boşaltıp iki ayağı ile birlikte umutsuzluk içinde körlemesine bir darbe savurdu.</p>

  <p>İlk kez vurabilmişti kadına. Magda bir sonraki saldırı için hazırlandığı anda erkeğin ayakları kaburgalarının hemen altına indi; eğer midesi etli olsaydı işi o anda bitmişti. Ancak sert kasları darbenin şiddetini kesmişti, yine de ciğerlerinde bütün soluğu bir anda boşalarak geri savruldu.</p>

  <p>Peter bunun elde ettiği ve belki de edeceği tek şans olduğunu anlamıştı. Ama vücudu öylesine ağrılarla kasılıyordu ki dirseği üstünde, doğrulmak bile başlı başına bir işti. Gözyaşı, kan ve ter görmesini olanaksızlaştırıyordu.</p>

  <p>Nasıl yaptığını bilemeden inanılmaz bir irade gücüyle ayağa kalktı, bıçak ucu kullanacağı ana kadar sağ bacağı üzerinde olmak üzere sol kolunu yüzünü korumak için kaldırmış olarak yürüdü. İşi çabuk bitirmesi gerektiğini, daha fazla dayanamayacağını biliyordu. Gücünün son kırıntısını harcamak üzereydi.</p>

  <p>Magda'nın da elinde bir silah vardı şimdi. Kamaranın kenarında duran motoru iskeleye yanaştırma çengelinin kilidini bir vuruşta parçalamış, iki metre uzunluğundaki kalın ağaçtan yapılma sopayı ele geçirmişti. Boşalan ciğerlerine derin soluklar çekerken bir yandan da ağır sopayı sallayarak Peter'i kendisinden uzak tutuyordu.</p>

  <p>Magda, Peter'den çabuk toparlıyordu kendini. Peter onun gözlerinde o soğuk öldürücü ışığın yeniden yandığını fark ediyordu. Kendisinin daha fazla devam edemeyeceğini, tüm gücünü son bir darbede toplaması gerektiğini de anlamıştı.</p>

  <p>Kadının başını nişanlayarak bıçağı fırlattı. Atma bıçağı olarak yapılmamış olan Ninja havada uçarken yuvarlandı, kabzası öne geçti, ancak yine de çengel tahtasına yeterli bir güçle çarpıp kalın sopayı yolundan saptırmıştı. Peter için yeterli bir şaşırtmacaydı bu.</p>

  <p>Bıçağı fırlatışının ivmesinden yararlanarak kendini savrulan sopanın altına attı ve iki kolu havada olan kadına omzuyla şiddetli bir darbe vurdu.</p>

  <p>Her ikisi de kamara duvarına savrulurken, Peter umutsuzlukla tutunacak bir yer aradı. Sonunda aradığı yeri kadının saçlarında buldu, parmaklarını saçlarının içine geçirdi.</p>

  <p>Magda, Peter'in kendisinde sahip olduğuna inanamayacağı bir güç, şiddet ve yüreklilikle ölmek üzere olan bir hayvan gibi mücadele ediyordu. Ancak Peter şimdi üstün güç ve ağırlığını doğrudan doğruya ona karşı kullanabilecekti.</p>

  <p>Kadını göğsüne bastırarak bir kolunu vücutları arasına sıkıştırdı, aynı zamanda saçlarını kavrayıp geriye çekerek boynunu ortaya çıkardı.</p>

  <p>Sonra bacaklarıyla kadının vücuduna makas gibi sarılarak onun öldürücü o ayak ve bacaklarını etkisiz hale getirdi. İkisi birden yere yuvarlandılar.</p>

  <p>Kadın inanılmaz bir güçle düşerken ağırlığını aktarıp Peter'in üstüne çıkmıştı.</p>

  <p>Göğüsleri erkeğin burnundan akan kan ve terle yağlanmış olan göğsü üzerinde kayıyordu. Fakat Peter son gücünü omuzlarında toplayıp bir hareketle kadının üstüne çıktı.</p>

  <p>Şimdi bir aşk sahnesi yaşıyormuş gibi göğüs ve kasıkları birleşmiş olarak yatıyorlardı. Yalnız aralarında motor çengelinin kalın sopası vardı.</p>

  <p>Peter, kadının çevire çevire ip gibi yaptığı saçını kavrayıp başını güverteye dayadı. Şimdi yüzleri arasında yalnızca yarım karış bir aralık vardı. Peter'in ağzından ve burnundan akan kan kadının yüzüne damlıyordu.</p>

  <p>İkisi de tek kelime konuşmamışlardı. Birbirlerinin gözlerinin içine baktıkları o anda ikisi de insan değildi, ölümüne savaşan iki hayvandılar. Peter durumu hafifçe değiştirince kalın sopanın ucu kadının boğazına yerleşti. Buna hazır olmayan Magda çenesini kapatmakta geç kalmıştı.</p>

  <p>Peter kadının saçlarını, vücudunu çevreleyen kolunu ve bacaklarını makas gibi sıkıştırıp bacaklarını gevşetemeyeceğini biliyordu. Kadının vücudunun çelik gibi gergin olduğunun farkındaydı, onu zaptedebilmek için tüm gücünü harcıyordu.</p>
</body>
</html>
