<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <p>Peter Stride Thor'un ikinci komutanlığına getirilmeden önce sekiz on kere karşılaşmıştı Parker'le. Bir hafta sonunu Parker'in New York'taki evinde geçirmiş, adama sonsuz bir saygı duymuştu. Peter onun Atlas gibi karmaşık bir kuruluşun başında bulunabilecek tek insan olduğuna inanıyordu. Profesyonel askerler üzerinde etkili olabilmek için bir filozof hoşgörüsüne sahip olmanın yanı sıra, iki hükümetin başıyla doğrudan doğruya ilişkide bulunmak için bir diplomat ustalığı ve yüzlerce masumun yaşamını etkileyecek ve korkunç politik sonuçlar doğuracak kararları verebilmek için onunki gibi çelik bir irade ve zekâ gerekliydi.</p>

  <p>Parker kısaca 070 nolu uçuş hakkında bildiklerini, nasıl bir arama çalışması yapıldığını anlattıktan sonra, “Karamsar olmaya gerek yok ama bana sorarsan tam da aranılan kusursuz bir hedef bu, “ dedi. “Uçakta dünyanın ileri gelen cerrahları bulunuyor. Kongre'nin yapılacağı da on sekiz ay öncesinden biliniyordu. Doktorların kamuoyuna hitap edebilen bir yanları vardır, ayrıca militanlara karşı epey yumuşak davranışları olan Amerika, İngiltere, Fransa, İskandinav ülkeleri, Almanya ve İtalya gibi yerlerden doktorlar var aralarında.</p>

  <p>Uçak İngiliz bayrağı taşıyor, inecekleri yer de kuşkusuz durumu daha da karıştıracak ve bir karşı müdahaleyi sınırlayacak bir ülke olacaktır.”</p>

  <p>Parker soluk almak için durakladığında bir an için düzgün alnı kırıştı.</p>

  <p>“Mercury'yi de Alfa durumuna soktum... uçak kaçırılmışsa son haber alındığı noktanın doğusunda da olabilir.”</p>

  <p>Atlas'ın saldırı kolu üç eş birimden oluşmuştu. Thor yalnızca Avrupa ve Afrika'da kullanılacaktı. Mercury Endonezya'daki Amerikan Deniz üssünde bulunup Asya ile Avustralya'yı kapsıyordu. Diana ise Washington'dan Amerika kıtasını etki alanı içinde bulundurmaktaydı.</p>

  <p>“Mercury'nin Tanner'i öteki kanalda Peter, birkaç saniye sonra yine konuşuruz.”</p>

  <p>“Başüstüne, efendim.”</p>

  <p>Ekran karardığı anda Peter'in yanı başında oturan Colin Noble pahalı Hollanda purolarından birini yakıp ayaklarını masanın üzerine uzattı.</p>

  <p>“Bu da boş çıkarsa tam on üçüncü olacak.” Colin saatine bakıp esnedi. Yapacak bir iş yoktu. Daha önce de yapılmıştı her şey. Tüm hazırlıkları tamamdı. Dev Herkül nakliye uçağında her an kullanılmak üzere akla gelebilecek her silah bulunuyordu. Otuz üstün düzeyde eğitilmiş asker uçaktaydılar. Her iki uçağın uçuş ekibi yerlerini almışlar, haberleşme teknisyenleri Washington ve Londra ile bağlantılarını kurmuşlardı. Şimdi yalnızca beklemek düşüyordu kendilerine. Bir askerin yaşamının çoğu beklemekle geçerdi ama Peter hâlâ alışamamıştı bu işe.</p>

  <p>Colin Noble'un yanında olması gerçekten iyiydi.</p>

  <p>Pek çok erkeğin arasında harcanmış bir yaşamda yakın arkadaşlıklar kurmak kolay değildir. Oysa Thor'un bu sıkışık durumunda, aynı çabaları paylaşma sonunda bu güçlüğü aşmışlar ve dost olmuşlardı. Bilinçlerinin altındaki tetikte olma durumunu hiç kaybetmeden havadan sudan konuşuyorlardı.</p>

  <p>Kingston Parker bir ara yine ekranda belirip kurtarma uçağının 070'in son bulunduğu nokta çevresinde bir ize rastlamadığını, 'Büyük Kuş' keşif uydusunun bölgede çektiği fotoğrafların ise ancak on dört saat hazır olacağını bildirdi. Speedbird 070 şimdi 'her şey normal' raporunu vermesi gereken saati tam bir saat altı dakika aşmıştı. Peter birden Melissa Jane'i hatırladı. Telefon santralından bir hat isteyip evi aradı. Ancak cevap yoktu; şoför kızı almış olmalıydı. Telefonu kapatıp bu kez Cambridge'de Cynthia'yı aradı.</p>

  <p>“Çok düşüncesizsin, Peter.” Uykudan yeni uyandığı belli olan eski karısının sesi yakınma doluydu. “Melissa öylesine çok istiyordu ki...”</p>

  <p>“Biliyorum, ben de istiyordum.”</p>

  <p>“... George ile ben de...” Yeni kocası George tarih profesörüydü, Peter ne olursa olsun hoşlanmıştı adamdan. Melissa Jane'e karşı da çok iyi davranıyordu.</p>

  <p>“Görev...” diyerek Peter kadının sözünü kesti. Karısının sesi birden sertleşti.</p>

  <p>“Bu sözü ne kadar da çok duydum ama... Bir daha duymayı da hiç istemem.” Yine çıkışı olmayan bir tartışmaya girmek üzereydiler.</p>

  <p>“Bak Cynthia, Melissa şu anda sana gelmek üzere...”</p>

  <p>Peter'in önündeki büyük ekranda beliren Kingston Parker'in gözleri sanki tüm insanlığa yas tutuluyormuş gibi acı doluydu.</p>

  <p>Bir zamanlar sevdiği kadına, “Gitmem gerek, “ diyerek bağlantıyı kesti, heyecanla ekrana doğru eğildi.</p>

  <p>“Güney Afrika radarları havaalanlarına doğru gelmekte olan kimliği bilinmeyen bir uçak saptamışlar, “ dedi Kingston Parker. “Hızı ve rotası 070'inkine benziyor. Uçağın yolunu kesmek için bir Mirage filosu havalandırmışlar... ama ben bunun askeri bir saldırı olabileceğini düşünüyorum, derhal Bravo durumuna geçelim Peter.”</p>

  <p>“Yola çıktık bile efendim.”</p>

  <p>Colin Noble ayaklarını masadan indirip gürültüyle yere çarptı. Purosu hâlâ dişleri arasındaydı.</p>

  <p>Öndeki Mirage F1 avcı uçağının pilotu kompütürünü 'saldırı' düzenine geçirmiş, tüm silahları füzeleri ve topu düşmana çevrilmişti. Bilgisayar pilota otuz üç saniye sonra saldırıya geçebileceği hesabını çıkardı.</p>

  <p>Tam önündeki şafak bir tiyatro gösterisi gibi perde perde açılıyordu.</p>

  <p>Gökyüzünden gümüş ve pembe bulutlar çığ gibi yağıyor, henüz ufuk çizgisinin altında olan güneş göğe altın mızraklar gibi ışınlarını salıyordu, Pilot hedefi görebilmek için eldivenli eliyle başlığının polaroid camını indirdi.</p>

  <p>Her iki uçak saatte yaklaşık bin beş yüz mil hızla birbirlerine doğru uçarlarken kara leke de insanı rahatsız edecek bir hızla büyüyordu. Pilot karşısındakinin kendisini tanıyabileceği mesafeye vardığını kestirince hâlâ 'beş parmak' biçiminde uçan filoyu dimdik bir uçuşla iki bin metre kadar yukarı çekip hedefle aynı doğrultuda uçuşa geçti.</p>

  <p>“Pars, burası Pırlanta öncü... hedefi görüyorum... British Airways işaretli bir Boeing 747.”</p>

  <p>“Pırlanta öncü, burası Pars, hedefe durumu bildirin, aranızdaki iki bin metrelik açıklığı koruyun ve tehdit edici bir tutuma girmeyin. Altmış saniye sonra yeni raporunuzu bekliyoruz.”</p>

  <p>Tümgeneral Peter Stride'in jet uçağı ardında dev nakliye uçağı olduğu halde ok gibi güney yönünde ilerliyordu. İki uçak arasındaki mesafe her an biraz daha artmaktaydı. Son hedeflerine vardıklarında ki bunun neresi olduğunu henüz bilemiyorlardı bu mesafe en azından bin mil olacaktı.</p>

  <p>Ne var ki dev Herkül'ün bu ağır hızı dünyanın adı bilinmedik köşelerindeki asfaltsız kısa pistlere ağır yükünü indirmede bir eksiklik değil aksine lehte bir puan oluyordu.</p>

  <p>Peter Stride'i terörist eylem yerine bir an önce yetiştirmek Hawker'in göreviydi. General, Colin Noble'in saldırı grubu gelinceye kadar orada zaman kazanıp oyalama ve pazarlık taktikleri uygulayacaktı.</p>

  <p>Ancak iki adam hâlâ bağlantı halindeydiler, Peter'in önündeki küçük televizyon ekranında Herkül'ün içi görünüyordu. Peter işinden başını kaldırdığında hepsi Thor işçi tulumları giymiş olan adamlarını uçağın içinde oraya buraya serilmiş otururlarken görebiliyordu. Bunlar da bekleme oyununun eskilerindendiler. Colin Noble ise ön tarafta küçük masası önünde oturmuş 'Charlie durumu' için gerekli hazırlıkları yapıyordu. Terörist eylem olduğu kesinlik kazandığı an 'Charlie' alarm durumuna geçeceklerdi.</p>

  <p>Peter, Colin Noble'u seyrederken Atlas projesinin korkunç masrafını düşündü.</p>

  <p>Paranın büyük bir bölümü Birleşik Devletler haberalma bütçesinden çıktığı için programı uygulayabilmek için pek çok güçlüğün aşılması gerekmişti. İsraillilerin Entebbe'de ve Almanların Mogadişu'da yaptıkları baskınlarda başarılı olmaları üzerine Atlas'a izin verilmişti, ancak yine de her iki ülkede de böyle ikili bir karşı saldın grubunun oluşturulmasına şiddetle karşı çıkanlar çoktu.</p>

  <p>Peter'in karşısındaki büyük ekranda gölgeler belirdi ve daha görüntü çıkmadan Dr. Parker'in sesi duyuldu.</p>

  <p>“Korkarım ki bir Charlie durumu ile karşı karşıyayız, Peter.” Peter kanının akışının hızlandığını hissetti. Özel bir dakika için yetiştirilmiş bir askerin o dakikanın gelmesine sevinmesi doğaldı... ama yine de böyle bir duygu için kendisini horgörmekten de kurtulamıyordu. Aklı başında hiçbir insan şiddet ve ölümü ve bunların yanı sıra var olan acı ve ıstırabı özleyemezdi.</p>

  <p>“... Güney Afrikalılar 070'in önünü kesmişler. Kırk beş saniye önce hava sahalarına girmiş.”</p>

  <p>“Telsiz bağlantısı?”</p>

  <p>“Yok.” Parker iri başını salladı. “Uçak bağlantı kurmaya yanaşmıyor. Bu yüzden militanların denetiminde olduğunu sanıyoruz, ben bu iş sona erene kadar masamın başından ayrılmayacağım.” Kingston Parker çok duygusal olarak nitelediği&nbsp;<span style="text-indent: 1em;">'terörist' deyimini kullanmaz, emrinde olanların da kullanmasını istemezdi.</span></p>

  <p>Bir keresinde Peter'e, “Düşmanından sakın körü körüne nefret etme, “ demişti.</p>

  <p>“Onun nedenlerini anla, gücünü tanı ve saygı göster... Böylece onunla karşılaşmaya daha çok hazır olursun.”</p>

  <p>“Nasıl bir işbirliği bekleyebiliriz?” diye sordu Peter.</p>

  <p>“Şimdiye kadar ilişki kurduğumuz tüm Afrika devletleri ülke üzerinden geçiş, inme ve ikmal de içinde olmak üzere tam işbirliği sözü verdiler. Güney Afrikalılar da yardımcı oluyorlar. Savunma bakanlarıyla konuştum, en ileri derecede işbirliği yapabileceğimizi bildirdi. 070'e iniş izni vermeyecekler.</p>

  <p>Uçağın daha kuzeydeki kara devletlerinden birine gideceğini sanırım, zaten militanların istedikleri de bu olmalı. Üstelik benim Güney Afrikalılar konusunda ne düşündüğümü bilirsin sanırım, ama bu kez gerçekten iyi davranıyorlar.”</p>

  <p>Parker ekrana iri bir pipo çıkartıp içini doldurmaya başladı. Elleri de tüm vücudu gibi iriydi, ama parmakları bir piyanistinkiler gibi uzun ve inceydi.</p>

  <p>Parker aynı zamanda piyanistti de. Peter adamın içtiği kokulu tütünü hatırladı.</p>
</body>
</html>
