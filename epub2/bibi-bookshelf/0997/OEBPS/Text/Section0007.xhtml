<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <p>İngrid gidip uçuş mühendisinin yanında diz çöktü. Adamın alnı kupkuruydu, alev alev yanıyordu, soluğu kesik ve hırıltılıydı.</p>

  <p>“Böbrek yetmezliği, “ dedi başucunda duran doktor. “Şokun gecikmiş etkisi. Burada bir şey yapamayız, hastaneye kaldırılması gerek.”</p>

  <p>İngrid yarı baygın adamın sağlam elini tuttu. “Korkarım, olanaksız bu.”</p>

  <p>Bir iki dakika daha tuttu adamın elini.</p>

  <p>“Siz de duygu diye bir şey yok mu?” diye doktor acı bir sesle sordu.</p>

  <p>“Ona acıyorum... tüm insanlığa acıdığım gibi. Ama o bir kişi, oysa dışarda milyonlar var.”</p>

  <p>Tepesi dümdüz olan dağ ışıldaklarla aydınlatılmıştı. Tatil mevsiminin ortasında bulunulduğu için dünyanın en güzel burnu on binlerce turiste tüm güzelliğini sunmaktaydı.</p>

  <p>Yüksek bir binanın en üst katında Güney Afrika kabinesi ve özel danışmanları gece boyunca toplantı halindeydiler.</p>

  <p>Masanın başında Afrika vadilerinde yükselen granit kütleler kadar sert ve güçlü Başbakan'ın iri cüssesi yer almıştı. Diğerlerini hafif bir baş sallaması ya da bir homurdanma ile konuşmaya özendirmesine karşılık kendisi daha ağzını açıp bir şey söylememişti.</p>

  <p>Uzun masanın öteki ucunda, dayanışmalarını belirtmek istercesine iki büyük elçi omuz omza oturmuşlardı. Önlerindeki telefonlar kısa aralıklarla çalıyor, elçiler elçiliklerinden gelen raporları ya da hükümet başkanlarının talimatlarını dinliyorlardı.</p>

  <p>Başbakan'ın sağında Dışişleri Bakanı yer almıştı. Ilımlılığı ve sağduyusuyla ün salmış bu yakışıklı adamın şimdi yüzü asık bakışları sertti.</p>

  <p>“Hükümetleriniz hava korsanlarıyla uzlaşmaya girilmemesi konusunda öncülük ettiler, teröristlerin isteklerine karşı direnmeyi savundular, peki neden şimdi bize yumuşak davranmamız için ısrar ediyorsunuz?”</p>

  <p>“Israr etmiyoruz, Sayın Başbakan, bu olayın hem İngiltere'de, hem de benim ülkemde yarattığı çok büyük boyutlu kamuoyu ilgisini belirttik.” Kelly Constable ince yapılı, akıllı ve inandırma yeteneğine sahip yakışıklı bir erkekti. “Bu olayın hayırlı bir sonuca ulaşması bizden çok sizin çıkarınızadır. Biz yalnızca isteklerin bir bölümünün yerine getirilebilme olasılığını göstermeye çalıştık.”</p>

  <p>“Atlas projesi komutanı başarılı bir karşı saldırı oranının ancak yüzde elli olduğunu bildirdi. Benim hükümetim bu tehlikenin göze alınamayacağı kanısındadır.” Sir William Davies emeklilik yaşına yaklaşmış meslekten bir diplomattı.</p>

  <p>“Benim adamlarım bizim bundan daha iyisini yapabileceğimizi düşünüyorlar, “ dedi Başbakan.</p>

  <p>“Atlas dünyanın en iyi silahlanmış ve en iyi eğitilmiş elemanlarına sahip olan antiterörist grubudur, “ diye Kelly Constable söze başlarken Başbakan adamın sözünü kesti.</p>

  <p>“Beyler, bu aşamada barışçı çözüm yollarını araştırmamız daha iyi olur.”</p>

  <p>“Çok doğru. Sayın Başbakan, “ diye Sir William başını salladı.</p>

  <p>“Ancak ben teröristlerin isteklerinin çoğunun Birleşik Devletler hükümetinin görüşlerine uygun olduğunu...”</p>

  <p>“Sayın Büyükelçi, yoksa bu istekleri benimsediğinizi mi söylemek istiyorsunuz?”</p>

  <p>Başbakan sert bir sesle, ancak ifadesiz bir yüzle konuşmuştu.</p>

  <p>“Ben bu isteklerin benim ülkemde sempatiyle karşılanacağını ve hükümetimin başka alanlarda bazı ödünler verildiği takdirde pazartesi günü Genel Kurul'da veto hakkını kullanmasının daha kolay olacağını belirtmek istemiştim.”</p>

  <p>“Bu bir tehdit mi?” diye sordu Başbakan. Yüzündeki neşeden uzak hafif gülümseme sorusunu yumuşatmaktan çok uzaktı.</p>

  <p>“Hayır, Sayın Başbakanım, yalnızca sağduyu. Birleşmiş Milletler önerisi kabul edilir ve uygulamaya konulursa bu, ülkenin ekonomik çöküntüye uğraması demek olur. Ülke anarşi ve siyasal karışıklık içine girince de Sovyetlerin sızmaları kolaylaşır. Hükümetim bunu istememektedir... ne var ki, dört yüz yurttaşının yaşamlarının tehlikeye atılmasını da istemez.” Kelly Constable gülümsedi.</p>

  <p>“Korkarım bu ortak sıkıntımızdan bir çıkış yolu bulmak zorundayız.”</p>

  <p>“Dışişleri bakanım size bir çıkış yolu gösterdi.”</p>

  <p>“Sayın Başbakan, silahlı kuvvetleriniz İngiliz Amerikan devlet başkanlarının onaylarını almadan uçağa saldıracak olursa o zaman Güvenlik Kurulu'nda vetomuzu kullanmamayı yeğleriz ve çoğunluk kararına uyarız.”</p>

  <p>“Saldırı başarılı olsa bile mi?”</p>

  <p>“Saldırı başarılı olsa bile. Askeri müdahale kararlarının yalnızca Atlas tarafından alınmasında ısrar ediyoruz. Hükümetinizin vermeye hazır olduğu en alt düzeydeki ödünleri inceleyelim ilk önce. Teröristlerle pazarlığı ne kadar uzatabilirsek barışçı bir çözüme ulaşma şansımız da o kadar artar, istek listesinde kabul edebileceğinizden küçük bir ödün bile yok mu acaba?”</p>

  <p>İngrid kahvaltı dağıtımını özel olarak denetliyordu. Her yolcuya bir dilim ekmek, bir bisküvi ve çok şekerli bir fincan kahve verilmekteydi. Açlık yolcuların direnişlerini kırmıştı. İki lokmalık kahvaltılarını bitirdikten sonra ruhsuz ve bitkin oturuyorlardı.</p>

  <p>İngrid yolcular arasında bir kere daha dolaştı, onlara gümrüksüz eşya deposundan sigara dağıttı, çocuklarla konuştu, annelerden birine yakınlık gösterdi.</p>

  <p>Yolcular ona daha şimdiden 'iyi kız' diyorlardı.</p>

  <p>İngrid birinci mevki mutfağına girince arkadaşlarını birer birer yanına çağırıp yumurta, tereyağlı ekmek ve kurutulmuş balıktan oluşan kahvaltılarını verdi. Hepsinin güçlü ve tetikte olmaları gerekliydi.</p>

  <p>Uyarıcı hapları öğleye kadar kullanmayacaklardı. Hapların istenilen etkiyi sağlaması gerekiyordu. Bundan sonra insanın kararları ve hareketleri konusunda kesin bir şey söylemek olanaksızdı. Birleşmiş Milletler Güvenlik Konseyi'nde oylama pazartesi günü New York saatiyle öğleüzeri, yerel saatle de pazartesi akşamı saat yedide yapılacaktı.</p>

  <p>İngrid'in o saate kadar arkadaşlarını canlı ve tetikte tutması gerekiyordu, uyarıcı hapları karar saatinden önce alıp bedensel çözülme tehlikesini göze alamazdı. Ancak yine de uykusuzluk ve gerilimin kendisini yıprattığının da farkındaydı. Sinirliydi, aynada yüzüne bakınca gözlerinin karanlığını, ağzının ve gözlerinin kenarındaki kırışıklıkları gördü. Mantıksız yere kızdı bu duruma.</p>

  <p>Yaşlanmaktan nefret ederdi, tuvaletlerden gelen kokuyu bastırıyordu kendi vücudunun kokusu.</p>

  <p>Alman Kurt, tabancası kucağında olduğu halde pilot koltuğuna yığılmış uyuyordu, kırmızı gömleği beline kadar açıktı, kıllı göğsü soluk alıp verdikçe kalkıp iniyordu. İngrid erkeğin kokusunu duyunca elinde olmadan heyecanlandı. Kurt'ta bir zalimlik ve acımasızlık havası vardı. Bu, kendisini oldum olasıya çekmişti; belki de yıllar önce radikal eğilimlere kapılmasının başlıca nedeni de buydu.</p>

  <p>Erkeği canı çekti birden. Ancak elini erkeğin pantolonunun içine sokup uyandırdığında bütün çabasına karşın onda bir canlılık yaratamadı, az sonra burnunu kıvırarak çekildi yanından.</p>

  <p>Bir iş olsun diye mikrofonu aldı, yolcu bölmesinin hoparlörlerinin düğmesini çevirdi. Mantıksızca bir iş yaptığının farkındaydı.</p>

  <p>“Hepiniz beni dinleyin, çok önemli bir şey söyleyeceğim.” Birden çok kızmıştı yolculara. Kendisinin isyan ettiği adaletsiz ve hasta toplumu kuranlar bu insanlardı. Kendini beğenmiş şişko burjuvalardı hepsi. Babasını andırıyorlardı ve onlardan da babasından nefret ettiği kadar nefret ediyordu. Konuşmaya başladığı anda onların kendisinin kullandığı dili, yeni siyasal düzenin dilini anlamayacaklarını fark edince onlara ve toplumlarına karşı öfkesi daha da arttı. Birden çok uzaktan geliyormuş gibi kendi sesini, ölümcül bir yara almış bir hayvanın son çığlığını andıran sesini duyunca ansızın sustu.</p>

  <p>Başı dönüyordu, kalbi kaburgalarına çarpacak gibi hızla atıyordu, masaya tutundu. Uzun süredir koşuyormuş gibi soluk soluğaydı. Kendini toparlayabilmesi için bir dakika kadar beklemesi gerekti.</p>

  <p>Yine konuşmaya başladığında sesi yine soluk soluğaydı.</p>

  <p>“Saat tam dokuz. Üç saate kadar zalimlerden bir haber alamazsak rehineleri öldürmeye başlayacağım. Üç saat...” Meşum bir sesle tekrarladı. “Yalnızca üç saat.”</p>

  <p>Yemek zamanı gelmiş bir kaplanın kafesinde dolandığı gibi yürüdü uçağın içinde.</p>

  <p>“İki saat, “ dedi. Yolcular kız yanlarından geçerken irkilerek geri çekiliyorlardı.</p>

  <p>“Bir saat.” Sesinde sadist bir ton vardı. “Şimdi ilk rehineleri seçeceğiz.”</p>

  <p>İngrid şişman doktorun karısını koltuğundan çekti, Fransız kadını alıp pilot bölgesine götürdü.</p>

  <p>“Ama söz vermiştiniz, “ diye kekeledi doktor.</p>

  <p>İngrid adama aldırış etmeden Karen'e döndü. “Bir oğlan ve bir kız çocuğu al... bir de o gebe kadını. Koca karnını görsünler. Buna dayanacaklarını sanmam.”</p>

  <p>Karen rehinleri ön mutfağa götürüp açılır kapanır hostes koltuklarına oturttu.</p>

  <p>Tabancası elindeydi.</p>

  <p>İngrid pilot bölmesinde Fransız Henri'ye İngilizce talimat verirken kapı açıktı.</p>

  <p>“Güçlü bir misilleme gösterisi yapmadan saptadığımız saati geçirmememiz çok önemlidir. Saati geçirecek olursak bir daha sözümüze inanmazlar. Bir kere için gerekli bu, çelik gibi olduğumuzu kanıtlamalıyız. Saat konusunda çok kesin olduğumuzu, hiçbir pazarlığa girmeyeceğimizi anlamalılar.”</p>

  <p>On üç yaşındaki kız ağlamaya başladı. İçinde bulunduğu tehlikeyi anlıyordu.</p>

  <p>Yaşlı doktorun karısı kolunu kızın omzuna attı.</p>

  <p>“Speedbird 070...” diye telsizden bir ses duyuldu. “İngrid'e bir mesajımız var.”</p>

  <p>“Sizi dinliyorum Kule, ben İngrid.” Kız mikrofonu almak için yerinden sıçrarken ayağı ile de kapıyı kapatmıştı.</p>

  <p>“İngiliz ve Amerikan hükümetlerinin sözcüsünün size bazı önerileri var. Kayıt etmeye hazır mısınız?”</p>

  <p>“Hayır. Tekrar ediyorum, hayır. Sözcüye benim kendisiyle ancak yüz yüze konuşabileceğimi söyleyin. Öğleye de kırk dakikanın kaldığını unutmasın. Bir an önce buraya gelse iyi olur.” Mikrofonu yerine bırakıp Henri'ye döndü.</p>

  <p>“Tamam, şimdi hapları yutabiliriz. İşler yoluna girmeye başladı sonunda.”</p>

  <p>Hava yine bulutsuzdu, parlak güneş ışığı uçağın çıplak madeni parçalarından yansıyordu. Peter'in ayakabılarının tabanlarından yükselen sıcak çıplak sırtını yakıyordu.</p>

  <p>Peter Stride yolun yarısındayken uçağın ön kapısı daha önce olduğu gibi yana kayarak açıldı.</p>

  <p>Kız açıklığa geldiğinde elli metrelik yolu kalmıştı. İngrid ağırlığını tek ayağının üzerine vermişti. Bir kalçası üzerinde koca bir tabanca vardı, kütüklüğü belinin inceliğini daha çok ortaya çıkarıyordu.</p>

  <p>Gülümseyerek bakıyordu Peter'e. Birden göğsünde bir ışık parıldadı, çok parlak bir böcek gibi bir nokta. İngrid eğilip horgörüyle baktı göğsüne.</p>

  <p>“Bu kışkırtmadan başka bir şey değil, “ diye seslendi. O parlak ışığın göğsünü nişanlamış bir keskin nişancının silahından çıkan lazer ışığı olduğunu biliyordu. Tetiğe bir iki gramlık bir basınç. 222'lik kurşunu o noktaya isabet ettirecek, kalbi ve ciğerleri paramparça olacaktı.</p>

  <p>Peter kendi emri olmadan lazeri açmış olan keskin nişancıya karşı müthiş bir öfke duydu içinde. Ancak kızın cesaretine hayran olmamak da elde değildi.</p>

  <p>Göğsündeki o kesin ölüm işareti ile alay edebiliyordu.</p>

  <p>Peter sağ elini kaldırdığı anda ışık kayboldu.</p>

  <p>“Böylesi daha iyi, “ dedi kız. Takdir dolu bakışlarını Peter'in vücudunda dolaştırdı.</p>

  <p>“Esaslı vücudun var, ahbap.” Peter kızın bakışları karşısında yeniden öfkelendi.</p>

  <p>“Dümdüz bir karın, “ diye devam etti İngrid. “... biçimli bacaklar, bu adaleleri masa başında yapmış olamazsın.” Düşünceli bir biçimde dudaklarını büktü. “Ya polissin ya da asker değil mi, ahbap? Domuz polisin birisin sanırım.” Kızın sesi sertleşmişti, derisi de kurumuş ve büzülmüş gibiydi daha öncesine kıyasla yaşlanmıştı sanki.</p>

  <p>Peter kızın gözlerindeki o elmas parıltısını görecek kadar yaklaşmıştı artık.</p>

  <p>Vücudunu sarsan gerilimi, elinde olmadan yaptığı huzursuz hareketleri fark edebiliyordu. Uyarıcı ilaç aldığına yemin edebilirdi. Karşısında politik bir fanatik vardı. Ardında uzun bir şiddet ve ölüm geçmişi bırakmış ve geri kalan insanca huylan şimdi uyarıcı ilaçlarla tümüyle bastırılmış biri. Kızın şu anda yaralı bir vahşi hayvandan daha tehlikeli olduğunu biliyordu. Kıstırılmış bir leopar, kan kokusu almış bir timsah gibiydi.</p>

  <p>Hiçbir cevap vermeden kızın gözlerinin içine bakarak yürüdü, açık kapının altında durdu.</p>

  <p>Söze kızın başlamasını bekliyordu. İngrid'in damarlarındaki ilaç sakin durmasını önlüyor, elindeki silahla oynuyor, boynuna asılı fotoğraf makinesine dokunuyordu. Cyril Watkins Peter'e o makine hakkında bir şeyler söylemeye çalışmıştı... Peter birden adamın ne demek istediğini anladı. Fünyeleri patlatma düğmesi mi acaba, diye düşündü. Kesinlikle öyle olmalı. Yoksa neden hiç yanından ayırmasındı. Kız erkeğin bakışlarının yönünü görünce suçlu bir tavırla elini indirdi, Peter'in tahmini doğru çıkmıştı.</p>

  <p>“Tutuklular ülkeden çıkmak için hazırlandılar mı?” diye sordu İngrid. “Altın sandıklara yerleştirildi mi? Demecimiz yayınlanmaya hazır mı?”</p>

  <p>“Güney Afrika hükümeti İngiltere ve Amerika Birleşik Devletleri hükümetlerinin kendisini temsil etmesini kabul etti.”</p>

  <p>“iyi.” Kız başını salladı.</p>

  <p>“Güney Afrikalılar bir insanlık belirtisi olarak listenizdeki tüm tutukluları ve gözaltında bulundurulanları serbest bırakmaya karar verdiler.”</p>

  <p>“Evet.”</p>

  <p>“İstedikleri ülkeye gönderilecekler.”</p>

  <p>“Ya altın?”</p>

  <p>“Güney Afrika hükümeti yasadışı ve yabancı kökenli bir muhalefeti paraca beslemeyi ve silahlandırmayı kesin olarak reddediyor. Bu anlaşma ile serbest bırakılan kişilere para vermeyecekler.”</p>

  <p>“Ya televizyon yayını?”</p>

  <p>“Güney Afrika hükümeti demecin içerik bakımından gerçek olmadığı ve bu ülkenin yasa ve düzeninin sürdürülmesine zararlı olacağı düşüncesinde. Demecin yayınlanmasını reddediyor.”</p>

  <p>“İsteklerimizin yalnız birini kabul ettiler...” Kızın sesi daha tizleşmişti şimdi, omuzları titriyodu.</p>

  <p>“Siyasal tutukluların serbest bırakılmalarının bir de koşulu var, “ diye Peter kızın sözünü kesti.</p>

  <p>“Neymiş o?” Kızın yanaklarında kıpkırmızı iki nokta belirmişti.</p>

  <p>“Siyasal tutukluların serbest bırakılmaları için yalnız kadınlarla çocukların değil, uçaktakilerin tümünün serbest bırakılmasını istiyorlar. Ancak ondan sonra sizin ve tutukluların ülkeden güvenlik içinde çıkabileceğinizi garanti ediyorlar.”</p>

  <p>Kız altın saçlarını geriye atarak kahkahalarla gülmeye başladı. Çıldırmış bir insanın gülüşüydü bu. Kahkahaların devam etmesine karşın gözlerinde neşeden eser yoktu. Gözleri kartal gözleri gibi vahşiydi. Kahkahası birden kesildi, sakin ve dümdüz bir sesle konuşmaya başladı.</p>

  <p>“Demek kendilerini isteklerde bulunabilecek durumda sanıyorlar, öyle mi?</p>

  <p>Birleşmiş Milletler tasarısını zayıflatacaklarını sanıyorlar ha? Ortada rehine diye bir şey kalmayınca faşist İngiliz ve Amerikan hükümetlerinin veto haklarını korkusuzca kullanabileceklerini düşünüyorlar, değil mi?”</p>

  <p>Peter cevap vermedi.</p>

  <p>“Cevap ver?” diye kız ansızın bağırdı. “Bizim ciddi olduğumuza inanmıyorlar, değil mi?”</p>

  <p>“Ben yalnızca aranızda ulaklık yapıyorum.”</p>

  <p>“Hiç de değil! Sen bir katilsin! Bir domuzsun!” İngrid tabancasını kaldırıp iki eliyle tutarak Peter'in yüzüne nişan aldı.</p>

  <p>Silahın hedefini anlamazlıktan gelen Peter, “Ne cevap götüreyim?” diye sordu.</p>

  <p>“Cevap...” Kızın sesi yine alçalmıştı. “Bir cevap gerek kuşkusuz.” Tabancayı indirip kolundaki paslanmaz çelikten Japon saatine baktı. “Öğleyi üç dakika geçiyor... verdiğimiz süreyi üç dakika geçiyor yani... bir cevap beklemekte haklılar.”</p>

  <p>Çevresine şaşkın bir ifadeyle bakıyordu. İlaç yan etkilerini göstermeye başladı, diye düşündü Peter. Belki de ilacı fazla almıştı, ya da kullanımdan önceki kırk sekiz saatlik uykusuzluk dönemini hesaba katmayı bilmiyordu.</p>

  <p>Yeni bir patlamaya neden olmamak için yumuşacık bir sesle, “Cevap, “ diye tekrarladı.</p>

  <p>“Peki. Bekle burada.” İngrid uçağın loşluğu içinde kayboldu.</p>

  <p>Karen açılır kapanır koltuklarda oturan dört rehinenin başında bekliyordu. Alev alev yanan kara gözlerle baktı İngrid'e. İngrid başını hafifçe eğince Karen rehinelere döndü.</p>

  <p>“Gelin, sizi serbest bırakacağız.” Gebe kadını şefkatle omzundan tutup kalkmasına yardım etti.</p>

  <p>İngrid onu bırakıp içeri geçti. Kurt'a başıyla bir işaret yapınca erkek tabancasını beline soktu. Başının üstündeki dolaptan plastik el bombalarından ikisini çıkardı. Her birini bir elinde tutarak pimlerini dişleriyle çıkardı, halkalarına küçük parmaklarını geçirdi.</p>

  <p>Kollarını çarmıha gerilmiş gibi iki yana açıp uçağın boyunca yürümeye başladı.</p>

  <p>“El bombaları patlamaya hazır durumdalar şu anda. Hiç kimse yerinden kalkmayacak, hiçbir hareket yapmayacak... ne olursa olsun. Yerinizden kıpırdayım demeyin.”</p>

  <p>Dördüncü hava korsanı da iki elindeki patlamaya hazır el bombalarını havaya kaldırmıştı.</p>

  <p>“Kimse yerinden kıpırdamasın. Konuşmak yasak. Kıpırdamayın.” Aynı sözleri Fransızca ve Almanca tekrarladı.</p>

  <p>İngrid pilot bölmesine döndü.</p>

  <p>“Gel sevgilim.” Kolunu kızın sırtına atıp açık kapıya doğru sürükledi. Ama kız korkuyla geri çekildi.</p>

  <p>“Dokunma bana, “ diye fısıldadı. Gözleri korkudan irileşmişti. Oğlan daha küçük, daha masumdu. Seve seve tuttu İngrid'in elini.</p>

  <p>Bal rengi gözlü, kıvırcık saçlı bir çocuktu. Başını kaldırıp, “Babam burada mı?” diye sordu.</p>

  <p>“Evet, yavrum.” İngrid oğlanın elini sıktı. “Uslu durursan az sonra babanı göreceksin.”</p>

  <p>Çocuğu açık kapının önüne getirdi.</p>

  <p>“Burada bekle.”</p>

  <p>Peter Stride çocuğun başı üzerindeki kapı önüne getirildiğinde ne beklemesi gerektiğini bilemiyordu. Oğlanın yanında şişmanca orta yaşlı, üzerinde buruşuk ama pahalı olduğu belli olan bir elbise bulunan bir kadın vardı. İyi yüzlü kadın kolunu korumak istercesine çocuğun omuzlarına atmıştı.</p>

  <p>Onun arkasından daha uzun boylu, solgun tenli genç bir kadın belirdi. Kadının gözkapakları ve burnu ağlamaktan ya da alerjik bir hastalıktan kızarmıştı, boğazında ve kollarının üst kısmında da kızıl lekeler vardı. Bol hamile elbisesinin altında karnının oldukça büyümüş olduğu görülüyordu. İnce beyaz bacakları üzerinde dengesizce duruyor, parlak güneşe alışmamış gözlerle çevresine bakmıyordu.</p>

  <p>Dördüncü de genç bir kızdı. Peter bir an kızın Melissa Jane olduğunu sandı.</p>

  <p>Karşısındakinin kendi kızı olmadığını anlayana kadar birkaç saniye kalbi göğsünü delecekmiş gibi çarpmıştı. Ancak kızın yüzü Melissa Jane'in o tatlı Victoria çağı yüzüydü; göğüsleri tomurcuk gibi ortaya çıkmış, daracık kalçaları altında, bacakları ince uzundu.</p>

  <p>Kızın gözleri dehşet doluydu. Peter'in tek kurtuluş umudu olduğunu anlamış gibiydi. Yalvaran bakışlarla erkeğe döndüğünde içindeki umudun uyandığı seziliyordu.</p>

  <p>“Lütfen, “ diye fısıldadı. “Bize bir şey yapmalarına izin vermeyin.” Peter güçlükle duyuyordu kızın sesini. “Bize yardım edin efendim, ne olur.”</p>

  <p>Ancak İngrid arkalarındaydı.</p>

  <p>“Biz yapacağımızı söylediğimiz şeyi yaparız. Sen ve kötü kapitalist efendilerin tanıdığımız sürenin sonunda sözümüzü tuttuğumuzu göreceksiniz. İhtilal uğruna acımasız olduğumuzu kanıtlamak zorundayız. İsteklerimizin tam olarak yerine getirilmesi gerektiğini, bunların pazarlık konusu olmadığını anlayacaksınız. İlk sözünüzü tutmamanın bedelini göreceksiniz şimdi.” Kız durakladı. “Bundan sonra size gece yarısına kadar süre tanıyoruz. İsteklerimizin tümü karşılanmadığı takdirde bunun size neye mal olacağını öğreneceksiniz.” Sesi birden bir çığlık gibi yükseldi. “İşte bedeli!” Kız gerileyip gözden kayboldu.</p>

  <p>Peter kaçınılmazı önlemek için bir yol düşünmeye çalıştı.</p>

  <p>Kollarını kıza doğru kaldırarak, “Atla!” diye bağırdı. “Çabuk atla, ben seni tutarım!”</p>

  <p>Ama çocuk duraksıyordu, yerden on metre yüksekteydi.</p>

  <p>Kızın birkaç adım gerisinde duran kara saçlı Karen'le sarı saçlı İngrid iki elleriyle tuttukları tabancalarını kaldırdılar ve rehinelerin sırtlarına nişan aldılar.</p>

  <p>“Atla!” Peter'in sesi uçağın içinden duyuluyordu. İngrid'in yüzünde çarpık bir gülümseme belirdi.</p>

  <p>“Haydi!” diye bağırdı. İki kadın aynı anda ateş ettiler. İki el silah sesi insanın beynini donduran bir gürültüyle beyinlerde yankılandı, namlulardan mavi dumanlar yükseldi, kurşunlar ete girerken duvara çarpan bir avuç karpuz çekirdeği gibi ses çıkardılar.</p>

  <p>İngrid tabancasını Karen'den bir an önce ikinci kez ateşlemişti. Bu kez iki ayrı gürültü duyuldu. Uçağın içindeki iki erkek çılgınlar gibi bağırıyorlardı.</p>

  <p>“Kıpırdamayın! Olduğunuz yerde kalın!”</p>

  <p>O bir iki saniye Peter'e saatler kadar uzun gelmişti. Beyninde durmadan aynı sahne tekrarlanıyordu. Gülünç bir filmin bir dizi sabit karesi gibi. Tek tek hareketler bütünden ayrılıyorlardı. Daha sonraları bunların her birini bir bütün olarak kafasında yaratacak, o dakikaların insanı felce uğratan bulantısını tekrar tekrar hissedecekti.</p>

  <p>Hamile kadın ilk kurşunlardan birine hedef olmuştu. Vücudu olgun bir meyve gibi açılmış, belkemiğinden girip karnına saplanan kurşunun etkisiyle öne fırlamış, boşlukta bir takla atmıştı. Yere düştüğü andan sonra bir daha kıpırdamamıştı.</p>

  <p>Şişman kadın yanındaki oğlanı bırakmamıştı, açık kapı önünde sendelemişlerdi.</p>

  <p>Dengesini korumasına karşın bej renkli ipek elbisesinde sanki keskin bir örgü şişiyle bıçaklanmış gibi bir dizi küçük kırmızı yaralar belirmişti. Aynı yaralar çocuğun beyaz renkli okul gömleğini de delmişler, her yaranın çevresinde küçük kırmızı çiçekler açmıştı. İkisi de ağızlarını açmamışlardı, yüzlerindeki ifade şaşkındı, neye uğradıklarını anlayamamışlardı, ikinci el ateşte sanki kemiksiz et yığınlarıymış gibi hâlâ birlikte olarak öne yuvarlanmışlardı. Düşmeleri uzun bir zaman almış gibiydi. Hamile kadının üstüne yığılıp kalmışlardı onlar da.</p>

  <p>Peter düşen kızı yakalamak için koştu, çocuğun ağırlığı altında dizleri üstüne düştü. Ayağa kalktığında koşmaya başladı. Kız kucağında uyuyor gibiydi. Başı Peter'in omzuna çarpıyor, ipek gibi saçları gözlerine giriyordu.</p>

  <p>“ölme, ne olur ölme, “ diyordu Peter adımlarına tempo tutar gibi. “Lütfen ölme.”</p>

  <p>Ancak kızın ılık kanının karnının üzerinde, mayosunun içinden, bacaklarından aşağı aktığını hissediyordu.</p>

  <p>Terminal binalarına sekiz on adım kala Colin Noble koşup kızı almak istedi. Ama Peter sımsıkı sarılmıştı çocuğa.</p>

  <p>Peter artık tümüyle gevşemiş olan vücudu Thor doktoruna teslim etti ve adam kızın üzerinde çalışırken yüzünde hiçbir pişmanlık ifadesi olmadan, ağzını açmadan bekledi. Doktor başını kaldırdığında Peter'in yüzü taş kesilmiş, ağzı bir yay gibi gerilmişti.</p>

  <p>“Ne yazık ki ölmüş efendim.”</p>

  <p>Peter hafifçe başını eğip yürüdü. Terminal binasının mermerleri üstünde çınlıyordu ayak sesleri. Colin Noble da konuşmadan yanında yürümeye başladı.</p>

  <p>Onun yüzü de Peter'inki kadar ifadesizdi, Hawker komutanlık uçağının pilot bölmesine girerken.</p>

  <p>“Sir William devlet düşmanlarını yargılamadan gözetim altında tuttuğumuz için bizi suçluyorsunuz.” Dışişleri bakanı öne eğilerek parmağını suçlarcasına salladı. “Ama siz İngilizler Terörizmin Önlenmesi Yasası'nı çıkardığınızda bu hakkı kendiniz kaldırdınız, ondan çok önce de Kıbrıs ve Filistin'de tutukluları mahkeme önüne çıkarmadan gözaltında bulunduruyordunuz. Ya Ulster'deki H blokunuz... bizim burada yapmak istediğimizden çok mu farklı?”</p>

  <p>Sir William verecek bir cevap bulmaya çalışırken öfkeyle yutkundu.</p>

  <p>Kelly Constable araya girdi; “Beyler, biz burada ortak bir çıkış noktası bulmaya çalışıyoruz, tartışma alanı değil. Yüzlerce kişinin yaşamı sözkonusu...”</p>

  <p>Havalandırma aygıtlarının serin tuttuğu odada bir telefon çaldı. Sir William derin bir soluk alarak telefonu açtı, ancak dinledikçe yüzündeki kan tümüyle çekilmişti.</p>

  <p>“Anlıyorum, “ dedi bir kere, sonra, “Peki teşekkür ederim, “ dedi ve telefonu kapattı. Uzun cilalı masanın öteki ucunda oturan heybetli adama baktı.</p>

  <p>“Sayın Başbakan...” Sesi titriyordu. “Teröristler hükümetinizin uzlaşma önerilerini reddetmişler ve on dakika önce dört rehineyi öldürmüşler.”</p>

  <p>Masa çevresindekilerin solukları tutulmuştu.</p>

  <p>“İki kadın ve iki çocuk... biri kız biri oğlan... arkadan vurulmuş ve uçaktan aşağı atılmışlar. Teröristler önerilerinin kabulü için bu gece yarısına kadar süre tanıyorlar. Aksi halde aynı şeyi tekrarlayacaklarmış.”</p>

  <p>Herkes sırayla masanın başında adama doğru dönerken belki bir dakika hiç kimse konuşmadı odada.</p>

  <p>“Size insanlık adına yalvarıyorum, efendim, “ diye Kelly Constable sessizliği bozdu. “Hiç olmazsa kadınlarla çocukları kurtarmalıyız. Onlar öldürülürken bizim hiçbir şey yapmadan oturmamızı dünya kabul etmeyecektir.”</p>

  <p>Başbakan yorgun bir sesle, “Uçağa baskın yapıp rehineleri kurtarmamız gerekecek, “ dedi.</p>

  <p>Ama Amerikan elçisi başını salladı. “Hükümetim bu konuda kesinlikle kararlı, efendim... İngiliz meslektaşımınki de öyle...” Sir William'a bakınca İngiliz elçisi de başını salladı. “... Bir kıyım tehlikesini göze alamayız. Uçağa baskın yaparsanız hükümetlerimiz Birleşmiş Milletler kararlarını yumuşatmak için hiçbir girişimde bulunmayacaklar, ayrıca Güvenlik Konseyi'nde de veto hakkımızı kullanmayacağız.”</p>

  <p>“Ama bu... bu hayvanların isteklerini kabul edersek milletimiz korkunç bir tehlikeyle karşı karşıya kalacak.”</p>

  <p>“Sayın Başbakan, bir çözüme varmak için önümüzde birkaç saat var ancak, ondan sonra cinayetler yeniden başlayacak.”</p>

  <p>Kingston Parker küçük ekranda Peter Stride'a bakarak. “Ama bir Delta baskınının başarı şansının çok düşük olduğunu sen kendin söyledin, “ dedi. “Ne Başkan, ne de ben bu düşük olasılığı kabul edemeyiz.”</p>

  <p>“Doktor Parker, orada kadınları ve çocukları öldürüyorlar.” Peter sakin olmaya çalışıyor, mantık dışına çıkamamak için büyük çaba harcıyordu.</p>

  <p>“Kadınların ve çocukların bırakılmaları için istekleri kabul etmeleri yolunda Güney Afrika hükümetine çok güçlü baskı yapılıyor.”</p>

  <p>“Bu hiçbir şeyi çözümlemez ki.” Peter kendini tutamamıştı. “Yarın gece de aynı durumda olacağız.”</p>

  <p>“Kadınlarla çocukların bırakılmasını sağlayabilirsek tehlikede olan insan sayısı azalacaktır, ayrıca kırk saat içinde durum değişebilir. Bir zaman satın alıyoruz, Peter, bunun bedelini çok ağır ödüyorsak da. .”</p>

  <p>“Ya Güney Afrikalılar razı olmazlarsa? Ya korsanlarla anlaşmadan gece yarısı süresi de sona ererse, o zaman ne olacak Doktor Parker?”</p>

  <p>“Bunu söylemek çok güç, Peter, ancak böyle bir durumda...” Parker o ince uzun ellerini çaresizlik içinde iki yana açtı. “... dört kişi daha kaybederiz, bu da dört yüz kaybetmeye yeğ tutabilir. Güney Afrikalılar bundan sonra daha uzun süre dayanamayacaklardır. Her ne pahasına olursa olsun kadınların ve çocukların serbest bırakılmalarına razı geleceklerdir.”</p>

  <p>Peter kulaklarına inanamıyordu. Kendini kaybetmek üzere olduğunu anlayınca birkaç saniye bekledi. Önündeki masada kavuşturduğu ellerine çevirdi bakışlarını. Sağ elinin tırnak diplerinde kara lekeler vardı, uçaktan taşıdığı çocuğun kurumuş kanı.</p>

  <p>Parmaklarını açıp ellerini mavi tulumun ceplerine soktu. Derin bir soluk aldı, bir an içinde tuttu, sonra ağır ağır koyverdi.</p>

  <p>“Bunu söylemek güç geliyorsa. Doktor Parker, bir de dinlemenin çok daha güç olduğunu düşünerek avutabilirsiniz kendinizi.”</p>

  <p>“Neler hissettiğini anlıyorum, Peter.”</p>

  <p>“Sanmıyorum, efendim.” Peter ağır ağır iki yana salladı başını.</p>

  <p>“Sen bir askersin...”</p>

  <p>“... ve yalnız bir asker şiddetten nefret etmesini gerçekten bilebilir, “ diye Peter adamın sözünü tamamladı.</p>

  <p>“Kişisel duygularımızı bu işe katmanın bir yararı yok.” Kingston Parker'in sesi sertleşmişti şimdi. “Sana Delta durumuna karar verme yetkisinin, Başkanı'mız ve sizin Başbakanı'nız tarafından yalnızca bana verilmiş olduğunu bir kere daha hatırlatırım. Benim emrim olmadan baskın yapılmayacak. Bunu anlıyor musunuz, General Stride?”</p>

  <p>“Anlıyorum, Doktor Parker. Umarım gelecek sefere cinayetleri banda daha net alırız, size özel koleksiyonunuz için bir seri gönderirim.”</p>

  <p>Acil durum yürürlüğe girdiği sırada diğer 747 uçağı yere inmiş bulunuyordu. Uçak Speedbird 070'in bin metre kadar uzağında bulunmasına karşılık önünde bulunan terminal binasının köşesi uçağı korsanların görmelerini engellemekteydi.</p>

  <p>Uçak Güney Afrika Havayolları’nın turuncu ve mavi renklerine boyanmasına karşın kaçırılan uçağın eşiydi. Kabin planı bile Heathrow'daki British Airways merkezinden teleprinterle bildirilen 070'in planlarını andırıyordu. Colin Noble bu talihli rastlantıyı kaçırmamış, boş uçağa şimdiye kadar yedi Delta baskını yaptırmıştı.</p>

  <p>“Pekâlâ çocuklar, haydi şimdi biraz toparlanın bakalım. Hareket emrinden uçağa giriş anına kadar geçen on dört saniyeyi kısmak istiyorum...” Baskın grubu gözlerini devirerek baktılar komutanlarına. Colin adamların davranışlarını görmezlikten geldi. “Haydi, şimdi bir kez de aynı işi dokuz saniyede yapmayı deneyelim.”</p>

  <p>Baskın grubu Peter Stride'in dışında on altı kişiden oluşuyordu. Thor örgütünün diğer üyeleri teknisyenlerdi elektronik ve haberleşme uzmanları, dört keskin nişancı, bir silah uzmanı, bir bomba imha çavuşu, doktor, aşçı, bir teğmenin komutasındaki üç istihkâm astsubayı, pilotlar ve diğer uçuş ekibi. Epey büyük bir grup olmasına karşın içlerinden birinin bile eksikliği hemen hissedilirdi.</p>

  <p>Baskın grubu vücudlarına yapışık gibi duran siyah naylondan tulumlar giymişlerdi.</p>

  <p>Gaz maskeleri her an kullanmaya hazır bir halele boyunlarından sarkıyordu. Yumuşak lastik tabanlı çizmeleri de siyahtı.</p>

  <p>Herkes uzmanı olduğu silahı ya sırtında ya da siyah kemeri üzerinde taşıyordu.</p>

  <p>Hareketlerini kısıtlayacak kurşun geçirmez yelekleri, miğferleri yoktu.</p>

  <p>Gruptakilerin hepsi Alman Deniz Piyadeleri'nden ya da bir zamanlar Peter Stride'in komutanı bulunduğu İngiliz 22 SAS alayından seçilmiş yirmi, yirmi beş yaşlarında gençlerdi.</p>

  <p>Colin Noble adamlarının pistte tebeşirle işaretli yerlerini sessizce almalarını bekledi, işaretler 070'e en yakın hangar ve terminal giriş kapılarını gösteriyordu. Colin, adamlarında alışılmıştan bir gevşeme, Thor harekâtı için saptandığı gerçekleştirilmesi olanaksız standartlardan bir sapma belirtisi arıyordu. Ancak hiçbir kusur bulamadı. “Pekâlâ, işaret fişeklerine on saniye!” diye seslendi. Delta baskını hedef alarak alınan uçağın burnuna fosforlu işaret fişekleri atılmasıyla başlardı. Fişekler küçük paraşütlerle gökten yağarken pilot bölmesinde bulunan teröristlerin bu parlak ışıkların nedenini araştırmak için dikkatlerinin dağılacağı düşünülmüştü. Ayrıca parlak ışık teröristlerin gözlerini kamaştıracak ve karanlıkta görme duyularını birkaç dakika için azaltacai&lt;tı.</p>

  <p>“İşaret fişekleri!” diye bağırdı Colin. Baskın grubu harekete geçti. İki 'sopalı' adam önde olmak üzere boş uçağın dev kuyruğunun altına koştular.</p>

  <p>Adamların omuzlarında bir gaz tüpü, tüpün ucunda da uzun çelik çubuklar vardı.</p>

  <p>Adlarını bu çubuklardan alıyorlardı.</p>

  <p>Liderin sırtındaki tüpte 250 atmosferlik basınçlı hava vardı, yedi metre uzunluğundaki çubuğun ucunda da havalı delme aygıtının elmas ucu bulunuyordu.</p>

  <p>Adam uçağın iniş takımının üç metre berisinde dizüstü çöküp delgi çubuğunu basınç kabuğunun en ince olduğu noktaya dayadı. Bu noktanın hemen üstünde yolcu bölümü vardı.</p>

  <p>Güney terminalinde park eden uçağın jet motorlarının çalıştırılmasıyla delicinin gürültüsünün duyulması önlenecekti. Gövdeyi delmek için iki saniye yeterliydi, onun ardından ikinci sopalı kendi çubuğunu gövdeye sokmaya hazırlandı.</p>

  <p>“Elektrik!” diye homurdandı Colin. Tam o anda uçağa verilen elektrik kesilerek havalandırmanın çalışmaması sağlanacaktı.</p>

  <p>İkinci adam sırtındaki tüpteki gazı elindeki çubuk aracılığıyla delikten içeri verme işlemine başladı. Gaz UNSUR V adıyla biliniyordu. Yeni kopartılmış mantar kokusundaydı, yüzde beş karışımı solunduğu takdirde insan on saniye içinde felce uğrar, kaslarını kontrol edemezdi. Hareketlerin ağırlaşması, dilin peltekleşmesi, görüşün bozulması ilk belirtilerdi.</p>

  <p>Yirmi saniye solunduğu takdirde tam felç durumuna gelinirdi; otuz saniyede insan bilincini kaybeder, iki dakikada ise ölürdü. İlacı, temiz hava ya da daha iyisi saf oksijen solumaktı. İnsan bu takdirde hemen kendine gelir ve gazın yan etkileri uzun sürmezdi.</p>

  <p>Baskın grubunun diğer elemanları sopalıları izleyerek dört gruba ayrıldılar.</p>

  <p>Bunlar gaz maskeleri yüzlerinde, silahları her an kullanılmaya hazır olarak kanatların altında bekliyorlardı.</p>

  <p>Colin kronometresine bakıyordu. Yolcuları on saniyeden uzun bir süre gaz etkisinde bırakma tehlikesini göze alamazdı. Aralarında yaşlılar, bebekler, astımlılar vardı. Kronometre ibresi on saniyeyi gösterdiği anda, “Elektrik!” diye bağırdı. Havalandırma yeniden çalışmaya başlayacak ve gazı kabinden dışarı atacaktı. “Tamam!”</p>

  <p>İki baskın grubu alüminyum merdivenlerini kanat kenarlarına dayayıp acil çıkış pencerelerini kırdılar. Diğer iki grup ana kapılara saldırdılar. Ancak iç taraftaki kilit kollarına erişmek için madeni parçalamak üzere ne kullanabiliyorlar, ne de sersemletici el bombalarını patlatabiliyorlardı.</p>

  <p>“İçeri!” Bu deneme Peter Stride'ın yerini almış olan baskın grubu lideri kabinlere girildiğini belirtmek için elini kaldırdığı anda Colin kronometresine bastı.</p>

  <p>Omzu üstünden biri, “Ne kadar?” diye sordu. Colin arkasına döndü. İşine öyle dalmıştı ki Peter Stride'ın geldiğini duymamıştı bile.</p>

  <p>“On bir saniye, efendim.” Bu saygılı davranış Albay Colin Noble'un ne kadar şaşırmış olduğunun belirtisiydi. “Fena sayılmaz... ama iyi de değil. Bir daha deneyeceğiz.”</p>

  <p>“Dinlensinler, “ dedi Peter. “Biraz konuşmak istiyorum.”</p>

  <p>Hava trafik kontrol kulesinin geniş camları önünde durup o gün yüzüncü kez büyük kırmızı, beyaz ve mavi uçağı seyrettiler.</p>

  <p>Öğleden sonrası sıcağı gökyüzünde göz alabildiğince yükselen mor ve gümüş renkli bulut mantarları oluşturmuştu. Gerçek olamayacak kadar görkemli bir sahne vardı gözleri önünde. Bulutlardan sarkan yağmur perdesi ardında batmakta olan güneş bulutlar arasında bulduğu açıklıklardan göğe sapsarı ışıklar gönderiyor, bir tiyatro sahnesi izlemini güçlendiriyordu.</p>

  <p>“Altı saat kaldı, “ diye Colin Noble homurdanarak kara purolarından birine uzandı. “Hükümetten ödün konusunda bir haber var mı?”</p>

  <p>“Hiçbir haber yok. Bunu kabul edeceklerini sanmam.”</p>

  <p>“Yeni cinayetler işlenene kadar.” Colin purosunun ucunu ısırıp öfkeyle bir köşeye tükürdü. “İki yıldır ölesiye çalışıp bugüne hazırlanıyorum, şimdi de elimizi kolumuzu bağlıyorlar.”</p>

  <p>“Delta baskını kararını verirlerse saldırıya ne zaman geçerdin?”</p>

  <p>“Karanlık basar basmaz.”</p>

  <p>“Olmaz. Uyarıcı ilaçların etkisi henüz güçlüdür, “ dedi Peter. “Onlara doruk noktayı aşma ve iniş aşamasına gelme fırsatını vermeliyiz. Benim tahminime göre verdikleri yeni süreye yakın bir saatte yeniden ilaç alacaklardır. Ben olsam onları tam o anda...” Peter durup hesap etti. “... Tam on bire çeyrek kala, sürenin dolmasına yetmiş beş kala basardım.”</p>

  <p>“Eğer Delta durumu kabul edilseydi, “ diye Colin homurdandı.</p>

  <p>“Eğer, eğer Delta durumu kabul edilseydi. Dinle Colin, bu iş beni sıkmaya başladı. Bu insanlar benim adımı biliyorlarsa, Thor hakkında neler biliyorlardır acaba? Bir uçağa baskın yapma planları, mızı öğrenmişler midir?”</p>

  <p>“Bak bunu hiç düşünmemiştim.”</p>

  <p>“Planlarımızı bilmiş olsalar bile bize üstünlük sağlayacak bir şey, plandan belirli bir sapma düşünüyorum.”</p>

  <p>Colin kuşkuluydu. “Bunu hazırlamak için tam iki yıl geceli gündüzlü uğraştık.</p>

  <p>Değiştirebileceğimiz hiçbir şey yok artık.”</p>

  <p>“İşaret fişekleri, “ dedi Peter. “Eğer baskın yaparsak Delta'nın başladığını fişeklerle bildirmeyeceğiz, birden saldıracağız.”</p>

  <p>“Ama korsanlar kabin içinde yolcular arasında olurlar o zaman.”</p>

  <p>“İngrid'in üstünde kırmızı bir gömlek vardı. Bana kalırsa dördü de yolcuları etkilemek için bir çeşit üniforma giymişlerdir. Üzerinde kırmızı olan her şeye ve herkese ateş ederiz. Tahminimde yanılmışsam İsrail yöntemini uygularız.”</p>

  <p>İsrail yöntemi yere yatılması için emir vermekti, emre uymayan ya da saldırgan bir harekette bulunan herkes öldürülürdü.</p>

  <p>“Önemli olan kız. Fotoğraf makineli kız. Çocuklar kızın video bantlarını incelediler mi?”</p>

  <p>“Kızı Farah Fawcett'ten daha iyi tanıyorlar artık, “ diye homurdandı Colin.</p>

  <p>“Namussuz öylesine de güzel ki. Çocukların yumuşamalarını önlemek için idam sahnesini ağır çekimde tam üç kere oynattım.” Bir insanın güzel bir kızı öldürmesi güçtü, bir anlık bir duraksama İngrid gibi iyi eğitilmiş bir fanatik karşısında her şeyi altüst edebilirdi. “Küçük kızın bir sepete konulup morga götürülmesinden önce çekilen filmini de gösterdim. Şimdi havalarına girdiler artık.” Colin omuzlarını silkti. “Neye yarar ama, Atlas Delta durumu ilan etmeyecek ki. Boşuna zaman harcıyoruz burada.”</p>

  <p>“Bir oyun oynamak ister miydin?” diye sordu Peter, sonra cevap beklemeden konuşmaya devam etti. “Atlas'tan Delta onayını aldık diyelim. Bu gece yerel saatle tam 10. 45'te harekete geçmeye hazır olmanı istiyorum. Gerçekten baskın yapacakmışız gibi hazırlan... hiçbir ayrıntıyı unutma.”</p>

  <p>Colin dönüp komutanın gözlerinin içine baktı. Ancak Peter'in yüzü açık ve hilesizdi.</p>

  <p>“Oyun mu?” diye Colin Noble alçak sesle sordu.</p>

  <p>“Elbette.” Peter Stride'in sesi sert ve sabırsızdı, Colin omuzlarını silkti.</p>

  <p>“Ben emir kuluyum.” Dönüp yürüdü.</p>

  <p>Peter dürbünü kaldırıp koca uçağı kuyruktan buruna kadar taradı, ancak hiçbir şey göremedi, pencereler hâlâ battaniyelerle örtülüydü. Dürbünü bırakıp uçağın altında yatan ceset yığınına çevirdi bakışlarını.</p>

  <p>Elektrik bağlantısı ve ilaç getirilmesi ile Peter'in kendisinin iki kere gidişi dışında uçağa kimseyi yaklaştırmamışlardı. Ne yakıt ikmali, ne tuvaletlerin boşaltılması, ne yemek getirilmesi. Cesetlerin kaldırılmasına bile izin vermemişlerdi. Korsanlar geçmiş deneylerden Mogadişu'da çok önemli bilgilerin tuvaletler temizlenirken aktarıldığını ve Lod olayında da baskıncıların yiyecek getirme bahanesiyle uçağa girdiklerini çok iyi biliyorlardı.</p>

  <p>Peter hâlâ cesetlere bakıyordu; en çirkin biçimlerinde bile ölüme alışkın olmasına karşın bu cesetler kendisini çok rahatsız ediyordu. Toplumun en köklü tabuları ile alay etmekti bu durum. Peter, Güney Afrika polisinin havaalanına televizyoncuları ve gazetecileri sokmamalarını şimdi şükranla karşılıyordu.</p>

  <p>Peter basın dünyasının kudurmuş gibi tehditler savurduğunu, Tanrı'nın kendilerine verdiği en çirkin sahneleri uygar insanların evlerine getirme hakkının bu çiğnenişini şiddetle protesto ettiklerini biliyordu.</p>

  <p>Eylemlerinin bu heyecanlı tarihçesinin yazılmamasıyla uluslararası terörizm itici gücünün büyük bir kısmını kaybederdi; kendi işi de epey kolaylaşmış olurdu. Bir an için sorumsuz kişilerin toplumun zararına çalışmamaları için polisin sahip olduğu yetkiye gıpta etti. Sonra düşüncesini bir adım daha ileri götürdü. Toplum adına bu kararları alma niteliğine kim sahipti? Polis böyle bir karar alıp bunu uygularsa, bu bastırmaya çalıştığı terörizmin bir başka biçimi değil miydi? “Tanrım, “ diye söylendi Peter. “Aklımı kaçırıyorum galiba.”</p>

  <p>Kıdemli hava trafik denetimcisinin yanına gitti.</p>

  <p>“Bir kere daha denemek istiyorum.” Adam Peter'e mikrofonu uzattı.</p>

  <p>“Speedbird 070, burası kule. İngrid, sesimi duyuyor musun? Seni dinliyorum, İngrid.”</p>
</body>
</html>
