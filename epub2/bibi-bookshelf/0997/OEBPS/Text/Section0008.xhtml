<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>

  <p>Son birkaç saat içinde sekiz on kere bağlantı kurmaya çalışmışsa da hava korsanları meşum bir sessizliğe bürünmüşlerdi. “İngrid, lütfen cevap ver.”</p>

  <p>Birden o taze ve genç ses duyuldu. “İngrid konuşuyor. Ne istiyorsunuz?”</p>

  <p>“İngrid, cesetleri almak için bir cankurtaran göndermek istiyoruz.”</p>

  <p>“Olmaz, tekrar ediyorum, olmaz. Uçağa kimse yaklaşamaz.” Bir duraklama oldu.</p>

  <p>“Kaldırılacak sekiz on ceset olana kadar bekleyeceğiz...” Kız kıkır kıkır gülüyordu, hâlâ ilacın etkisi altındaydı. “Gece yarısına kadar beklersen yaptığın işe değer bari.” Telsiz yeniden sessizliğe gömüldü.</p>

  <p>“Şimdi size akşam yemeğinizi vereceğiz, “ diye İngrid neşeyle seslendi. Kabin boyunca yolcularda bir kıpırdanma görüldü. “Bugün benim doğum günüm. Bu yüzden şampanya ikram ediyoruz. Ne güzel, değil mi?”</p>

  <p>Ancak şişman Yahudi doktor birden ayağa fırladı. Saçları havaya dikilmiş, yüzü acıyla mum gibi erimiş, mahvolmuştu. Neler olup bittiğinin, neler söylendiğinin farkında değilmiş gibi görünüyordu. “Onu öldürmeye hakkınız yoktu.” Sesi çok yaşlı bir adamın sesiydi. “Karım iyi bir insandı, kimseye bir kötülük yapmamıştı bugüne kadar...” Adam şaşkın şaşkın çevresine bakıp elini dağınık saçları arasına soktu. “Onu öldürmemeliydiniz.”</p>

  <p>“Suçluydu, “ diye İngrid adama seslendi. “Hiç kimse masum değildir... hepiniz uluslararası kapitalizmin sefil araçlarısınız...” Yüzü nefretle buruşmuş, çirkinleşmişti. “Suçlusunuz, hepiniz suçlusunuz, hepiniz ölmeyi hak ettiniz...”</p>

  <p>Birden kendini toparladı, yine gülümsedi, ileri gidip kolunu ufak tefek doktorun omuzlarına attı.</p>

  <p>“Oturun, neler hissettiğinizi biliyorum, lütfen inanın bana, başka bir yol olmasını ben de isterdim.”</p>

  <p>Ama gözlerinde bomboş bir ifadeyle yerine oturdu. “Sen sakin sakin otur burada,” dedi İngrid. “Sana şimdi bir kadeh şampanya getireceğim.”</p>

  <p>“Sayın Başbakan...” Kelly Constable'in iki gün ve gece süren devamlı gerilim sonunda sesi kısık çıkıyordu, “... saat onu geçiyor. Bir karara varmamız gerek, iki saate kalmadan...”</p>

  <p>“Evet, ondan sonra ne olacağını hepimiz biliyoruz.”</p>

  <p>Hava kuvvetlerine bağlı bir jet bin mil ötedeki Johannesburg'dan video bandını getirmiş, kabine ve elçiler vahşeti bütün ayrıntılarıyla seyretmişlerdi. Masanın çevresinde çocuğu olmayan tek kişi yoktu. Aralarındaki en sert sağcılar bile kararsızlık içindeydiler. Emniyet Müdürü elçinin bakışlarıyla karşılaşmamak için gözlerini kaçırdı.</p>

  <p>“Herhangi bir uzlaşma olasılığının bulunmadığını da çok iyi biliyoruz. Bu yüzden isteklerini ya toptan kabul etmeli ya da toptan reddetmeliyiz.”</p>

  <p>“Sayın elçi, “ diye Başbakan odaya çöken sessizliği bozdu sonunda. “Korkanların koşullarını kabul edersek bu ancak insanlık adına olacaktır. Sizin insanlarınız için çok ağır bir bedel ödemek zorunda kalacağız. Bu bedeli ödemeyi kabul edersek yarın öğleden sonra Güvenlik Konseyi'ndeki oturumda ülkelerinizin desteğini kesinlikle garanti edebilecek misiniz?”</p>

  <p>“Birleşik Devletler Başkanı işbirliğiniz karşısında bana kendi desteğini vaat etme yetkisini verdi, “ dedi Kelly Constable.</p>

  <p>Sir William da, “ İngiliz hükümeti de bana size bu konuda garanti vermemi emretti, “ dedi. “Hükümetlerimiz korsanların istedikleri 170 milyon doları da karşılayacaklardır.”</p>

  <p>“Ben yine de tek başıma karar veremem. Tek bir insan için çok ağır bir yük bu.”</p>

  <p>Başbakan göğüs geçirdi. “Bakanlarımdan...” Çevresindeki asık yüzlere baktı,</p>

  <p>“... bu konuda oy vermelerini isteyeceğim. Karar verebilmemiz için birkaç dakika bizi yalnız bırakmanızı rica edeceğim.”</p>

  <p>İki büyükelçi aynı anda ayağa kalkıp masanın başındaki düşünceli ve sıkıntılı adama başlarıyla selam vererek dışarı çıktılar.</p>

  <p>“Albay Noble nerede?” diye sordu Kingston Parker.</p>

  <p>“Bekliyor...” Peter başıyla Hawker'in komutanlık bölmesinin ses geçirmeyen kapılarını işaret etti.</p>

  <p>“Onun da bu konuşmada hazır bulunmasını istiyorum.” Peter zile bastı.</p>

  <p>Colin Noble başında gözlerine kadar indirdiği Thor kepiyle içeri girdi.</p>

  <p>“İyi akşamlar, efendim, “ diye ekrandaki adamı selamlayarak Peter'in yanına oturdu.</p>

  <p>“Albay Noble'in da burada bulunmasına sevindim, “ diye söze başladı Peter.</p>

  <p>“Başarılı bir Delta baskınının saat on birden on dakika öncesinden geç kalmama koşuluyla mümkün olduğu kanıma o da katılır sanırım.” Kolundaki saatine baktı.</p>

  <p>“Kırk dakika sonra yani. Militanları ilacın etkisinin en güçsüz olduğu, yani hap alıp bekledikleri süreye hazır girmelerinden önce bastırmayı umuyorum. O anda saldırırsak, tehlike kabul edilebilecek sınırlar içinde...”</p>

  <p>“Teşekkür ederim, General Stride, “ diye Parker, Peter'in sözünü kesti. “Albay Noble'in burada bulunmasını istememin nedeni de buydu. Emirlerimin yanlış anlaşılmasını istemiyorum.” Parker bakışlarını Colin'e kaydırdı. “Thor komutanı Speedbird 070'e bir Delta baskını yapılmasını istiyor. Ben, sizin önünüzde bu isteği reddediyorum. Güney Afrika hükümeti ile konuşmalar gayet kritik bir noktada sürdürülmektedir, bu yüzden militanlara karşı açık ya da kapalı düşmanca bir harekette bulunulmasını istemiyorum. Anlaşıldı mı?”</p>

  <p>“Evet, efendim.” Colin Noble'in yüzü taş gibiydi.</p>

  <p>“Ya siz, General Stride?”</p>

  <p>“Anlıyorum, efendim.”</p>

  <p>“Pekâlâ. Beklemede kalmanızı istiyorum. Şimdi elçilerle görüşeceğim. Somut bilgiler elde ettiğim anda yine sizinle bağlantı kuracağım.”</p>

  <p>Ekran birden karardı. Albay Colin Noble ağır ağır dönüp Peter Stride'a bakıp, amirinin yüzündeki ifadeyi gördüğü anda komuta Konsolundaki bir düğmeye basarak tüm ses bantlarını ve video kameralarını durdurdu. Konuşmaları hiçbir şekilde kayda geçmeyecekti.</p>

  <p>“Peter, NATO komutanlığı için sıranın sende olduğunu herkes biliyor. Ondan sonra yolunda hiçbir engel kalmayacak, dostum. Genel kurmay başkanlığı ve ondan sonra ne istersen...”</p>

  <p>Peter cevap vermeden yine saatine baktı. Onu on yedi geçiyordu.</p>

  <p>“İyi düşün, Peter. Düşün, be adam! Bulunduğun yere varmak için yirmi yıl köle gibi çalıştın. Seni hiç bağışlamayacaklardır. Seni de mesleğini de mahvederler bunlar. Yapma bunu Peter, yapma! Kendini boşa harcamayacak kadar değerli bir insansın. Bir an düşün.”</p>

  <p>“Düşünüyorum, “ dedi Peter sakin bir sesle. “Hem de hiç durmadan düşünüyorum...</p>

  <p>Onları ölüme terk edersem ben de tetiği çeken insan kadar suçlu sayılırım.”</p>

  <p>“Peter, kendini mahvetmene gerek yok. Kararı veren başkası...”</p>

  <p>“Buna inanmak kolay olurdu, değil mi? Ama bu oradaki insanları kurtarmaz ki.”</p>

  <p>Colin eğilip kıllı elini Peter'in koluna dayadı. Hafifçe sıktı arkadaşının kolunu. “Biliyorum, ama her şeyini böyle feda etmene de dayanamıyorum. Benim kitabımda senden üstünü yok, ahbap.” Colin ilk kez böyle bir şey söylüyordu, Peter gerçekten duygulanmıştı.</p>

  <p>“Bundan sen kaçınabilirsin, Colin. Seni ve mesleğini etkilemez.”</p>

  <p>“Ben hiçbir şeyden kaçmadım yaşamım boyunca.” Colin elini çekti. “Ben de seninle birlikteyim... .”</p>

  <p>“İtiraz ettiğini kayda geçir, “ dedi Peter, “ikimizin de kovulmasına gerek yok.”</p>

  <p>Düğmeye basarak video ve ses bantını çalıştırdı.</p>

  <p>“Albay Noble, 070 sayılı uçağa bir Delta baskını dijzenlemek üzereyim. Lütfen gerekeni yapın.”</p>

  <p>Colin kameraya döndü. “General Stride, Atlas komutanlığının kesin emri olmadan Delta durumunu başlatmanıza resmen itiraz ediyorum.”</p>

  <p>“Albay Noble, itirazınız kaydedilmiştir.” Peter'in son sözleri üzerine Colin Noble yine düğmeye basarak bağlantıyı kesti.</p>

  <p>“Bugünlük bu kadar palavra yeter, “ diyerek ayağa kalktı. “Haydi gidip eşşoğlularm işlerini bitirelim.”</p>

  <p>İngrid uçuş mühendisinin masası önünde oturmuş mikrofonu dudaklarına dayamıştı.</p>

  <p>Güneş yanığı teninin altında bir beyazlık seziliyordu şimdi, gözlerinin ardında bir damar atıyor, mikrofonu tutan eli hafifçe titriyordu. Bunların hepsinin ilacın yan etkileri olduğunu biliyordu. Gerekenden fazla doz aldığına pişmandı şimdi, ancak ilk idamları yerine getirebilmek için bunun bedelini ödüyorlardı.</p>

  <p>Neyse ki yirmi dakikaya kadar yeniden ilaç alacaklardı. Bu kere tavsiye edilen dozu aşmayacaktı. İlacın kanı içinde dolaşırken verdiği canlılığı şimdiden görüyor, görüşünün ve enerjisinin arttığını hissediyordu. Daha sonrasını bile düşünebiliyordu şimdi; mutlak güç, ölümün kendi gücü, yaşamın en büyük deneyimlerinden biriydi. Sartre, Bakunin ve Most yaşamın en büyük gerçeklerinden birini keşfetmişlerdi yok etme eylemi, toptan yok etme aslında yaratmaydı, ruhun yeniden doğuşuydu. İlacın etkisinin kaybolduğu şu anda bile heyecanla bekliyordu yeni idamları.</p>

  <p>“Dostlarım...” diye mikrofona konuştu. “Zorbadan bir haber alamadık. Sizin yaşamınıza ilgi duymaması o emperyalist faşistin tipik bir davranışıdır. Halkın kanı ve teriyle beslendiği halde onların güvenliği kendisini ilgilendirmez...”</p>

  <p>Uçağın dışında gece karanlıktı. Gök gürlüyor, birkaç saniyede bir bulutların içinde şimşekler çakıyordu. Güneşin batımından bu yana iki kere sel gibi yağmur yağmıştı. Havaalanı ışıkları ıslak pistte yansıyordu.</p>

  <p>“... Zorbaya karşı çelik bir irade ve amansız bir cesaret göstermeliyiz. Bir anlık bir duraksama bile kabul edilemez. Şimdi dört rehine daha seçeceğiz. Bu tam bir tarafsızlıkla yapılacaktır... şu anda hepimizin ihtilalin bir parçası olduğumuzu anlamanızı istiyorum, gurur duymanız gerek...”</p>

  <p>Tam o anda yeni bir gök gürlemesi duyuldu, havaalanı gündüz gibi aydınlandı, yağmur olanca şiddetiyle uçağa çarptı. Karen elinde olmadan hafif bir çığlık attı, koşup İngrid'in yanına gitti. Yorgunluk ve ilacın etkisiyle gözlerinde mor halkalar belirmişti, tir tir titriyordu. İngrid konuşmaya devam ederken bir eliyle de kızı ürkek bir kedi yavrusunu sakinleştirircesine okşadı.</p>

  <p>“... Hepimiz ölüme hoşgeldin demeye, yerimizi alıp insanın yeniden doğuşuna katkıda bulunmaya hazır olmalıyız.”</p>

  <p>Yeni bir şimşek çakmasıyla ortalık aydınlanmıştı, ancak İngrid konuşmasını sürdürdü. Anlamsız sözcükler yolcuları ipnotize etmiş gibiydi, hiç ses çıkarmadan, kıpırdamadan, tüm düşünme yeteneklerini kaybetmişler gibi oturuyorlardı yerlerinde.</p>

  <p>“İhtilalin bundan sonraki şehitlerini saptamak için kura çektim. Ben koltuk numaralarını söyleyeceğim, arkadaşlarım gelip sizi yerlerinizden alacaklar.</p>

  <p>Lütfen birinci sınıf mutfağına bir an önce gelerek işbirliği yapmanızı rica ediyorum.” Kısa bir duraklamadan sonra devam etti. “Koltuk numara 63 B. Lütfen ayağa kalkın.”</p>

  <p>Saçları gözlerine düşmüş kırmızı gömlekli yüzü yaralı Alman orta yaşlı, zayıf bir adamı kolunu tersine kıvırarak ayağa kaldırdı. Adamın beyaz gömleği buruşuktu, eski moda dar pantolonunu askıyla tutturmuştu.</p>

  <p>“Olamaz, “ diye adam diğer yolculara yalvarırcasına baktı Henri kendisini öne doğru itelerken. “Beni öldürmelerine izin veremezsiniz.” Herkes önüne bakıyordu.</p>

  <p>Kimse kıpırdamadı, kimse konuşmadı.</p>

  <p>“Koltuk numara 43. F.” Bu, otuz yaşlarında kara saçlı güzel bir kadındı.</p>

  <p>Koltuğunun numarasını okurken birden yüzü çöker gibi oldu, bağırmamak için elini ağzına götürdü. Ancak ara geçidin öte yanında oturan beyaz saçlı yaşlı bir adam hemen o anda ayağa fırlayıp kravatını düzeltti.</p>

  <p>“Benimle yer değiştirir miydiniz, hanımefendi?”</p>

  <p>Adam arkasına bakmadan, kendini almaya gelen sarı bıyıklı Fransızın yanından horgörüyle geçerek öne doğru yürüdü. Ne sağına ne soluna bakıyordu. Mutfak bölmesinin perdeleri arasında kayboldu.</p>

  <p>Boeing'in pilot bölmesinin yanından kuyruğa kadar uzanan 20 derecelik bir kör noktası vardı. Ancak korsanlar her şeyi öyle ince ayrıntısına kadar düşünmüşlerdi ki, bu kör noktayı da gözaltında bulundurduklarından korkulabilirdi.</p>

  <p>Peter ile Colin büyük hangarın köşesinde durmuşlar Boeing'in kuyruğunda ya da ön tarafında bir ayna parıltısı arıyorlardı. Uçağın hemen arkasında, dört yüz metre kadar uzağındaydılar. Bu mesafenin yarısı diz boyu otlarla örtülüydü.</p>

  <p>Havaalanı yalnızca pistin çevre ışıkları ve terminal binasının parıltısıyla aydınlatılmıştı.</p>

  <p>Peter alanın tüm ışıklarını söndürtmeyi düşünmüştü. Ancak korsanlar bundan kuşkulanabilirlerdi, ayrıca baskın grubunun hareketleri de bu yüzden ağırlaşabilirdi.</p>

  <p>“Hiçbir şey göremiyorum, “ diye söylendi Colin.</p>

  <p>“Öyle.” Her ikisi de gece dürbünlerini yanlarında bekleyen bir assubaya verdiler. Artık bunlara ihtiyaçları kalmamıştı. Baskın grubu en gerekli teçhizat dışında her şeyi geride bırakmıştı.</p>

  <p>Peter terminal binasındaki adamlarıyla haberleşebilmek içil çok hafif bir telsiz taşıyordu. Sağ kalçası üzerinde de Walther Pk. 38Tık otomatik tabancası vardı.</p>

  <p>Baskın grubunun her üyesi kendi seçtiği silahı taşıyordu. Colin Noble Browning Hipower. 45'liği öldürücü gücü için seçmişti. Peter ise 9 milimetrelik parabellumun geri tepmesinin hafifliğini ve elli metre mesafedeki kendi ustalığını göz önünde bulunduruyordu.</p>

  <p>Baskın grubunun standart olan şeyi silahlarındaki Super Velex patlayıcı mermileriydi. Mermi insan vücuduna girdiği anda patlar, vücudu delip geçme olasılığını ve böylece masum kişilerin yaralanmalarını önlerdi. Peter adamlarına teröristler ve kurbanlarıyla çok yakın bir çevre içinde olacaklarını sık sık hatırlatmayı unutmazdı.</p>

  <p>Peter'in yanında duran Colin Noble boynundaki ince altın zincirin ucundaki küçük Davud Yıldızı'nı çıkarıp cebine yerleştirdi.</p>

  <p>“Gidelim mi, ne dersin ha, ahbap?”</p>

  <p>Peter, Rolex saatinin fosforlu yüzüne baktı. On bire on altı dakika vardı.</p>

  <p>Mesleğimin sona erdiği an diye düşündü, yumruğunu sıktığı sağ elini havaya kaldırıp indirdi iki kere.</p>

  <p>İki sopalı adam lastik tabanları üzerinde, sopalarını uçağın madeni kısımlarına değmemesi için dikkatle tutarak öne fırladılar.</p>

  <p>Peter ağır ağır beşe kadar sayarken kanının damarlarında hızla dolaştığını, vücudunun bütün sinir ve kaslarının gerildiğini hissediyor, Kingston Parker'e verdiği cevap kulaklarında bir kere daha yankılanıyordu.</p>

  <p>“Orta yolu yok bunun. Tek seçeneği yüzde yüz kayıp. Uçağı da, yolcuları da, tüm Thor personelini de kaybederiz.”</p>

  <p>Düşünceleri bir yana bırakıp ilerleme işaretini bir kez daha tekrarladı. Başka grubu iki sıra halinde koşmaya başladı. Alüminyum merdivenleri taşıyan üç kişi, sersemletici el bombalarını taşıyan dört kişi, kapı kilitlerini parçalayacak çekiçleri taşıyanlar... her birinde kendi seçimi olan birer büyük kalibreli tabanca bulunuyordu. Peter uçağın içi kalabalık olduğu için otomatik silaha izin vermemişti. Baskın gruplarında aranan diğer bir nitelik de kullandığı tabancayla keskin nişancı olabilmek, küçük ve hareketli bir hedefi vurabilmek ve çevredeki masum insanlara zarar vermeden aynı •hedefe birkaç isabet kaydedebilmekti.</p>

  <p>Hemen hemen hiç ses çıkarmadan koşuyorlardı. Peter'in kulaklarında uğuldayan tek ses kendi soluğuydu; pişmanlık duyacak bir anı vardı şimdi. Hiç kazanma olasılığı olmayan bir kumar oynuyordu, elde edebileceği tek şey yaşamı boyunca uğrunda çalıştığı her şeyin yok olmasıydı; ancak bu düşünceyi de bir yana atıp kendisini çelikleştirerek koşmaya devam etti.</p>

  <p>Tam önünde, terminal binasından yansıyan ışıklar altında çubuklu adamlar uçağın gövdesi altındaki yerlerini almışlardı. Birden bir şimşek çakınca iki dizi halinde koşan adamlar soluk otların üstünde açıkça ortaya çıktılar. Eğer görülmüşlerse korkulan an çok yakındı. Yeni bir gökgürültüsüyle yerinden sıçradı Peter. El bombalarının ve uçağın patlamasını bekliyordu.</p>

  <p>Sonra ortalık bir kez daha karardı, ayaklarının altındaki süngerimsi yumuşaklık yerini pistin sert asfaltına bıraktı. Bir an sonra Boeing'in altındaydılar. Bir tavuğun koruyucu gövdesi altındaki piliçler gibi. İki grup dörde ayrıldı, herkes sol dizini yere koydu ve sonra art arda tekrarlanan provalara uygun olarak aynı anda gaz maskelerini yüzlerine geçirdiler.</p>

  <p>Peter adamlarına baktı, sonra telsizinin düğmesine bastı. İş sona erene kadar bir daha konuşmayacaktı. Uzak da olsa hava korsanlarının bu frekansı dinlemeleri olasılığı vardı.</p>

  <p>Düğme sesi terminalde bekleyen arkadaşlarına bir işaretti. Hemen o anda jet motorlarının kulakları sağır eden gürültüsü işitildi.</p>

  <p>Uçak kuzeydeki uluslararası pistte park edilmiş olmasına karşın motorları servis bölümüne çevirmişlerdi. Kıtalararası uçağın yirmi jet motorunun gürültüsü bu kadar uzaktan bile dayanılır gibi değildi. Peter açık eliyle işaretini verdi.</p>

  <p>Sopalı adam işareti bekliyordu, Peter'in hareketini görür görmez çubuğun ucundaki elmas matkabı uçağın gövdesine dayadı. Hava kompresörünün gürültüsünü işitmek olanaksızdı, uzun çubuk basınçlı gövdeye girdiği anda hafifçe sarsıldı.</p>

  <p>İkinci sopalı adam küçük deliğe kendi çubuğunun ucunu sokup Peter'e baktı.</p>

  <p>Peter'in el işaretiyle uçağa gaz verilmeye başlandı, kendisi gözlerini saatinden ayırmıyordu.</p>

  <p>Düğmeye iki kere basınca uçağın örtülü pencerelerinin ardındaki ışıklar bir anda söndü, havalandırnna aygıtı durdu.</p>

  <p>Jet motorlarının kulakları yırtan gürültüsü birkaç saniye daha sürerken Peter merdiven taşıyanlarına ileri emrini verdi.</p>

  <p>Merdivenlerin lastik kaplı uçları kanatların ve kapıların kenarlarına takıldı.</p>

  <p>Uçağın gövdesine gaz verilmesinden on saniye sonra Peter telsizin düğmesine üç kere bastı. Aynı anda Boeing'e yeniden elektrik verildi, ışıklar yandı. Şimdi havalandırma da çalışıyor, gazı uçaktan dışarı atıyordu.</p>

  <p>Peter derin bir soluk alarak Colin'in omzuna dokundu. Sessiz bir hızla merdivenlere atıldılar. Kanatlara çıkan grupların başında Peter ve Colin bulunuyorlardı.</p>

  <p>İngrid, Karen'e, “On bire dokuz var, “ dedi. Gecenin içinde uğuldayan jet motorlarının gürültüsünü bastırmak için yüksek sesle konuşuyordu. İlacın etkisinin giderek kaybolması üzerine boğazı kupkuruydu, gözünün kenarında bir sinir kendiliğinden oynuyordu. Alnına sarılmış bir ip durmadan bükülüyormuş gibi başı ağrıyordu. “Halife'nin hesapları yanlış çıktı galiba, “ diye mırıldandı.</p>

  <p>“Güney Afrikalılar pes edeceğe benzemiyorlar...” Pilot bölmesinin açık kapısından mutfakta açılır kapanır koltuklarda oturmuş bekleyen dört rehineye baktı. Gümüş saçlı İngiliz uzun bir kehribar ağızlıkla sigara içiyordu. İngrid'e horgörüyle bakınca kız birden huzursuzlandı ve adamın sözlerini işitebilmesi için sesini yükseltti. “Bu yüzden bunları da öldürmemiz gerekecek.”</p>

  <p>“Halife daha önce hiç yanılmamıştı.” Karen başını salladı. “Daha bir saatimiz var... .” Tam o anda ışıklar titredi ve birden söndü. Tüm pencerelerin de örtülü olması nedeniyle içersi zifiri karanlıktı Şimdi. Havalandırma aygıtının motoru da şaşkınlık mırıltıları arasında durdu.</p>

  <p>İngrid el yordamıyla pilot bölmesinde uçağın ana bataryalarından cereyan veren kolu aradı. Önündeki kumanda konsolu hafif bir ışıkla aydınlandı.</p>

  <p>“Elektriği terminalden kesmişleri Havalandırma... Delta baskını olabilir bul”</p>

  <p>“Hayır, işaret fişeği yok.”</p>

  <p>“Ama biz...” İngrid söze başlarken sesinde peltekliği hissetti. Dili ağzına büyük geliyor, Karen'in yüzü gözleri önünde çarpılıyordu.</p>

  <p>“Karen...” derken yabani mantar kokusunu hissetti.</p>

  <p>“Tanrım!” diye bağırarak oksijen torbalarına elle komuta eden kola doğru atıldı.</p>

  <p>Koltukların üzerlerindeki kapaklar açılıp oksijen maskeleri uzun kordonları ucunda yolcuların başları üstünde sallanmaya başladı.</p>

  <p>“Kurt! Henri!” diye İngrid iç mikrofona seslendi. “Oksijen! Çabuk maskeleri alın! Delta! Delta'ya geçiyorlar...”</p>

  <p>Kendisi maskelerden birini alıp içine sık soluklar çekerek insanı felçli duruma getiren gazı kanından temizledi. Birinci sınıf yolcularından biri olduğu yerde öne doğru yığıldı, bir diğeri yan tarafa düştü.</p>

  <p>İngrid oksijen maskesini ağzından çekmeden boynundaki fotoğraf makinesini çıkardı. Kendisini korku dolu bakışlarla seyreden Karen maskeyi ağzından çekip,</p>

  <p>“Uçağı havaya uçuracak mısın, İngrid?” diye sordu.</p>

  <p>İngrid arkadaşına cevap vermedi. Ciğerlerindeki oksijeni kullanıp, ağzını mikrofona yaklaştırdı yine.</p>

  <p>“Kurt! Henri! Elektrikler yanar yanmaz içeri girecekler. Sersemletici bombalara karşı gözlerinizi ve kulaklarınızı kapayın, kapılara ve kanat pencerelerine bakın.” İngrid maskeyi yüzüne geçirip yeniden sık soluklar almaya başladı.</p>

  <p>Karen, “Bizi havaya uçurma İngrid,” diye yalvardı maskesinin ardından. “Teslim olursak Halife bir hafta içinde bizi serbest bıraktırır. Ölmemiz gerekmez, lütfen.”</p>

  <p>Tam o anda uçağın ışıkları yandı, havalandırma aygıtı homurtuyla çalışmaya başladı. İngrid son bir kez daha maskeden soluduktan sonra yerde baygın yatan dört rehineyle iki hostesin üzerlerinden atlayıp içeri koştu. Yolculardan birinin tepesinden sarkan bir maskeyi alıp ağzına götürürken yolcu kabinine baktı.</p>

  <p>Kurt ile Henri emirlerini dinlemişler, maskelerden oksijen soluyorlardı. Alman iskele kanadı kapısındaydı, Henri ise arka kapının önünde... İkisi de kısa namlulu tabancaları hazır bekliyorlardı. Sarı oksijen maskeleri yüzünden İngrid arkadaşlarının yüz ifadelerini göremedi.</p>

  <p>Yolculardan pek azı acil davranıp maskelere sarılabilmişlerdi. Yüzlercesi ya oturdukları yerde öne yığılmışlar ya da ara geçide yuvarlanmışlardı.</p>

  <p>İngrid serbest eliyle fotoğraf makinesini tutuyor, diğer elindeki maskeyi ağzından ayırmıyordu. Havalandırmanın gazı süpürmesi için daha birkaç dakikanın geçmesi gerektiğini biliyordu.</p>

  <p>Bir elinde maskesi diğerinde tabancası olan Karen de yanı başındaydı.</p>

  <p>“Git ön kapının önünde bekle!” diye İngrid sert bir sesle söylendi. “Orada...”</p>

  <p>“İngrid, ölmemiz gerekmez ki...” O anda sancak kanadı üstündeki acil çıkış kapısı içeri doğru patladı, aynı anda karanlık açıklıktan kabine iki küçük kara top atıldı.</p>

  <p>“Sersemletici bombalar!” diye bağırdı İngrid. “Yere yatın!”</p>

  <p>Peter Stride uçuş halinde bir kartal kadar hafif ve neşeliydi. Elleri ve ayakları merdivene değmiyordu sanki. Eyleme geçildiği anda artık ne kuşku kalmıştı, ne de duraksama. İşe başlanmıştı bir kere... bu insanı göklere uçuran bir duyguydu.</p>

  <p>Omuz ve kalçasının tek hareketiyle uçağın eğilimli kanadının üstüne atladı, aynı anda iki ayağı üzerinde doğrularak parıltılı geniş maden parçasının üzerinde sessizce süzüldü. Yağmur damlaları elmas parçaları gibi parıldıyordu ayaklarının altında, rüzgâr saçlarını uçuruyordu.</p>

  <p>Altı saniye, diye düşündü. Hareket emrinden bu aşamaya altı saniyede gelmişlerdi. Eğitimde olmadığı kadar hızlı ve yanlışsız olmuştu hareketleri, hepsi de kendilerini bekleyen ölüm ve dehşetle silahlanmışlardı şimdi.</p>

  <p>Peter'le yardımcısı tüm ağırlıklarını acil çıkış kapısının menteşelerine verip yüklendiler. İçerde karşı koyacak basınç olmadığı için kapı kolaylıkla açıldı, aynı anda sersemletici bombalar bekleyen bombacılar tarafından içeri atıldı, Peter'in takımı yere çömelip eliyle gözlerini ve kulaklarını örttüler.</p>

  <p>Uçağın dışında oldukları halde patlamaların etkisi korkunçtu, beyinlerine darbeler iniyordu sanki, yanan fosforlu toz Peter'in gözlerini örten ellerinin kemiklerini gösteriyordu sanki röntgen ışınları altındaymış gibi. Bomba atıcılar içeri seslendiler: “Yere yatın! Herkes yere yatsın!” Bu emri İsrail yönteminde olduğu gibi operasyon bitene kadar durmadan yineleyeceklerdi.</p>

  <p>Peter bombanın etkisiyle uyuşmuş gibiydi, saniyenin yüzde biri kadar bir süre gecikti tabancasını çıkarmakta, sonra önce ayakları olmak üzere içeri daldı.</p>

  <p>Kırmızı gömlekli kızın elinde fotoğraf makinesiyle koştuğunu gördüğünde daha henüz havadaydı. Kız bir şeyler bağırıyordu. Peter ayakları yere değdiği anda silahını ateşledi, ilk kurşunu kızın ağzına girdi, beyaz dişleri arasında kara bir delik belirdi, başı öylesine bir şiddetle geri savruldu ki Peter ince boyun kemiklerinin kırıldığını olduğu yerden duydu.</p>

  <p>İngrid iki eliyle yüzünü ve kulaklarını örterek yolcu kabininde kasırga gibi esen ışık ve gürültü dalgasına daldı. Dalga kendisini aşıp gittiğinde hâlâ bir koltuğun arkasına sımsıkı sarılmış duruyor, saldırganların uçağa girecekleri anı saptamaya çalışıyordu.</p>

  <p>Uçağın dışındakiler patlatmak üzere olduğu bombanın etkisinden kurtulabilirdi.</p>

  <p>İngrid tüm baskın grubunun içeri girmesini beklemek niyetindeydi. Kendisiyle birlikte mümkün olan en çok sayıda insanın ölmesini istiyordu. Fotoğraf makinesini iki elinde tutarak havaya kaldırdı.</p>

  <p>“Gelin bakalım!” diye haykırdı. Ancak kabinin içi beyaz duman bulutlarıyla kaplıydı, tavandan sarkan beyaz maske hortumları Medusa'nın saçlarını andırıyordu. Bir el silah sesi duyuldu, biri bir çığlık attı. “Yere yatın!</p>

  <p>Herkes yere yatsın!” diye bağırdı.</p>

  <p>İngrid acil durum kapısından gözlerini ayırmıyor, parmağı fotoğraf makinesinin patlayıcı düğmesinde, bekliyordu, içeri önce karalar giyinmiş biri girdi, aynı anda yanındaki Karen bir çığlık kopardı.</p>

  <p>“Hayır. Bizi öldürmeyin!” Karen makineyi İngrid'in elleri arasından kaptı. “Bizi öldürmeyin! Bizi öldürmeyin!” diye bağırarak ileri doğru koştu. Elindeki makineyi bir barış sunuşu gibi tutuyordu. “Halife bize ölmeyeceğimizi söyledi!”</p>

  <p>Çılgıncasına bağırarak koşuyordu. “Halife...” Kara giyimli ve maskeli biri havada hafifçe döndü, ayakları üstüne düştüğü anda sağ elindeki silahı kaldırdı.</p>

  <p>Ancak el bombalarından sonra silahın sesi çok boğuk geliyordu.</p>

  <p>Karen elindeki fotoğraf makinesini sallayarak adama doğru koştuğu sırada kurşun ağzına girip boynunu kırdı. Diğer iki el silah da o kadar yakından atılmıştı ki Velex patlayıcı kurşunları Karen'in gömleğini parçalayıp kürek kemikleri arasından fırladılar. Fotoğraf makinesi havaya uçtu, iki yol arasındaki sırada baygın yatan yolculardan birinin kucağına düştü.</p>

  <p>İngrid vahşi bir hayvanın güdüsel hızıyla kendini yere attı, bombaların beyaz dumanından yararlanarak görülmeden karnı üstünde sürünerek makineye doğru gitti.</p>

  <p>Makine yedi sekiz metre uzaktaydı, ancak İngrid bir yılan hızıyla kıvrılıyordu.</p>

  <p>Dumanın kendisini örttüğünü biliyordu, ne var ki makineyi alabilmek İçin ayağa kalkmak ve baygın yatan iki kişinin üzerinden uzanmak zorundaydı.</p>

  <p>Peter yere ayaklarını bastığı anda kızı öldürdü ve aynı hareketle yardımcısına yer açmak için yana kaydı.</p>

  <p>Arkadaşı Peter'in boşalttığı yere girdiği anda uçağın arka tarafındaki kırmızı gömlekli Alman silahını adamın sırtına boşalttı.</p>

  <p>Adamın vücudu ikiye ayrılmış gibi oldu, kapanan bir çakı gibi Peter'in ayakları dibine düştü.</p>

  <p>Peter bir an geçirmeksizin geriye döndüğü anda sırtını fosforlu dumanlar arasında sürüklenen İngrid'e vermiş oldu.</p>

  <p>Kurt, geri tepmesinin ucunu havaya kaldırdığı silahını indirmeye çalışıyordu.</p>

  <p>Kızıl gömleği göbeğine kadar açıktı. Kıllı vücudunun güneş yanığı adaleleri görünüyordu, simsiyah saçları altındaki gözleri tam bir çılgın gözü gibi parlıyordu.</p>

  <p>Peter adamı göğsünden vurdu. Kurt geriye düşerken hâlâ tabancasını doğrultmaya çalışıyordu. Peter'in ikinci el ateşi Almanın alnını buldu, gözleri kapandı, yüzüstü yere yuvarlandı.</p>

  <p>“İki.” Peter bu karmaşık anda bile çok soğukkanlı olduğunu, kendini kaybetmediğini görüyordu. Talim alanındaymış gibi tam isabet kaydetmekteydi.</p>

  <p>Harcadığı kurşunları bile sayıyordu, Walther'de daha dört kurşunu vardı.</p>

  <p>İki de terörist kaldı, diye düşündü. Ancak içerdeki duman daha dağılmamıştı, beş metre ötesi görünmüyordu. Tavandan sarkan maskeler de görüş alanını iyice daraltmaktaydı.</p>

  <p>Yerde yatan arkadaşının cesedi üzerinden atlarken birden karşısında Colin Noble'un iri cüssesini gördü. Sancak kapısından giren Colin yüzündeki gaz maskesiyle dumanlar arasında cehennemden çıkmış bir şeytanı andırıyordu. Colin keskin nişancı pozunda çömeldi, iri tabancası elindeydi. Tabancanın gürültüsü Notre Dame kilisesinin büyük bronz çanlarını bile bastıracak kadar güçlüydü.</p>

  <p>Colin dumanlar ve sallanan maskeler arasında ancak görebildiği sarı bıyıklı, kırmızı gömlekli bir gence ateş ediyordu. İri Velex mermileri korsanı paramparça etmişti.</p>

  <p>Üç, diye düşündü Peter. “Bir tane kaldı... fotoğraf makinesini almalıyım şimdi.”</p>

  <p>Makineyi öldürdüğü kızın elinde görmüştü, sonra makine bir yerlere düşmüştü.</p>

  <p>Bunun ne kadar tehlikeli olduğunu biliyordu. Hele o sarışın kızın, tehlikeli olanının eline geçerse...</p>

  <p>Uçağa gireli dört saniye olmasına karşın sanki sonsuz bir zaman geçmiş gibiydi. Ön ve arka kapıların kırılmaya çalışıldığını duyuyordu, birkaç saniye sonra Thor baskın grupları tüm gediklerden içeri gireceklerdi ve kendisi hâlâ gerçekten içlerinde en tehlikelisi olan dördüncü korsanı bulamamıştı.</p>

  <p>“Yere yatın! Herkes yere yatsın!” diye bağırıyordu bombacılar. Peter olduğu yerde dönüp pilot bölmesine doğru koştu. Kızın orada kontrol merkezinde olacağından emindi.</p>

  <p>Birden yerde vurduğu kızı gördü. Uzun kara saçları hâlâ dehşet içindeki solgun yüzünü çevreliyordu. Saçları kanlıydı, beyaz dişleri arasındaki kara boşluk yüzüne yaşlı bir kadın ifadesi vermişti. Kemiksiz bir et yığını halinde yolu tıkıyordu.</p>

  <p>Kilit parçalandığı anda ön kapı da içeri doğru açılmıştı, ancak Peter'in önünde hâlâ beyaz dumandan duvarlar vardı. Kızın üzerinden atlamaya hazırlanırken birden sarışın kızın dumanlar arasında doğrulduğunu gördü. Güzel fakat kötü bir hayalet gibi.</p>

  <p>İngrid makineyi almak için baygın yolcuların üzerine atıldı. Peter silahını kıza doğrultamayacak kadar yanda kalmıştı. Silahı öteki eline aktarırken kendisi için çok değerli olan saniyenin onda biri kadar bir zaman kaybetmişti. Kız şimdi makinenin kayışını yakalamış çekiyordu. Peter aralarında on adımdan az bir uzaklık olduğu için kızın başına nişan aldı, bu karmaşıklık ve duman içinde bile isabet ettirememesine olanak yoktu.</p>

  <p>Maskesinden oksijen soluyan yolculardan biri tam o anda, “Yere yatın! Herkes yere yatsın!” emrini dinlemeyerek, “Ateş etmeyin! Çekilin yolumdan! Ateş etmeyin!” diye bağırarak ayağa kalkmak için doğruldu. Adam Peter'le kırmızı gömlekli kızın arasındaydı. Peter ateş ettiği anda elini kaydırdı, kurşun tavana saplandı, hâlâ bağırmakta olan adam Peter'e çarptı.</p>

  <p>“Bırakın beni! Ateş etmeyin!”</p>

  <p>Peter kızın kayışı kopartıp makine üzerinde bir şeyler yaptığını gördü. Yolcu ise Peter'in silah tutan kolunu yakalamış sallıyor, ağlayarak bir şeyler söylemeye çalışıyordu.</p>

  <p>Orta koltukların ötesinden Colin Noble bir el ateş etti. Hâlâ sancak tarafındaki yolda bulunduğundan ateş açısı çok tersti, kurşun Peter'in omzundan iki karış öteden ve maskelerin arasından geçti,</p>

  <p>İlk atışı isabetsizdi, ancak yine de kızın o kadar yakınından geçmişti ki, İngrid hafifçe geriye doğru sendeledi.</p>

  <p>Peter sağ elinin tersiyle önüne çıkan adamın boğazına bir darbe indirip koltuğuna oturttu, tabancasını kaldırdı. Kızın beynine ateş edip anında parmaklarını hareketsiz bırakmaktan başka bir çaresi olmadığını biliyordu.</p>

  <p>Colin ikinci el ateşini Peter'den bir saniyenin yüzde birinden kısa bir süre önce yaptı. Kız yana savruldu, başı Peter'in kurşununun yolundan kurtuldu.</p>

  <p>Peter, Colin'in kurşununun, kızın sağ omzunu bulduğunu gördü. Aynı anda kemik parçalanmış, kızın kolu havaya fırlamış, fotoğraf makinesi yine bir yana savrulmuştu. İngrid de hızla yol alan bir otomobil çarpmış gibi ileri fırlamıştı.</p>

  <p>Peter ateş etmek için kızın doğrulmasını bekledi. Ancak o sırada kara giysili adamlar uçağa girmişler, dumanlar arasından çıkarak kızı yakalayıp yere yatırmışlardı. Thor grubu kızın canını kurtarmıştı. Peter tabancayı kılıfına sokarak fotoğraf makinesini dikkatle yerden kaldırdı. Diğer eliyle maskesini sıyırdı.</p>

  <p>“Hepsi bu kadar!” diye bağırdı. “Hepsini yakaladık. Ateş kesin! Bitti!” Sonra telsizin mikrofonuna, “ Tamam!” diye seslendi. “İniş tamam! İniş tamam!” Tam başarı şifresiydi bu. Adamlarından üçü kızı yere bastırıyorlardı. Omzundan fışkıran kana karşın kız bir leopar gibi çırpınmaktaydı.</p>

  <p>“Acil durum kanallarını açın, “ diye emretti Peter. Çıkışların her birinden uzatılan plastik kanallar şişirilerek piste uzatıldı. Thor elemanları yolcuları buralardan aşağı indirmeye başladılar.</p>

  <p>Kuzey pistinden de tarih öncesi canavarları gibi mekanik merdivenler gelmekteydiler.</p>

  <p>Peter fotoğraf makinesi elinde olduğu halde kıza yaklaşıp baktı. Savaşın buz gibi soğukluğunu üzerinden atamamıştı, tüm duyguları çok keskin, beyni pırıl pırıldı.</p>

  <p>Kız çırpınmayı bırakıp Peter'e baktı. Tuzağa düşmüş leopara benzetmesi çok yerindeydi. Peter yaşamı boyunca böylesine ateşli ve acımasız bakışlar görmemişti. Kız sokmak üzere hazırlanan bir kobra gibi başını geri çekti ve tükürdü. Beyaz köpüklü tükürüğü Peter’in bacaklarına yapıştı.</p>

  <p>Colin Noble da Peter'in yanına gelmiş maskesini çıkarıyordu.</p>

  <p>“Kusura bakma, Peter. Kalbini nişanlamıştım.”</p>

  <p>“Beni tutamayacaksınız!” diye kız birden bağırdı. “Şükran Günü gelmeden serbest olacağım nasıl olsa!”</p>

  <p>Peter kızın haklı olduğunu biliyordu. Sersemlemiş dünya toplumu bu insanlara ancak birkaç aylık bir ceza verir onu da ertelerdi. Peter kucağında ölen kızı, kızın kanının ılıklığını hatırladı.</p>

  <p>“Bizimkiler beni kurtaracak!” Kız bu kez kendisini tutanlardan birinin yüzüne tükürdü. “Beni tutamayacaksınız! Bizimkiler sizi, beni koyvermek zorunda bırakacaklar.”</p>

  <p>Bunda da haklıydı; onun yakalanması yeni bir şiddet eylemini davet etmekti.</p>

  <p>İntikam ve misilleme tekerleği harekete geçirilecekti. Bu vahşi insanın yaşamı için yüzlerce kişi acı çekecek, onlarca kişi ölecekti.</p>

  <p>“Biz ihtilalciyiz.” Kız sağlam kolunu kaldırdı, yumruğunu sıktı. “Biz güçlüyüz.</p>

  <p>Hiç kimse, hiçbir şey durduramaz bizi!”</p>

  <p>Sarışın kadın yumruğunu Peter'in yüzüne salladı.</p>

  <p>“Bu başlangıç henüz... yeni bir çağ başlıyor.”</p>

  <p>Sesinde meydan okuma, tehdit ve tam bir güven vardı. Peter bunun yanlış olmadığını biliyordu. Dünyaya yeni bir güç salınmıştı, düşünebileceğinden daha öldürücü bir güç. Peter kör talihin kendisine sağladığı bu küçük başarısızlığından dersini alacaktı.</p>

  <p>“Siz hiç kazanamayacaksınız, “ dedi kadın. Kendi kanı içinde yatmasına karşın korkusuzdu, pişmanlık duymuyordu; Peter'in aklından geçenleri okuyordu sanki.</p>

  <p>Güney Afrika Başbakanı ağır ağır konuşuyordu. “Beyler, ben ve kabinem teröristlerin isteklerini kabul etmenin, bir daha hiç inmemek üzere bir kaplanın sırtına binmekten farksız olduğu konusunda görüş birliğine vardık.” Başbakan sustu, granitten yontulmuş başını bir an eğdi, sonra iki elçiye baktı. “Ancak insanlığa ve insan yaşamına duyduğumuz saygıdan ve iki büyük ülkenin küçük bir ülkeye yaptığı bu ağır baskıdan dolayı kadınlar ve çocukların serbest bırakılmaları için tüm koşulları kabule karar verdik...”</p>

  <p>Amerikan elçisinin önündeki telefon acı acı çaldı. Başbakan kaşlarını çattı.</p>

  <p>“Ancak hükümetlerinizin verdiği garantilere...” Telefon çalmaya devam ediyordu.</p>

  <p>“Telefona cevap verin...” dedi Kelly Constable's.</p>

  <p>“Bağışlayın, Sayın Başbakan.” Amerikalı telefonu dinlerken yüzünde kulaklarına inanamayan bir ifade belirmişti. “Bir dakika, “ dedi. Ağızlığı eliyle örterek Başbakan'a baktı. “Sayın Başbakan... üç dakika önce Thor baskın grubu uçağa girmiş ve teröristlerden üçünü ölü birini sağ olarak ele geçirmişler. Yolcular arasında kayıp yok. Hepsini dışarı çıkarmışlar.”</p>

  <p>Masanın başındaki iriyarı adam derin bir soluk aldı, çevresinden tebrikler yağmaya başlayınca da gülümsedi.</p>

  <p>“Teşekkür ederim, Sayın Büyükelçi... çok teşekkür ederim.”</p>

  <p>“Görevinizi kötüye kullanmaktan suçlusunuz. General Stride,” dedi Kingston Parker.</p>

  <p>“Ben yüzlerce rehinenin yaşamları ve ahlak yasasının güçlüğüyle ilgiliydim.”</p>

  <p>Peter'in ateş ve öfkeyle Boeing'e girişinden bu yana henüz on beş dakika geçmişti. Elleri hâlâ hafifçe titriyordu.</p>

  <p>“Benim emirlerime bile bile uymadınız.” Ekrandaki Parker yeleleri kabarmış bir aslandı sanki. Kişiliğinden yayılan güç Hawker'in komuta kabinini dolduruyordu.</p>

  <p>“Size verilmiş göreve uygunluğunuz konusunda her zaman kuşkuluydum. Bu kuşkularımı üstlerinize yazıyla da belirtmiştim, şimdi bu kuşkularımda haklı olduğumu görüyorum.”</p>

  <p>“Bununla Thor komutanlığından alındığımı söylüyorsunuz sanırım, “ diye Peter adamın sözünü kesti. Karşısındakinin yüzeye çıkan öfkesi karşısında Parker kendini toparlama gereğini duydu.</p>

  <p>Peter, Kingston Parker'in bile böylesine başarılı bir baskının komutanını hemen görevinden alamayacağını biliyordu. Biraz zaman isterdi bunun için, belki de yalnızca birkaç gün, ancak geleceğinin ne olacağı belliydi.</p>

  <p>“Benim doğrudan doğruya gözetimim altında komutanlığınızı sürdüreceksiniz, “ diye Parker devam etti. “Bana sormadan hiçbir karar almayacaksınız. Anlaşıldı mı, General Stride?”</p>

  <p>Peter cevap verme zahmetine katlanmadı. Mesleğinde ilk kez amirine itaatsizlik etmiş ve ister talih densin ister denmesin sonuçta parlak bir başarı kazanmıştı.</p>

  <p>“İlk göreviniz bütün Thor birliklerini en kısa zamanda geri çekmek olacak. Ele geçirdiğiniz militan sorgulama ve yargılanma için Londra'ya...”</p>

  <p>“Ama suç burada işlenmişti. Cinayet suçuyla burada yargılanması gerekir... yerel yetkiler bana bu konuda...”</p>

  <p>“Güney Afrika yetkilileriyle görüşmeler yapılıyor.” Parker'in öfkesi geçmemişti ama şimdi hiç olmazsa kontrol altına alabilmişti. “Sizin uçağınızla İngiltere'ye getirilecek, Thor doktoru da yanından ayrılmayacak.”</p>

  <p>Peter terörist Leyla Halid'in başına gelenleri unutmamıştı. İsrail güvenlik görevlilerince korunduğu El Al uçağından alınan Filistinli terörist İngiliz polisinin konuğu olarak altı günlük bir tutukluluktan sonra serbest bırakılmıştı. Basın ve televizyonun göklere çıkardığı bir kahraman... Terörizmin Jan Dark'ı... Serbest bırakılmış ve uygarlığın temellerini sarsacak, toplumun yasa egemenliğini tutan sütunları devirecek eylemlerde bulunmak, yüzlerce masumun kanına girmek için planlarına başlamıştı.</p>

  <p>“Bu kadının yirmi dört saat içinde Londra'ya getirilmesini istiyorum. Bir misillemeye karşı çok sıkı güvenlik önlemleri altında bulundurulacaktır. 070'de yeni bir kan banyosu istemiyoruz.”</p>

  <p>Peter terminalin iç hatlar bölümünün mermer sütunlu salonunda dimdik yürürken adamları kendisine sesleniyorlardı.</p>

  <p>“Tebrikler, efendim.”</p>

  <p>“Şahaneydiniz, generalim.”</p>

  <p>“İşte böyle olmalı...”</p>

  <p>Serbest bırakılan yolculara yardım ediyorlar, dağınık eşyalarını topluyorlar, güvenlik ve haberleşme aygıtlarını kaldırıyorlardı. Bir saate kadar yola çıkacaklardı. Ancak komutanlarını görünce bütün işlerini bırakıp çevresine doluştular.</p>

  <p>Kurtuluşlarını sağlayan adamın bu olduğunu anlayan yolcular da kendisini alkışlamaya başlamışlardı. Peter gülümseyerek baktı hepsine, yaşlı bir kadının kendisini kucaklamasına izin verdi.</p>

  <p>“Tanrı senden razı olsun yavrum.” Kadının vücudu titriyordu. Peter yaşlı kadını hafifçe bir yana itip yoluna devam etti. Yüzündeki gülümsemeye karşın yüreğinde yalnızca soğuk bir çelik cendere vardı.</p>

  <p>Birinci kattaki idari bölümün kapısındaki eli makineli tüfekle Thor nöbetçileri Peter'i görünce yana çekildiler.</p>

  <p>Colin Noble hâlâ daracık kara baskın tulumu içindeydi, dişleri arasında bir puro vardı, iri. 45'liği belindeydi.</p>

  <p>“Şuna bir bak, “ diye seslendi. Masanın üstü silah ve patlayıcılarla doluydu.</p>

  <p>“Çoğu demir perde gerisinden... ama bunları nerden bulduklarını Allah bilir ancak.” Çifte namlulu tabancaları gösterdi. “Bunlar özel olarak yapılmışsa epey pahalıya patlamıştır.”</p>

  <p>“Paraları çok, “ diye Peter kupkuru bir sesle cevap verdi. “OPEC bakanlarını serbest bırakmak için yüz elli milyon, Braun kardeşler için yirmi beş milyon.</p>

  <p>Baron Altmann için de yirmi milyon dolar aldılar. Bir ülkenin savunma bütçesi eder bu.” Tabancalardan birini alıp baktı. Şarjörü boştu.</p>

  <p>“Rehineleri bununla mı öldürmüş?”</p>

  <p>Colin omuzlarını silkti. “Herhalde, her iki namludan da ateş edilmiş.”</p>

  <p>Peter namluya bir mermi sürdü, üzerinde yazı makinelerinin bulunduğu masalar arasından yürüdü.</p>

  <p>Duvarların biri dibinde üç hava korsanının saydam plastik torbalara yerleştirilmiş cesetleri diziliydi.</p>

  <p>Thor ekibinden iki kişi korsanların ceplerini boşaltıyorlar, çıkardıklarını etiketli plastik torbalara dolduruyorlardı.</p>

  <p>Peter'in vurduğu adam duvara en yakın torbadaydı. Peter bir an durup baktı.</p>

  <p>Plastik torbadan adamın yüzü görünüyordu. Gözleri açıktı, ağzı sarkmıştı. Ölüm o kadar onur kırıcı bir şey ki, diye düşündü Peter.</p>

  <p>Elinde tabanca olduğu halde yan odaya geçti. Colin Noble da ardından gelmişti.</p>

  <p>Kızı bir sedyeye yatırmışlardı, kan şişesi başının üstünde asılıydı. Thor doktoru ile iki yardımcısı sessizce uğraşıyorlardı yaralıyla. Genç doktor kapının açıldığını duyunca sinirli bir hareketle başını kaldırdı, ancak Peter'i görünce yüzünün ifadesi değişti.</p>

  <p>“Generalim, kadının kolunu kurtarmak istiyorsak bir an önce ameliyata almalıyız.”</p>

  <p>Kız başını Peter'den yana çevirdi. Altın sansı gür saçları kurumuş kanla topak topak olmuştu, yanağında kanlı bir iz vardı.</p>

  <p>Yüzünde renk kalmamıştı, beyaz mermerden yontulmuş bir melek başını andırıyordu.</p>

  <p>Derisinin saydam denecek bir renk almış olmasına karşın gözleri alev alev yanıyordu.</p>

  <p>“... Güney Afrikalılardan işbirliği istedim, “ diye doktor devam etti. “İki ortopedi cerrahını hazır bekletiyorlar, Edenvale'deki hastaneye kaldırmak için bir helikopter sağlamaya söz verdiler.”</p>

  <p>Kız şu anda bile ünlü bir kişi davranışı görüyordu. Şerefe giden güller serpili yolda ilk adımını atmıştı. Peter basının onun güzelliğini nasıl göklere çıkaracağını biliyordu. Esmer, gelincik gözlü ve hafifçe bıyıklı Leyla Halid için o kadar kıyamet kopardıktan sonra bunun için ne yapmazlardı ki.</p>

  <p>Peter o anda duyduğu heyecanı o güne kadar duymuş değildi.</p>

  <p>“Çık dışarı, “ dedi doktora.</p>

  <p>“Efendim!” Doktor şaşırmıştı.</p>

  <p>“Çık dışarı, “ diye tekrarladı Peter. “Hepiniz çıkın!” Buzlu camlı kapı arkalarından kapanana kadar bekledi. Sonra kıza döndü.</p>

  <p>“Beni ilkelerimden vazgeçip kendi düzeyine inmek zorunda bıraktın.”</p>

  <p>Kız Peter'in sağ elindeki tabancaya bakıyordu.</p>

  <p>“Mesleği askerlik olan beni düşman karşısında üstümün emirlerine itaat etmemeye zorladın. Gururlu bir insandım. Ama şimdi yapmak zorunda olduğum şeyi yaptıktan sonra artık gurur duyacak hiçbir şeyim kalmayacak.”</p>

  <p>“Amerikan Büyükelçisi'ni görmek istiyorum, “ dedi kız boğuk bir sesle. Gözlerini tabancadan ayırmıyordu. “Ben Amerikan yurttaşıyım. Haklarımı çok iyi...”</p>

  <p>Peter kızın sözünü kesti.</p>

  <p>“Bu intikam değil. Ben intikamın insan aşırılıklarının en acı tadına sahip olduğunu bilecek kadar yaşlı ve akıllıyım.”</p>

  <p>“Yapamazsın...” Kızın sesinde bir korku vardı şimdi. “Seni mahvederler.”</p>

  <p>Peter kızı duymamış gibi sürdürdü sözünü. “İntikam değil bu. Nedenini sen çok açık olarak söyledin. Eğer yaşarsan seni almak üzere geri gelecekler. Yaşadığın sürece başkaları ölecek... ve insanlık onurundan uzak bir biçimde ölecekler.</p>

  <p>Dehşet içinde, tıpkı senin...”</p>

  <p>“Ben bir kadınım, yaralıyım. Savaş tutsağıyım!” diye bağıran kız doğrulmaya çalıştı.</p>

  <p>“Bunlar eski kurallar. Sen o kitabı yırtıp yenisini yazdın... Ben şimdi senin kurallarına göre oynuyorum oyunu. Senin düzeyine indim artık.”</p>

  <p>“Beni öldüremezsin.” Çıldırmış gibiydi kız. “Benim görevlerim...”</p>

  <p>Peter arkadaşına bakmadan, “Colin, artık çıksan iyi olur, “ dedi.</p>

  <p>Colin Noble duraksadı, eli Browning'inin sapındaydı. Kız yalvaran bakışlarla baktı kendisine.</p>

  <p>“Bunu yapmasına izin verme.”</p>

  <p>“Peter. .” dedi Colin.</p>

  <p>“Haklıydın Colin, o çocuk Melissa Jane'e çok benziyordu.</p>

  <p>Colin Noble elini tabancasından çekip kapıya döndü. Kız çığlık çığlığa bağırıyordu şimdi, korku ve nefretten dedikleri anlaşılmıyordu.</p>

  <p>Colin kapıyı arkasından kapatıp sırtını dayadı. Silah sesi inanılmayacak kadar gürültülüydü. Kızın çığlıkları kesildi. Sessizlik az önceki gürültüden daha korkunçtu. Colin yerinden kıpırdamadı. Dört saniye, beş saniye bekledi. Kapı hafifçe açıldı. General Peter Stride odaya girdi. Colin'e uzattığı tabancanın namlularından biri ateş gibiydi.</p>

  <p>Peter'in yakışıklı yüzü uzun bir hastalık geçirmiş gibiydi şimdi. Boşluğa atlayan bir insanın yüzü.</p>

  <p>Peter camlı kapıyı açık bırakıp arkasına bakmadan yürüdü. Yüzündeki korkunç umutsuzluk ifadesine karşın hâlâ bir asker gibi sert adımlarla yürüyordu.</p>

  <p>Colin Noble açık kapıdan içeri bakmadı bile.</p>

  <p>Doktora, “Tamam, girebilirsiniz artık!” diye seslendi. Sonra Peter Stride'ın ardından yürüdü.</p>

  <p>Melissa Jane Steven Amcası’nın Noel armağanı olarak verdiği doru kısrağa o yaştaki kızların çoğu gibi âşıktı. Soğuktan yanakları kızarmış, bal renkli saçları ile örgü halinde kısrağın her adımında sırtında sallanıyordu. Peter'in son gördüğünden bu yana bir çiçek gibi açmıştı kız. Peter biraz korku ve büyük bir gururla kızının güzelleşmekte olduğunu fark ediyordu.</p>

  <p>Peter de Steven'in av atlarından birinin sırtındaydı. Hayvan iri olmasına karşın ilersinde giden çifte yetişemeyecek kadar hantaldı.</p>

  <p>Melissa Jane alçak kapıya gelince kısrağını güçlü elleriyle kavradı, bir sıçrayışla öte yana geçtiler. Hayvan atlarken kızın küçük yuvarlak kıçı eyerde havalanmış, atın ayakları altında kara topraklar havalanmıştı.</p>

  <p>Melissa Jane engeli aşınca eyerin üstünde dönüp babasına baktı. Peter bunun bir meydan okuma olduğunu düşündü. Çit birden insan boyu yüksekliğinde göründü gözüne, çitin hemen ötesinde de toprak dik eğilimliydi. Yaklaşık iki yıldır ata binmiyordu, hele bu ata ilk kez binişiydi. Ancak hayvan çitin üstünden atladı, hantal bir biçimde yere kondu, Peter hayvanın boynuna doğru kaydı ve bir an kızının eleştiri dolu bakışları altında tepetaklak düşeceğini sandı. Son anda dengesini buldu, hayvanın boynunu kaldırdı.</p>

  <p>“Yaşa!” diye bağırdı Melissa Jane kahkahaları arasında. Peter kızına yetiştiğinde kız tepedeki ağacın altında atından inmiş soğuk havada ağzından kesik kesik dumanlar çıkararak kendisini bekliyordu.</p>

  <p>“Bir zamanlar kiliseye kadar uzanırdı topraklarımız...” Peter ufuk çizgisini ta uzaklarda kesen gri taş binayı gösterdi. Sonra aksi yöne döndü. “Öteki yandan da karşı tepelere kadar... .”</p>

  <p>“Anlıyorum.” Melissa Jane babasının koluna girdi. “Büyükbabam ölünce aile topraklarımızı sattı. Daha önce de anlatmıştın. Gerçekte doğru bir şey bu.</p>

  <p>Hiçbir ailenin bu kadar çok toprağı olmamalı.”</p>

  <p>Peter şaşkın şaşkın kızına baktı. “Aman Tanrım, aile içinde bir komünist ha!”</p>

  <p>Melissa Jane babasının kolunu sıktı. “Merak etme babacığım. Şişko plütokrat olan Steven Amca'dır, sen kapitalist değilsin... bir işin bile yok şu anda...” Kız ağzından çıkan sözlerden pişman olmuştu, yüzündeki neşe birden yok oldu.</p>

  <p>“Affedersin, bunu demek istememiştim. İnan bana, baba.”</p>

  <p>Peter'in istifasının Savaş Bakanlığı'nca kabul edilmesinden bu yana bir ay geçmiş olmasına karşın söylentiler henüz sona ermemişti.</p>

  <p>Thor'un Delta baskınının başarısının övgüleri birkaç gün sürmüştü. Gazetelerde başyazılar, baş sayfada makaleler, televizyonda ilk haberler. Batı hükümetlerinden gelen kutlama telgraflarının ardından olayın tatsızlaşması uzun sürmemişti.</p>

  <p>Irkçı Güney Afrika hükümeti siyasal tutukluların serbest bırakılması konusunda baskından önce karar almıştı, korsanlardan biri sağ olarak ele geçirilmiş, ancak daha sonra terminal binasında aldığı kurşun yaralarından ölmüştü. Serbest bırakılan rehinelerden biri Mauritius'deki Kongre'yi izleyen bağımsız bir gazeteciydi. Adam tanığı olduğu olayı baştan sona kadar yazmıştı. Yakalanan korsan kızın kurşunlanmasından önce bağışlanması için bağırdığını duymuştu ve iddialarını destekleyen sekiz on yolcu daha vardı.</p>

  <p>İngiliz İşçi hükümetinin aşırı sol kanadından gelen bir suçlama ve kötüleme dalgası parlamentoyu etkilemiş, aynı şey Amerikan Kongre'sinde Demokratlar tarafından da tekrarlanmıştı. Thor komutanlığı gözler önüne serilmiş ve ağır bir dille suçlanmıştı. Fransız ve İtalyan Komünist partileri yürüyüşler düzenlemişler, Paris'te Parch des Princes futbol stadyumunda patlatılan bir el bombası bir kişi öldürmüş yirmi üç kişiyi yaralamıştı. France Sair gazetesine telefon eden kötü Fransız şiveli biri olayın, dört korsanın Emperyalist idam mangası tarafından öldürülmesinin intikamı olduğunu bildirmişti.</p>

  <p>Peter'in askerlikten çekilmesi için ilk baskı Pentagon'dan gelmişti. Bunda Kingston Parker'in parmağı olduğu kuşkusuzdu. Ancak Atlas projesi başkanı olduğu için kendisinin adından hiç söz edilmiyor, kimliği gizli tutuluyordu. Basın Thor'la ilgili bir araştırma yapılmasını istemişti: “... operasyon yürütülmesi sırasında gerçekten doğal olmayan davranışlarda bulunulduğu ortaya çıkarsa bunlardan sorumlu kişi ya da kişiler askeri ya da sivil yargı organlarının önüne çıkarılmalıdırlar.” Neyse ki gazeteciler Atlas komutanlığının karmaşık yapısını çözememişlerdi. Yalnız Thor suçlanmaktaydı. Mercury ya da Diana'nın varlığı henüz bilinmiyordu.</p>

  <p>Savaş Bakanlığı'nda ve Amerika ve İngiliz hükümetlerinde Peter Stride'ı destekleyenler de olmuştu, ancak Peter istifasını vermeyi yeğleyerek kendisini ve dostlarını rahata kavuşturmuştu. İstifa kabul edilmişti, fakat sol bu kadarla yetinmiyordu, Peter'in kanını istiyorlardı.</p>

  <p>Melissa Jane'in menekşe gözleri dolu doluydu. “Gerçekten de bunu demek istememiştim, baba.”</p>

  <p>“İşsiz olmanın iyi yanlarından biri de kızımla daha çok bir arada bulunabilmem.”</p>

  <p>Peter kızına gülümseyerek baktı ama kız sakinleşmedi.</p>

  <p>“Söyledikleri korkunç şeylere inanmıyorum ben. Senin şerefli bir insan olduğunu biliyorum, babacığım.”</p>

  <p>“Teşekkür ederim.” Peter suçluluğun ve acının sancısını duyuyordu içinde. Bir süre konuşmadan durdular. Sonunda ilk konuşan Peter oldu.</p>

  <p>“Sen büyüyünce paleantolog olacaksın...”</p>

  <p>“Hayır, o geçen haftaydı. Kararımı değiştirdim. Eski kemikler beni hiç ilgilendirmiyor artık. Ben doktor olacağım, çocuk doktoru.”</p>

  <p>“Çok güzel. Ama gel şimdi biraz eski kemiklerden söz edelim. Büyük sürüngenler dönemine. Dinozorlar neden yeryüzünden yok oldular, anlat bakalım.”</p>

  <p>“Değişen çevreye uyum gösteremedikleri için.”</p>

  <p>“Onur gibi bir kavram, “ diye Peter mırıldandı. Bugünün dünyasında modası geçmiş midir acaba? Birden kızın gözlerindeki incinmiş ifadeyi görünce tehlikeli bir alana girmekte olduğunu anladı. Kızının canlı olan her şeye, özellikle insanlara karşı büyük bir sevgisi vardı. Melissa Jane'de yaşının küçüklüğüne karşın siyasal ve sosyal bir vicdan gelişmişti. İnsanlığın iyilik ve güzelliğine ve parlak ideallere sarsılmaz bir inancı vardı. Önündeki yıllarda nasıl olsa düş kırıklığına yeteri kadar uğrayacaktı. Melissa Jane'in bir insana vereceği en büyük armağan ona 'onurlu bir erkek ya da onurlu bir kadın' diyebilmekti.</p>

  <p>“Bana verdiğin değere layık olmaya çalışacağım.” Peter eğilip ağzını öperken bu çocuk kadına duyduğu sevginin enginliğine kendisi de şaştı. “Burada durulmayacak kadar soğudu hava artık, yemeğe geç kalırsak Pat beni affetmez sonra.”</p>

  <p>Ahır avlusunun taş döşemesi üzerinde atlarından indiler. Peter, şimdi kendisinden üç saat önce doğmuş olsa bile büyüğü sayılan Steven'e kalmış olan eve bakmaktan kendini alamadı. Kırmızı tuğladan binanın çeşitli eğimlerde ve açılan bir sürü çatısı vardı. Çirkinlikten kıl payı kurtulmuş, bir peri masalı şatosu havasına bürünmüştü. Peter bu geniş taş binayı tutkuya varan bir sevgiyle seven Steven'e hiçbir zaman çok görmemişti.</p>

  <p>Belki de eve sahip olmak ve onu eski görkemine kavuşturmak tutkusu Steven'i İngiliz miras yükünün ağır vergileri ve sosyal sınırlamaları altına sokmuştu.</p>

  <p>Steven elinden geleni yapmıştı doğrusu: Abbot's Yew şimdi iyi bakımlı bahçeler içinde görkemli bir biçimde yükseliyordu. Sir Steven de baronluğuna uyan bir havada yaşamaktaydı.</p>

  <p>Steven'in işleri öylesine karmaşık, öylesine çeşitli kıtalara dağılmış durumdaydı ki İngiliz vergi memurları bile korkudan yanına yaklaşamıyor olmalılardı. Peter bir keresinde ikiz kardeşine bu konuyu açmıştı.</p>

  <p>“Bir yasa, örneğin bizim vergi yasamız gibi bir yasa eğer haksızsa o zaman onun kaçamak noktalarını bulmak da dürüst bir insanın görevidir, “ demişti kardeşi.</p>

  <p>Peter'in eski moda hak ve haklılık anlayışı bu mantığa isyan edecek olmuş, ama dilini tutmuştu.</p>

  <p>İki kardeşin bu duruma gelmeleri gerçekten çok garip bir şeydi, Peter parlak bir zekâya sahipti, oysa kardeşi aile içinde hep 'Zavallı Steven' diye anılırdı.</p>

  <p>Steven Sandhurst askeri okulunun son yılında okulu yarıda bıraktığı zaman kimse şaşmamıştı. Ancak iki yıl sonra Peter ordusunda basit bir teğmenken Steven milyoner olmuştu bile. Peter bunu hatırlayınca gülümsedi. Kardeşini oldum olası severdi... tam o anda gözleri avlunun ucunda park etmiş olan gümüş renkli arabaya takıldı. Sinema yıldızlarının, Arap petrolcülerinin ya da Devlet Başkanlarının pek tuttukları uzun bir Mercedes'ti bu. Deniz mavisi üniformalı şoförü zaten pırıl pırıl olan arabayı daha da parlatmak için uğraşıyordu. Peter şaşmıştı: Steven bile bunu alamazdı. Abbots Yew'e gelen konuklar çok ilginçti zaten. Steven Stride güç, servet ya da yetenek sahibi olmayanlarla ilişki kurmazdı. Mercedes 600'ün az ötesinde daha küçük model bir tane daha vardı. Siyah olan arabanın içindeki iki kişi ancak o sert yüzlerle ancak koruyucu olabilirlerdi.</p>

  <p>Melissa Jane gözlerini devirerek baktı arabaya. “Şişko bir plütokrat daha!”</p>

  <p>Hoşuna gitmeyen şeylere kullandığı sıfat buydu bugünlerde. Peter kızma yardım etti eyeri çıkarması için. Sonra kol kola girip gül bahçesinden geçerek salona girdiler.</p>

  <p>“Peter!” Steven kardeşini karşılamaya çıktı. İkisi de aynı boydaydılar, ancak Steven biraz şişmanlamış, saçlarına ve bıyıklarına kır düşmüştü. Yüzü Peter'in tıpatıp aynı değildi, biraz daha etli ve renkli olmasına karşın ikiz oldukları yine de ilk bakışta anlaşılıyordu. Yüzü sevinçle aydınlanmıştı.</p>

  <p>“Düşüp boynunu kırdığını sanmıştım yahu!”</p>

  <p>Sonra dönüp Melissa Jane'i kucakladı. “Florence Naghtingale nasıldı bugün?”</p>

  <p>“Çok iyi huylu bir at, amca. Sana ne kadar teşekkür etsem azdır.”</p>

  <p>“Peter, seni sevimli bir hanımla tanıştırmak. .”</p>

  <p>Kadın Steven'in karısı Patricia ile konuşuyordu. Steven'in sözleri üzerine döndüğü anda Peter ayakları altında yerin sarsıldığını, kaburgalarını saran bir yumruğun soluğunu kestiğini hissetti.</p>

  <p>Kadın kocasının kaçırılması ve sonradan öldürülmesi konusunda dosyalardan gördüğü fotoğraflarından tanıyordu. Bir ara teröristlerin Manş'ı geçtikleri düşünülmüş ve Thor bir haftaya yakın Alpha durumuna geçirilmişti. Peter çeşitli yerlerden toplanan fotoğrafları uzun uzun incelemişti ancak Vogue ve Jours de France'in parlak renkli fotoğrafları bile kadının insanı şaşırtan kusursuzluğunu kâğıda geçirememişlerdi.</p>

  <p>Peter kendi şaşkınlığının eşinin kadının yüzünde de görüldüğünü o anda fark etti. Kadın da kendisini tanımıştı. Yüz ifadesinde bir değişiklik olmamış, yalnız zümrüt yeşili gözlerinde bir parıltı yanıp sönmüştü. Peter kadının kendisini tanıdığından hiç kuşku duymuyordu. Yanına yaklaşırken onun da en az kendisi kadar uzun boylu olduğunu, ancak dolgun vücudunun bu gerçeği sakladığını fark etti. Bir dansözünkiler kadar uzun ve biçimli bacaklarını ince bir yünlü etek örtüyordu.</p>

  <p>“Barones, sizi kardeşim General Peter Stride'la tanıştırayım.”</p>

  <p>“Nasılsınız, General Stride?” Kadının İngilizcesi de kusursuzdu.</p>

  <p>“Peter... Barones Altmann.”</p>

  <p>Kadının saçları sımsıkı bir biçimde alnından geriye doğru taranmış, İslav ırkından olduğunu belirten çıkık elmacık kemikleri pürüzsüz teni daha da vurgulamıştı. Şahaneydi ama güzel değildi. Peter elinde olmadan kadına doğru çekildiğini hissetti. Yirmi yıldır böyle soluğunu kesen bir deney yaşamamıştı.</p>

  <p>Bir kadında hayran olduğu her şeyi kendisinde toplamıştı Barones Altmann.</p>

  <p>Bir kere sürekli eğitim gören bir atlet vücudu vardı. İpekli bluzunun altındaki kolları adaleden yontulmuş gibiydi, beli dar, göğüsleri çok küçüktü, sutyen giymemişti. Derisi sağlık ve iyi bakımdan pırıl pırıldı. Peter'in kadını çekici bulmasında bunların da etkisi çoktu.</p>

  <p>Ancak kadının asıl çekici nitelikleri Peter'in kafasındaydı. Onun inanılmaz bir güce ve başarıya sahip bir insan olduğunu biliyordu. Bu bile kadını çekici yapmak için yeterliydi. Bir de elde edilmesi olanaksızmış havasıyla bakıyordu çevresine. Gözleri bir tanrıça ya da kraliçenin yanına yaklaşılmaz uzaklığı ile Peter'in pek açık erkekliği ile alay ediyordu. Erkeğin hayranlığına için için gülüyor gibiydi, bu hayranlığa hakkı olduğunu da düşünüyordu sanki. Peter kadın hakkında bildiklerini bir anda aklından geçirdi.</p>

  <p>Baron'la ilişkisi adamın özel sekreterliği sırasında başlamış ve, beş yıl içinde sağ kolu olmuştu. Baron kadının yeteneklerini kavraç kavramaz kendisini yönetim kurullarına getirmeye başlamıştı, önce küçük şirketlerden birkaçına, sonra da ana holdinge. Baron tutulduğu kanser hastalığında gücünü her gün biraz daha kaybederken kadına daha çok dayanmaya başlamıştı. Bu güvenin yerinde olduğu kısa zamanda ortaya çıkmıştı. Kadın ağır sanayi fabrikalarından, elektronik ve silah şirketlerinden, bankacılık, armatörlük ve emlakçılık işlerinden oluşan karmaşık imparatorluğu Altmann'ın hiç sahip olamadığı bir erkek evlat gibi başarıyla yürütmüştü. Evlendikleri zaman Baron elli sekiz yaşındaydı ve karısından yaklaşık otuz yaş büyüktü, ancak kadın kusursuz bir iş ortağı olduğu gibi kusursuz bir eş de olabilmişti.</p>

  <p>Kadın kocasını kaçıran teröristlerin istedikleri parayı, Fransız polisinin önerileri aksine, kendisi toplamış, acımasız katillere kendi eliyle götürmüştü.</p>

  <p>Baron'un cesedini kendisine teslim ettiklerinde de kocası için yas tutmuş, onu gömdükten sonra kendisine miras kalan imparatorluğu yaşının çok ötesinde bir ileri görüş ve güçle yönetmeye devam etmişti.</p>

  <p>Yirmi dokuz yaşındaydı. Peter ince uzun parmakları öpmek için eğilirken, hayır bu iki yıl önceydi, diye düşündü. Şimdi otuz bir yaşında olmalıydı. Parmağında bir tek yüzük vardı. Altı kıratlık küçük bir elmas. Ancak elmas öylesine temizdi ki içinde bir ateş varmış gibi yanıyordu. Müthiş bir serveti ve bundan daha büyük bir zevki olan kadının seçebileceği bir parçaydı.</p>

  <p>Peter doğrulurken kadının da kendisini aynı dikkatle incelemekte olduğunu fark etti. O çekik zümrüt gözlerden hiçbir şeyin saklanamayacağını düşündüğü halde kadının gözlerinin içine korkmadan baktı; böylesine bir inceleme karşısında alnı açık durabileceğini biliyordu. Yine de kadının kendisini biliyor olmasına şaşkınlığının üstesinden gelememişti.</p>

  <p>Kadın sanki açıklamak istermiş gibi, “Yakın zamanlarda gazetelerde sık sık adınız geçiyordu, “ dedi.</p>

  <p>Steven'in üç çocuğu ve Melissa Jane'le birlikte yemekte on altı kişiydiler.</p>

  <p>Barones uzakta oturduğu için Peter kendisiyle doğrudan doğruya konuşamıyor, ancak kadının çoğunlukla Steven ve diğer yanındaki günlük gazetelerden birinin yazı işleri müdürü ile konuşmalarına kulak misafiri olmaya çalışıyordu. Peter solunda oturan güzel ama kuşbeyinli bir sarışının soluğu kesilmişçesine üzerine düşmesini atlatmak için elinden geleni yapmaktaydı. Kadın yeni boşanmış bir film yıldızıydı. Pat Stride özel olarak seçip Peter'in yanına oturmuştu kendisi. Peter'in yengesi Cynthia'nın yerine yeni bir eş bulmak için yılma nedir bilmeden uğraşırdı. Bu konudaki on iki yıllık başarısızlığı kendisini hiçbir zaman mutsuzluğa uğratmamıştı.</p>

  <p>Peter Barones'in şarap kadehini birkaç kere dudaklarına götürmesine karşın kadehteki şarap düzeyinin hiç eksilmediğini de fark etmişti, yemeğinden de pek az tatmıştı.</p>

  <p>Peter kadını kaçamak bakışlarla incelemiş, ancak kadın bir kere bile kendisinden yana bakmamıştı. Kahve için dışarı çıkarlarken doğrudan doğruya Peter'in yanına geldi.</p>
</body>
</html>
