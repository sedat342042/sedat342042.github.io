<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>Dorothy merak ve korkuyla büyülenmiş gibi bakarken başın gözleri yavaşça dönüp Dorothy'ye dik dik bakmaya başladılar. Sonra ağız hareket etti ve Dorothy bir sesin şöyle dediğini duydu: "Ben Oz, büyük ve korkunç. Sen kimsin ve beni neden görmek istedin?"</p>

  <p>Bunun o kocaman baştan çıkmasını beklediği kadar kötü bir ses olmadığını düşünen kız cesaretini topladı ve yanıtladı,</p>

  <p class="p18">"Ben Dorothy, küçük ve alçakgönüllü. Sizden yardım istemeye geldim." Gözler bir dakika boyunca düşünceli bir şekilde baktıktan sonra ses şöyle dedi: "Gümüş ayakkabıları nereden buldun?"</p>

  <p>"Evim üstüne düştüğünde ölen Doğu'nun Kötü Cadısı'ndan aldım," diye yanıtladı kız. "Alnındaki iz nasıl oldu?" diye devam etti ses.</p>

  <p>"Kuzey'in İyi Cadısı beni size yollamak üzere veda ederken öptüğünde oldu," dedi kız. Gözler yine dik dik baktılar ve kızın doğru söylediğini gördüler. Sonra Oz sordu: "Benden ne istiyorsun?"</p>

  <p>"Beni Kansas'a, Em Teyze ve Henry Enişte'nin yanına göndermenizi," diye yanıtladı kız istekle. "Çok güzel olmasına rağmen burayı sevmedim. Ve eminim Em Teyze beni çok merak etmiştir."</p>

  <p>Üç kez açılıp kapanan gözler tavana, yere ve odanın her yerini görür gibi garip bir biçimde döndükten sonra tekrar Dorothy'ye baktılar.</p>

  <p>"Bunu neden yapayım?" diye sordu Oz.</p>

  <p>"Çünkü siz güçlüsünüz bense zayıfım, siz büyük büyücüsünüz bense savunmasız, küçük bir kızım."</p>

  <p>"Ama Doğu'nun Kötü Cadısı'nı öldürecek kadar güçlüsün," dedi Oz.</p>

  <p>"O bir anda oldu," diye yanıtladı Dorothy, "benim yapabileceğim bir şey yoktu."</p>

  <p>"Peki," dedi baş, "sana yanıtımı vereceğim. Karşılığında benim için bir şey yapmadığın sürece seni</p>

  <p>Kansas'a geri göndermemi isteyemezsin. Bu diyarda herkes aldığı şeyin karşılığını verir. Büyü gücümü kullanarak seni evine yollamamı istiyorsan, önce benim için bir şey yapmalısın. Sen bana, ben sana."</p>

  <p>"Ne yapmalıyım?" diye sordu kız.</p>

  <p>"Batı'nın Kötü Cadısı'nı öldür," diye yanıtladı Oz.</p>

  <p>"Ama yapamam!" diye inledi Dorothy, büyük bir şaşkınlıkla.</p>

  <p>"Doğu'nun Cadısı'nı öldürdün ve güçlü bir büyüsü olan gümüş ayakkabıları giyiyorsun. Bölgede yalnızca bir tane Kötü Cadı kaldı ve onun da öldüğünü bana bildirirsen seni Kansas'a yollarım - daha önce değil."</p>

  <p>Çok büyük bir hayal kırıklığına uğrayan küçük kız ağlamaya başladı, gözler kızın istese Büyük Oz'a yardım edebileceğini hissediyormuşçasına açılıp kapandı ve sabırsızlıkla baktı.</p>

  <p>"Şimdiye kadar hiç kimseyi isteyerek öldürmedim," dedi kız, ağlayarak, "istesem bile, Kötü Cadı'yı nasıl öldürebilirim? Büyük ve korkunç olan siz bile onu öldüremiyorsanız bunu benim yapmamı nasıl beklersiniz?"</p>

  <p>"Bilmiyorum," dedi baş, "ama yanıtım bu, Kötü Cadı ölene kadar teyzeni ve enişteni göremeyeceksin. Cadı'nın kötü olduğunu -hem de çok kötü- ve öldürülmesi gerektiğini unutma. Şimdi git ve görevini tamamlamadan benimle görüşmeyi isteme."</p>

  <p>Dorothy, Taht Odası'nı hüzünlü bir şekilde terk etti ve Oz'un ona ne söylediğini anlatmasını merakla bekleyen Korkuluk, Teneke Adam ve Aslan'ın yanına gitti.</p>

  <p>"Benim için umut yok," dedi kız, üzülerek, "Batı'nın Kötü Cadısı'nı öldürmezsem Oz beni evime yollamayacak, bunu yapmama imkan yok."</p>

  <p>Arkadaşları üzülmüşlerdi ama ellerinden gelen bir şey yoktu, odasına döndü ve kendisini yatağa atıp ağlayarak uyudu.</p>

  <p>Sonraki sabah yeşil favorileri olan asker Korkuluk'a geldi ve şöyle dedi: "Oz seni çağırdı, benimle gel."</p>

  <p>Korkuluk onu, kabul edildiği Taht Odası'na kadar takip etti ve zümrüt tahtın üstünde oturan çok güzel bir bayanla karşılaştı. Yeşil ipekten fileli bir elbise giyiyordu ve yeşil saç örgülerinin üstünde mücevherlerle kaplı bir taç vardı. Omuzlarından çıkan göz alıcı kanatları sanki ufacık bir hava akımının yırtabileceği kadar ince görünüyordu.</p>

  <p>Korkuluk, karşısında içindeki samanın izin verdiği ölçüde eğilerek selam verdiğinde, bu güzel yaratık ona sevecen bir şekilde bakarak şöyle dedi:</p>

  <p>"Ben Oz, büyük ve korkunç. Sen kimsin ve beni neden görmek istedin?"</p>

  <p>Dorothy'nin anlattığı büyük başı görmeyi bekleyen Korkuluk çok şaşkındı ama cesurca yanıtladı. "Ben yalnızca içi samanla dolu bir Korkuluk'um. Bu yüzden beynim yok sizden başımın içine saman yerine beyin koymanızı ve tebaanızdakiler kadar insan olmamı sağlamanız için yalvarmaya geldim."</p>

  <p>"Senin için bunu neden yapayım?" dedi bayan.</p>

  <p>"Çünkü bilge ve güçlüsünüz, ayrıca sizden başka bunu yapabilecek kimse yok," diye yanıtladı Korkuluk.</p>

  <p>"Şu kadarını söyleyebilirim ki karşılığı olmadan hiçbir iyilik yapmam," dedi Oz, "Benim için Batı'nın Kötü Cadısı'nı öldürürsen sana öyle bir beyin bahşederim ki Oz Diyarı'nın en akıllı adamı olursun."</p>

  <p>"Dorothy'den cadıyı öldürmesini istediğinizi sanıyordum," dedi Korkuluk, şaşırarak. "İstedim. Onu kimin öldüreceği umurumda değil. Ama o ölene kadar isteğini yerine getirmeyeceğim. Şimdi git ve o çok istediğin beyni hak etmeden bir daha gelme."</p>

  <p>Korkuluk büyük bir üzüntüyle arkadaşlarına gidip Oz'un söylediklerini anlattı, Dorothy büyük büyücünün onun görmüş olduğu gibi bir baş değil de güzel bir bayan olmasına çok şaşırmıştı. "Aynı şey," dedi Korkuluk, "Teneke Adam kadar kalpsiz." Sonraki sabah yeşil favorili asker Teneke Adam'a gelip şöyle dedi: "Oz seni çağırdı. Benimle gel." Teneke Adam onu izleyerek büyük Taht Odası'na gitti. Oz'u güzel bayan mı yoksa baş olarak mı göreceğini bilmiyordu ama güzel bayan olmasını umuyordu. "Çünkü," dedi kendi kendine, "baş olursa bana kesinlikle bir kalp vermez, başın kendi kalbi olamayacağından benim için üzülmeyecektir. Ama güzel bayan olursa ona bir kalp için yalvarırım ve bayanların hepsi yumuşak kalplidir."</p>

  <p>Ama Teneke Adam büyük Taht Odası'na girdiğinde ne başı ne de bayanı gördü, Oz korkunç bir canavara dönüşmüştü. Neredeyse bir fil kadar büyüktü ve yeşil taht bu ağırlığı zor taşıyor gibi görünüyordu. Canavarın başı, beş gözü olması dışında bir gergedana benziyordu. Gövdesinden çıkan beş uzun kolu ve beş de uzun, ince bacağı vardı. Gövdesinin her tarafı kalın bir kıl tabakasıyla kaplıydı ve daha korkunç bir canavar hayal bile edilemezdi. Teneke adam bir kalbi olmadığı için şanslıydı çünkü olsaydı korkudan çok hızlı çarpardı. Tenekeden yapıldığından hiç korkmadı ama biraz hayal kırıklığına uğramıştı.</p>

  <p>"Ben Oz, büyük ve korkunç," dedi canavar, kükremeyi andıran bir sesle. "Sen kimsin ve beni neden görmek istedin?"</p>

  <p>"Ben Teneke Adam'ım. Tenekeden yapıldığımdan kalbim yok ve sevemiyorum. Bana bir kalp vermeniz için yalvarıyorum, böylece diğer insanlar gibi olabilirim."</p>

  <p>"Bunu neden yapayım?" diye sordu canavar.</p>

  <p>"Çünkü bunu istiyorum ve bu isteğimi yerine getirebilecek tek kişi sizsiniz," diye yanıtladı Teneke Adam.</p>

  <p>Bunun üzerine Oz yavaşça hırladı ve boğuk bir sesle şöyle dedi: "Madem bir kalp istiyorsun, onu hak etmelisin."</p>

  <p>"Nasıl?" diye sordu Teneke Adam.</p>

  <p>"Batı'nın Kötü Cadısı'nı öldürmesi için Dorothy'ye yardım et," diye yanıtladı canavar. "Cadı öldüğünde bana gel, sana Oz Diyarı'ndaki en sevecen, en nazik, en büyük kalbi vereceğim."</p>

  <p class="p17">Böylece Teneke Adam üzgün bir ifadeyle arkadaşlarının yanına dönüp gördüğü korkunç canavarı anlatmak zorunda kaldı. Hepsi de büyücünün girdiği kılıklar karşısında merak içinde kalmışlardı, Aslan şöyle konuştu:</p>

  <p>"Ben gittiğimde hayvan olursa öyle yüksek sesle kükrerim ki korkudan ne istersem yapar. Güzel bayan olursa üstüne atlayacakmışım gibi yaparak onu isteğimi yerine getirmeye zorlarım. Baş olursa benim merhametime kalır, isteklerimizi yapana kadar onunla bir top gibi oynarım. Bu yüzden neşelenin arkadaşlar, her şey yoluna girecek."</p>

  <p>Sonraki sabah yeşil favorili asker Aslan'ı büyük Taht Odası'na götürdü ve Oz'un huzuruna çıkardı. Aslan kapıdan geçip etrafa baktığında büyük bir şaşkınlıkla tahtın önünde duran bir ateş topu gördü, o kadar korkunç ve parlak görünüyordu ki bakmaya bile cesaret edemiyordu. İlk düşündüğü Oz'un kazayla tutuşup yanmaya başlamış olduğuydu, ama yaklaşmaya çalıştığında yüksek ısıdan bıyıkları kavruldu ve sürünerek kapıya doğru kaçtı.</p>

  <p>Sonra ateş topundan alçak, derin bir ses geldi, söyledikleri şunlardı:</p>

  <p>"Ben Oz, büyük ve korkunç. Sen kimsin ve beni neden görmek istedin?" Ve Aslan yanıtladı: "Ben her şeyden korkan Korkak Aslan'ım. Size bana cesaret vermeniz için yalvarmaya geldim, böylece insanların bana hitap ettiği gibi gerçekten Hayvanların Kralı olabilirim."</p>

  <p>"Sana neden cesaret vereyim?" diye sordu Oz.</p>

  <p>"Çünkü bütün büyücülerin en büyüğü ve dileğimi yerine getirebilecek kadar güçlü olan tek kişisiniz," diye yanıtladı Aslan.</p>

  <p>Ateş topu bir süre cayır cayır yanmaya devam ettikten sonra şöyle dedi:</p>

  <p>"Bana Kötü Cadı'nın öldüğüne dair bir kanıt getirdiğin zaman sana cesaret vereceğim. Ama cadı yaşadığı sürece bir korkak olarak kalacaksın."</p>

  <p>Aslan bu söylenenlere sinirlenmişti ama söyleyecek bir şey bulamadı ve gözlerini ateş topuna dikmiş bir halde sessizce dururken sıcaklık o kadar arttı ki kuyruğunu bacaklarının arasına sıkıştırıp kaçtı. Arkadaşlarını gördüğüne sevinmişti ve onlara büyücü ile yaptığı korkunç görüşmeyi anlattı. "Şimdi ne yapacağız?" diye sordu Dorothy, üzüntüyle.</p>

  <p>"Yapabileceğimiz tek bir şey var," diye yanıtladı Aslan, "Kırpıkların ülkesine gidip Kötü Cadı'yı bulacak ve onu yok edeceğiz."</p>

  <p>"Ya yapamazsak?" dedi kız.</p>

  <p>"O zaman hiçbir zaman cesaretim olmaz," diye açıkladı Aslan. "Benim de hiçbir zaman bir beynim olmaz," diye ekledi Korkuluk. "Benim de hiçbir zaman bir kalbim olmaz," diye konuştu Teneke Adam.</p>

  <p>"Ben de hiçbir zaman Em Teyze ve Henry Enişte'yi göremem," dedi Dorothy, ağlamaya başlayarak. "Dikkat et!" diye bağırdı yeşil kız, "gözyaşların, yeşil ipek elbiseni lekeleyecek." Dorothy gözlerini silerek şöyle dedi:</p>

  <p>"Sanırım denemek zorundayız, ama Em Teyze'yi bir daha görebilmek için bile olsa kimseyi öldürmek istemiyorum."</p>

  <p>"Seninle geleceğim, ama cadıyı öldüremeyecek kadar korkağım," dedi Aslan.</p>

  <p>"Ben de geleceğim," diye bildirdi Korkuluk, "ama size yardım edemeyecek kadar aptalım."</p>

  <p>"Kalbim olmadığı için bir cadıya bile zarar veremem," diye belirtti Teneke Adam, "ama gidecekseniz ben de sizinle geliyorum."</p>

  <p>Böylelikle ertesi sabah yola çıkmaya karar verdiler. Teneke Adam baltasını yeşil bir biley taşında keskinleştirdi ve eklemlerini yağladı. Dorothy, kendisini taze samanla dolduran Korkuluk'un gözlerini belki daha iyi görebilir diye yeniden boyadı. Onlara çok iyi davranan yeşil kız Dorothy'nin sepetini güzel yiyeceklerle doldurdu ve Toto'nun boynuna ucunda bir çıngırak olan yeşil bir kurdele bağladı. Erkenden yattılar ve sarayın arka bahçesindeki yeşil horozun ötüşü ve yeşil yumurtasının üstünde kuluçkaya yatan tavuğun gıdaklamalarıyla uyandıklarında güneş daha yeni doğmuştu.</p>

  <p class="p20"><span class="t10">&nbsp;</span></p>
</body>
</html>
