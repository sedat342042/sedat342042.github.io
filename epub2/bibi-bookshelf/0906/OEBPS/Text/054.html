<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>"Bir şarlatan olduğunu başka kimse bilmiyor mu?" diye sordu Dorothy. "Sizin dışınızda bilen yok - bir de benim dışımda," diye yanıtladı Oz. "Bu numarayı o kadar uzun süredir yapıyorum ki hiç ortaya çıkmayacağını sanmıştım. En başta Taht Odası'na girmenize izin vermem çok büyük bir hataydı. Kendi tebaamdan bile kimseyi kabul etmediğim için beni korkunç bir şey sanıyorlar."</p>

  <p>"Ama anlamıyorum," dedi Dorothy, şaşkınlıkla. "Bana nasıl kocaman bir baş olarak göründün?"</p>

  <p>"O numaralarımdan biri," diye yanıtladı Oz. "Lütfen şu tarafa gelin de size hepsini anlatayım." Onları Taht Odası'nın arkasındaki küçük bir bölmeye götürdü. Bir köşede duran, sıkıştırılmış kağıttan yapılmış ve üzerine özenilerek büyük bir yüz çizilmiş koca başı gösterdi.</p>

  <p>"Bunu tavandan bir telle sarkıtıyorum," dedi Oz, "perdenin arkasındaki bir ip yardımıyla da gözleri hareket ettirip ağzını açıyorum."</p>

  <p>"Peki ya sesi?" diye sordu kız.</p>

  <p>"Ben vantriloğum," dedi küçük adam, "sesimi istediğim yerden geliyormuş gibi çıkarabilirim, bu yüzden sen sesin baştan geldiğini sandın. İşte sizi kandırmak için kullandığım diğer aletler de burada." Güzel bayan kılığına girerken kullandığı elbise ve maskeyi Korkuluk'a gösterdi. Teneke Adam'a da korkunç canavarın birbirine dikilmiş ve çıtalarla tutturulmuş olduğunu gösterdi. Ateş topuna gelince, sahte büyücü bunu da tavandan sarkıtmıştı. Aslında üstüne yağ döküldüğünde hararetle yanan bir pamuk yumağıydı.</p>

  <p>"Böyle bir şarlatan olduğun için kendinden gerçekten utanmalısın," dedi Korkuluk. "Utanıyorum - kesinlikle utanıyorum," diye yanıtladı küçük adam, hüzünlü bir ifadeyle, "ama tek yapabileceğim buydu. Lütfen oturun, bir sürü iskemle var, size hikayemi anlatayım." Oturdular ve şu hikayeyi dinlemeye başladılar: "Omaha'da doğmuşum-"</p>

  <p class="p17">"Aa, Kansas'a hiç uzak sayılmaz!" diye bağırdı Dorothy.</p>

  <p>"Değil, ama buraya uzak," dedi, kafasını kıza doğru üzgünce sallayarak. "Büyüdüğümde, beni eğiten büyük bir usta sayesinde vantrilok oldum. Her çeşit kuş ya da hayvan taklidi yapabilirim." Öyle bir miyavladı ki Toto kulaklarını dikip her yerde kedi aradı. "Bir süre sonra," diye devam etti Oz, "bundan sıkıldım ve baloncu oldum."</p>

  <p>"O da ne?" diye sordu Dorothy.</p>

  <p>"Sirk kurulduğunda balonla havaya çıkarak insanların gelip sirki seyretmek için para ödemelerini sağlayan adam," diye açıkladı. "Ooo," dedi kız, "biliyorum."</p>

  <p class="p11">"Bir gün balonla havalandığımda ipler birbirine girdi ve aşağı inemedim. Bulutlardan bile daha yükseğe çıktım ve kapıldığım bir hava akımı beni kilometrelerce öteye sürükledi. Havada bir gün, bir gece yol aldıktan sonra uyandığımda kendimi yabancı ve güzel bir manzaranın üstünde buldum. Balon hiç zarar görmeden kademeli bir şekilde aşağıya süzüldü. Ama kendimi garip insanların ortasında buldum, bulutlardan geldiğim için benim büyük bir büyücü olduğuma inanıyorlardı. Benden korktuklarını ve ne istersem yapacaklarını söylediklerinden buna inanmalarına izin verdim. Kendimi eğlendirmek ve bu iyi insanları meşgul etmek için bu şehri ve sarayımı inşa etmelerini emrettim, emrimi büyük bir istekle yerine getirdiler. Sonra bölge yemyeşil ve çok güzel olduğundan şehrin adını Zümrüt Şehir koymaya karar verdim ve her şeyi yeşil görmeleri için herkesin gözlük takmasını sağladım."</p>

  <p>"Ama buradaki her şey yeşil değil mi?" diye sordu Dorothy. "Her şehirde olduğu kadar yeşil," diye yanıtladı Oz, "ama yeşil gözlükleri taktığında her şeyi yeşil görüyorsun. Balon beni buraya getirdiğinde genç bir adamdım ve Zümrüt Şehri inşa edileli çok zaman geçti, artık yaşlı bir adamım. Ama insanlarım gözlüklerini takmaya devam etti ve bunun gerçekten Zümrüt Şehir olduğuna inanıyorlar, kesinlikle de mücevherler ve değerli metallerle bezenmiş, mutlu olmak için gereken her şeyin olduğu çok güzel bir yer. İnsanlara iyi davrandığım için beni severler, ama saray tamamlandığından beri kendimi buraya kapattım ve hiç birinin beni görmesine izin vermedim.</p>

  <p>Hiç sihirli gücüm olmadığından kısa zamanda cadıların inanılmaz şeyler yaptıklarını fark ettim ve bundan sonra en büyük korkum oldular. Bölgede dört cadı vardı ve Kuzey, Güney, Doğu ve Batı'daki insanları yönetiyorlardı. Neyse ki Kuzey'in ve Güney'in Cadılar'ı iyiydi bana bir zarar vermeyeceklerini biliyordum, ama Doğu'nun ve Batı'nın Cadıları çok kötüydü ve benden daha güçlü olduklarını anlarlarsa beni yok ederlerdi. Bu yüzden yıllarca onlardan ölümüne korktum, evinin Doğu'nun Kötü Cadısı'nın üstüne düştüğünü duyduğumda ne kadar sevindiğimi tahmin edebilirsin. Bana geldiğinizde diğer cadıyı ortadan kaldırırsanız, her dileğinizi yerine getirmeye karar verdim, ama onu erittiniz ve utanarak söylüyorum ki sözlerimi tutacak gücüm yok."</p>

  <p>"Bence çok kötü bir adamsın," dedi Dorothy.</p>

  <p>"Ah, hayır küçüğüm, aslında çok iyi bir adamım, ama kabul etmeliyim ki çok kötü bir büyücüyüm."</p>

  <p>"Bana beyin veremez misin?" diye sordu Korkuluk.</p>

  <p>"Buna ihtiyacın yok. Her gün yeni bir şey öğreniyorsun. Bir bebeğin beyni vardır ama fazla bir şey bilmez. Bilgiyi sağlayan tek şey deneyimdir ve dünyada ne kadar kalırsan o kadar deneyim elde edersin."</p>

  <p>"Bu doğru olabilir," dedi Korkuluk, "ama bana beyin vermezsen çok üzüleceğim." Sahte büyücü ona dikkatle baktı.</p>

  <p class="p17">"Peki," dedi, içini çekerek, "dediğim gibi, pek de iyi bir büyücü sayılmam, ama yarın sabah bana gelirsen başını beyinle dolduracağım. Onu nasıl kullanacağını söyleyemem, bunu kendin bulmalısın."</p>

  <p class="p17">"Ay, teşekkür ederim - teşekkür ederim!" diye bağırdı Korkuluk. "Hiç korkmayın, beynimi kullanmanın bir yolunu bulacağım!"</p>

  <p>"Benim cesaretim ne olacak?" diye sordu Aslan, sabırsızlanarak.</p>

  <p>"Yeterince cesaretin olduğuna eminim," diye yanıtladı Oz. "İhtiyacın olan tek şey kendine güvenmek. Tehlikeyle karşılaştığında korkmayan canlı yoktur Gerçek cesaret sende olduğu gibi korkmana rağmen tehlikeye göğüs gerebilmektir."</p>

  <p>"Belki vardır ama yine de çok korkuyorum," dedi Aslan, "bana korkularımı unutturacak cesareti vermezsen çok üzüleceğim."</p>

  <p>"Peki, sana yarın o cesareti vereceğim," diye yanıtladı Oz. "Ya benim kalbim?" diye sordu Teneke Adam.</p>

  <p>"Ona gelince," diye yanıtladı Oz, "bence kalp istemen yanlış bir şey. Kalp çoğu insanı mutsuz eder. Bir kalbin olmadığı için ne kadar şanslı olduğunu bir bilsen."</p>

  <p>"Bu senin görüşün," dedi Teneke Adam. "Bana bir kalp verirsen yaratacağı bütün mutsuzluğu hiç söylenmeden kabul ederim."</p>

  <p>"Pekiyi," diye yanıtladı Oz, uysalca. "Yarın bana gel, bir kalbin olacak. Büyücü rolünü o kadar uzun süredir yapıyorum ki biraz daha sürdürmemin bir zararı olmaz."</p>

  <p>"Peki ben Kansas'a nasıl döneceğim?" dedi Dorothy.</p>

  <p>"Bunu düşünmemiz gerekecek," diye yanıtladı küçük adam. "Bunu düşünebilmem için bana iki, üç gün ver, ben de çölü aşabilmen için bir şeyler bulmaya çalışayım. Bu sırada hepiniz misafirimsiniz, sarayda olduğunuz sürece insanlarım her isteğinizi yerine getirecek. Bunun karşılığında sizden istediğim bir tek şey var. Sırrımı saklayıp şarlatan olduğumu kimseye söylemeyeceksiniz."</p>

  <p>Öğrendiklerini kimseye söylememeyi kabul ettiler ve mutlu bir şekilde odalarına gittiler. Dorothy bile "Büyük ve Korkunç Şarlatan"ın onu Kansas'a gönderebileceğini umuyordu ve bunu başarabilirse yaptığı her şeyi affedecekti.</p>

  <p class="p21"><span class="t10">&nbsp;</span></p>
</body>
</html>
