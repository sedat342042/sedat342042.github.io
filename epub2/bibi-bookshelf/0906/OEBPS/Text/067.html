<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>Ama bu tuhaf bölgedeki en garip şey insanlardı. Parlak renkli korsanlar ve altın rengi puantiyeli elbiseler giyen sütçü ve çoban kızlar vardı, prenseslerin gümüş, altın ve mor renklerdeki elbiseleri olağanüstüydü, çobanlar pembe, sarı ve mavi çizgili şortlar ve altın tokalı ayakkabılar giyiyorlardı, prenslerin başlarında mücevher kakmalı taçlar ve üzerlerinde kürk ya da saten elbiseler vardı, bunların yanı sıra uzun sivri uçlu şapkaları, kırmızı benekli yanakları ve kırışık elbiseleri olan komik soytarılar görülüyordu. İşin en garibi bu insanlar elbiselerine kadar porselenden yapılmışlardı ve o kadar küçüktüler ki en uzunu Dorothy'nin dizine kadar geliyordu.</p>

  <p>İlk başta, duvara kadar gelip havladıktan sonra kaçan koca kafalı, mor bir porselen köpekten başka kimse onlarla ilgilenmemişti.</p>

  <p>"Aşağıya nasıl ineceğiz?" diye sordu Dorothy.</p>

  <p>Merdiven yukarı çekemeyecekleri kadar ağır olduğundan Korkuluk aşağıya atladı, sonra ayaklarının incinmemesi için hepsi onun üstüne atladılar. Tabii kafasının üstüne düşüp bir yerlerine iğne batmaması için dikkat ettiler. Aşağıya indiklerinde dümdüz olan Korkuluk'un samanlarını düzeltip eski şekline getirdiler.</p>

  <p>"Diğer tarafa ulaşabilmek için bu garip yerden geçmek zorundayız," dedi Dorothy, "Güneyden başka bir yöne doğru ilerlememiz hiç akıllıca olmaz." Porselen insanların topraklarında yürümeye başladılar ve karşılarına ilk çıkan şey porselen ineğini sağan porselen bir sütçü kız oldu. Yaklaştıklarında ineğin tabureye attığı tekmenin şiddetinden tabure, kova ve sütçü kız bir şangırtıyla porselen zemine düştü.</p>

  <p>Dorothy ineğin bacağının kırıldığını, kovanın paramparça olduğunu ve sütçü kızın sol dirseğinin çatladığını görünce çok şaşırdı.</p>

  <p class="p11">"Al işte!" diye bağırdı sütçü kız, kızarak, "Yaptığınıza bakın! İneğimin bacağı kırıldı ve tamirciye gidip yapıştırtmalıyım. Ne diye gelip ineğimi korkuttunuz sanki?"</p>

  <p class="p11">"Çok özür dilerim," diye yanıtladı Dorothy, "lütfen bizi affet."</p>

  <p>Ama güzel sütçü kız bir yanıt veremeyecek kadar sinirlenmişti. Somurtarak bacağı yerden aldı ve üç bacağı üstünde topallayan zavallı ineğini uzaklaştırdı. Sütçü kız bu sakar yabancılardan uzaklaşırken çatlamış dirseğini gövdesine bastırarak onlara suçlayıcı bakışlar atıyordu. Bu talihsiz olay Dorothy'yi oldukça üzmüştü.</p>

  <p>"Burada çok dikkatli olmalıyız," dedi yumuşak kalpli Teneke Adam, "yoksa bu küçük, güzel insanları onaramayacakları hasarlarla karşı karşıya bırakabiliriz."</p>

  <p>Biraz yürüdükten sonra Dorothy çok güzel giyinmiş bir prenses gördü, prenses onları görünce durmuş ve kaçmaya başlamıştı.</p>

  <p>Dorothy prensese yakından bakmak istediği için peşinden koşmaya başladı, ama porselen kız bağırdı, "Beni kovalama! Beni kovalama!"</p>

  <p>O kadar zayıf ve korku dolu bir sesi vardı ki Dorothy durup şöyle dedi:</p>

  <p class="p26">"Neden?"</p>

  <p class="p26">"Çünkü koşarsam düşüp kırılabilirim," diye yanıtladı prenses, güvenli bir mesafede durarak.</p>

  <p class="p27">"Ama onarılman mümkün değil mi?" diye sordu kız.</p>

  <p>"Mümkün, ama bilirsiniz onarılan kişi eskisi kadar güzel olmaz," diye yanıtladı prenses. "Herhalde olmaz," dedi Dorothy.</p>

  <p>"Mesela soytarılarımızdan biri olan Bay Joker var," diye devam etti porselen bayan. "Hep başının üstünde durmaya çalışır. Kendisini o kadar çok kırdı ki en az yüz kere tamir edildi ve artık hiç de güzel görünmüyor. İşte geliyor, kendiniz görün."</p>

  <p>Geçekten neşeli, küçük bir soytarı onlara doğru geliyordu, Dorothy kırmızı, sarı ve yeşil renkteki güzel giysilerine rağmen, her tarafının birçok kez tamir edildiğini kanıtlayan çatlaklarla kaplı olduğunu gördü.</p>

  <p>Soytarı ellerini ceplerine koydu, yanaklarını şişirdi ve sülüne bir şekilde basını onlara doğru sallayarak şöyle dedi:</p>

  <p>"Benim güzel leydim, Neden üstünde gözlerin Zavallı Bay Joker'in? Gözüküyorsunuz çok katı Hatta biraz da resmi Sanki baston yutmuş gibi!"</p>

  <p>"Sessiz olun, bayım!" dedi prenses, "Bunların yabancı olduğunu ve saygı göstermeniz gerektiğini anlamadınız mı?"</p>

  <p>"İşte umarım bu saygımı gösterir," dedi soytarı, başının üstünde durarak.</p>

  <p>"Bay Joker'e aldırmayın," dedi prenses Dorothy'ye, "başında onu aptallaştıran önemli bir çatlak var."</p>

  <p>"Ay, ona hiç aldırmıyorum," dedi Dorothy. "Ama sen çok güzelsin," diye devam etti, "seni çok seveceğime eminim. Seni Kansas'a götürmemi ve Em Teyze'nin ocak rafında durmayı istemez misin? Seni sepetimde taşıyabilirim."</p>

  <p class="p18">"Bu beni çok mutsuz eder," diye yanıtladı porselen prenses. "Görüyorsunuz topraklarımızda huzur içinde yaşıyor ve istediğimiz gibi konuşup gezebiliyoruz. Ama buradan uzaklaştığımızda eklemlerimiz hemen katılaşır ve yalnızca kaldığımız gibi durup güzel görünürüz. Tabii ocak raflarında, camekanlı dolaplarda veya sehpalarda dururken bizden beklenen bu, ama kendi topraklarımızda çok daha mutlu bir hayatımız var."</p>

  <p>"Seni mutsuz etmeyi hiç istemem!" dedi Dorothy, "O zaman, hoşça kal."</p>

  <p>"Güle güle," diye yanıtladı prenses.</p>

  <p>Porselen arazide dikkatle yürüdüler. Küçük hayvanlar ve insanlar, yabancıların onları kırmalarından korktuklarından önlerinden kaçıyorlardı, bir saat kadar sonra yolcularımız porselen diyarının öbür ucuna ulaşıp başka bir porselen duvarla karşılaştılar.</p>

  <p>Bu, ilki kadar yüksek olmadığından Aslan'ın sırtına çıkıp rahatça yukarı tırmandılar. Sonra Aslan arka ayaklarının üstünde yaylanıp duvarın üstüne sıçradı, ama tam sıçrarken kuyruğuyla porselen bir kiliseyi paramparça etti.</p>

  <p>"Bu kötü oldu," dedi Dorothy, "ama düşünüyorum da bu insanlara bir ineğin bacağını ve bir kiliseyi kırmaktan fazla zarar vermiş olabilirdik. O kadar narinler ki!"</p>

  <p>"Gerçekten öyleler," dedi Korkuluk, "samandan yapıldığıma ve kolayca incinmediğime seviniyorum. Dünyada Korkuluk olmaktan daha kötü olan tek şey bu olmalı."</p>

  <p class="p19"><span class="t10">&nbsp;</span></p>
</body>
</html>
