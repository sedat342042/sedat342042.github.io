<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>Liderleri Dorothy'nin önünde eğilerek konuştu: "Emriniz nedir?"</p>

  <p>"Zümrüt Şehir'e gitmek istiyoruz," dedi çocuk, "ama kaybolduk."</p>

  <p>"Sizi taşıyacağız," dedi ve iki maymun hemen Dorothy'nin kollarından tutup onu havalandırdılar. Diğerleri Korkuluk, Teneke Adam ve Aslan'ı aldı, biri de onu ısırmaya çalışan Toto ile birlikte arkalarından geliyordu.</p>

  <p>Uçan Maymunlar'ın önceki davranışlarını hatırlayan Korkuluk ve Teneke Adam ilk başta biraz korktular, ama maymunların onlara bir zarar vermeyeceğini anlayınca aşağıdaki bahçeleri ve ormanları izleyerek uçuşun tadını çıkardılar.</p>

  <p>Dorothy'yi rahatça taşıyan en büyük iki maymundan biri liderleriydi. Dorothy'yi birleştirdikleri ellerine oturtmuşlardı ve kıza bir zarar gelmemesi için çok dikkat ediyorlardı. "Altın Şapka'nın sihrine neden uymak zorundasınız?" diye sordu kız.</p>

  <p>"Uzun hikaye," diye yanıtladı lider, gülerek. "Ama yolumuz da uzun istersen sana anlatırım."</p>

  <p>"Çok sevinirim," diye yanıtladı.</p>

  <p>"Önceleri, büyük ormanda yaşayan, ağaçtan ağaca atlayan, ceviz ve meyve yiyen, canı ne isterse yapan, kimseye boyun eğmeyen mutlu ve özgür bir topluluktuk. Belki o zamanlar bazılarımız çok yaramazdı, kanatlan olmayan hayvanların kuyruklarını çekiştiriyor, kuşları kovalıyor ve ormandan geçen insanların başlarına ceviz atıyorlardı. Ama umarsız olduğumuz kadar mutluyduk, çok eğleniyor ve hayatımızın her anından keyif alıyorduk. Bu, Oz'un bulutlardan inip bu diyarları yönetmeye başlamasından yıllar önceydi.</p>

  <p>O zamanlar Kuzey'de çok güçlü bir büyücü olan güzel bir prenses yaşıyordu. Sihirini insanların iyilikleri için kullanıyor ve iyi olan hiç kimseye zarar vermiyordu. Yakuttan yapılmış muhteşem bir şatoda yaşayan bu prensesin adı Gayelette'ti. Herkes onu severdi ama o, etrafındaki erkekler onun kadar güzel ve bilge birinin sevemeyeceği kadar aptal ve çirkin olduğundan çok mutsuzdu. En sonunda genç yaşına rağmen bilge ve yakışıklı bir çocuk buldu. Gayelette bu çocuğu büyüdüğünde kocası yapmaya karar verdi ve yakut şatosuna götürüp sihrini onu her kadının istediği gibi güçlü, iyi bir erkek yapmak için kullandı. Quelala, adı buydu, büyüdüğünde bu diyardaki en iyi ve en bilge adam olmuştu, o kadar yakışıklıydı ki Gayelette onunla evlenmek için acele ediyordu.</p>

  <p>O zamanlar Gayelette'in şatosunun yanındaki ormanda yaşayan Uçan Maymunlar'ın kralı çok şakacı biri olan büyükbabamdı. Düğünden bir gün önce, çetesiyle birlikte uçan büyükbabam nehir kenarında yürüyen Quelala'yı&nbsp; ve onun pembe ipek ve mor kadifeden yapılmış harika giysisini gördüğünde ne yapabileceğini düşündü. Verdiği talimat üzerine, çete aşağı inip Quelala'yı yakaladı ve nehrin ortasında suya attı. 'Yüz bakalım,' diye bağırdı büyükbabam, 've su giysilerini lekelemiş mi bir bak. Quelala bilge ve talihin hiç yüz çevirmediği biriydi. Suyun yüzeyine çıktığında güldü ve kıyıya yüzdü. Ama ona doğru koşan Gayelette ipek ve kadife giysisinin mahvolduğunu gördü.</p>

  <p class="p11">Prenses çok kızmıştı ve bunu kimin yaptığını tabi ki biliyordu. Uçan Maymunlar huzuruna getirildiğinde kanatlarının bağlanıp aynı Quelala'ya yaptıkları gibi nehre atılmalarını emretti. Ama kanatları bağlanırsa boğulacaklarını bilen büyükbabam çok yalvardı ve Quelala da onlar için birkaç güzel söz söyledi, böylece Gayelette Altın Şapka'yı takan kişinin üç isteğini yerine getirmeleri şartıyla hayatlarını bağışladı. Bu şapka Quelala'nın düğün hediyesiydi ve prensese krallığının yarısına mal olduğu söyleniyordu. Tabi ki büyükbabam ve maymunlar bu şartı hemen kabul ettiler ve böylece şapkayı takan kim olursa olsun onun kölesi olduk."</p>

  <p class="p11">"Peki onlara ne oldu?" diye sordu Dorothy, hikaye ilgisini çok çekmişti.</p>

  <p class="p11">"Quelala Altın Şapka'nın ilk sahibiydi," diye yanıtladı Maymun, "bize ilk emirleri veren o oldu. Eşi bizi görmeye bile katlanamadığından düğünden sonra hepimizi ormana topladı ve Uçan Maymunlar'ın bir daha prensesin gözüne gözükmemesini söyledi, buna sevinmiştik çünkü ondan çok korkuyorduk. Bu, Altın Şapka Batı'nın Kötü Cadısı'nın eline geçene kadar yaptığımız tek şeydi, o ise bizi Kırpıkları kölesi yapmak ve Oz'u Batı'dan kovmak için kullandı. Şimdi Altın Şapka senin ve üç dilek hakkın var."</p>

  <p>Maymun Kral hikayesini bitirdiğinde Dorothy aşağı baktı ve Zümrüt Şehir'in parlayan, yeşil duvarlarını gördü. Maymunların bu kadar hızlı uçması onu şaşırtmıştı ama yolculuk kısa sürdüğü için de seviniyordu. Garip hayvanlar Dorothy ve arkadaşlarını şehrin kapısının önüne yavaşça indirdiklerinde kral kızı eğilerek selamladı ve çetesiyle birlikte uçarak gözden kayboldu. "Güzel bir uçuştu," dedi küçük kız.</p>

  <p>"Evet ve sorunlarımızdan kurtulmanın da kısa bir yoluydu," diye yanıtladı Aslan. "O harika şapkayı yanına aldığın için çok şanslıyız!"</p>

  <p class="p24"><span class="t10">&nbsp;</span></p>
</body>
</html>
