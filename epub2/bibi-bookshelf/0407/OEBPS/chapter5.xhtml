<?xml version="1.0" encoding="UTF-8" ?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="tr-TR" xmlns="http://www.w3.org/1999/xhtml">
  <!-- This file was converted to xhtml by Writer2xhtml ver. 1.2.1. See http://writer2latex.sourceforge.net for more info. -->
  <head>
    <title>Abşalom, Abşalom!</title>
    <link href="styles/styles1.css" rel="stylesheet" type="text/css" />
  </head>
  <body dir="ltr">
    <h1 id="toc3">4</h1>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Quentin'in yola çıkması için yeterince karanlık değildi daha, en azından Bayan Coldfield'in istediği kadar karanlık değildi, on beş kilometrelik gidiş ve on beş kilometrelik dönüş hesaba katılsa bile. Quentin bunu biliyordu. Onu küçük kasvetli evin değişmez ıssızlığında, karanlık havasız odalardan birinde beklerken gözlerinin önüne getirebiliyordu, ışık yakmamış olacaktı, çünkü kısa bir süre sonra evden çıkacaktı ve muhtemelen bir zamanlar ona ışığın ve hava cereyanının sıcağı taşıdığını söylemiş olan bir hışmı ya da akrabası, elektriğin sadece kullanıldığı süre zarfında değil, anahtarın açılıp o ilk ataletin aşıldığı andan itibaren para yazdığını da söylemişti. Kehribar boncuklu siyah bonesini çoktan takmış olacaktı; Quentin biliyordu: koyulaşan ölgün alacakaranlıkta üzerinde bir şalla oturuyor olacaktı; hatta daha şimdiden bütün anahtarların içinde durduğu küçük çanta elinde ya da kucağında olmalıydı; belki altı saatliğine ayrılacağı evin girişindeki dolabın, mutfak dolabının anahtarları; bir de şemsiye, diye düşündü Quentin, havadan ve mevsimden nasıl habersiz olacağı aklına gelince, çünkü bu ikindiden önce onunla hayatında yüz kelime etmemiş olmasına rağmen, bütün o kırk üç yıl boyunca pazar ve çarşamba günleri duaya gitmek hariç, bu geceye kadar, güneş battıktan sonra evinden hiç çıkmadığını biliyordu. Evet, şemsiyeyi alacaktı. Onu almaya gittiğinde şemsiyeyle dışarı çıkacak ve çiyden bile eser olmayan bir akşamın tükenik soluğuna onu kararlılıkla taşıyacaktı, öyle bir akşam ki şimdi karanlığa doğru bile gündüzden tek farkı ateş böceklerinin usul ve gür akıntısıydı -tek damla yağmurun yağmadığı altmış günü, çiyin bile düşmediği kırk iki günü takip eden alacakaranlıktan daha gür ve derin bir akıntı- bu akıntıya bakan balkonda Bay Compson'ın elinde bir mektupla evden çıkması üzerine Quentin sandalyesinden kalktı, babası geçerken balkonun lambasını gösterdi. "Okumak için içeri girmen gerekecek galiba," dedi Bay Compson.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Belki burada da okuyabilirim," dedi Quentin.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Belki de haklısın," dedi Bay Compson. "Bunu bırak-" temiz olduğunda bile pek az ışık veren, uzun yazın ardından tozlanmış, içi böcek dolmuş tek fanusu işaret etti - "hayatını sürdürmek için terlemek külfetinden kurtulalı beri yine gece hayvanına dönüşen (evrilen) ve ihtiyaç duyduğu için bu lambayı icat eden insan için, insanlar için belki gün ışığı bile fazlaydı. Evet, o insanlar için: o günlerin, o zamanların, o ölü zamanın insanları için; bizim gibi insan, bizim gibi kurban, ama başka bir ahvalin kurbanları, daha basit ve bu yüzden bütün olarak daha büyük daha kahramanca bir ahvalin, bireyler de bu yüzden daha kahraman, cüceleşmiş ve çetrefil değil, açık, karmaşıklıktan uzak; çalıntı bir torbanın içinden körlemesine uzuv uzuv çekilen erimiş, dağılmış, binlerce cinayetin, binlerce çiftleşmenin ve boşanmanın faili ve kurbanı insanlar değil, bir kere sevmek ve bir kere ölmek ihsan edilmiş insanlar. Belki haklısın. Belki ışığın bundan fazlası çok fazla olacak." Ama mektubu Quentin'e hemen vermedi. Yeniden oturdu, Quentin de oturdu, verandanın tırabzanına bıraktığı puroyu tekrar eline aldı, puronun ateşi tekrar parladı, morsalkım rengindeki duman dağılmadan tekrar Quentin'in yüzüne doğru savrulurken Bay Compson ayaklarını bir kez daha tırabzana dayadı, mektup elindeydi, eli de keten pantolonunun üzerinde adeta bir zenci eli kadar siyah görünüyordu. "Çünkü Henry Bon'u seviyordu. Evlatlık haklarını ve maddi güvenceyi, açıktan açığa bir sahtekâr olmasa bile en azından çifte evlilik yapma niyetindeki bir adam uğruna reddetti, dört sene sonra bu adamın ölü bedeninde Judith, öteki kadınla çocuğunun fotoğrafını bulacaktı. Henry onu öyle seviyordu ki babasının bir temele ve kanıta dayanmadan ortaya atamayacağını, atmayacağını bildiği bir iddianın yalan olduğunu söyleyecekti. Yine de, babasının ona kadın ve çocuk hakkında söylediklerinin doğru olduğunu içten içe bilmesine rağmen darbeyi kendi eliyle indirdi. O Noel arifesi kütüphane kapısını son olarak arkasından kapattığında kendi kendine: İnanacağım; evet inanacağım. Öyle bile olsa, babamın dedikleri doğru bile olsa ve kendime rağmen doğru olduğunu bilsem de yine inanacağım, demiş olmalı, sonra o Noel sabahının mıh gibi karanlığında Bon'la yan yana at sürerek doğduğu evden, ömrünce bir kez daha, o da, yanında giden adamın taze kanı ellerine bulaşmış bir halde görebileceği o evden uzaklaşırken de bunu içinden tekrar etmiş olmalı. Zira New Orleans'ta hakikatten başka, babasının ona söylediklerinden başka, kendine rağmen inandığı halde inkâr ettiği ve karşı çıktığı şeyden başka ne bulmayı umabilirdi ki? Ama acılar içindeki bir adamın, sağlam uzuvlarını hiç umursamadan, eninde sonunda kaybedeceğini bildiği bir koldan ya da bacaktan neden bir türlü vazgeçemediğini kim bilebilir? Çünkü Bon'u seviyordu. O Noel arifesi Sutpen'le ikisini kütüphanede hayal edebiliyorum, babayla ağabey, gök gürültüsü gibi bir patlama, onun titreşimi ve yankısı, hem de çok yakından; önce iddia, sonra yalancılık ithamı, babayla arkadaş arasında, şeref ve sevgiyle kan bağı ve çıkar arasında (Henry öyle sanmış olmalı) ani ve geri dönüşü olmayan bir seçim, oysa daha babasını yalancılıkla itham ettiği anda söylediklerinin doğru olduğunu biliyordu. O dört yıl, o gözaltı süresi bu yüzden gerekliydi. Öğreneceği, New Orleans'ta kendi gözleriyle göreceği şeyi Bon'la konuşmanın boşuna olacağını daha o Noel arifesinde anlamış olmalı. O zamana kadar değişmemiş olan ve büyük olasılıkla sonra da değişmeyecek olan Bon'u artık iyice tanımış olmalıydı, ama arkadaşına, bunu seni sevdiğim için yaptım, sen de beni sevdiğin için şunu yap, diyemedi. Diyemezdi, görüyorsun ya - bildiği her şeye sırtını dönüp yegâne arkadaşıyla kader birliği eden bu adam, topu topu yirmisinde bu genç, nasıl babasının kendine söylediklerinin doğru olduğunu biliyorsa, daha o gece yola çıktıklarında öldürmeye mahkûm ve yazgılı olduğunu da biliyordu herhalde. Umudunun (ne umudu olduğunu ne için duyulduğunu bilmediği bu umudun) beyhude olduğunu bildiği gibi biliyordu; Bon'da ya da durumda bir değişiklik olacağı umudu ve rüyasıydı bu, günün birinde uyanacağı ve rüya olduğunu anlayacağı bir rüya, tıpkı yaralı adamın, ateşler içinde rüyasında sevgili sancılı kolunun ya da bacağının sağlam ve güçlü olduğunu, sağlıklı olanlarınsa hasta olduğunu görmesi gibi.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Henry'nin göz hapsiydi bu; Henry üçünü birden, Judith'in bile bir noktaya kadar rıza gösterdiği bu mahpuslukta tutuyordu. Judith o gece kütüphanede ne olduğunu bilmiyordu. Onları tekrar gördüğü o ikindiye kadar, Bon'un cesedi eve getirilene ve ceketinde bulduğu fotoğrafta kendi yüzü olmayan bir yüz, kendi çocuğu olmayan bir çocuk görene kadar böyle bir şeyden şüphelendiğini hiç zannetmiyorum; kavganın ertesi sabahı uyandığında ikisi de gitmişti ve geriye sadece mektup, not kalmıştı, tabii Bon'un yazmasına izin vermediği için notu -bu ateşkesi, bu gözaltı ilanını- Henry kendisi yazmıştı ve Henry gibi bir an olsun düşünmeden babasının herhangi bir emrine karşı gelebilecek Judith bu meselede Henry'nin sözünü dinlemiş ve belli bir noktaya kadar rıza göstermişti -erkek akrabası, ağabeyi olduğu için değil, aralarındaki ilişki yüzünden- iki gövdeli tek bir kişiydiler ve neredeyse aynı anda aynı adam tarafından baştan çıkarılmışlardı, Judith'in bu adamı dört yıl boyunca görmemesi de bir şeyi değiştirmemişti - Henry de, Judith de bu göz hapsini onaylayacağını biliyorlardı, Henry'ye bu imtiyazı tanıyacak, konuşulmamış ve belirlenmemiş olsa da karşılıklı kabul ettikleri o noktaya ulaşılana kadar bekleyecek, ulaşıldığında da aynı sükûnetle, kendi cinsiyetine has o geleneksel zaafla kabullenmeyi ya da vazgeçmeyi reddederek, ateşkesi bozacak ve karşısına düşman olarak çıkacaktı; hem de Bon'un kendisini desteklemesini şart koşmadan, hatta istemeden, hatta araya girmeye kalkışacak olsa ona izin vermeden bu meseleyi Henry'yle bir erkek gibi savaşarak halledecekti ve ancak bundan sonra yeniden kadına, sevgiliye, geline geri çekilecekti. Ya Bon: Henry babasına dönüp Bon'un bu iddiayı yalanladığını söylemeyeceği gibi, Bon'a da babasının kendisine söylediklerini anlatamazdı, çünkü birini yaptı mı ötekini de yapması gerekecekti, hem Bon'un inkârının yalan olacağını biliyordu ve Bon'un bu yalanma kendisi tahammül etse bile Judith'in ya da babasının duymasına tahammül edemezdi. Dahası Henry'nin Bon'a olan biteni anlatmasına gerek yoktu. Bon o ilk senenin yazında evine gider gitmez Sutpen'in New Orleans ziyaretini öğrenmiş olmalıydı. Sutpen'in artık sırrını öğrendiğini biliyor olmalıydı -Bon, bu sırrın gizlenmesi gereken bir şey olduğunu düşünmüşse bile belli ki Sutpen'in tepkisini görene kadar, beyaz bir kadınla evlenmek için geçerli bir engel olarak görmemişti- durumu müsait olan bütün çağdaşlarının paylaştığı bir durumdu bu ve nasıl evlenmeden önce katıldığı bir erkek cemiyetinin sırlarını gelinine, karısına ya da onun ailesine anlatmak aklına gelmezse bunu anlatmak da aklına gelmezdi. Aslında müstakbel karısının ailesinin bu işin ortaya çıkması karşısında takındığı tavır kuşkusuz Sutpen ailesi konusunda onu şaşırtan ilk ve son şeydi. Bana Bon daha tuhaf geliyor. Neredeyse Sutpen'in kendisinin Jefferson'a gelişi gibi yalıtılmış, içine kapalı bir taşra evine gelmişti: görünüşte mükemmeldi, mazisiz, arka plansız, çocukluksuz - bir nevi İskit ışıltısıyla sarmalanıp kuşatılmış, gerçek yaşından biraz daha olgun bu adam, taşralı ağabeyle kardeşi hiçbir gayret, hatta aman aman bir istek göstermeden baştan çıkarmışa benziyor, ortalığı birbirine katıyor, ama Sutpen'in gücü yeterse bu evliliği engelleyeceğini anladığı andan itibaren sadece bir izleyici halini alıyor, pasif, biraz alaycı ve son derece gizemli. (Kendisi için) anlaşılmaz olsa da dürüst ve mantıklı olan bütün diğer ültimatomların, yeminlerin, meydan okumaların, karşı koymaların, reddetmelerin azıcık gerisinde ve üzerinde müphem, adeta maddesiz bir varlık gibi asılı duruyordu, sanki genç bir Roma konsülüydü de bir zamanlar dedesinin ele geçirdiği barbar kabilelerin yaşadığı sisli, hortlaklı bir ormanda, bu çamur-kale ahalisinin gürültülü, çocuksu, tehlikeli ve ilkel hayatını, alaycı ve küstah bir kayıtsızlıkla izleyerek günlük büyük turunu atıyordu. Sanki bütün bu mesele ona anlaşılmaz değil, sadece lüzumsuz görünüyordu; Sutpen'in metresi ve çocuğu öğrendiğini hemen anlamıştı, ama bunu öğrendikten sonra yaptıklarını ve Henry'nin tepkisini düşünce olarak adlandırılmayı hak etmeyen fetişist bir ahlaki gaf olarak görüyor ve bunu bayıltılmış bir kurbağanın kaslarını inceleyen bir bilim adamının mesafeli dikkatiyle gözlemliyordu; - zira onun ardından baktığı kültür karşısında Henry'yle Sutpen maymundan hallice kalıyordu. Sadece dış görünüşü, yürümesi, konuşması, giyimi, yemek odasına ya da arabaya giderken Ellen'a eşlik edişi, (herhalde, muhtemelen) elini öpüşü, Henry adına Ellen'ı gıpta ettiren kabuğu değil, bizzat kendisi farklıydı - o kaderci ve nüfuz edilemez soğukkanlılığı, ne yapacaklarsa yapsınlar diye onları beklerken, beklemesini gerektirecek, beklemekten başka bir şey yapmasını icap ettirmeyecek bir durumun ortaya çıkacağını sanki baştan beri biliyormuş gibi beklerken takındığı o soğukkanlılık hem Henry'yi, hem Judith'i öylesine baştan çıkartmıştı ki istediği zaman Judith'le evlenememesi gibi bir olasılıktan korkmuyordu. Gözünün gördüklerinden olabildiğince çok şey çıkartmayı bekleyen bir kumarbazın kısmen içgüdü, kısmen inanç, kısmen alışkanlıktan oluşan o aptal kurnazlığıyla değil; baştan beri onlar için kalıcı, ciddi bir tehdit oluşturmamış Latin kültürü ve bilgi birikiminin boyunduruğunu muzafferane üzerlerinden atmanın zaferini ancak bundan iki bin yıl sonra yaşayacak olan bütün bu gürühtan, hâlâ barbarlıktan tam olarak kurtulamamış o beş para etmez yağcılardan (evet, Sutpen'den, Henry'den, hatta Coldfieldler'den) nesillerce önce koparılıp alınmış o temkinli ve katı kötümserlikle.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Çünkü Judith'i seviyordu. Kuşkusuz buna 'kendince' kelimesini eklemeyi ihmal etmezdi, çünkü müstakbel kayınpederinin çok geçmeden öğrendiği gibi, bu rolü ilk oynayışı, Judith'e yaptığı türden bir teklifi ilk yapışı, hele bunu yad edecek bir törene ilk katılışı değildi; bu beyaz kadınla diğeri arasında nasıl bir ayırım yaptığının (sıradan bir Katolikti) önemi yoktu. Çünkü mektubu göreceksin, babaannenin bildiği kadarıyla Judith'e yazdığı tek mektup olmasa da en azından ilkti, ama Judith'in gösterdiği tek mektuptu: şimdi hayatta olmadığından bunun sakladığı tek mektup olduğuna inanıyoruz, tabii diğer mektupları o öldükten sonra Bayan Rosa'yla Clytie ortadan kaldırmamışlarsa: buradaki mektup da Judith onu sakladığı için değil, Bon öldükten sonra kendi eliyle getirip babaannene verdiği için bu zamana kaldı, herhalde Bon'un ona yazdığı diğer mektupları yok ettiği gün (tabii bu işi kendisi yapmışsa) yani Bon'un ceketinde melez metresle küçük oğlanın resimlerini bulduğu gün getirmiş mektubu. Çünkü Bon onun ilk ve son sevgilisiydi. Aslında onu tam da Henry'nin gördüğü gözle görmüş olmalı. Hangisine daha muhteşem göründüğünü söylemek zor - bu imgeyi sahiplenerek kendisine mal etme umudunu bilinçsiz de olsa taşıyana mı, yoksa böyle bir arzu duyduğunun bilincinde olmadığı halde cinsiyetlerinin aynı olmasının oluşturduğu aşılmaz engelin bütün umudu yok ettiğini bilen diğerine mi; -bu adam ki Henry belki de onu ilk gördüğünde koruda, Üniversitede bulundurduğu iki attan birine biniyordu ya da belki Fransız tarzını andıran pelerini ve şapkasıyla kampüste yürüyordu ya da belki (benim en çok bu hoşuma gidiyor) ona resmen takdim edilmişti, çiçekli adeta kadınsı bir sabahlıkla odasının güneşli bir penceresinin önünde uzanıyordu- yakışıklı neredeyse bir kedi kadar zarif ve bulunduğu yerde bulunmak için çok yaşlıydı, ama yaş değil tecrübe itibariyle, hissedilir bir bilgi kokusu yayıyordu, aşırı doymuşluğun: bitirilmiş işlerin, dibe vurmuş doygunlukların, tüketilmiş hatta unutulmuş zevklerin bıkkınlığı vardı üzerinde. Bu yüzden de sadece Henry'ye değil, o küçük yeni taşra üniversitesindeki bütün öğrencilere bir kıskançlıktan ziyade bir ümitsizlik kaynağı olarak görünmüştü (çünkü sana tek üstünlüğünün birkaç yerinde tesadüf olduğuna inandığın birini kıskanabilirsin, ya da şansın şimdiye kadar gittiğinden daha yaver gitse sahip olabileceğin bir şeyi) -: bu sert şaşırtıcı korkunç çaresiz ümitsizlik, gençlerde bazen nesnesine karşı hakaret, hatta fiziksel saldırı halini alır ya da Henry'ninki gibi aşırı vakalarda bu nesneyi kötüleyen herkese yöneltilen bir hakaret ve saldırıya dönüşür, Sutpen evliliğe izin vermediğinde Henry'nin deli gibi babasını ve evlatlık haklarını reddetmesini sağlayan da böyle bir ümitsizlikti işte. Evet, Bon'u seviyordu, tıpkı Judith'i baştan çıkarttığı gibi onu da baştan çıkartmıştı - Bon'un kendisiyle samimi olmalarına izin verdiği, babaları çiftlik sahibi beş altı öğrenciden oluşan o grubun arasında bir köy çocuğuydu, giyimini, tavırlarını ve (becerebildikleri ölçüde) yaşam tarzını taklit ediyorlardı, ergenlere has bir Binbir Gece kahramanıydı onların gözünde, bilgelik güç ve zenginlik değilse de hayal bile edemedikleri bir keyif sahnesinden bir diğerine fasıla ya da doygunluk bilmeksizin geçmesini sağlayan bir tılsım ya da mihenk taşı bulmuş (daha doğrusu almaya zorlanmıştı) - Henry, kendini düşünme ve muhakameden ziyade içgüdüsel ve fevri hareketlere vermiş o taşralı, o soytarı, kız kardeşinin bekâretinden duyduğu vahşi taşra gururunun boş olduğunu, bekâretin kıymetli olabilmesi, var olabilmesi için mukavemetsizlik gerektirdiğini, bu yüzden de varoluşunun kaybedilmesine, yokluğuna bağlı olduğunu anlamıştı belki de. Aslında, belki saf ve mutlak ensest de budur: ağabeyin kız kardeşinin bekâretinin var olabilmesi için bozulması gerektiğini fark etmesi, bu bekâreti bir kayınbiraderin, elinde olsa yerinde olacağı adamın şahsında bozması, sevgiliye, kocaya dönüşmesi; kız kardeşin, metresin, gelinin yerinde olsa kendi bekâretini bozabilecek, bozmasını tercih edeceği adama dönüşmesi. Belki Henry'nin zihninde olmasa da ruhunda vuku bulan buydu. Çünkü hiç düşünmezdi. Hisseder ve hemen ifa ederdi. Sadakati biliyordu ve hemen ifa etmişti, gururu ve kıskançlığı biliyordu; sevdi acı çekti öldürdü, yine acıyla ve Bon'u, dört yıllık bir gözaltı süresi tanıdığı, umut etmenin ve beklemenin beyhude olduğunu bile bile öteki evliliği reddetmesi ve bozması için bu dört yıllık süreyi tanıdığı o adamı öldürürken hâlâ seviyordu bence.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Evet, Henry'ydi: Bon değil, Bon'la Judith'in flörtünün acayip halim selim gidişatının da gösterdiği gibi - şayet bu nişanlanma idiyse, bir yıl sürmüş gibi görünse de aslında Bon'un Judith'in ağabeyinin misafiri olarak iki tatil ziyaretinden ibaretti ki bu ziyaretlerde de Bon vaktini ya Henry'yle at binip avlanmakla ya da köken, tarih ve mazi yerine sadece bir şehrin ismine sahip, zarif ve tembel yabancı bir sera bitkisi gibi davranmakla geçiriyordu, o şehir ki Ellen övüne övüne bitirememiş, farkında olmadığı o kelebek pastırma yazını etrafında çırpınarak geçirmişti; gördüğün gibi adamın maddi tarafı gasp edilmişti. O meşgul günlerde Judith'le flört edebileceği bir zaman, bir fasıla, bir kuytu yoktu. Hatta ikisini yan yana düşünmek bile mümkün değil. İstersen bir dene, aslında kendileri ayrı ayrı yerlerdeyken bir araya gelmiş yansımalarını gözünün önüne getirebilirsin olsa olsa -bir yaz bahçesinde, etle kandan azade, sükûnetle yürüyen iki gölge- içinde katı Sutpen'le fevri ve ateşli Henry'nin çakıp parladığı, sonra söndüğü anlaşılmaz fırtına bulutunun üzerinde ve gerisinde tarafsızca, dikkatle ve sessizce onu izleyerek asılı duran iki sakin hayalet -Henry ki o zamana kadar</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Memphis'e bile gitmemiş, kasaba giysileri, binek atı ve zenci seyisiyle Üniversiteye gittiği o eylülden önce doğduğu yerden hiç ayrılmamış; kendisiyle akran, aynı koşullarda yetişmiş altı yedi çocuğun da, hizmetlerini gören zenci kölelerden tek farkı yemek, giyim ve günlük uğraş gibi yüzeysel şeyler- akıttıkları aynı ter: tek farkı birisinde o terin tarlalarda sarf edilen emeğin, diğerinde tarlalarda terlemek zorunda olmadıkları için faydalanabildikleri çetin ve yavan eğlencelerin (zorlu vahşi avlanmaların, at binmelerin) bedeli olarak akıtılması; aynı zevkler: birisi körelmiş bıçaklar, pirinç takılar, tütün, düğme ve elbise için kumar oynar, çünkü el altında onlar vardır; yine bu sebepten diğeri para, at, silah, saat için kumar oynar; aynı eğlentiler: aynı aletlerle çalman aynı müzik, kaba kemanlarla gitarlar, birisi büyük evde mumlar, ipek elbiseler ve şampanyayla, öteki toprak zeminli barakalarda dumanı tüten çam meşaleleri, basma elbiseler ve melasla tatlandırılmış suyla; - Henry'ydi, çünkü Bon Judith'i daha görmemişti bile. Muhtemelen Henry'nin kısa ve geleneksel mazisini, bir kız kardeşi olduğunu hatırlamasına yetecek dikkatle dinlememişti - birlikte yaşadığı gençler, çocuklar arasında kendine arkadaş bile bulamayacak kadar görmüş geçirmiş olan bu lakayt adam; o anda yanlış bir rolü oynayan ve bunun farkında olan ve kendisi için yeterince iyi ama o anda sahip olduğu ahbaplara açılamayacak kadar ciddi ya da mahrem bir sebeple rolüne tahammül eden bu adam; sonra da Jeffersonlıların bildiği kadarıyla asla resmiyete dökülmemiş, kendisinin de ne kabul ne de reddettiği bir nişan yüzünden ortalık kalkıp koptuğunda aynı lakaytlığı, hatta alakasızlığı, aynı kayıtsızlığı sergileyen, sanki kendisi bu işe dahil değilmiş, hatta orada bulunmayan bir arkadaşını bile temsil etmiyormuş, bu işe karışmış olan ve evlenmesi yasaklanan kişi adını bile duymadığı hiç umursamadığı biriymiş gibi arka planda tarafsız ve pasif kalan bu adam muhtemelen Henry'yi doğru dürüst dinlememişti. Hatta flört bile etmişe benzemiyorlar. Görünüşe göre Sutpen yasaklamadan önce ya da yasakladıktan sonra evlilikte ısrar etmek bir yana, Judith'e onu lekelemeye asla kalkışmamak gibi iltifatlığı şüpheli bir iltifatta bulunmuştu - unutma, bunu yapan, Sutpen kesin bir kanıt bulmadan çok önce Üniversitede kadınlara karşı girişkenliğiyle ün yapmış biri. Nişan yapılmamıştı, hatta flört bile olmamıştı: iki yılda Judith'le ikisi birbirlerini üç kere görmüşlerdi, Ellen'ın tükettiği zaman da sayıldığında toplam on iki gün; hoşçakal bile demeden ayrılmışlardı. Yine de dört yıl sonra, Henry onların evlenmesini engellemek için Bon'u öldürmek zorunda kaldı. Öyleyse Judith'i baştan çıkaran Henry olmalı, Bon değil: Oxford'la Sutpen'in Yüzkilometrekaresi arasındaki, Judith'le henüz görmediği bu adam arasındaki onca mesafeden kız kardeşini de kendisiyle birlikte baştan çıkarmıştı, çocukken bir ağaç dalından aynı anda kalkan iki kuş gibi zaman zaman birbirlerinin hareketlerini önceden sezmelerini sağlayan o telepatiyle; geleneksel bir yanılsamaya neden olan, ikizler arasındaki o sözde ahenkten ziyade, dili, ırkı, cinsiyeti, kültürü ne olursa olsun doğdukları andan itibaren ıssız bir adada büyümüş iki insan arasında olabilecek türden bir ahenkle baştan çıkarmıştı onu: o ada Sutpen'in Yüzkilometrekaresiydi; yapayalnızdılar, sadece kasabanın değil, annelerinin ailesinin bile kabul edip aralarına almak yerine sadece bir ateşkes imzaladığı bir babanın gölgesinde.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Gözünün önüne getir: bu kız, bir adamı bir buçuk seneye dağılmış on iki gün boyunca ortalama günde bir saat gören, yine de ağabeyini son çare olarak cinayete başvurmaya zorlayacak kadar bu adamla evlenmekte ısrarlı olan, hem de bunu onun hayatta olduğundan emin olamadığı dört seneden sonra yapan bir köy kızı; bu adamı sadece bir kere görmeyle, hakkında araştırma yapmak için dokuz yüz kilometrelik bir yolu göze alan ve görünüşe göre önceden sezdiği bir şeyi ya da en azından bu evliliğe karşı çıkmasına yetecek bir başka sebebi keşfeden bir baba; aralarındaki tuhaf ve olağandışı ilişki teslim edildiğinde, bu kız kardeşin ve kızın şerefi ve mutluluğu için babadan bile daha fazla titizlendiği halde bu evliliği savunmak uğruna babasını, nesebini ve yuvasını reddeden, bu refüze edilmiş talibin dört yıl boyunca yanından ayrılmayıp ona bağımlı yaşayan, sonra da dört yıl önce evini terk etmek pahasına yalanlayan, tam da aynı sebep uğruna onu öldüren bir ağabey; kendisini iradesi ya da arzusu dışında, ne can atarmış ne de kaçınırmış gibi göründüğü bir nişanlılığın içinde bulan, reddedilmeyi de aynı pasif ve alaycı ruh haliyle karşılayan dört yıl boyunca bu evliliğe tümüyle kayıtsız kaldıktan sonra, vaktiyle bu evliliği savunmuş olan nişanlısının ağabeyini evlenmesini engellemek için kendisini vurmaya zorlayacak kadar ısrarlı davranan bir sevgili. Evet, kanının sekizde biri zenci olan metres ve kanının on altıda biri zenci olan oğul, onlara hiçbir hak vermeyen evlilik anlaşmasına -bu tür evliliklerin zengin genç bir New Orleans'lının dans ayakkabıları gibi modaya uygun ve toplumsal bir parçası olmasına- rağmen daha görmüş geçirmiş babası bir yana, dünyadan bihaber Henry için yeterli bir adam öldürme sebebiydi ki bin sekiz yüz altmış, altmış bir senelerinde erkekliğe ve kadınlığa adımlarını atan, doğma büyüme Güneyli atalarımızın o gölgelere karışmış mükemmellikleri için bile biraz fazla abartılıydı. Akıl almaz. Durumu açıklamıyor. Belki de mesele bu: onlar açıklama yapmadı ve bizim de bilmemiz beklenmiyor. Ağızdan ağıza geçen birkaç hikâyemiz var; eski sandıklardan, kutulardan ve çekmecelerden hitap sözleri ya da imzaları olmayan mektuplar bulup çıkarıyoruz, bir zamanlar yaşamış, nefes almış erkeklerle kadınlar bu mektuplarda, şimdi bize Sanskritçe ya da Chocktaw dili gibi gelen anlaşılmaz bir şefkatle yazılmış kısaltmalar ya da lakaplar sadece; insanları hayal meyal görüyoruz, yaşayan kanlarında ya da tohumlarında hareketsiz beklemekte olduğumuz insanlar, şimdi kahramanca boyutlar kazanmış olan zamanın bu gölgeli seyreltisinde, zamana kapalı ve anlaşılmaz, basit tutku ve basit şiddet rollerini oynuyorlar - Evet Judith, Bon, Henry, Sutpen: hepsi. Onlar orada, ama eksik bir şey var; o unutulmuş sandıktan mektuplarla birlikte çıkarılmış bir kimyasal formül gibiler, özenle çıkarılmışlar, kâğıt eski, solmuş, erimiş, yazı solmuş, neredeyse okunmayacak halde, yine de anlamlı, şekli ve uyandırdığı his tanıdık, görünmez, ama hissedilebilir güçlerin adı ve varlığı tanıdık; onları gerekli oranlarda bir araya getiriyorsun, ama hiçbir şey olmuyor; tekrar okuyorsun sıkkın, dikkatli, üzerinde dura dura, hiçbir şeyi unutmadığından, yanlış hesap yapmadığından emin olmaya çalışarak; tekrar bir araya getiriyorsun, yine bir şey olmuyor: sadece kelimeler, simgeler, şekillerin kendileri, insanlara has o korkunç ve kanlı talihsizliğin abartılmış fonu önünde gölgeli, esrarlı ve sakinler.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"O ilk Noel'i geçirmek için Üniversiteden geldiler. Judith, Ellen ve Sutpen onu ilk olarak gördü - Judith ki geçmişte kalmış bir on iki gün süresince gördüğü bu adamı sonradan öyle iyi hatırlayacaktı ki (Bon bu süre zarfında ona hiç yazmamıştı. Henry ona izin vermezdi; malum gözaltı) ondan Yeterince bekledik yazan mektubu aldığında hemen Clytie'yle birlikte eski kumaş parçalarından bir gelinlikle duvak yapmaya başlayacaktı; Ellen ki kendine has, neredeyse barok, çocukça bir oburlukla onu çifte cinsiyetli bir objet d'art olarak evinin dekorasyonuna dahil etmeye kalkışmıştı; Sutpen ki henüz karısının kafasından başka hiçbir yerde nişan yokken, bu adamı bir kere görmekle, o eski gayenin ve uğruna çekilen onca meşakkatin (artık nihayet) zaferle taçlanmasının önünde potansiyel bir tehdit olduğunu hissetmişti, hatta buna o kadar inanmıştı ki kanıtlamak için dokuz yüz kilometrelik yolu göze almıştı - hoşlanmadığı ya da korktuğu birine meydan okuyup onu vurabilecek, ama hakkında araştırma yapmak için on kilometre bile gitmeyecek bir adam olduğu halde. Anlıyor musun? Sutpen'in New Orleans'a seyahatinin sadece raslantı olduğuna inanası geliyor insanın, küçük bir çocuğun, kendi de sebebini bilmeden, üzerine kaynar su dökmek için bir karınca yuvasını diğerlerine tercih etmesi gibi, kasabadaki ya da ülkedeki başka bir aile yerine bu aileyi tercih eden kaderin mantığa sığmayan işleyişinin bir başka örneği sanki. İki hafta kalıp okula geri döndüler, Bayan Rosa'ya uğradılar, ama evde yoktu; yaz tatilinden önceki uzun dönemi muhabbetle, at gezintileriyle ve derslerle geçirdiler (Bon hukuk okuyordu. Öyle olmalı, hatta olmak zorunda, çünkü oraya gelirken yanında nasıl bir sebep getirmiş olursa olsun orada yaşamaya tahammül etmesini ancak bu sağlıyor olabilirdi; -ağırdan alan tembelliği için mükemmel bir dekor: bellenmesi gereken cilt cilt Blackstone ve Coke, öğrenci sayısı hâlâ iki basamağı aşmamış bir okulun Hukuk fakültesinde o ve Henry'den başka beş bilemedin altı kişi- evet Henry'nin aklını da hukuka çelmişti; Henry dönem ortasında bölüm değiştirdi) bu esnada Henry onun giyimini ve konuşmasını taklit, daha doğrusu belki karikatürize ediyordu ve Bon Judith'i artık görmüş olmasına rağmen muhtemelen aynı tembel, kedi adamdı ve kız kardeşinin nişanlısı rolünü ona benimsetmeye çalışan Henry'ydi, tıpkı birinci dönem arkadaşlarıyla birlikte ona Lothario rolünü benimsetmeye çalıştıkları gibi; artık Ellen'la Judith haftanın iki üç günü kasabaya alışverişe geliyorlardı, yine o sıralarda Memphis'e giderken Bayan Rosa'ya uğramışlardı, alacakları şeyleri getirmek için önden bir vagon gitmişti, kendi arabalarında arabacının yanında da fazladan bir zenci vardı, üç beş kilometrede bir inip ateş yaksın, Ellen'la Ju- dith'in ayaklarını koydukları tuğlaları ısıtsın diye, Ellen'ın kafası haricinde hiçbir yerde gerçekleşmemiş resmi bir nişanın düğünü için çeyiz almışlardı; Bon'u sadece bir kez görmüş olan Sutpen ise, Bon'un eve bir dahaki gelişinde New Orleans'ta onun hakkında araştırma yapmakla meşguldü: ne düşündüğünü, New Orleans'a gitmek ve baştan beri bulacağını bildiği şeyi bulmak için neyi, hangi anı, günü beklediğini kim bilebilir? Bunları anlatabileceği, korkusu ve şüphesi hakkında konuşabileceği kimsesi yoktu. Ne bir erkeğe ne de kadına güvenirdi, ne bir erkeğin ne de kadının sevgisine mazhardı, çünkü Ellen sevmeyi bilmezdi, Judith ise kendisine çok benziyordu, üstelik Bon'u görür görmez kızını ondan kurtarabilse bile oğlunu çoktan kaybettiğini anlamış olmalıydı. Çok başarılı olmuştu; şanslı, aynı zamanda güçlü olduğu için kazandığı başarı ona küçümseme ve güvensizlik olarak geri dönmüştü, yalnızlığı da bundandı.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Sonra haziran geldi ve okul kapandı ve Henry'yle Bon Sut- pen'in Yüzkilometrekaresi'ne döndüler, Bon memleketine, herkesin bilhassa da Ellen'ın bilgisi haricinde Sutpen'in o anda bulunduğu New Orleans'a dönmek için Nehre gidip bir buharlıya binmeden önce orada bir iki gün geçirecekti. Topu topu iki gün kaldı çiftlikte, yine de Judith'le bir karara varmaları, hatta belki ona âşık olması için ancak o zaman bir şans bulmuş olabilir. Bu tek şansıydı, son şansı, gerçi tabii ne o, ne de Judith bunu bilemezlerdi, zira Sutpen evden topu topu iki hafta uzak kalmasına rağmen kuşkusuz melez metres ve çocuğunu öğrenmişti. Bu yüzden de Judith'le Bon'un meydanı boş buldukları ilk ve son fırsat bu olabilirdi - olabilirdi diyorum, çünkü meydanı boş bulan esas Ellen'dı. Ellen'in o flörtü nasıl idare ettiğini, daima cilveyle her taşın altından çıkmasını Judith'in rahatsız, ama serinkanlı bir kaygıyla, Bon'un ise anlaşılmaz, müphem karakterin bildik göstergesi olan alaycı ve şaşkın bir hoşnutsuzlukla, nasıl boşuna savuşturmaya çalıştıklarını, Judith'le Bon'a nasıl sözleşme, randevulaşma fırsatları yarattığını gözümün önüne getirebiliyorum. Evet, Bon'un müphem bir karakteri vardı: bir mit, bir hayaletti: sadece kendilerinin vücuda getirdiği ve yarattığı bir şey; Sutpen kanı ve karakterinin bir tezahürü, sanki adamın kendisi hiç var olmamış gibi. Yine de Bayan Rosa'nın gördüğü, Judith'in aile mezarlığında annesinin yanma gömdüğü o ceset vardı. Bir de şu: adı konmamış ve sözü edilmemiş bir nişanın da aslında var olduğu gerçeği; birbirlerine âşık oldukları varsayımını da doğru çıkarıyor bu, çünkü basit bir gönül macerası olsa o iki gün boyunca iç bayıltan tatlılığı ve sonu gelmez fırsatları yüzünden ölüp giderdi. Sonra Bon, Nehre gitti ve gemiye bindi. Bir de şu var: kim bilir, belki Henry bir sonraki yazı beklemek yerine onunla o yaz gitseydi Bon'un ölmesine gerek kalmayacaktı; Henry New Orleans'a o zaman gitseydi ve metresle çocuğu o zaman öğrenseydi, çok geç olmadan bu keşfe tıpkı Sutpen gibi tepki verebilirdi, titiz bir ağabeyin vermesi beklenen tepkiyi, çünkü kim bilir belki de Henry'nin esas inkâr ettiği metres ve çocuk gerçeği, muhtemel çifteşlilik değildi, bunu babasının ona söylemiş olması, babasının bu durumu ondan önce sezmiş olmasıydı, zira annenin müttefiki olduğu her oğulun ve damadın doğal düşmanıdır baba, evlilikten sonra ise karısının annesinin düşmanlığını kazanan damadının müttefiki olur. Ama Henry o yaz onunla gitmedi. Bon'u Nehre kadar geçirdikten sonra geri döndü; bir süre sonra Sutpen de eve döndü, bir sonraki Noel'e kadar onun ne amaçla nereye gitmiş olduğunu kimse öğrenemedi ve o yaz geçip gitti, son yaz, Henry'nin huzur ve mutlulukla geçirdiği son yaz, kasti olmasa da Bon adına Bon'dan daha iyi kur yaparak, o tembel kadercinin kendini zahmete sokup da yapmadığı şeyi yaparak geçirilen bir yaz ve bir sene önce bir genç kızın o muğlak ve manasız isteksizliği olan, ama artık bir kadının -olgun, âşık bir kadının- sükûnuna dönüşmüş dinginliğiyle, o nüfuz edilemez sükûnetiyle onu dinleyen Judith. Mektuplar o yaz gelmişti ve Henry, kız kardeşinin sevgilisi olacak o vücuda dönüşerek, tümüyle inkâr ettiği bu aktarmayı gerçekleştirerek bütün hepsini hiç kıskanmadan okumuştu. Sutpen hâlâ New Orleans'ta ne öğrendiğini söylemiyor, Henry'yle Judith'i bile şüphelendirmeden öylece bekliyordu, neden beklediğini kimse bilemez, belki Bon'un, sırrının keşfedildiğini kaçınılmaz olarak öğrendiğinde bu oyunun sona erdiğini anlayacağını ve sonraki sene okula bile dönmeyeceğini umuyordu. Ama Bon okula döndü. Henry'yle ikisi okulda tekrar bir araya geldiler; mektuplar -hem Henry'den, hem Bon'dan- Henry'nin seyisinin eliyle haftalık seyahatlerini yapmaya başladı; Sutpen ise hâlâ bekliyordu, bu sefer neyi beklediğini tahmin etmek kesinlikle imkânsız, Noel'i beklemesi, krizin ayağına gelmesini beklemesi inanılmazdı - sorunlarıyla yüzleşmekten geri durmazdı, hatta arada bir gidip bizzat kendine sorun yarattığı söylenirdi. Ama bu sefer bekledi ve sorun ayağına geldi: Noel ve Henry'yle Bon tekrar Sutpen'in Yüzkilometrekaresi'ne geldiler, artık kasaba bile Ellen sayesinde gerçekten de arada bir nişan olduğuna ikna olmuştu; 1860 senesinin yirmi dört aralığı; zenci çocuklar, ellerinde hoş görünmek için çobanpüskülü ve ökseotu dalları, beyazlara, Judith'e talip olan zengin şehirli adama 'Noel hediyesi'ni okumak için büyük evin arkasında toplanmışlar, ve Sutpen hâlen bir şey söylemiyor, kimse ondan şüphelenmiyor, muhtemelen bir Henry dışında, o gece meseleyi krize döndüren Henry dışında, ve Ellen gerçekdışı, ağırlıksız hayatının, ertesi gün kırılacak ve onu bitkin şaşkın idraksiz iki yıl sonra öleceği panjurları kapalı odaya sürükleyecek dev dalgasının zirvesinde - Noel arifesi, infilak, ve hiç kimse Henry'yle babası arasında tam olarak neler geçtiğini, nedenini asla bilemeyecek, Henry'yle Bon'un karanlıkta atlarına binip gittiği ve Henry'nin eviyle evlatlık haklarını resmen reddettiği haberini zenciler barakadan barakaya fısıltıyla yayacak.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"New Orleans'a gittiler. O Noel gününün güneşli soğuğunda Nehre gidip buharlıya bindiler, başı çeken, bir yerlere götüren yine Henry'ydi, son ana kadar, bütün ilişkileri boyunca, Bon'un ilk olarak önden gideceği ve Henry'nin onu takip edeceği o güne kadar hep yaptığı gibi. Bon'la gitmesine gerek yoktu. Kendi kendini gönüllü olarak beş parasız bırakmıştı ama, dedesine gidebilirdi, çünkü maddi açıdan Üniversitede Bon dahil herkesten daha iyi durumda olmasına rağmen muhtemelen, atının üzerinde alelacele tedarik edebildiği para ve Bon'la birlikte giderlerken üzerinde bulunan üç beş kıymetli eşya haricinde parası yoktu. Hayır, gitmesine gerek yoktu, ama bu sefer de başı çeken oydu ve Bon olanları öğrenmeye çalışarak yanında gidiyordu. Bon kuşkusuz Sutpen'in New Orleans'ta neyi keşfettiğini biliyordu, ama tam olarak neler bildiğini, ne kadarını bildiğini öğrenmek istiyor olmalıydı, Sutpen Henry'ye anlatmıştı, ama Henry ona anlatmıyordu; yeni kısrağıyla, hayatı ve mirasıyla birlikte vazgeçmesinin, feda etmesinin gerekeceğini bildiği atıyla süratle ilerliyordu ve sırtı kaskatıydı, dönüşsüzce evine, doğduğu yere, çocukluğunun ve gençliğinin bütün aşina mekânlarına, sevgisi ve sadakati için yaptığı fedakârlığa rağmen içini dökemediği arkadaşı uğruna reddettiği evine döndüğü sırtı kaskatıydı. Çünkü Sutpen'in ona söylediklerinin doğru olduğunu biliyordu. Babasını yalancılıkla suçladığı anda bunun farkına varmış olmalı. Bu yüzden de Bon'dan bunu inkâr etmesini isteyecek cesareti yoktu; anlıyorsun ya, yoktu. Yoksulluğa, mirastan menedilmeye göğüs gerebilirdi, ama Bon'dan gelecek o yalana dayanamazdı. Yine de New Orleans'a gitti. Dosdoğru oraya gitti, babasından duyduğu için yalan kabul ettiği iddianın doğruluğunu sonuçta kanıtlamaktan başka elinden bir şey gelmeyecek yegâne yere, tam da oraya gitti. Oraya bu amaçla gitti; kanıtlamak için. Bon ise Sutpen'in ona ne anlattığını öğrenmeye çalışarak yanında at sürüyordu - Henry'nin bir buçuk yıldır giyimini ve konuşmasını taklit edişini izliyor, bir buçuk yıldır, asla bir kadının değil, ancak bir delikanlının bir başka delikanlıya ya da erkeğe karşı gösterebileceği mutlak ve kendini hiçe sayan bağlılığın nesnesi olduğunu hissediyordu; tam bir yıldır kız kardeşin de ağabeyin kapıldığı bu büyünün etkisi altına girdiğini görüyordu, hem de baştan çıkarıcının arzusu haricinde, o parmağını bile kımıldatmadan, sanki kız kardeşini büyüleyen, Bon'un bedeninin yanında yürümüş ve nefes almış kendi imgesinin vekâletiyle baştan çıkaran ağabeyin ta kendisiymiş gibi. Yine de dört yıl sonra gönderilmiş mektup işte burada, Carolina'da yağmalanmış bir evden alınmış bir kâğıda yazılmış, ele geçirdikleri Yanki dükkânlarından birinden bulunmuş soba cilasıyla; Henry’den gelen ve onun (Bon'un) hâlâ hayatta olduğunu haber veren mesajlar haricinde Judith'in ondan aldığı ilk mesaj. Bu yüzden de Henry'nin öteki kadını bilip bilmediğini zaman geçirmeden öğrenmek zorundaydı. Bon bunun farkındaydı. Onları yan yana ilerlerken gözlerimin önüne getirebiliyorum; Henry hâlâ kollayıcı sadakatinin korkunç titreşimlerinin ateşi içinde, sırf engin tecrübesinden, birkaç yıllık yaş farkından da kaynaklansa ondan daha akıllı, daha kurnaz olan Bon, Henry farkına bile varmadan Sutpen'in ona ne söylediğini öğreniyor. Çünkü artık Henry biliyor olmalı. Bon'un bunu gelecekteki bir kriz için Henry'yi kendi tarafında tutma isteğiyle yaptığını zannetmiyorum. Bunun nedeni Bon'un sadece Judith'i kendince sevmesi değil, bu kendince ibaresini aşacak ölçüde Henry'yi de sevmesiydi. Belki de o kaderciliğiyle Henry'yi daha fazla seviyordu, belki gerçek nesnesi delikanlı olan aşkını bedensel olarak bütünlemenin kadın vasıtası olarak, sadece bir gölge olarak görüyordu kız kardeşi: - bu ussal Don Juan, sıralamayı değiştirerek, incittiğini sevmeyi öğrenmişti; belki Judith'ten ya da Henry'den de öte bir şeydi: belki temsil ettikleri hayat, yaşam tarzıydı. O tekdüze taşra durgunluğunda nasıl bir huzur tablosu görmüş olduğunu kim bilebilir; çok genç yaşta çok uzaklara gitmiş susuz bir seyyah için bu granitlerle çevrili, basit kır pınarı nasıl bir hafifleme ve kurtuluştu acaba?</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Bon'un bu sırrı Henry'ye nasıl anlattığını, nasıl ifşa ettiğini de tahmin edebiliyorum. Henry'yi New Orleans'ta hayal edebiliyorum, henüz Memphis'e bile gitmemişti, yegâne hayat tecrübesi kendisininkine tıpatıp benzeyen evlere, çiftliklere misafirliğe gitmekti, bu misafirliklerde de evindeki rutini takip ediyordu - hep birbirinin aynı avlanmalar, horoz dövüşleri, kendi yaptıkları kaba pistlerde, kanları ve soyları bilinen, ama yarışmak üzere yetiştirilmemiş, hatta belki bir faytonun ya da arabanın okları arasından otuz dakikalığına olsun dışarı çıkmamış atlarla düzenlenen amatör at yarışları; birbirlerinin aynı, neredeyse birbirinden ayırt edilemeyecek taşra bakireleriyle yapılan danslar, müzik yine evdeki müzik ve şampanya kuşkusuz en iyi şampanya, ama limonatayı da aynı şekilde servis edebilecek zenci uşakların (ve abartılı, inceliksiz kadeh tokuşturmalarla viski gibi bir yudumda mideye indiren misafirlerin) gülünç pandomim nezaketleriyle servis edilen şampanya. Onu gözümün önüne getirebiliyorum, o püriten mirasıyla -fazlasıyla Anglosakson mirasıyla- korkunç gururlu maneviyatçılığı ve cahillikten, tecrübesizlikten utanma hassasıyla, hem ölümcül hem yumuşakbaşlı, hem kadınsı hem çelik gibi sert o yabancı ve paradoksal şehirde - yurttaşlarının kendi kadiri mutlaklarını ve ona eşlik eden güzel azizler ve yakışıklı melekler hiyerarşi-korosunu kendi evlerinin, kişisel eşyalarının ve şehvetli hayatlarının imgesine göre yarattığı bir yerde, giyimi ve adabı bir yana, evleri bile kıskanç ve sadist bir Yehova imgesine göre inşa edilmiş granit bir mirastan gelme bu ciddi, mizahsız köylüyü, hayal edebiliyorum. Evet, Bon'un onu bu şoka nasıl götürdüğünü gözümün önüne getirebiliyorum: ustalığını, hesaplılığım, Henry'nin püriten zihnini tıpkı taşlı bir tarlayı temizler gibi nasıl hazırladığını, nasıl ektiğini ve istediği ürünü nasıl aldığını tahmin edebiliyorum. Her ne türden olursa olsun töreni kabullenemeyecekti Henry: Bon bunu biliyordu. Metres hatta çocuk sorun yaratmayacaktı, hatta zenci metres, hele çocuk hiç mesele değildi, çünkü Henry'yle Judith de kendi zenci üvey kardeşleriyle birlikte büyümüşlerdi; metresin, hele Henry gibi mazisi olan bir genç için zenci bir metresin sorun olmayacağı belliydi, onun yetiştiği ve halen içinde bulunduğu ortamda karşı cins kesin olarak üçe ayrılırdı -hanımefendiler, kadınlar, dişiler- beyefendilerin günün birinde evlendiği bakireler, şehirlerde tatildeyken gittikleri fahişeler, bir de birinci gruptakilerin mevcudiyetini, hatta ekseriyetle bekâretini de borçlu olduğu köle kızlarla kadınlar - genç ve sağlıklı Henry de avlanmanın ve at binmenin kaynattığı kanının talepleriyle zorlaşan bekârlığının kurbanıydı; kendi sınıfından kızlar yasak ve ulaşılmaz, ikinci sınıfa ait kadınlar ise para ve mesafe yüzünden erişilmez olduğundan, geriye köle kızlar kalıyordu, beyaz hanımların işlerini gören temiz pak oda hizmetçileri ya da tarlalarda çalışan terli vücutlu kızlarla vakit geçirmek zorundaydı; atıyla çalışan kölelerin yanma sokulup gözetmenlerini yanma çağıran ve bana Juno'yu veya Missylena'yı veya Cholry'yi gönder deyip ağaçların arasında atından inerek bekleyen Henry ve onun gibiler için bir zenci metres anormal bir şey değildi. Hayır: tören mesele olacaktı, bir zenciyle yapılmış bir tören, ama yine de tören; kuşkusuz Bon bunu düşündü. Onun bu işi nasıl hallettiğini tahmin edebiliyorum: Henry'nin taşralı ruhuyla aklının o masum ve negatif klişesini nasıl aldığını ve bu içrek ortama nasıl usul usul maruz bıraktığını, onun kabullenmesini, sabitlemesini istediği resmi nasıl yavaş yavaş oluşturduğunu. On- sözsüz, uyarısız, her şeyin tanımını yaşandıktan sonra yaparak onu zarafetin eteklerine nasıl ağır ağır sürüklediğini, Henry'yi nasıl usulca yüzeydeki şeylere maruz bıraktığını görebiliyorum - biraz kadınca hoppa, bu yüzden de Henry'ye zengin, cismani, günahkâr görünen o tuhaf mimari; pamuk tarlalarındaki terli insanların usandırıcı yavaşlığı yerine buharlı yükleriyle ölçülen büyük ve kolay zenginlik; yüzlerce araba tekerliğinin gürültüsü ve parıltısı, hareketsiz, adeta portreler gibi, hızla geçen arabaların içlerinde tahtlarına kurulmuş kadınların, yanlarında oturan keten takımları azıcık daha ince, elmasları azıcık daha parlak, yelekleri azıcık daha dar, şapkaları azıcık daha yüzlerine indirilmiş, Henry'den ve şimdiye kadar gördüğü herkesten daha karanlık bir havaları olan adamlar: bir taraftan da akıl hocası, uğruna sadece soyunu ve akrabalarını değil, yiyecek, barınak ve giyimi de reddettiği, kadınlara karşı tutumu, şeref ve gurur anlayışı da dahil giyimini, yürüyüşünü ve konuşmasını taklit etmeye çalıştığı, Henry'yi soğuk ve kedi gibi esrarlı bir hesapçılık- la izleyen, resmin belirmeye başlamasını ve sabitlenmesini bekleyen, ancak ondan sonra 'Ama hepsi bu değil. Daha zemin bu, temel. Buna herkes sahip olabilir,' diyen adam; Henry ise şaşkın, 'Gerçekten de hepsi bu değil mi? Bundan daha fazla, daha yüksek, daha seçkin mi?': ve Bon 'Evet. Bu daha temeli. Buna herkes sahip olabilir.': kelimesiz, sözsüz bir konuşma, bu arka planı sa- bitleyecek ve sonra resmi tek bir çizgisini olsun kaybetmeden silerek arka planı, klişeyi tekrar hazır ve masum bırakacak sözler: klişe ise uslu uslu bekleyecek, mantığa, gerçeğe değil de hislere ait şeylere karşı o püriten tevazuuyla bekleyecek, çırpman ve boğulan yüreği İnanacağım! Evet! İnanacağım! Doğru olsa da olmasa da inanacağım! diye bağırırken, akıl hocasının, ayartıcısının uygun gördüğü bir sonraki resmi bekleyecek: bir sonraki resim, sabitlendikten ve kabul edildikten sonra Henry'nin püriten mirasına güvenen, şaşkınlığını hatta çaresizliğini belli etmektense hoşnutsuzluk göstereceğini, bu hoşnutsuzluk, şaşkınlık ya da çaresizlik sanılmasın diye asla tepki vermeyeceğini bilen akıl hocası, kendini emniyette hissederek, gözlerini o ciddi ve düşünceli yüzden ayırmadan, tekrar, belki bu sefer kelimelerle sözü alacak: 'Ama bu da değil'; ve Henry 'Yani bundan da öte, bunun da üzerinde mi?' Çünkü artık (Bon) zoraki, adeta şifreli konuşuyor, klişenin üzerine orada görmek istediği resmi boyu- yor; nasıl yaptığını hayal edebiliyorum - o hesaplılık, o cerrah temkini, o soğuk mesafelilik, açıklamalar kısa, şifreli sayılabilecek kadar kısa, kesik kesik, pek görülmemiş, ama silinmesi mümkün olmayan resmin bitmiş halinin neye benzeyeceğini klişe de bilmiyor: -hafif bir araba, bir koşum atı, biraz yoz, hatta biraz meşum bir muhitte, kapalı, manastır kapısı gibi bir kapının önünde duruyor ve Bon evin sahibinin adını öylesine söyleyiveriyor- Henry'nin kafasına görmüş geçirmiş bir adamın bir diğeriyle konuştuğu mefhumunu sokan, gayet incelikli ve yeni bir ayartma bu, söylediği söz havada kalsa bile neyi kastettiğini Henry'nin anlayabileceğine inandığını Henry'ye bildiren bir şey ve püriten Henry şaşkınlığını ve anlamadığını göstermektense hiçbir tepki vermemek zorunda; - puslu sabah güneşinde uyuklayan, panjurlu ve boş cephe, o tatlı ve şifreli sesle esrarlı, garip ve akıl almaz hoşluklar kazanıyor. Gördüğünün ne olduğunu bilse de Henry'nin zihnindeki bu manasız, çürümüş engel ortadan kalkmış olmalı, ama bazı şeyleri tartan ve bertaraf eden aklını berraklığa kavuşturmadı bu, genç erkek rüyalarının ve umutlarının o capcanlı, ilkel, kör ve düşüncesiz temeline güçlü ve esaslı bir darbe indirdi -çiçek pazarı gibi bir dizi yüz, bu satış için iki ırktan yetiştirilmiş insan etinin, metanın had safhada kutsallaştırılması- iki sıra amansız yaşlı refakatçi kadının arasına kapatılmış mahkûm, trajik yüzler koridoru, öte yanda şık yırtıcı (o anda) keçi kılıklı genç erkeklerin zarafeti: Henry bunu çabucak görüyor, çabucak maruz ve mahrum kalıyor, akıl hocasının sesi hâlâ tatlı, hoş, şifreli hâlâ görmüş geçirmiş iki adamın ikisinin de anladığı şeylerden söz ettikleri gerçeğini dayatıyor, Henry'yi Henry'nin onu tanıdığından çok daha iyi tanıdığı için hâlâ püritenin şaşkınlık ya da bilgisizliğini göstermekten duyduğu taşralı dehşete güveniyor ve Henry bu tepkilerin her ikisini de vermiyor, hâlâ o dehşet ve elem çığlığını bastırıyor, İnanacağını! Evet! İnanacağım! Evet, bu kadar basit, Henry ne gördüğünü anlamaya vakit bulamadan, ama şimdi biraz daha ağırdan: artık Bon'un hazırlığını yaptığı an gelecekti: - aşılamaz bir duvar, ağır kilitli bir kapı, ciddi ve düşünceli köy delikanlısı sadece bekliyor, bakıyor, henüz neden? ya da ne? diye sormuyor, dantel dantel demir yerine kalın tahtalardan yapılmış kapı, ilerliyorlar, Bon yandaki küçük kapıyı çalıyor, içeriden eski Fransız Devrimi tahta basmalarından fırlamış bir yaratığa benzeyen esmer bir adam çıkıyor, endişeli, hatta dehşete kapılmış gibi, önce gün ışığına, sonra Henry'ye bakıyor ve Bon'a Fransızca, Henry'nin anlamadığı bir şeyler söylüyor, Bon Fransızca karşılık vermeden önce dişleri bir an parlıyor: 'Onunla mı? Bir Amerikalıyla mı? Misafir o; silahları onun seçmesine izin vermem icap ederdi, ama baltayla dövüşmek işime gelmezdi. Hayır, hayır; o iş için değil. Sadece anahtarı istiyorum.' Sadece anahtar; şimdi o hantal kapı önlerinde değil, arkalarında kapalı, yüksek kaim duvarların üzerinde alçak şehrin ne görüntüsü, ne izi, ne de sesi var, mermilerin oyuk oyuk ettiği, tırmıklanmış ve temizlenmiş, sadece en yeni kahverengi lekelerin göründüğü o çıplak toprak açıklığı zakkum yasemin lantana ve mimozaların labirentimsi çalıları çevreliyor ve -akıl hocası, ağırbaşlı taşralı yüzü izlemek için kenara çekilen kılavuz- gelişigüzel, hoş bir edayla anlatıyor: 'Geleneksel yöntemde sırt sırta durulur, silah sağ eldedir, sol elinle de ötekinin pelerinini tutarsın. Sonra işaret üzerine yürümeye başlarsın ve pelerinin gerildiğini hissedince dönüp ateş edersin. Ama kimilerinin kanı çok hararetlidir ya da sakin köylü kanıdır, onlar bıçağı ve tek pelerini tercih ederler. Aynı pelerinin içinde birbirleriyle yüz yüze dururlar, sol elleriyle birbirlerinin bileklerini tutarlar. Ama ben hiç öyle yapmadım,' - lafın gelişi söylemiş gibi, taşra çocuğunun geciken sorusunu bekliyor, daha sormadan biliyor ne soracağını: 'Ne için vuruşurdun - vuruşurlardı?'</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">“Evet, Henry artık biliyor ya da bildiğine inanıyor olmalıydı; biraz daha fazla malumat edinse hayal kırıklığına uğrardı, oysa hiç de hayal kırıklığı gerektiren bir durum yoktu, son darbe, son vuruş, son dokunuş, hastanın şoka uğramış sinirlerinin artık hissetmediği, o ilk acılı şokların sıradan ve kaba şeyler olduğunu anlamasını olanaksız kılan, o zekice, o cerrahvari son hamle. Çünkü tören vardı. Bon Henry'nin buna direneceğini, hazmetmekte ve benimsemekte zorlanacağını biliyordu. Ah kurnazdı, Henry'nin her geçen hafta zannettiğinden daha az tanıdığını fark ettiği bu adam, ziyaret için yaptığı teşrifattı, neredeyse törensel hazırlıklara dalıp her şeyi unutan bu yabancı kurnazdı: Henry için diktirdiği, bu özel durum şerefine Henry'yi kabul etmeye zorladığı yeni ceket için neredeyse bir kadın kadar titizleniyordu, bu ceket vasıtasıyla Henry'nin ziyaretten edinmesini beklediği izlenim daha evden çıkmadan tesis edilmiş olacaktı, daha Henry kadını görmeden: ve taşralı şaşkın Henry ya kendine, bütün yetiştirilme tarzına ve zihniyetine ihanet etmesini, ya da uğruna yuvasını, akrabalarını, her şeyini reddettiği arkadaşını terk etmesini gerektirecek bir noktaya onu getiren, sonra da altından çekilmeye başlayan o gelgit dalgasının üzerindeki Henry; şaşkındı, (o an için) çaresizdi, inanmak istese de nasıl yapacağını bilemiyordu, arkadaşı, akıl hocası tarafından tıpkı önünde atla arabayı gördüğü o kapı gibi müphem ve cansız bir kapıdan içeri sürüklendi ve kendini püriten taşralı zihniyetine göre bütün ahlakın yerle bir olduğu ve bütün şerefin silindiği bir yerde buldu -ar haya tanımayan hisler için hem de şehvetle yaratılmış bir mekanda, o basit, tarihi ve sorunsuz bir kodla kadınları hanımefendi, fahişe ya da köle bilen köy çocuğu bu iki lanetli ırkın kutsanmasıyla vücuda gelmiş kurbanına bakıyordu- bir kadın ki yüzü trajik bir manolya, ebedi kadın, ebedi Acı çeken; çocuk, oğlan, mutlaka ipeklerle danteller arasında uyuyordu, yine de doğmasına sebebiyet vermekle ona ruhen ve bedenen sahip olan, (keyfi isterse) onu bir dana, köpek yavrusu ya da koyun gibi satabilecek olan adamın malıydı tümüyle; ve akıl hocası yine izlemedeydi, belki şimdi evden çıkıp Bon'un dairesine dönerlerken Kazandım mı, yoksa kayıp mı ettim? diye düşünen kumarbazdı, o süre zarfında konuşamayacak, kurnazlık edemeyecek kadar güçsüzdü, şaşkınlığını ya da çaresizliğini belli etmemek zorunda olan o püriten karaktere güvenmiyordu artık, ayartmanın kendisine, aşka güvenmeye mecburdu (ille de güvenecek bir şey arıyorsa); 'Ee? Bu işe ne diyorsun?' bile diyemiyordu. Beklemekten, hem de aklıyla değil, içgüdüleriyle yaşayan bir adamın kesinlikle öngörülemeyen tepkilerini beklemekten başka çaresi yoktu, ta ki Henry konuşana değin, 'Ama satın alınmış bir kadın. Bir fahişe': ve Bon, adeta alttan alarak, 'Fahişe değil. Öyle deme. Aslında, New Orleans'ta onlardan biri için sakın bu kelimeyi kullanma: yoksa bu ayrıcalığı muhtemelen kanın pahasına bin kadar erkekten satın almak zorunda kalırsın/ ve belki hâlâ alttan alarak, hatta belki biraz acımayla: zeki insanların her türlü insan adaletsizliğine, budalalığına ya da acısına duydukları o karamsar ve alaycı akli acımayla: 'Fahişe değiller. Fahişe olmamalarının nedeni biziz, biz bin erkek. Biz -bin beyaz erkek- onları biz yaptık, yarattık ve ürettik; belli türden bir kanın sekizde birinin başka türden bir kanın sekizde yedisine üstün geldiğini ilan eden yasaları bile biz yaptık. Bunu kabul ediyorum. Ama aynı beyaz ırk onları köle, işçi, ahçı, hatta ırgat bile yapabilirdi, bu bin kişi, senin belki de ilkesiz ve şerefsiz diyeceğin benim gibi bu üç beş erkek olmasaydı tabii. Hepsini kurtarmalıyız, belki bunu istemiyoruz da; belki kurtardığımız o bin kadın binde bir bile değil. Ama o bir taneyi kurtarıyoruz. Tanrı bütün serçeleri görebilir, ama biz Tanrı olmaya kalkışmıyoruz. Belki Tanrı olmayı istemiyoruz da, çünkü hiçbir erkek bu serçelerin birden fazlasını istemez. Belki Tanrı senin bu gece gördüğün türden bir eve baktığında, artık yaşlandığı için birimizden birini Tanrı olarak seçmez. Gerçi bir zamanlar genç olmuştu herhalde, genç olmuştur mutlaka, onun kadar uzun süre yaşamış, zarafet, izan ya da edepten nasibini almayan kaba ve rastgele günahları o kadar uzun zaman seyretmek zorunda kalmış birisi, bu vakalara yüz binde bir bile rastlaşa, sıradan insan içgüdülerine şeref, edep ve şefkat ilkelerinin uygulandığını fark edecektir muhakkak; o içgüdüler ki siz Anglosaksonlar ısrarla şehvet dersiniz ve onun uğruna Sebt gününde ilkel mağaralara çekilirsiniz, sizin Tanrı'nın inayeti dediğiniz şeyden mahrum kalmanız Tanrı'ya meydan okuyan mazeret ve bahane sözleriyle sislenip dumanlanır, inayete tekrar kavuşmanız Tanrı'yı teskin eden doygun alçalma ve dövünme çığlıklarıyla müjdelenir, her ikisinde de -ne meydan okumada, ne de teskinde- Tanrı bir ilginçlik, hatta iki üç kereden sonra bir eğlence bulamaz. Bu yüzden de belki, iyice yaşlanan Tanrı, sizin şehvet dediğiniz şeye nasıl hizmet ettiğimizle artık ilgilenmiyordun Belki bizden bu tek serçeyi bile kurtarmamızı talep etmiyordur, zaten biz de o tek serçeyi onun takdirini kazanmak için kurtarmıyoruz. Ama biz olmasak bedelini ödeyecek herhangi bir vahşiye satılabilecek, hem de onu bir düveden bir kısraktan, herhangi bir hayvandan daha kötü kullansa bile kimseye hesap vermesi gerekmeyecek birine bir fahişe gibi bir geceliğine değil, bedeni ve ruhuyla bir ömür boyu satılabilecek sonra da gözden düşecek, başkasına satılacak, hatta yıprandığında ya da masrafı satış fiyatını karşılamadığında öldürülebilecek o tek kadını kurtarıyoruz. Evet: Tanrının kendisinin bile görmezden geldiği bir serçe. Çünkü onu erkekler, beyaz erkekler yaratmışsa bile Tanrı engel olmadı. O çiçeği açtıran tohumu bizzat ekti - beyaz adamın kadın güzelliği dediği şekli ve rengi ona verecek beyaz kanı, bizim beyaz atalarımız ağaçlardan inip kıllarını dökmeden ve renkleri ağarmadan çok uzun zaman önce dünyanın sıcak ekvator bağrında kraliçe mükemmeliyetiyle yaşayan bir dişi prensibe ekledi -daha dün türemiş beyaz kız kardeşlerinin ahlakçı ve namus düşkünü bir dehşetle kaçtıkları, tenin tuhaf, antik, esrarlı hazlarıyla dolu uysal, yatkın bir prensip- beyaz kız kardeşi kârdan belli bir yüzde almak karşılığında bir mağazaya ya da iş yerine bir tezgâh, terazi ya da kasa koymakta ısrar eden birisi gibi işi ekonomik bir mesele haline getiredursun, kendi tahtı olan o güneşsiz ve ipekli yatakta bilgece, kaygısızca ve mutlak bir güçle hüküm süren bir prensip. Hayır: fahişe değiller. Hatta kapatma bile değiller: - çocukken alınmış, seçilip ayırılmış, bütün beyaz kızlardan, bütün rahibelerden, hatta saf kan bir kısraktan bile daha fazla özenle, hiçbir annenin veremeyeceği kesintisiz bir dikkati ve ilgiyi gösteren biri tarafından yetiştirilmiş mahluklar. Tabii bir bedel karşılığında, ama beyaz kızların pazarlandığı sistemden çok daha resmi bir sistemde teklif edilen ve kabul ya da reddedilen bir bedel bu, çünkü onlar emtia olarak beyaz kızlardan daha değerliler, bunun nedeni bir kadının yegâne gayesi ve emelini yerine getirmek üzere yetiştirilmiş olmaları: yani sevmek, güzel olmak, oyalamak; bir erkeğin yüzünü asla görmezler ta ki baloya getirilene, sunulana ve bir erkek tarafından seçilene kadar; bu erkek karşılık olarak onlara sevebileceği, güzelliğini koruyabileceği ve oyalayabileceği uygun bir ortamı temin etmeye meyilli ya da istekli değil mecburdur ve genellikle bu ayrıcalık için hayatını ya da en azından kanını riske atmak zorunda kalır. Hayır, fahişe değiller. Bazen onların Amerika'daki yegâne bakireler olmasalar da yegâne iffetli kadınlar olduğuna inanıyorum, hem bir erkeğe sadece o ölene ya da kendilerini serbest bırakana kadar değil, kendileri ölene kadar sadık kalırlar. Bunu yapacağına güvenebileceğin bir fahişe ya da hanımefendi bulabilir misin?' ve Henry, 'Ama onunla evlendin. Onunla evlendin.': ve Bon -konuşması biraz daha hızlı, daha sert olacak şimdi, ama hâlâ sakin, hâlâ sabırlı, ama hâlâ demir, çelik- hâlâ son kozunu oynamaya mecbur olmamış kumarbaz: 'Ah. Şu tören. Anlıyorum. Demek mesele bu. Çocuk oyunu kadar manasız, durumun yarattığı biri tarafından icra edilen bir formül, bir parola: bir tutam saçla aydınlatılan bir mahzende kızların kendilerinin bile, hatta belki kocakarının kendisinin bile artık anlamadığı bir lisanla bir kocakarının mırıldandığı sözler, kendisinin ya da olası haleflerinin varlığını gerekli kılmayan bir parola, çünkü rıza göstermiş, bu düzmeceye katlanmış olmamız, onun için törenin kendisinden çok daha önemli bir kanıt ve teminattır; kimseye yeni bir hak vermeyen, eski haklarından vazgeçmesini gerektirmeyen - aynı kadim ve unutulmuş simgelerine değin, kolej çocuklarının odalardaki gizli gece toplantıları andıran manasız bir törene nasıl evlilik dersin?- bir balayı gecesi de, satın alınmış bir fahişeyle rastgele bir iş de (geçici) özel bir odada aynı hükümranlıktan, giysilerin aynı sırayla çıkarılışından, tek bir yatakta aynı birleşmeden ibaretse neden buna da evlilik demiyorsun?' ve Henry: 'Biliyorum. Biliyorum. Bana ikiyle ikiyi topla diyorsun, sonra beş ettiğini söylüyorsun ve gerçekten beş ediyor. Ama yine de böyle bir evlilik var. Diyelim ki benim dilimi konuşamayan bir adama bir söz vermişim, bu söz ona kendi diliyle iletilmiş ve ben de onaylamışım: bana güvenerek sözümü kabul ettiği o dili bilmediğim için bu söz beni daha mı az bağlar? Hayır: daha fazla bağlar, çok daha fazla.' ve Bon - kozu şimdi oynuyor, sesi şimdi alttan alıyor: 'Bu kadının bu çocuğun zenci olduklarını unuttun mu? Sen, Mississippi'deki Sutpen'in Yüzkilometrekaresi'den gelme Henry Sutpen bunu unuttun mu? Burada evlilikten, düğünden söz eden sen misin?' ve Henry - çaresizlik şimdi bastırıyor, dönüşsüz bir yenilmemişliğin son acı çığlığı: 'Evet. Biliyorum. Ama yine de vaziyet ortada. Doğru değil. Sen yapmış olsan bile doğru değil. Sen bile!</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Hepsi bu kadardı. Bu kadar olmalıydı; dört yıl sonraki o ikindi, hemen ertesi gün de vuku bulabilirdi, dört sene, o fasıla, tam bir hayal kırıklığı: eli kulağındaki netice ertelenip zayıflamıştı, Savaş yüzünden, Birleşik Devletlerin yüce (ve inanılmaz) kaderindeki o aptalca, o kanlı hata yüzünden, belki de onu ateşleyen aile üzerindeki lanetti, bütün olup bitenlere eşlik eden, sebep sonuç ilişkisi arasındaki o tuhaf bağlantı kopukluğuydu, kader insanları birer alet, malzeme olarak kullanacak kadar alçaldığında ortaya çıkan o bağlantı kopukluğu. Ne olursa olsun Henry üçünü askıda, ateşkeste tutarak dört yıl bekledi, Bon'un kadını bırakmasını ve (Henry'nin de) evlilik olmadığını kabul ettiği evliliğini sona erdirmesini umarak, daha kadınla çocuğu ilk görüşünde Bon'un onları bırakmayacağını anladığı halde bekledi. Aslında zaman geçtikçe ve Henry her şeye rağmen evlilik olmayan bu törene fikren alıştıkça, onun için esas mesele baş gösterdi - iki tören değil iki kadın; Bon'un çifteşliliğe kalkıştığı gerçeği değil, kendi (Henry'nin) kız kardeşini bir haremin bir nevi kıdemsiz ortağı yapmaya kalkıştığı düşüncesi. Ne olursa olsun dört yıl boyunca umutla bekledi. O bahar kuzeye, Mississippi'ye döndüler. Bull Run ırmağındaki iki bozgundan sonra Üniversite öğrencileri arasında bir örgütlenme başlamıştı. Henry'yle Bon buna katıldılar. Muhtemelen Henry Judith'e nerede olduklarını ve ne yapmak niyetinde olduklarını yazmıştı. Birlikte orduya yazıldılar, Henry Bon'u izliyor, Bon da onun kendisini izlemesine göz yumuyordu, gözaltı, ateşkes: birisi ötekini gözünün önünden ayırmaya cesaret edemiyordu, kendisinin Bon'u durdurmak için mevcut olmayacağı bir anda onun Judith'le evlenmesinden değildi korkusu, Bon Judith'le evlendikten sonra hayatının geri kalanını bu şekilde ihanete uğramaktan duyduğu memnuniyetle, yenilmeden teslim olmanın verdiği korkakça bir sevinçle geçirmekten korktuğu için ayıramıyordu onu gözünün önünden; öteki de aynı sebeple, Judith'e Henry'siz sahip olmak istemiyordu, zira babaya ve ağabeye rağmen istediği anda Judith'le evlenebileceğinden kuşkusu olamazdı, çünkü daha önce de söylediğim gibi, Bon'un aşkının ya da Henry'nin endişesinin nesnesi Judith değildi. O sadece manasız bir şekildi, içinde her ikisinin de kendine ya da diğerine dair yanılsamasını değil, diğerinin kendine olan inancını muhafaza etmeye çalıştığı boş bir kap - Judith ortak hayatlarına bir kız ismi olarak bile girmeden önce ayartmış ve ayartılmış, birbirlerini tanımış, baştan çıkarmış ve çıkarılmış, fatihin kendi gücüne yenilmesi, yenilenin zayıflığıyla fethetmesiyle karşılıklı mağdur olmuş adam ve delikanlı. Kim bilir? şimdi bir de Savaş vardı; kader kurbanlarının her ikisinin de Savaşın bu meseleyi halledeceğini, iki uyuşmaz fikirden birini safdışı edeceğini düşünmüş, ummuş olmadıkları ne malum, zira gençlik, kendi başına çözemediği şahsi bir sorunu çözmek uğruna Takdiri İlahinin bir felaketi kullandığını ilk kez düşünüyor değildi.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Ya Judith: bundan başka nasıl açıklanabilir? Kuşkusuz onu değil, namusunu lekelemeye babasına karşı çıkmaya bile kışkırtmamış olan Bon, on iki günde kaderciliğe ayartmış olamazdı. Hayır: kadercilikle alakası yoktu, Sutpen kanından gelenlerin gücü yettiği müddetçe istediği her şeyi alma koduna sahip bir Sutpen'di o, Henry ise Coldfield'di, ahlak, doğru ve yanlış, kural tantanası yapan bir Coldfield; o gece Henry çığlık atıp kusarken, asma kattan yarı çıplak zencilerinden biriyle dövüşen yarı çıplak Sutpen'i soğuk ve dikkatli bir ilgiyle seyretmişti, tıpkı Sutpen'in Henry'yi kendi yaşında ve kilosunda bir zenciyle dövüşürken seyredebileceği gibi. Çünkü babasının evliliğe neden karşı çıktığını biliyor olamazdı. Henry ona anlatmazdı, babasına da sormazdı. Çünkü bilse bile onun için bir şey değişmezdi. Sutpen'in yoluna çıkmaya çalışan herhangi birine davrandığı gibi davranırdı: ne olursa olsun Bon'a sahip olurdu. Bana öyle geliyor ki gerekse öteki kadını öldürebilirdi. Ama kuşkusuz hiçbir araştırma yapmaz, ne istediği ve neyin doğru olduğu konusunda ahlaki bir fikir çatışmasına düşmezdi. Yine de bekledi. Dört yıl bekledi, onun (Bon'un) hayatta olduğuna dair Henry'den gelen haberler dışında tek kelime bile almadan bekledi, çünkü Henry Bon'un ona yazmasına izin vermiyordu. Vermezdi. Bon da denemeye kalkışmazdı. Gözaltıydı, ateşkesti bu; üçü de kabul etmişti; Henry'yle Bon arasında talep ya da teklif edilmiş bir söz olduğunu zannetmiyorum. Ama içlerinde, ne olduğunu ya da neden olduğunu bilmeyen bir Judith vardı. - Hiç dikkat ettin mi, kadınlarla erkeklerin bazı hareketlerinin sebeplerini yeniden şekillendirmeye çalıştığımızda eski erdemlerden kaynaklandıkları inancına, (hırsızın tamahtan değil sevgiden çaldığına, katilin nefretten değil merhametten öldürdüğüne) hayretle o yegâne mümkün inanca kapılmış buluruz kendimizi sık sık. Judith, sevgisini verdiği kişiye mutlak güven, hayatını ve gururunu borçlu olduğu kişiye de mutlak sevgi vermişti: onda gerçek gurur vardı, anlamadığı bir şeye bir anda küçümseme ve hakaretle cephe alan, böylece de gücenip yaralanarak kendine bir çıkış bulan sahte gurur değil, hiç alçalmadan kendi kendine Seviyorum, bir ikame kabul etmeyeceğim; babamla arasında bir şey geçti; babam haklıysa onu bir daha asla görmem, babam haksızsa ya buraya gelir ya da bana bir haber gönderir; mutlu olabileceksem olurum, acı çekmeye mecbursam çekerim, diyebilen gerçek gurur. Çünkü bekledi; başka bir şey yapmaya kesinlikle kalkışmadan bekledi; babasıyla ilişkisi zerrece değişmemişti; onları bir arada gören, Bon diye biri hiç var olmamış sanırdı - Ellen yatağa düştükten sonra, o Noel gününden, Sutpen Sartoris'le birlikte topladıkları alayla savaşa gidene kadar geçen birkaç ay zarfında kasabada, o eski sakin, nüfuz edilemez yüzleri arabanın içinde hep yan yana görüldü. Konuşmuyor, birbirlerine bir şey söylemiyorlardı - Sutpen, Bon hakkında öğrendiklerini, Judith ise Bon'la Henry'nin o anda nerede olduklarını bildiğini söylemiyordu. Konuşmalarına gerek yoktu. Birbirlerine öyle benziyorlardı ki. Birbirlerini fazlasıyla iyi tanıyan ya da birbirlerine çok benzeyen iki insanın başına arada bir geldiği üzre konuşarak iletişim kurma güçleri, ihtiyaçları, kullanılmaya kullanılmaya körelmişti; kulak ya da zihin gibi bir ortama ihtiyaç duymadan birbirlerini anladıkları için, ağızlarından çıkan gerçek sözleri anlamaz olmuşlardı. Bu yüzden de Judith ona Henry'yle Bon'un nerede olduklarını söylemedi, o da Üniversite bölüğü yola çıkana kadar nerede olduklarını keşfedemedi, çünkü Bon'la Henry listeye yazılmışlar, sonra da bir yere saklanmışlardı. Öyle olmalı; Oxford'da sadece listeye yazılacak kadar kalıp yollarına devam etmiş olmalılardı, çünkü ne Oxford'da ne de Jefferson'da onları tanıyanlar bölüğe dahil olduklarını bilmiyorlardı ki bunu saklamaları başka türlü mümkün olmazdı. Çünkü artık insanlar -o gençlerin babaları, anneleri, kız kardeşleri, akrabaları, sevgilileri- Jefferson'dan da uzaklardan Oxford'a geliyorlar, yemeklerini, yataklarını, hizmetkârlarını yanlarında getirip Oxford ailelerinin, evlerinin arasında kamp kuruyorlar, oğullarıyla erkek kardeşlerinin adeta bir uygun adım taklidi yaparcasına yiğitçe yürüyüşlerini seyrediyorlardı, zengini fakiri, aristokratı avamı, muhtemelen bütün kitlesel insani deneyimlerin en dokunaklısı olan bu manzarayı, putperest bir Kural, bir tanrı Priapos uğruna kurban edilecek bir sürü bakirenin görüntüsünden bile daha dokunaklı bu manzarayı seyretmek için akın ediyorlardı - hafif, çevik kemikler, aldanmış yiğit koyu kan ve ten, pirinç nişanların askeri ışıltısını kuşanmış uygun adım savaşa giden genç erkekler. Geceleri müzik olurdu - yalazlanan mumlar arasında çalman keman ve üçköşe, nisan karanlığında uzun pencerelerde uçuşan tüller, sade gri asker yeninin veya rütbenin sırma şeritlerinin kelepesiyle kaynaşmış çemberli etekler, bir beyefendiler savaşı olmasa da bir beyefendiler ordusu, erle albayın konuşması, tarlada duran bir sabanın üzerinden ya da basma, peynir, kayış yağı dolu bir dükkânın tezgâhı üzerinden birbirine hitap eden iki çiftçi gibi değil, kadınların pudralı latif omuzları üzerinden, birbirine tokuşturulan kırmızı şarap ya da şampanya kadehleri üzerinden birbirine hitap eden iki erkeğin konuşması gibi olurdu; - müzik, günler geçtikçe ve bölük harekete hazırlandıkça her gece tekrar eden o son vals, felaketleri hatırlatmadan sadece fon oluşturan kara bir gecenin önündeki cesur uçarı parıltı, gençliğin mis kokulu daimi ilkbaharı; ve Judith yok ve romantik Henry yok ve kaderci Bon yok, bir yere gizlenmişti, izliyor ve izleniyordu: o nisan, mayıs ve haziranın tekerrür eden, çiçek yüklü şafakları polenlerle doluydu, henüz gelin olmamış yüzlerce dulun, siyah kumral sarışın bukleleri üzerinde bakire tasasız düşler gördüğü yüzlerce odanın pencerelerinden içeri giren polenlerle dolu, ve Judith bu kızlardan biri değildi: bölükten beş atlı, bir yiyecek vagonu, seyisleri ve uşaklarıyla, lekelenmemiş gıcır gıcır üniformaları içinde, ipek parçalarından kesilip tutturulmuş, ama dikilmemiş, kendi renklerini taşıyan bayraklarıyla bütün bölgeyi dolaşıp, bölükteki herkesin sevgilisine birer parçasını diktirdiler, Henry'yle Bon onların arasında değildi, çünkü yola çıkana kadar bölüğe katılmamışlardı, herhalde askerler giderken pusuda bekledikleri yerden, yol kenarındaki çalıların arasından kimse onları fark etmeyecekmiş gibi çıkmışlar, ilerleyen bölüğe katılmışlardı; ikisi -delikanlı ve adam, delikanlı mumlarla kemanlardan, öpücüklerle ümitsiz gözyaşlarından nasibini alabilecekken, dikilmemiş bayrakla Bölgeyi turlayan muhafızlardan biri olabilecekken haklarından iki kez mahrum kalmıştı; hem yaşı hem tecrübesi icabı orada hiç mi hiç bulunmaması gereken adam: zihnen ve ruhen yetim, bedensel varlığıyla zihni ve ahlaki donanımının arzuladığı yerin ortasında bir nevi arafta yaşamaya yazgılıydı- Üniversite öğrencisi olmuş, ama arkasındaki fazla dolu yılların ağırlığından, altı öğrenciden ibaret bir hukuk bölümünün fuzuli akademikliğine zorlanmıştı; savaşta yine bu zorlamanın etkisiyle bir rütbenin yalıtılmışlığı- na çekildi. Daha bölük ilk görevine gönderilmeden teğmen yapıldı. Bunu istediğini sanmıyorum; hatta engellemeye, reddetmeye çalıştığını bile tahmin ediyorum. Ama olmuştu işte, yazgılı ve mahkûm olduğu konum tarafından bir kere daha yetim bırakılmıştı - ikisi artık subay ve erdi, ama hâlâ izleyen ve izlenen olmayı sürdürüyorlardı, bir şey bekliyorlardı, ama ne olduğunu, kader kısmetin ne gibi bir oyunu olduğunu, hangi Hâkim ya da Hakemin değiştirilmesi imkânsız ne biçim bir kararı olacağını bilmeden, çünkü daha aşağısı kurtarmazdı, yarım yamalak ya da geri dönüşü mümkün bir şey yeterli olmazdı - subay, Sen şuraya git deme ya da en azından arada bir komuta ettiği müfrezenin gerisinde kalabilme ayrıcalığına, yetkisine sahipti; bölük Pittsburg yakınlarında Yanki silahlarına karşı koyamayıp düşerken, omzundan vurulan o subay, onu sırtında taşıyansa erdi, anlaşılan onu emniyetli bir yere taşımaktaki tek maksadı iki yıl daha izlemekti, bu arada Judith'e ikisinin de hayatta olduklarını yazdı, hepsi bu.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Ve Judith. Artık yalnız yaşıyordu. O Noel gününe kadar bir, iki, üç, dört sene yalnız yaşamıştı belki, zira Sutpen'in Sartoris'le birlikte topladıkları alayla gitmiş olmasına ve zencilerin -Sutpen'in Yüzkilometrekaresi'ni yaratan vahşi zenciler- Jefferson'dan geçen ilk Yanki birliklerinin peşine takılmış olmasına rağmen hiç de yalnız olduğu söylenemezdi, Ellen panjurları kapalı odada yatakta, o şaşkın ve pasif idraksizlikle ölümü beklerken bir çocuk gibi kesintisiz ihtimam istiyordu; ayrıca (Judith) Clytie'yle birlikte hayatta kalmalarını sağlayacak bir sebze bahçesi oluşturmuşlar, onu canlı tutuyorlardı; ve Wash Jones, Sutpen'in nehir yatağında inşa etmiş olduğu, evine ilk kadın - Ellen- girdikten ve son geyik ve ayı avcısı çıktıktan sonra terk edilmiş, çürümeye yüz tutmuş balıkçı barakasında kızı ve torunuyla yaşamasına izin verdiği Wash Jones, ağır bahçe işlerini yapıyor, önce Ellen'la Judith'e, sonra sadece Judith'e arasıra avladığı balık ve hayvanları getiriyordu, hatta eve bile giriyordu, oysa Sutpen gidene kadar mutfağın arkasındaki asma çardağından daha yakma sokulamazdı, orada pazar ikindileri, Sutpen'le ikisi damacanadan içki, Wash'ın neredeyse bir buçuk kilometre öteden getirdiği kovadan kaynak suyu içerlerdi, Sutpen fıçıdan bozma bir hamakta yatar, Wash bir direğe yaslanır kah kah gülerlerdi; - Judith için yalnızlık değildi bu, hele tembellik hiç değil: nişanlısıyla ağabeyinin geceleyin evden ayrılıp kayıplara karıştığının öğrenilmesinden bir hafta sonra arabada, babasının yanında, kasabada görülen aynı nüfuz edilmez, dingin yüz, sadece şimdi biraz daha yaşlanmış, biraz daha süzülmüştü, nasıl ki o zaman ağabeyiyle nişanlısının neden, nereye gittiğini kimse öğrenmemiş, kimse sormamışsa, şimdi de kimse sormuyordu kasabaya indiğinde, üzerinde artık bütün Güneyli kadınların giydikleri ters yüz edilmiş elbisesiyle, yine arabada, ama artık bir katırın, bir saban katırının, sabana koşulsa daha iyi olacak bir katırın çektiği arabada, katırı bağlayacak ve çözecek bir sürücüsü olmayan arabada diğer kadınlara yardıma geliyordu -o sıralarda Jefferson'da yaralılar vardı- derme çatma hastanede (başkasının eline bakan bakireler, mutlak ve geleneksel tembeller) yabancı yaralı ve ölülerin baruta bulanmış vücutlarını temizliyor, pansuman yapıyor, doğdukları evlerin perdeleri, çarşafları, masa örtülerinden sargı bezi imal ediyorlardı; - kendi aralarında oğullardan, erkek kardeşlerden, kocalardan gözyaşı ve kederle, ama en azından kesin bilgiyle söz ederken ona kimse ağabeyini ve sevgilisini sormuyordu; o da bekliyordu, Henry'yle Bon gibi ne beklediğini bilmeden, ama onların aksine, neden beklediğini de bilmeden. Sonra Ellen öldü, unutulmuş bir yazın zaten iki yıldır ölü olan kelebeği - o içi boş kabuk, sırf ağırlıksızlığı sayesinde değişmekten ya da çözülmekten muaf olan o gölge silindi: gömülecek bir ceset yoktu: huzurlu bir ikindi vakti çansız, tabutsuz sedir koruluğuna aktarılan bir şekil, bir anıydı sadece, Sutpen'in (artık Albay Sutpen olmuştu, çünkü Sartoris bir sene önce yapılan yıllık subay seçiminde safdışı bırakılmıştı) Güney Carolina, Charleston'dan bir asker vagonunda getirdiği ve Judith'in ona Ellen'ın mezarı olduğunu söylediği çimenli çukurluğun üzerine koyduğu beş yüz kiloluk mermer anıtın altında toz kadar hafif bir çelişki olarak yatan bir anı. Sonra dedesi öldü, kendi tavan arasına çivilenmiş vaziyette açlıktan öldü ve Judith kuşkusuz Bayan Rosa'yı çiftlikte oturmaya davet etti ve Bayan Rosa bu teklifi kabul etmedi, anlaşılan Judith bir yandan da bu mektubu, dört yıldır Bon'dan alacağı ilk haberi bekliyordu; onu da annesinin mezar taşının yanma gömdükten bir hafta sonra, Clytie'yle ikisinin yakalayıp koşum bağlamayı öğrendikleri katırın çektiği hafif bir arabayla kasabaya getirdiği ve kendi isteğiyle babaannene verdiği bu mektubu, halbuki artık kimseye gitmiyordu, hiç arkadaşı yoktu, kuşkusuz mektubu vermek için neden babaanneni seçtiğini, babaannenden fazla bilmiyordu; artık incelikten de öte sıskaydı, yıpranmış Coldfield teninin altından Sutpen kafatası kendini belli ediyordu, nicedir nasıl genç olunduğunu unutmuş yüzü hâlâ had safhada dingin, had safhada nüfuz edilmezdi: ne yas, ne de keder izi vardı bu yüzde ve babaannen sordu, 'Ben mi? Bunu benim saklamamı mı istiyorsun?'</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">'Evet,' dedi Judith. 'Ya da at. İstediğini yap. İster oku, ister okuma. Çünkü insan çok küçük bir etki yaratıyor, anlatabiliyor muyum. Dünyaya geliyorsun, bir şeyler için didinip duruyorsun ve neden sadece kendin didindiğini bilmiyorsun ve aynı zamanda pek çok insanla birlikte dünyaya gelmiş oluyorsun, onlarla karışmış oluyorsun, sanki kollarına bacaklarına ipler bağlanmış da onları hareket ettirmeye çalışıyormuşsun, mecburmuşsun gibi, ama aynı ipler bütün diğerlerinin de kollarına bacaklarına bağlanmış ve hepsi didiniyor ve onlar da nedenini bilmiyor, sadece iplerin herkese engel olduğunu biliyorlar, aynı tezgâhta hah dokumaya çalışan beş altı kişi gibi, tek farkı herkesin kendi desenini işlemeye çalışması; ve bunun hiçbir önemi yok, biliyorsun, yoksa tezgâhı kuranlar daha iyi bir düzenleme yaparlardı, yine de bir önemi olmak zorunda, çünkü didinmeyi sürdürüyorsun ya da didinmeyi sürdürmeye mecbursun, sonra birdenbire her şey sona eriyor ve geriye tek bıraktığın üzerine bir şeyler çiziktirilmiş bir taş parçası, tabii mermere yazı yazdırmayı, onu dikmeyi hatırlayacak ya da buna zaman bulacak birisi varsa, sonra bu taşın üzerine yağmur yağıyor, güneş yakıyor, bir süre sonra ismi ve yazıların ne anlatmaya çalıştığını bile hatırlamıyorlar ve hiç önemi kalmıyor. Bu yüzden de belki birine, ne kadar az tanırsan o kadar iyi, gidip bir şey verebilirsin -bir kâğıt parçası- herhangi bir şey, ne olursa, kendi başına bir anlam ifade etmeyen bir şey ve okumayacakları, hatta saklamayacakları, hatta atmaya, ortadan kaldırmaya bile zahmet etmeyecekleri bir şey verebilirsin, en azından bu bir şey olur, sırf yaptığın için bir şey olur, sadece elden ele, zihinden zihine geçmekle de olsa hatırlanır, en azından bir çizik olur, bir şey, bir zamanlar sırf yok olma ihtimali sayesinde var olmuş bir şey üzerinde iz bırakabilecek bir şey, oysa bir taş parçası ancak şimdide bulunabilir, geçmişte bulunamaz, çünkü asla ölmez ve kaybolmaz	' o nüfuz edilemez, sakin ve son derece dingin yüzü seyreden babaannen bağırıyor:</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">'Hayır! Hayır! Sakın yapma! Arkanda' ve onu seyreden yüz ne demek istediğini anlıyor, hâlâ dingin, buruk bile değil:</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">'Ah. Hayır, hayır öyle bir niyetim yok. Çünkü birilerinin Clytie'ye bakması lazım, eve geldikten sonra yiyecek bir şeylere ihtiyaç duyacak olan Babama da, gelmesi yakındır çünkü bu işin bitmesi artık fazla uzun sürmez zira artık birbirlerini vurmaya başlamışlar. Hayır. Niyetim o değil. Kadınlar aşk için böyle bir şey yapmazlar. Erkeklerin yaptığına da inanmıyorum. En azından şu anda değil. Çünkü orası her neresiyse ve şayet varsa pek yer kalmamıştır herhalde. Ağzına kadar dolmuştur. Tıklım tıklım. Bir tiyatro ya da opera binası gibi, tabii bulmayı beklediğin unutmak, oyalanmak ve eğlenmekse; çoktan dolmuş bir yatak gibi, tabii istediğin yatmak ve uyumaksa, uyumak, uyumak' Bay Compson kımıldandı. Kalkar gibi yaptı, Quentin mektubu elinden aldı ve ölgün, böcek dolu fanusun altında açtı, dikkatle, sanki yaprak, o kuru dikdörtgen kâğıt değil de eski şeklinin ve maddesinin sıkıştırılmış külüymüş gibi: Quentin dinlemeden işitirken Bay Compson'ın sesi konuşmaya devam etti: "Bon'un onu sevdiğini neden söylediğimi şimdi anlayabilirsin. Çünkü başka mektuplar da vardı, pek çok, gösterişli, tumturaklı, mayışık, şık ve samimiyetsiz, o ilk Noel'den sonra Oxford'la Jefferson arasındaki altmış kilometreden özel ulakla gönderilmiş mektuplar -şehirli çapkının kır bakiresine aylak ve gurur okşayan (kuşkusuz onun için anlamsız) jesti- ve o kır bakiresi, şehirli çapkının züppece pozlarını küçük bir oğlanın arsız haylazlığına dönüştüren o derin ve açıklanması kesinlikle imkânsız, dingin sabırlı kadın basiretiyle, bütün o zarif ve gösterişli, ama usançla kurulmuş üslup ve metafor oyunlarıyla dolu mektupları anlamadan okuyor, hatta bir sonraki gelene kadar saklamıyordu bile. Ama dört yılın ardından böyle birdenbire eline geçen mektubu saklıyor, saklayıp saklamamayı, hatta okuyup okumamayı keyfine bıraktığı bir yabancıya bu mektubu vermeyi layık görüyor, o çizgiyi çekebilmek, hepimizin mahkûm olduğu, kendisinin sözünü ettiği unutuşun boş yüzüne o ölümsüz işareti bırakabilmek için Babasını dinlemeyen sadece işiten Quentin solgun örümcek ağımsı yazıyı bir zamanlar yaşayan bir elin kâğıda aktardığı bir şey gibi değil de kâğıda bakmadan bir an önce üzerine düşmüş, gözleri önünde her an silinebilecek, yok olabilecek bir gölge gibi okuyor: önce o dört senenin, sonra da neredeyse elli senenin ardından konuşan ölü dil, nazik alaycı kaprisli ve feci karamsar, tarihsiz, hitapsız, imzasız:</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Bunun, değil bir mağlubun, bir ölünün sesi olduğunu iddia ederek ikimize de hakaret etmediğimi fark edeceksin. Aslında bir filozof olsaydım şimdi ellerinde tuttuğun bu mektuptan hem şimdiye dair ilginç ve isabetli bir yorum, hem de geleceğe dair bir kehanet çıkarabilirdim -yetmiş yıl öncesinin birinci sınıf Fransız filigranından bir mektup kâğıdı, mahvolmuş bir aristokratın yağmalanmış malikânesinden kurtarılmış (çalınmış da denebilir); üzerine, bir New England fabrikasında imalinin üzerinden on iki ay bile geçmemiş birinci sınıf soba cilasıyla yazılmış. Evet. Soba cilası. Onu ele geçirdik: başlı başına bir hikâye. Bizi gözünde canlandır, homojen bir korkuluklar çeşitlemesi, aç demeyeceğim, çünkü milattan sonra 1865 senesinde Mason-Dixon hattının güneyinde yaşayan bir kadın, hanımefendi ya da dişi için bu kelime lüzumsuz bir tekrar olur, nefes aldığımızı söylemek gibi. Paçavralar içinde, hatta ayakkabısız olduğumuzu da söylemeyeceğim, zira ikimiz de buna alışacak kadar uzun süredir bu vaziyetteyiz, sadece, Tanrı'ya şükür (insan doğasına olmasa da en azından insana olan inancımı tazeliyor bu) zoru ve mahrumiyeti gerçekten kanıksamıyor insan: sadece zihin, o koca hepçil ölü gibi ağır ruh kanıksıyor; bedenin kendisi, Tanrı'ya şükür, sabunla çarşafların o yumuşak hissinden ve ayak tabanıyla toprak arasında onu hayvan ayağından ayıracak bir şeyin varlığından asla ödün vermiyor. Öyleyse sadece cephanemizin bittiğini söylemeli. Bizi gözünün önüne getir, korkuluk çaresizliğinin vücuda getirdiği o ipe sapa gelmez planlardan birini yapan korkuluklar, o planlar ki işe yaramak zorunda olmakla kalmaz, işe yararlar da, bunun sebebi ise insan ya da Tanrı nezdinde başka bir seçeneğe kesinlikle yer olmamasıdır, toprağın altında ya da üzerinde başarısızlık için en ufak bir oyuk, durmak, soluklanmak, mezara konmak, gömülmek için en ufak bir boşluk bulunmamasıdır; ve biz (korkuluklar) bu planı büyük bir şevkle yerine getiriyoruz, gürültü de cabası; gözünün önüne getir, o avı, o ödülü, on tombul korumasız gıda vagonunu, korkuluklar o güzeller güzeli kutuları birbiri ardına aşağıya yuvarlıyor, hepsinin üzerinde B ve D harfleri, dört yıldır bizim için galiplerin yağmalanan mallarını simgeleyen, eskiden o nurlu Çehreyi, parlak haleli Dikenli Tacı hatırlatan balıkları, ekmekleri simgeleyen harfler; ve korkuluklar taşlarla, süngülerle hatta çıplak elleriyle kutuları açmaya çalışıyor, en nihayet açıyor ve buluyor - Ama ne? Soba cilası. Litreler, litreler, litrelerce birinci sınıf soba cilası, bir kutusu bile bir seneden eski değil ve kuşkusuz General Sherman'ı bir evi yakmadan önce sobasını cilalamaya zorlayan gecikmeli, düzeltilmiş bir sahra emriyle ona ulaşmayı bekliyor. Nasıl da güldük. Evet, güldük çünkü dört yılda en azından şunu öğrendim: gülmek için gerçekten de boş bir mide gerekiyor, ancak aç ya da korkmuş olduğunda tıpkı boş midenin alkolün esas cevherini süzmesi gibi gülmenin esas cevherini süzebiliyorsun. Ama en azından soba cilamız var. Bol bol. Haddinden fazla, çünkü sana anlatmam gerekeni yazmam için o kadar fazlasına gerek yok gördüğün gibi. Filozof olmasam da bu işten çıkarttığım netice ve kehanet şu.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Yeterince bekledik. Yeterince bekledim diyerek sana hakaret etmediğimi de fark edeceksin. Bu yüzden de sadece kendimin beklediğini söyleyerek sana hakaret etmediğime göre, beni bekle diye eklemeyeceğim. Çünkü ne zamana beklemen gerektiğini söyleyemem. Çünkü MIŞ-MİŞ başka bir şey ve şimdi mevcut değil çünkü öldü,</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">1861'de öldü ve bu yüzden YOR ---- (İşte. Yine ateşe başladılar. Bu da -bunu söylemek de- lüzumsuz bir tekrar, tıpkı nefes almanın ve cephanenin şart olduğunu söylemek gibi. Çünkü bazen hiç bitmemiş olduğunu düşünüyorum. Bittiği yok tabii; onu kastetmiyorum. Demek istediğim, aslında hiç devam etmedi, dört yıl önce tek bir yaylım ateşi açıldı, sesi yankılandı ve alıkondu, kendi dehşetli hayretinin donukluğuyla birbirine kalkmış namluları hipnotize etti ve hiç tekrar etmedi ve şimdi bitkin bir nöbetçinin attığı merminin ya da tükenmiş gövdesinin yere devrilmesinin titrettiği o yüksek, dehşetli yankı var sadece, o yaylım ateşinin ilk duyulduğu toprakların üzerine serili havadan kopup geliyor ve orada da kalmak zorunda çünkü gökyüzünün altında onu barındırabilecek başka hiç boşluk yok. Bu da, demek ki tekrar şafak sökmüş ve son vermek zorundayım. Neye son vermek? diyeceksin. Bilmem, düşünmeye, hatırlamaya -dikkat et, ümit etmeye demiyorum-; sınırları ya da zaman içinde belli bir yeri olmayan bir dönem boyunca tekrar bir güruhun düşünmeyen, mantık yürütmeyen yoldaşı ve mahkûmu olabilmek için, o güruh ki dört yılın ardından bile, bana inanılmaz takdire şayan görünen sefil ve dürüst bir sadakatle, kokularım ve seslerini bile hatırladığımı bilmediğim o iki kelimeye, eski barış ve mutluluk anılarına dalabilen, kendilerini açıkça kaybeden, kopmuş bir kolun ya da bacağın varlığını ve tehdidini, sanki gizlice koparılmış şaşmaz bir ölümsüzlük vaadi ve inancı sayesinde dikkate almayabilen insanlardan oluşuyor. Ama artık bitirmeli.) Beni ne zamana bekleyeceğini söyleyemem. Çünkü o YOR yine başka bir şey çünkü o zamanlar henüz hayatta değildi. Bu kâğıdın bünyesinde şimdi ölmüş olan birinci sınıf Güney'i elinde tuttuğuna göre ve okuduğun kelimeler onun üstüne birinci sınıf (her kutunun üzerinde tek tek belirtildiği üzre) yeni Kuzeyde, galip gelmiş olan ve bu yüzden istese de istemese de hayatta kalmak zorunda olan Kuzeyle yazıldığına göre, şimdi senin de benim de, tuhaftır, yaşamaya mahkûm olanlara dahil olduğumuza inanıyorum.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Hepsi bu," dedi Bay Compson. "Mektubu aldı ve Clytie'yle ikisi kumaş parçalarından bir gelinlik ve duvak yapmaya başladılar - belki sargı bezi yapmak için ayrılan, ama yapılmayan kumaşlardı bunlar. Judith onun ne zaman geleceğini bilmiyordu, çünkü Bon'un kendisi de bilmiyordu: belki Henry'ye durumu anlatmış, mektubu göndermeden önce göstermişti, belki de göstermemişti; belki izleme ve bekleme hâlâ devam ediyordu, o Henry'ye Yeterince bekledim demişti, Henry ona Onu terk ediyor musun peki? Terk ediyor musun? demişti ve öteki Terk etmiyorum. Dört senedir onu benim adıma terk etsin diye talihe yeterince fırsat verdim, ama öyle görünüyor ki yaşamaya mahkûmum, o da ben de mahkûmuz demişti - bir kamp ateşinin yanında vuku bulan meydan okuma ve ültimatom; birinin sakin, kararlı, hatta mukavemetsiz, sonuna kadar kaderci, ötekinin amansız, umarsız, keder ve çaresizlikle merhametsiz neredeyse omuz omuza geldikleri bahçe kapısının önünde gerçeğe dönüşen ültimatom "(Onları kapının önünde birbirleriyle karşı karşıya görüyormuş gibi geldi Quentin'e. İçeride o eski çiçek bahçesi tarumar olmuş, paspal bir ıssızlıkla, narkozdan yeni uyanan bir adamın tıraşsız yüzü gibi dalgın, uzak ve ürkütücü, içinde genç bir kızın arttırılmış kumaş parçalarından yaptığı gelinlikle beklediği devasa eve kadar uzanıyordu, ev de o harap terk edilmişlikten nasibini almıştı, istiladan etkilenmemişti, ama felaketin dümen suyuna bırakılıp unutulmuş bir sandaldı - ölmek üzereyken bile aylardır yaptıkları fedakârlıkların ve çektikleri acıların beyhude olduğunu bilen yıkılmış, perişan adamların ölmesine yardım etmek için kendini mobilya, hah, örtü ve gümüş damlaları halinde ağır ağır feda eden bir iskelet. Sıskası çıkmış iki atın üzerinde birbirlerinin karşısına dikildiler, iki erkek, genç, yaşlanacak kadar bulunmamışlar dünyada, o kadar uzun boylu nefes almamışlar, ama gözleri yaşlı, saçları dağınık, yüzleri çökmüş ve esmerleşmiş, gaddar hatta cimri bir el tarafından bronzdan dökülmüş gibi, üzerlerinde ölü yaprakların rengine dönüşmüş, yıpranmış, yamalı gri üniformalar, birinde matlaşmış subay sırması, ötekinin kol ağızları düz, tabanca henüz eyerde nişan alınmamış vaziyette duruyor, iki sakin yüz, seslerini bile yükseltmiyorlar: Sakıtı bu kapının gölgesinden geçme, Charles; ve Geçeceğim Henry)" sonra Bayan Rosa'nın bahçe kapısı önünde eyersiz katırında oturan Wash Jones, sokağın güneşli ve huzurlu sessizliğinde adını bağırıyor, 'Rosie Coldfield siz misin? Gelesin buraya. Henry şu meret Fransız'ı şişledi. Herif nalları dikti.' "</span></p>
  </body>
</html>
