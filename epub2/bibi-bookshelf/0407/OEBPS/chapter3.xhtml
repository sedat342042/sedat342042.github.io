<?xml version="1.0" encoding="UTF-8" ?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="tr-TR" xmlns="http://www.w3.org/1999/xhtml">
  <!-- This file was converted to xhtml by Writer2xhtml ver. 1.2.1. See http://writer2latex.sourceforge.net for more info. -->
  <head>
    <title>Abşalom, Abşalom!</title>
    <link href="styles/styles1.css" rel="stylesheet" type="text/css" />
  </head>
  <body dir="ltr">
    <h1 id="toc1">2</h1>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">O yaz morsalkım yazıydı. Alacakaranlık morsalkımın ve babasının purosunun kokusuyla doluydu, yemekten sonra ön balkona oturmuş Quentin'in gitme saatini beklerlerken, verandanın altındaki uzamış, birbirine girmiş çimenler arasında ateş- böcekleri gevşek bir aylaklıkla salınıp süzülüyorlardı - beş ay sonra Bay Compson'ın mektubu bu kokuyu Mississippi'den alıp bitmek bilmez amansız New England karı üzerine ve Quentin'in Harvard'daki oturma odasına taşıyacaktı. O yaz günü bir kulak kesilme günüydü de - 1833'ün o pazar sabahı çalan çanların içinde yankılandığı aynı havayı solumuştu ne de olsa (hatta o zaman çalan üç çan bile, şimdi çan kulesindeki aynı çanlardı, kulenin üzerinde o zamanki kumruların torunları dolaşıyor, dem çekiyor, ılık yaz göğünde hareketli boya lekeleri gibi aynı kule etrafında daireler çiziyorlardı), o aynı havaya doğmuş olduğu için zaten çoğunu bildiği şeyleri 1909'da işitme günü, kulak kesilme günüydü - haziran ayında çanların huzurla, tahakkümle ve biraz da ahenksiz -tempolu ama ahenksiz- çaldığı bir pazar sabahı hanımlar, çocuklar, şemsiyelerle sineklikleri taşıyan zenciler, hatta birkaç erkek (küçük oğlanların daracık pamukluları ve küçük kızların uzun donları arasında hanımlar, yürümedikleri adeta havada süzüldükleri zamanların çemberli etekleriyle ilerlemekte) Holston House salonunun önünde ayaklarını tırabzanlara dayamış birkaç erkek başlarını kaldırdığında yabancı karşılarındaydı. Onu gördüklerinde meydanı çoktan yarılamıştı, iri, iyice yorulmuş, demirkırı bir atın üzerindeydi, at da adam da yoktan var olmuşlar, bu aydınlık pazar güneşinde yorgun bir tırısın orta yerine konmuşlar gibi görünüyorlardı - daha önce hiçbirinin görmediği yüz ve at, daha önce hiçbirinin duymadığı ad ve bazılarının asla öğrenemeyeceği bir köken ve amaç. Öyle ki bunu takip eden dört hafta boyunca (Jefferson o zaman köydü: Holston House, hükümet konağı, altı dükkân, bir demirci, at kiralayan bir yer, seyyar satıcılarla davar tüccarlarının gittiği bir meyhane, üç kilise, belki otuz evden ibaretti) yabancının adı iş ve aylaklık yapılan yerlerin ve evlerin arasında bir aşağı bir yukarı gidip geldi hep: Sutpen. Sutpen. Sutpen. Sutpen.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Kasabanın neredeyse bir ay boyunca onun hakkında öğrenebildiği yegâne şey buydu. Görünüşe göre kasabaya güneyden gelmişti - onun yirmi beş yaşlarında bir adam olduğunu öğrendi kasaba sonradan, çünkü ilk başta yaşı tahmin edilememişti, çünkü o sıralarda hastalıktan yeni kalkmışa benziyordu. Huzurla yatağında yattıktan sonra teslim etmek üzere olduğuna inandığı bir dünyada ancak çekingenlikle, deneme kabilinden dolaşacak kadar iyileşmiş biri gibi değildi, daha ziyade sadece basit bir hummayı katbekat aşan bir azap deneyimini tek başına yaşamış birine benziyordu, bir kâşifin dediği gibi sadece peşine düştüğü işin olağan zorluklarına karşı koymakla kalmayıp öngörülmemiş, fazladan bir humma engeline de yakalanmış ve fiziksel bir bedelin çok üzerinde bir zihinsel bedel ödeyerek, onunla tek başına, yardımsız savaşmış ve sadece körlemesine içgüdüsel bir dayanma, hayatta kalma arzusuyla değil, kazanma ve en başta uğruna böyle bir fedakârlığı kabul ettiği o maddi ödülün keyfine varma arzusuyla direnmişti. İri yapılı bir adamdı, ama neredeyse bir deri bir kemik kalmıştı, maskeye benzeyen kısa kızılımtırak bir sakalı vardı ve onun üzerindeki açık renk gözleri hem meraklı hem temkinli, hem insafsız hem sakindi, yüzü perdahlı kili andıran ölü, geçirimsiz yüzeyinin altında çömlek gibi görünüyordu, sadece güneşte değil, ruh ya da muhit fırınının ateşinde yanmıştı. Gördükleri buydu, ama kasabanın onun sahip olduğu yegâne şeyin bu olduğunu öğrenmesi seneler alacaktı - o kuvvetli yorgun at, sırtındaki kıyafet, ancak bir battaniye ve ustura konacak büyüklükte ufak bir heybe ve Bayan Coldfield'in Quentin'e sözünü ettiği, kabzaları kazma sapı gibi aşınmış, nakış iğnesi hassasiyetiyle kullandığı iki tabanca; sonradan Quentin'in dedesi onun bir fidanın altı metre uzağında eşkin giderek daireler çizerken ağaca bağladığı bir oyun kâğıdına sıktığı iki mermiyi birden isabet ettirdiğini görmüştü. Holston House'da bir odası vardı ama, anahtarını da yanında taşıyordu ve her sabah atını besleyip eyerledikten sonra gün ağarmadan yola çıkıyordu, muhtemelen gelişinin üçüncü günü sergilediği tabanca gösterisi yüzünden kasabalılar nereye gittiğini öğrenememişti. Bu yüzden de onun hakkında bir şeyler öğrenebilmek için soru sormaktan başka çareleri kalmıyordu, bunu da ancak Holston House'un yemek salonunda masada otururken ya da yemeğini bitirir bitirmez odasına gidip kapısını kilitlemek için holden geçerken yapabilirlerdi. Bar da hole açılıyordu, orası da ona yanaşabilecekleri, hatta soru sorabilecekleri bir yerdi, ama barı kullanmıyordu. Hiç içki içmediğini söylemişti onlara. Eskiden içip de şimdi mi bırakmış, yoksa hiç alkol kullanmamış mı, onu da söylememişti. Sadece içki içmeye meraklı olmadığını söylemişti; Quentin'in dedesi bile (o zaman o da gençti; General Compson olmasına uzun seneler vardı) Sutpen'in içmemesinin gerçek sebebinin kendi içtiğini ödeyecek ya da karşısındakinin cömertliğine karşılık verecek parası olmaması olduğunu seneler sonra öğrenecekti; o sırada Sutpen'in içki ya da yemek için sadece parasının değil zamanının ve isteğinin de olmadığını ilk fark eden General Compson olacaktı; o sırada tümüyle kendi gizli ve vahşi sabırsızlığının esiriydi, her ne idiyse yakın zamandaki deneyiminden -o zihinsel ya da fiziksel hummadan- acele etmeye mecbur olduğu, zamanın akıp geçtiği gibi bir inanca kapılmıştı ki bu onu beş yıl boyunca etkisi altında tuttu - General Compson'ın kabaca tahminine göre oğlu doğmadan dokuz ay önceye kadar.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Bu yüzden de onu yemek masasıyla kilitli kapısı arasında yakalar, sıkıştırırlardı, kim olduğunu, nereden geldiğini, ne yapmak istediğini kendilerine anlatması için fırsat yaratırlardı, ama o sırtı bir şeye -duvara ya da bir sütuna- yapışana kadar ağır ağır geri gider ve orada durup bir otel kâtibi gibi nazik ve hoş bir tavırla onlara hiçbir şey söylemezdi. Chickasaw Kızılderililerinin temsilcisiyle iş yapıyor ya da onu aracı olarak kullanıyordu; bu yüzden de ancak tapu senedi, arazi imtiyazı ve İspanyol altınlarıyla o cumartesi gecesi Bölge Tapu Kâtibini uyandırdığı zaman, ülkenin en iyi bakir verimli arazilerinden birinin yüz kilometre karesine sahip olduğunu öğrenebildi kasaba, ama bu bilgi bile çok geç gelmişti, çünkü Sutpen'in kendisi ortadan kaybolmuştu ve yine kimse nereye gittiğini bilmiyordu. Ama artık o da onlar gibi toprak sahibiydi ve bazıları görünüşe göre General Compson'ın zaten bildiği şeylerden şüphe etmeye başlamıştı: yani tapusunu kaydettirmek için ödediği İspanyol altınlarının, sahip olduğu son para olduğundan. Bu yüzden de artık daha fazla para bulmak için gittiğinden emindiler; Sutpen'in istikbalini ve o sıralarda henüz doğmamış baldızının hemen hemen seksen yıl sonra Quentin'e anlatacaklarını içten içe (hatta o olmadığı için yüksek sesle) tahmin edenler bile vardı: bir ganimeti gizlemenin eşsiz ve kolay bir yolunu bulmuştu, zulasını tekrar doldurmak için iki silahıyla Nehre, kumarbaz, pamuk ve köle tüccarı dolu buharlı gemilere dönmemişse bile ceplerini tekrar doldurmak için zulasına dönmüştü. En azından geri dönene kadar geçen iki ay boyunca kimilerinin konuştuğu buydu, iki ay sonra apansız, bu sefer bir zencinin sürdüğü üzeri kapalı bir vagonla ve zencinin yanında ufak tefek, tedirgince kaderine razı olmuş, ümitsiz, bizar edilmiş Latin yüzlü bir adamla dönecekti; bu adamın üzerindeki arkası uzun ceketi, çiçekli yeleği ve Paris bulvarlarında hiç tuhaf kaçmayacak şapkası -hem o acıklı teatral giysileri, hem de kaderine boyun eğmiş, şaşkın yüz ifadesi- iki yıl boyunca üzerinden hiç çıkmayacaktı, bu esnada öneride bulunacağı, ama talimat veremeyeceği beyaz müşterisi ve zenci tayfası ise üzerlerindeki kurumuş çamur dışında çırılçıplak olacaklardı. Fransız mimar buydu. Onun ta Martinik'ten Sutpen'in kuru bir sözü üzerine geldiğini, ücret denen şeyin rengini ya da şeklini görmediği iki yıl boyunca kamp ateşinde pişmiş geyik etinden başka şey yemediğini, vagonun brandasından yapılmış zemini çıplak bir çadırda yaşadığını kasaba seneler sonra öğrendi. İki sene sonra New Orleans'a dönerken kasabadan geçene kadar Jefferson'ı da bir daha görmeyecekti; Sutpen nadiren kasabada boy gösterdiğinde mimar gelmez ya da getirilmezdi, vagon durmadığı için o ilk gün de kasabaya doğru düzgün bakmaya fırsatı olmamıştı. Görünüşe göre Sutpen'in kasabadan geçmesinin nedeni sadece coğrafyanın bir cilvesiydi, birinin (General Compson değil) vagonun örtüsünden içeri, kımıltısız gözlerle dolu, kurt ini gibi kokan kara bir tünele bakmasına yetecek kadar durmuştu kasabada.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Ama Sutpen'in vahşi zencileri efsanesi hemen başlamayacaktı, çünkü vagon bile, vagonu çeken katırlar, hatta yapıldığı tahta ve demir bile sırf onunla ilintili oldukları için o tüketici, yorucu yolun, acele etmek gerektiği, zamanın akıp geçtiği inancının bir parçası haline gelmişlerdi; sonradan Sutpen Quentin'in dedesine vagonun Jefferson'dan geçtiği o ikindi, bir gece öncesinden beri aç olduklarını, mimar ve zencilerin bir geceyi daha aç geçirmemesi için karanlık basmadan önce Sutpen'in Yüzkilometrekaresi'ne ve nehir yatağına ulaşıp bir geyik avlamak istediğini anlatmıştı. Bu yüzden de vahşi adamlar efsanesinin kasabaya geri dönmesi zaman aldı, olup biteni seyretmek için oraya giden adamlar getirdiler onu, Sutpen'in iki tabancasıyla bir avın izini sürerken onları nasıl av köpekleri gibi bataklığa saldığı anlatılıyordu; zenci avcısı Akers içlerinden birinin uyuyan bir timsah gibi kıpırtısız çamurdan dışarı çıktığını ve son anda çığlık atmasa kendini kurtaramayacağını iddia etmeden çok önce, o ilkyaz ve sonbahar boyunca zencilerin uyurken üzerlerine örtecek battaniyeleri bile olmadığını (ya da kendilerinin kullanmadığını) yine gidip görenler anlatmıştı. Zenciler hâlâ İngilizce konuşamıyorlardı ve kuşkusuz Sutpen'le onların konuştukları dilin kendilerine ait karanlık ve ölümcül bir dil değil de bir tür Fransızca olduğunu Akers'tan başka bilmeyenler de vardı.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Akers'tan başka bilmeyenler de vardı, ama onlar sorumlu vatandaşlar ve toprak sahipleriydi, bu yüzden de geceleyin kampın etrafında pusuya yatmalarına gerek yoktu. Aslına bakılırsa, Bayan Coldfield'in Quentin'e anlattığı kadarıyla, Holston House'da ekipler toplayıp, at üzerinde, çoğunlukla yanlarına yemek de alarak oraya gidiyorlardı. Sutpen bir tuğla fırını yapmış, vagonda getirdiği bıçkı ve planya tezgâhını kurmuştu -bocurgatın uzun sopasına kâh vagonun atları, kâh zenciler, hatta gerektiğinde, değirmen yavaşladığında kendisi bile bağlanıyordu- sanki zenciler gerçekten de vahşi insanlardı; General Compson'ın oğluna, yani</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Quentin'in babasına anlattıklarına bakılırsa zenciler çalışırken Sutpen onlara hiç sesini yükseltmezmiş, onlara öncülük edermiş, kendisi örnek teşkil ederek onları kritik bir psikolojik noktada yakalarmış, ilkel korkudan ziyade sabrın hükmüyle. Atlarından inmeden (genelde Sutpen onlara selam bile vermezdi, görünüşe göre sıradan gölgelermişçesine varlıklarından habersizdi) adeta ortaklaşa korunmak, toplu bir koruma sağlamak için meraklı sessiz bir küme halinde otururlar ve kille kerestenin bekleştiği bataklıktan tek tek taşman kalaslar ve tuğlalarla malikânesinin yükselişini izlerlerdi - sakallı beyaz adam ve yirmi siyah adam, her yerlerini kaplayan istilacı çamurun altında hepsi çırılçıplak. Bu seyirciler erkek olduklarından Sutpen'in Jefferson'a ilk geldiğinde giydiği kıyafetin, onu içinde gördükleri tek kıyafet olduğunun farkında değillerdi, bölgede onu gören kadın da pek azdı. Yoksa bazıları bu konuda da Bayan Coldfield'den önce tahminde bulunabilirlerdi: giysilerini sakladığını, çünkü Bayan Coldfield'in, belki başkalarının da saygınlık olduğuna inandıkları şeye hücum etmek için tek silahının (daha doğrusu merdiveninin) şık bir görünüm olmasa da edebe uygunluk olduğunu anlayabilirlerdi - General Compson'a göre bu saygınlık Sutpen'in zihninin derinliklerinde sadece evi için bir hanım edinmekten çok daha fazlaydı. Bu yüzden de sivrisineklere karşı vücuduna çamur sıvayarak yirmi zenciyle birlikte çalışıyordu ve Bayan Coldfield'in Quentin'e anlattığına bakılırsa onu onlardan ayıran yegâne şey sakalıyla gözleriydi; elleriyle yapamayacakları demir işçiliği ve camlar hariç ev bitene kadar bir nevi nüfuz edilmez boyun eğmişlikle üzerinden hiç çıkartmadığı giysileri sayesinde sadece mimar insana benziyordu, o da yazın sıcağıyla güneşi, kışın buzuyla çamuru içinde sessiz, dinmek bilmez bir öfkeyle çalıştıktan sonra evin bittiğinin ertesi günü ayrılacaktı.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Yeni edindiği hemşerilerine, o topraklarda peşine düşüp öldürebileceği her türlü hayvandan daha öldürücü görünen ithal köle tayfasıyla birlikte evi yapması iki yılını aldı. Yanlarına gelip sessizce atlarının üzerinde oturan ve onları seyreden ekiplerin bakışları altında güneşin doğuşundan batışına kadar çalışıyorlardı; mimar ise üzerinde resmi ceketi, Paris şapkası ve ümitsiz, buruk şaşkınlığı, rastgele ilgisiz bir seyirciyle, vicdanı rahatsız lanetlenmiş bir hayalet arası bir halde bu sahnenin etrafında dolaşıyordu - bu şaşkınlığının nedeni, demişti General Compson, ötekiler ve onların yaptıkları değil, kendisi, orada bulunuşunun açıklanamaz ve inanılmaz oluşuydu. Ama iyi bir mimardı; Quentin evi biliyordu, yapımından yetmiş beş yıl sonra, Jefferson'dan on beş kilometre uzakta, sedir ve meşe korusu içinde hâlâ duruyordu. General Compson'ın dediği gibi, sadece bir mimar da değildi, bir sanatçıydı, çünkü ancak bir sanatçı bir daha görmemeyi beklemekle kalmayıp görmemeye kesinlikle niyetli olduğu bir evi inşa etmek için iki yıl boyunca bu tahammülü gösterebilirdi. Bu iki yıllık misafirliğin, demişti General Compson, maddi zorluklarına ve manevi zulümlerine değil, Sutpen'in kendisine; ancak bir sanatçı bir yandan Sut- pen'in insafsızlığıyla acelesine tahammül ederken bir yandan da hedeflediği aşikâr olan o kasvetli, şatovari ihtişam hayalini dizginleyebilirdi, çünkü Sutpen'in planladığı şekliyle malikâne hemen hemen o zamanki Jefferson'un tümü kadar büyük olacaktı; o ufak tefek, bedbin, bizar edilmiş yabancı tek başına savaş vermiş ve Sutpen'in vahşi, sınırsız kibirini ya da ihtişam veya aklanma arzusunu ya da her neyse onu (General Compson bile bunu hâlâ bilmiyordu) alt etmiş ve Sutpen'in yenilgisinden, galip çıkması halinde sahip olamayacağı o zaferi yaratmıştı.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Böylece, kendilerinin yapabildiği son kalasa, tuğlaya ve tahta çiviye kadar bütün ev bitti. Boyanmamış, döşenmemişti, içinde ne bir cam, ne kapı tokmağı, ne menteşe vardı, kasabadan ve hemen hemen bütün komşulardan on beş kilometre uzaktaydı, üç yıl boyunca geometrik çiçek bahçeleri, gezinti yerleri, köle meskenleri, ahırları ve tütsühaneleriyle çevrelenmiş vaziyette bekledi; evin bir kilometre çevresinde yabani hindiler cirit atıyor, duman rengi geyikler usulca yanaşıp daha dört yıl boyunca çiçek yüzü görmeyecek geometrik çiçek bahçesinin tarhlarına narin ayak izlerini bırakıyorlardı. Artık kasabanın ve bölgenin daha da büyük bir hayretle takip edeceği yeni bir dönem ya da safha başlamıştı. Belki de General Compson'ın bildiğini iddia ettiği, ama kasabanın ya da bölgenin hemen hemen hiç kavrayamadığı o gizli amaca doğru bir sonraki adım olduğu için bu safhada onları alıştırmış olduğu o hiddetin yerini sabır ya da durgunluk almıştı; onun ne istediğini, bir sonraki adımın ne olabileceğini ilk kadınlar tahmin etmişti. Erkeklerin hiçbiri, en azından onu adıyla çağıracak kadar iyi tanıyanlar bir eş istediğinden şüphelenmemişlerdi. Evlisi bekârı böyle bir fikri akıllarına getirmeyi reddetmekle kalmayıp karşı bile çıkarlardı, çünkü son üç yıl boyunca sürdüğü hayat onlara göre mükemmeldi. En yakın komşudan bile on kilometre uzakta, baronlara layık bir debdebenin, yarım dönümlük silah odasında erkeksi bir yalnızlık içinde yaşıyordu. Hükümet konağı dahil bölgenin en büyük binasının çetin kabuğunda, tek bir kadının eşiğini bile görmediği, camın, kapının, somyanın kadınsı yumuşaklığından uzak bu evde yaşıyordu; ot döşeğinde köpekleriyle birlikte yatmak aklıma esecek olsa ona karşı çıkacak bir kadın olmadığı gibi mutfak kapısının biraz ötesine izlerini bırakan hayvanları avlamak için köpeğe bile ihtiyacı yoktu, onun yerine ruhen ve bedenen kendisine ait olan insanlarla, uyuyan bir hayvana usulca sokulabildiğine ve o daha kıpırdayamadan gırtlağını kesebildiğine inanılan insanlarla avlanıyordu.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">İşte bu sıralarda, Bayan Coldfield'in Quentin'e sözünü ettiği adamları, ilkel resmi zenginliğinin çıplak odalarında battaniyelerle kamp kurmaya davet etmeye başlamıştı; avlanıyor, kâğıt oynuyor, içki içiyorlardı ve Sutpen kuşkusuz zaman zaman zencileri birbiriyle dövüştürüyor, hatta belki o sıralarda bile arada bir kendi de onlara katılıyordu - Bayan Coldfield'in anlattığı, oğlu bakmaya tahammül edemezken kızının kılını bile kıpırdatmadan seyrettiği o sahne. Sutpen artık içki içiyordu, ama içkinin bir kısmını temin ettiği zamanlar haricinde gayet ölçülü içtiği Quentin'in dedesi haricinde muhtemelen başkalarının da dikkatini çekmişti. Misafirleri yanlarında viski götürürlerdi, ama o adeta kafasında avcıların silahlarına temin ettiği canlı et miktarıyla, kabul ettiği viski miktarı arasında manevi bir ödeme denkliği hesap edercesine ölçülü içerdi içkisini, demişti General Compson.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Üç sene bu şekilde yaşadı. Artık bir çiftliği vardı; iki yılda bakir bataklığın içinden evi ve bahçeleri çekip çıkarmış ve arazisine General Compson'ın ona ödünç verdiği pamuk tohumlarını atmıştı. Sonra bırakır gibi oldu. Bitirmek üzere olduğu şeyin ortasında öylece oturuyordu sanki, hiçbir şey arzu etmiyormuş, hiçbir şey yapmaya niyeti yokmuş gibi göründüğü üç yıl boyunca da öyle kaldı. Kasabadakilerin, baştan beri yegâne hedefinin o anda sürdürmekte olduğu hayat olduğuna inanmalarına şaşmamak lazım belki; onu bir başlangıç yapması için pamuk tohumu verecek kadar iyi tanıyan, onun hakkında herkesten farklı düşünen, Sutpen'in kendi geçmişine dair herhangi bir şey anlattığı tek kişi General Compson'dı. İspanyol altınının bittiğini ilk General Compson anlamıştı (kasabanın sonradan öğrendiği üzre) evini bitirmesi ve döşemesi için Sutpen'e borç vermeyi teklif eden ve red cevabı alan da General Compson'dı. Bu yüzden de kuşkusuz Sutpen'in evi bitirmek, eksiklerini tamamlamak için gereken parayı evlenerek edinmek istediğini kasabada anlayan ilk erkek, General Compson olmuştu. İlk insan değil; ilk erkek, çünkü Bayan Coldfield'in yetmiş beş yıl sonra Quentin'e anlattıklarına bakılırsa kasabadaki kadınlar birbirlerine ve kocalarına Sutpen'in işi burada bırakmaya niyeti olmadığını, sırf oraya yerleşmek uğruna ev inşaatı sırasında çok fazla zorluğa ve mahrumiyete katlandığını, şimdi ise çıplak zeminli bir vagon brandasının yerine, altında uyuyabileceği bir çatısı olduğunu söylüyorlardı. Muhtemelen kadınlar, Bayan Coldfield'in Sutpen'in hedefi olduğuna inandığı o saygınlığın şeklini şemalini çeyiziyle tamamlayacak müstakbel gelinleri artık onun arkadaşı kabul ettikleri erkeklerin aileleri arasında belirlemişlerdi bile. Bu yüzden de bu ikinci safhanın sonuna, ev bitip de mimarın ayrılmasının üzerinden üç sene geçtikten sonra, yine bir pazar sabahı, yine ansızın kasaba onu beş yıl önce ilk geldiğinde üzerinde olan ve bir daha kimsenin görmediği kıyafetlerle (ya kendisi, ya da zencilerden biri giysileri ısıtılmış tuğlalarla ütülemişti, diye anlatmıştı General Compson Quentin'in babasına) bu sefer yaya olarak meydanı geçerken ve Metodist kilisesine girerken gördüğünde erkeklerin sadece bir kısmı şaşırdı. Kadınlar ise birlikte avlandığı ve kumar oynadığı erkeklerin ailelerindeki olasılıkları tükettiği için tıpkı Memphis'e erzak ya da köle almaya gider gibi kasabaya bir eş bulmaya geldiğini söylediler. Ama onu kasabaya ve kiliseye getiren bu seçim ihtiyacının sonucunun kime bildirildiğini anlayınca kadınların kendilerine güveni de erkeklerin şaşkınlığıyla birleşti, hatta onu da aşıp hayrete dönüştü.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Çünkü kasaba artık onu tanıdığına inanmıştı. İki yıl boyunca yorulmak bilmez, amansız bir gazapla o kabuk evi inşa edişini ve tarlaları yoktan var edişini izlemişlerdi, sonra üç yıl boyunca sanki elektrikle çalışıyormuş da birisi gelip kablosunu veya dinamosunu çıkartmış gibi tam anlamıyla atıl kalmıştı, bu esnada kasabanın kadınları kasabayı ağır ağır, onun sadece başladığı işi bitirmeye yetecek kadar çeyizi olan bir eş bulmayı beklediğine ikna etmişti. Bu yüzden de o pazar sabahı ütülenmiş ceketiyle Metodist kilisesine girdiğinde ayaklarının onu nereye götüreceğini tahmin etmek için cemaate şöyle bir göz atmanın yeterli olacağını düşünen kadınlar kadar erkekler de mevcuttu, sonra tam bir soğukkanlılık ve merhametsizlikle inceden inceye düşünerek Bayan Coldfield'in babasını mimlemiş olduğu fark ettiler, muhtemelen Fransız mimarı da aynı şekilde mimlemişti. Onca kasabalı, arasında kendisiyle hiçbir ortak noktası olmayan, hele hele parasal açıdan hiçbir şey bekleyemeyeceği tek adamı açıktan açığa kuşatmaya alışım büyük hayretle izlediler -bu adam olsa olsa ona küçük dörtyol ağzı dükkânından veresiye verebilir, ya da Metodist kilisesine rahip tayin edilmek istemesi halinde oy verebilirdi- Metodist bir kâhya, sadece kendi yağında kavrulan bir esnaf olmakla kalmayıp, on sene önce tek bir vagon içinde Jefferson'a taşıdığı işinin kazancıyla kendi eşiyle ailesinin yanı sıra kendisine bağımlı annesiyle kız kardeşine de bakan bir adam - kanunsuz fırsatlar ülkesinde ve çağında mutlak, şaşmaz, hatta katı dürüstlüğüyle nam salmış, ne içen, ne kumar oynayan, ne de avlanan bir adam. O şaşkınlıkla Bay Coldfield'in evlenme çağında bir kızı olduğunu unutmuşlardı. Kızı akıllarına bile getirmemişlerdi. Sutpen'le aşk arasında bir bağlantı düşünemiyorlardı. Adaletten ziyade merhametsizlik, saygıdan ziyade korku geliyordu akıllarına, acıma ya da sevgi değil: hem Sutpen'in halen sahip olduğu o gizli amaçlar uğruna Bay Coldfield'i nasıl kullanmak niyetinde ve gayretinde olduğuna dair şaşkın yorumlar yapmakla meşguldüler. Nedenini asla öğrenemeyeceklerdi: Bayan Rosa Coldfield bile bilmiyordu. Çünkü o günden itibaren Sutpen'in Yüzkilometrekaresi'nde av partilerine son verildi ve onu ancak kasabada görmeye başladılar. Ama aylaklık ederken değil. Çatısının altında uyuyan, onunla kadeh tokuşturan adamlar (bazıları ona resmi Bay hitabını kullanmadan sadece Sutpen demeye bile başlamışlardı) Holston House'un önündeki caddeden şapkasıyla resmi bir selam vererek geçişini ve gidip Bay Coldfield'in dükkânına girişini izliyorlardı, hepsi buydu.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Sonra günün birinde Jefferson'dan ikinci kez ayrıldı," dedi Bay Compson, Quentin'e. "Kasabanın artık böyle şeylere alışmış olması gerekirdi. Yine de ikinci gelişine halkın verdiği tepkiden de anlaşılacağı gibi, konumu hafiften değişmişti. Çünkü bu sefer geri geldiğinde bir nevi halk düşmanıydı. Belki de bunun nedeni bu sefer yanında getirdiği şeydi: daha önce getirdiği o basit, vagon dolusu zenci yüküne kıyasla çok ağır basıyordu bu seferki. Ama bence sebep bu değil. Yani bence, avizelerinin, maun mobilyalarının ve halılarının değerinden daha çapraşık bir şey olmalı. Sanırım bu cephe alışın nedeni kasabanın onunla ilintili bir hale geldiğini fark etmesiydi; maunu ve kristali edinmesini sağlayan ne menem bir fenalıksa kasabayı da onu paylaşmaya zorluyordu. O ana kadar, kiliseye geldiği o ilk Pazar gününe kadar, suiistimal ettiği ya da zarar verdiği yegâne kişi arazisini satın aldığı yaşlı Ikkemotubbe'ydi - bu mesele kendi vicdanı, Sam Amca ve Tanrı arasındaydı. Ama artık konumu değişmişti, çünkü kasabadan ayrılışından yaklaşık üç ay sonra, Jefferson'dan dört vagon onu karşılamaya Nehre gitti, vagonları kiralayıp gönderenin Bay Coldfield olduğu biliniyordu. Öküzlerin çektiği büyük vagonlardı bunlar, geri döndüklerinde kasaba bir bakışta, içlerinde her ne olursa olsun, Bay Coldfield'in varını yoğunu ipotek ettirse bile bunları alamayacağını anladı; kuşkusuz bu seferki yokluğunda onu yüzünde bir mendil, bir buharlı salonunun kollu şamdanları altında parlayan iki tabanca namlusuyla hayal eden erkekler belki kadınlardan bile fazlaydı, hatta daha beteri bile düşünülüyordu: çamurlu bir sahanlığın puslu karanlığında arkadan saplanıveren bir bıçak türünden bir şey. Dört vagonunun arkasında demirkırı atıyla geçtiğini gördüler; yemeğini yemiş, arazisinde avlanmış, hatta ona 'Bay'sız 'Sutpen' demişler bile artık ona yanaşmıyorlardı. Onun ve bir nebze olsun evcilleşmiş zencilerinin pencerelerle kapıları, mutfaktaki şişlerle çanak çömleği, salonlardaki kristal avizeleri, mobilyaları, perdeleri ve halıları nasıl yerleştirdiklerinin haberleri ve söylentileri kasabaya gelirken onlar sadece beklediler; beş yıl önce çamurda pusuya yatmış zencinin üzerine basan aynı Akers bir akşam gözleri şeşi beş, ağzı bir karış açık Holston House barına geldi ve 'Millet, herif bu sefer bütün buharlıyı çalmış!' dedi.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Böylece en nihayet yurttaşlık erdemleri galeyana geldi. Bir gün şerifle sekiz on kişilik bir ekip Sutpen'in Yüzkilometrekaresi'ne doğru yola çıktı. Yolun sonuna kadar gidemediler, çünkü kasabanın on kilometre kadar dışında Sutpen'in kendisiyle karşılaştılar. Demirkırı atının üzerindeydi, o bildikleri redingotunu ve kastor şapkasını giymiş, bacaklarına bir muşamba sarmıştı; eğerinin arkasında bir bavul vardı, kolunda da küçük bir hasır sepet taşıyordu. Demirkırı atı durdurdu (nisan ayıydı ve yol balçıktı) ve çamurlu muşambasıyla öylece oturarak tek tek yüzlerine baktı; deden gözlerinin kırık tabak parçalarına benzediğini, sakalının da kaşağı gibi sert olduğunu söylerdi. Aynen böyle derdi: kaşağı gibi sert. 'Günaydın, beyler,' dedi. 'Beni mi arıyordunuz?'</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Kuşkusuz başka şeyler de konuşulmuş olmalı, ama asayiş komitesinden kimsenin olanları anlattığını duymadım. Benim tek duyduğum, Holston House'un verandasında oturan adamların Sutpen'le komitenin meydana birlikte girdiklerini gördükleriydi, Sutpen onların biraz önünde, ötekiler arkada toplu halde - Sutpen'in ayaklarıyla bacakları düzgünce muşambasına sarılı, omuzları yıpranmış yünlü ceketinin içinde dimdik, eskimiş fırçalanmış kastor şapkası hafif yana eğik, omzunun üzerinden onlarla konuşuyor, gözleri haşin, solgun, pervasız ve muhtemelen alaycı, hatta belki daha o zamandan küçümseyici. Atını kapıya yanaştırdı, zenci seyis dışarı fırlayıp demirkırı atın başını tuttu ve Sutpen bavulu ve sepetiyle inip basamakları çıktı, dönüp ne yapacağını bilmeden birbirlerine sokulmuş atlarının üzerinde duran adamlara bir bakış fırlattığını duydum. Sakalının olması ve ağzını görememeleri onlar için iyi olmuştu belki. Sonra döndü ve ayaklarını tırabzana dayamış onu seyreden diğer adamlara, evine gelen, yerde uyuyan ve onunla avlanan adamlara baktı ve abartılı, sarsak bir hareketle onlara şapkasıyla selam verdi (evet, görgüsüzdü, insanlarla bütün resmi ilişkilerinde görgüsüzlüğünün kendini belli ettiğini söylerdi deden. Alıştırma yapa yapa, gizliden gizliye alıştırma yapa yapa, meşakkatle ve usançla kendi kendine polka yapmayı öğrenen, ama artık müziğin temposunu dinlemeye ihtiyacı olmadığına inanan John L. Sullivan gibi. Dedenin ya da Yargıç Benbow'un bu işi kendisinden daha zahmetsizce başarabileceklerine inanırdı belki, ama ne zaman ve nasıl yapılacağı konusunda kendisine üstün gelebilecek biri olduğuna kesinlikle inanmazdı. Dahası bu yüzünden okunuyordu; gücünün de bundan kaynaklandığını söylerdi deden: Bu adam bir fırsatını bulmayagörsün, istemeyegör- sün her şeyi yapabilir ve yapacaktır, demek için ona bir kere bakmak yeterliydi) ve otele girip bir oda istedi.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Öylece atlarında oturup onu beklediler. Herhalde bir ara çıkacağını biliyorlardı: herhalde orada oturmuş o iki tabancayı düşünüyorlardı. Çünkü hâlâ onun için bir tutuklama emri yoktu: akut bir sindirememe vaziyetindeki halkın kanısı vardı sadece; şimdi başka atlılar da meydana gelmişler ve durumun farkına varmışlardı, bu yüzden de Sutpen verandaya çıktığında dışarıda kalabalıkça bir heyet buldu. Başında yeni bir şapka, üzerinde yeni bir yünlü ceket vardı, böylece bavulun içinde ne olduğunu anladılar. Hatta sepetin içinde de ne olduğunu anladılar, çünkü artık sepet de yanında değildi, gerçi kuşkusuz o sıralarda bu onları her zamankinden daha fazla şaşkına çevirmiş olmalı. Çünkü, malum, Bay Coldfield'i nasıl kullanacağı konusunda yorumlarda bulunmakla öyle meşguldüler ve kullandığı yöntemler onlar için bir muamma olsa da döndüğünden beri bu yöntemlerin sonuçlarını gördüklerine olan inançları onları öyle çileden çıkartmıştı ki Bayan Ellen'ı akıllarına bile getiremiyorlardı.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Bu yüzden de kuşkusuz tekrar durdu ve tekrar birer birer yüzlerine baktı, kuşkusuz yeni yüzleri ezberliyordu, telaşsızca, sakalları hâlâ ağzının açık edebileceklerini gizliyordu. Ama öyle anlaşılıyor ki o sırada hiçbir şey söylemedi. Sadece basamakları indi ve meydanda yürümeye başladı, komite de (deden sayının neredeyse elliye çıktığını söylerdi) hareket ediyor, onu meydanda takip ediyordu. Arkasına bile bakmadığını söylerler. Hafif eğri takılmış yeni şapkasıyla ve elinde, onlara muhtemelen son sebepsiz bozgun, hatta hakaret gibi gelmiş olan o şeyle dimdik yürüyordu sadece, komite caddede peşi sıra ilerliyordu ve o anda atları olmayan başkaları da komiteye katılıp yolda onu takip ediyor ve hanımlar, çocuklar, köle kadınlar, onlar korkunç bir tablo halinde geçerken seyretmek için kapılara camlara çıkıyorlardı ve Sutpen bir kez olsun arkasına bakmadan Bay Coldfield'in bahçe kapısından girdi ve tuğla patikadan kapıya ilerledi elinde gazeteye sarılmış bir buket çiçekle.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Onu yine beklediler. Kalabalık artık hızla artıyordu - başka erkekler, bir iki oğlan, hatta komşu evlerden bazı zenciler, o çıkana kadar gözlerini Bay Coldfield'in kapısından ayırmadan oturan komitenin ilk sekiz üyesinin arkasında toplanıyorlardı. Çıkması epeyce zaman aldı ve artık elinde çiçekler yoktu ve bahçe kapısına geri döndüğünde nişanlanmıştı. Ama onlar bunu bilmiyorlardı, çünkü o kapıya gelir gelmez onu tutukladılar. Perdelerin, bahçelerdeki çalıların arkasından, evlerin kuytularından, kuşkusuz yemeklerin dibini tutmaya başladığı mutfaklarından onu izleyen hanımların, çocukların ve hizmetkâr zencilerin bakışları altında onu tekrar kasabaya getirdiler, eli ayağı tutan diğer erkeklerin bürolarıyla dükkânlarını bırakıp toplandığı meydana getirdiler, öyle ki hükümet konağına gelindiğinde Sutpen'in peşine takılanların sayısı kaçak bir kölenin peşine takılanlardan bile fazlaydı. Yargıcın karşısında onu itham ettiler, ama o sırada dedenle Bay Coldfield de oraya ulaşmıştı. Kefaletini yatırdılar ve öğleden sonra yürüdüğü aynı caddeden, kuşkusuz perdeleri arkasından izleyen aynı kişilerin bakışları altında akşama doğru Bay Coldfield'le birlikte eve, masasında şarap olmayan, öncesinde ve sonrasında viski ikram edilmeyen nişan yemeğine döndü. O gün o caddeden o üç geçişinin birinde bile tavrında en ufak değişiklik olmadığını anlatırlardı - o yeni redingotu savuran aynı telaşsız yürüyüştü, gözlerinin ve sakallarının üzerinde yeni şapkası aynı açıda duruyordu. Dedenin dediğine bakılırsa, beş sene önce kasabaya ilk geldiğinde göze çarpan surat derisinin o fayansımsı görünüşü kaybolmuş, yerini dürüst bir güneş yanığı almıştı. Kilo almamıştı; deden ondaki değişikliğin sebebinin kilo olmadığını söylerdi: sadece eti kemiklerinin üzerinde sükûnet kazanmıştı, adeta koşarken olduğu gibi atmosfere birebir direnç gösterdikten sonra pasifleşmişti, bu yüzden de giysileri içinde hâlâ abartılı bir havası olsa da kavgacı ya da palavracı değildi, gerçi dedene göre dışarıya yansıttığı nitelik hiçbir zaman kavgacılık olmamıştı, sadece temkindi. Şimdi eksik olan bu palavracılıktı, nihayet üç yılın ardından etini ve kemiklerini nöbete dikmeden etrafı kollama konusunda sadece gözlerine güvenebiliyordu sanki. İki ay sonra Bayan Ellen'la evlendiler.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"1838 Haziranıydı, o demirkırı atın üzerinde kasabaya girdiği günün üzerinden neredeyse tam beş yıl geçmişti. Düğün Bayan Rosa'ya göre onun Ellen'ı ilk gördüğü yer olan Metodist kilisesinde yapıldı. Halaları, Bay Coldfield'i Ellen'ın bu özel günde pudra sürmesine izin vermesi için zorlamış ya da dırdır etmişti (iknaya çalışmamıştı: işe yaramazdı). Pudra gözyaşlarını saklayacaktı. Ama düğün bitmeden pudra yine lekelendi, topaklandı, yol yol oldu. Ellen o gece yağmurdan çıkıp gelir gibi ağlamaktan çıkıp gelmişti sanki kiliseye, tören bittikten sonra da kiliseden tekrar ağlamaya çıkmıştı, tekrar gözyaşları, hatta aynı gözyaşları, aynı yağmur. Arabaya binmiş ve onun (yağmurun) içinde Sutpen'in Yüzkilometrekaresi'ne doğru yola çıkmıştı.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Ağlamasına neden olan düğündü: Sutpen'le evlenmek değil. Onunla evlendiğinde sonradan ağlamış olmalı, tabii bunun için ağlamışsa. Büyük bir düğün olması istenmemişti. Yani Bay Coldfield istememişti. İki erkekten (tabii Ellen'dan söz etmiyorum: aslında boşanmaların çoğunu talep eden kadınların, taşra hükümet konaklarında tütün çiğneyen sulh hâkimleri ya da gece yarısından sonra uyandırılmış, ceketlerinin altından pantolon askıları sarkan, yakalıksız rahipler tarafından, şahit niyetine bir eş ya da saçları kâğıtlara sarılmış kız kurusu bir kız kardeş kullanılarak evlendirilmiş kadınlar olduğunu zamanla göreceksin. Bu kadınların gerçek hüsran ve ihanet değil de bir eksiklik hissi yüzünden boşanmak istediklerine inanmak çok mu abes? Kanlı canlı birer kanıt olan çocuklara ve bütün yaşadıklarına rağmen kafalarında kendilerini müzik eşliğinde yürürken, bütün başlar onlara çevrilirken, artık sahip olmadıkları o şeyi törenle teslim etmenin bütün simgesel tuzakları ve gereklerini yerine getirirken hayal ettiklerine inanmak çok mu abes? neden abes olsun, onlar için gerçek, esas teslimiyet ancak tren bileti alırken bir banknotu bozdurmak gibi bir tören olabilir (hatta olmuştur) - iki erkekten, büyük düğünü, kilisenin dolmasını ve bütün âdetlerin yerine getirilmesini isteyen Sutpen'di (en azından bunu ümit etmişti: bunu günün birinde dedenin ağzından kaçırdığı ve kuşkusuz Sutpen'in ağzından da aynı şekilde kazara duyduğu bir şeyden çıkarıyorum, çünkü Sutpen böyle bir şey istediğini Ellen'a hiç söylememişti -aslında onun bu konudaki arzusu ve ısrarını desteklemeyi de son anda reddetmişti- gözyaşlarının sebebi kısmen buydu). Anlaşılan Bay Coldfield kiliseyi ruhani manasını bir kenara bırakarak, tıpkı zamanının belli bir kısmını verdiği soyut ya da somut herhangi bir nesneyi kullanır gibi kullanmak niyetindeydi. Ruhani ödemede talep dengesi denebilecek bir kaygıyla belli bir miktar fedakârlık, kendinden feragat, emek ve para yatırdığı kiliseyi kullanmak istemişti anlaşılan, tıpkı kendisinin ya da ailesinin herhangi bir üyesinin yetiştirdiği pamuğun çekirdeklerini çıkartmak için hissesine sahip olduğu ya da sorumluluğunu aldığı bir çırçır makinesini kullanacağı gibi - hepsi bu. Belki on sene önce tek bir vagona sığdırdığı dükkânının kazancıyla annesiyle kardeşine bakmasını, evlenip çoluk çocuğa karışmasını mümkün kılan o usandırıcı, fasılasız idareciliği yüzündendi; ya da belki iki ay önce hapisten çıkmasına yardımcı olduğu müstakbel damadına karşı (kardeşinin ve kızının sahip olmadığı) içgüdüsel bir temkin ve yaraşırlık hissi yüzünden. Ama damadının kasabadaki olağandışı konumundan kaynaklanan bir cesaretsizlik söz konusu değildi. Daha önceki ve gelecekteki ilişkileri ne olursa olsun, Bay Coldfield o sırada Sutpen'in herhangi bir suç işlemiş olduğuna inansa onu dışarı çıkartmak için parmağını bile kıpırdatmazdı. Sutpen'i hapiste tutmak için de kendini zahmete sokmayabilirdi, ama kuşkusuz Sutpen'in o sırada hemşerileri gözünde ahlaken temize çıkmasının en iyi yolu Bay Coldfield'in kefaletini imzalamasıydı -bu tutuklama kendisiyle Sutpen arasındaki işin doğrudan sonucu olsa bile kendi adını temize çıkarmak uğruna böyle bir şey yapmazdı- ortaklıkları artık vicdanının tasvip etmeyi reddettiği bir noktaya geldiğinde işten çekildi ve bütün kârı Sutpen'e bıraktı, hatta çekilmekle maruz kaldığı zararı Sut- pen'in kendisine ödemesine bile izin vermedi, ama hareketlerini vicdanen onaylamadığı bu adamla kızının evlenmesine izin verdi. Böyle bir şeyi ikinci kez yapıyordu.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Düğünlerinde, evlenen çift dahil, davet edilen yüz kişiden sadece onu vardı; ama kiliseden çıktıklarında (geceydi: Sutpen kapıda meşalelerle beklesinler diye yarım düzine vahşi zenci getirmişti) yüz kişinin geri kalanı çocuklar, delikanlılar ve kasabanın en ucundaki celep meyhanesinin müdavimleri -hayvan tüccarları, seyisler, davetsiz misafirler- şahsiyetinde oradaydı. Ellen'ın gözyaşlarının yarı sebebi de buydu. Bay Coldfield'i büyük bir düğüne ikna eden ya da kandıran halaydı. Sutpen böyle bir isteği kendisi ifade etmemişti. Ama istiyordu. Aslında Bayan Rosa zannettiğinden daha haklıydı: isimsiz bir kadın ve isimsiz çocuklar istemiyordu, evlilik cüzdanında ve tapuda lekesiz bir eşin, kimsenin diyecek lafı olmayan bir kayınpederin isimlerini istiyordu. Evet, tapuda, mümkün olsa altın mühür ve kırmızı kurdelelerle Ama kendisi için değil. Bayan Rosa altın mühür ve kırmızı kurdelelere kibir derdi. Ama zaten o evi de kibir tasarlamıştı; tuhaf bir yerde, çıplak elleriyle, dahası insan topluluklarının anlamadıkları her duruma karşı takındıkları saldırgan müdahalecilik olasılığının ketlemesiyle inşa etmişti onu. Gururluydu: onun cesur olduğunu sana itiraf etmiş; belki gururlu olduğunu bile kabul edecektir: öyle bir ev isteyen, daha aşağısını kabul etmeyen, her ne pahasına olursa olsun onu elde etmek için engel tanımayan, döşenmesi gerektiği gibi döşeyene kadar üç yıl boyunca tek başına yerde ot bir döşekte yatan gurur - o evlilik cüzdanı da o evin mobilyalarından biriydi. Bayan Rosa çok haklıydı. Sadece bir barınak, isimsiz bir eş ve çocuklar istemiyordu, tıpkı sadece evlilik istemediği gibi. Ama bunu ne Ellen'a, ne de bir başkasına asla söylemedi; aslında o kadın krizi patlak verdiğinde, halayla Ellen, Bay Coldfield'i büyük düğüne ikna etmek için onu kendi taraflarına çekmeye çalıştıklarında onları desteklemeyi kabul etmedi. Kuşkusuz iki ay önce hapiste olduğunu Bay Coldfield'den de daha iyi hatırlıyordu; son beş yılın bir noktasında onu sindirmiş gibi görünen genel kanı (gerçi bir an olsun rahat bir uyku çekememişti), insanoğlunun o doğal, vahşi ve anlaşılmaz tavır değişikliklerinden biriyle onu küsmüştü. Bu öfkeli çenenin iki dişini oluşturabilecek iki hemşerisinin en azından onun zarar görmeden çıkmasını sağlayacak şekilde çeneyi açık tutan iki güçsüz payanda gibi hizmet vermiş olması da işine yaramamıştı.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Ellen'la halası da hatırlıyorlardı. Halası hatırlıyordu. Kadındı çünkü; beş yıl önce Sutpen'i ilk gördüklerinin ertesi günü bir geçmişi olmadığı için onu asla affetmemeye karar veren ve bu karara sadık kalan Jefferson kadınları cemiyetinin bir üyesiydi kuşkusuz. Evlilik artık olmuş bitmiş bir mesele olduğundan, en sonunda Sutpen'i reddetme gayretine girmiş genel kanının yemek borusuna onu tekrar geri itebilmek için bu düğünü muhtemelen tek fırsat olarak görüyordu, sadece yeğeninin onun eşi olarak istikbalini garanti altına almak için değil, ağabeyinin onu hapisten çıkarmasını ve gerçekte engelleyemeyeceği -çünkü Bayan Rosa'nın sana anlattığı gibi, o büyük ev, o mevki ve kadınların erkeklerden çok önce Sutpen'in sadece hedeflemekle kalmayıp erişeceğini fark ettikleri o ihtişam söz konusuydu- bir evliliğe onay ve izin veren birisi olarak kendi konumunu meşrulaştırmak için de tek fırsattı. Ya da belki kadınlar bu kadar bile karmaşık değillerdir ve onlara göre her düğün hiç düğün olmamasından iyidir; bir canavarla büyük bir düğünle evlenmek, bir azizle küçük bir düğünle evlenmeye yeğdir.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Bu yüzden halası Ellen'ın gözyaşlarını bile kullandı; büyük olasılıkla neler olacağını bilen Sutpen de düğün yaklaşırken ciddileştikçe ciddileşti. Endişeli değildi: sadece temkinliydi, bildiği her şeye -yüzlere, âdetlere- sırtını döndüğü o günden beri nasıl temkinliyse öyle temkinliydi (o zaman on dört yaşında olduğunu söylemiş dedene. Bayan Rosa'nın sana anlattığı, ahırdaki o gece, gördüklerini kaldıramadığı o gece Henry de tam o yaştaydı) sıradan bir erkek çocuğun teoride bile bilmediği bir dünyaya atılmıştı ve kafasında sabit bir hedef vardı, çoğu erkeğin otuzunu geçip de kanı biraz durulmaya başlamadan niyetlenmeyeceği, o zaman da sadece huzur ve tembelliği ya da en azından kibiri doyurmayı temsil eden bu imge uğruna kalkışacağı bir şey; geçmişteki bir aşağılanmanın intikamını henüz tohumu atılmamış, daha seneler boyunca da atılmayacak bir erkek evladın şahsında almak için değil. En azından bir süreliğine yalnız gündüz giymekle kalmayıp gece yatarken de üzerinden çıkartmadığı giysileri gibi asla çıkartmadan, bir kenara bırakmadan gece gündüz üstünde taşımak zorundaydı temkini, hem de dilini bile öğrenmek zorunda olduğu bir memlekette ve toplumda, işte sırf bu yüzden o hatayı, kabullense kabahat bile sayılmayacak, kabul etmeyi ya da engel olarak görmeyi reddettiği için onu mahveden o hatayı yapmak durumundaydı - o uyumak bilmez dikkat sadece tek bir hataya izni olduğunu biliyor olmalıydı; hali ihtimalle, olayları insan doğasıyla, kendi yanılgıya açık yargısını ve ölümlü vücudunu sadece insani değil, doğal güçlerle de kıyaslayarak, seçen, eleyen o temkin; açıklıkta, kesik ağaç kütükleri arasında yürüttüğün ve ancak onu kontrol edemeyeceğini, onun daha kuvvetli olduğunu hissettirmeme becerinle kontrol edebildiğin bir atla uzlaşır gibi, rüyası ve hırsıyla uzlaşan bu adamın temkini tek bir hataya izni olduğunu biliyor olmalıydı.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"En tuhaf olanı onun durumuydu. Yalnız kalan oydu. Ellen değil. Ellen'ı hem halası destekliyordu, hem de kadınların an gelip de isteyeceklerinin tuttuğu belli bir zımbırtıyı elde etme umudunu anlaşılmaz ve aşılmaz bir sebeple yitirene kadar yalnızlıklardan şikâyet etmemeleri ve yalnız olduklarını iddia etmemeleri gerçeği. Bay Coldfield de yalnız değildi. Ellen nasıl büyük bir düğün isteğini kendi arzusu ve halası sayesinde densizliğe ve çelişkiye düşmeden destekleyebiliyorsa, Bay Coldfield de hem genel kanı, hem de kendi isteksizliği sayesinde büyük bir düğün yapılmaması isteğini densizliğe ve çelişkiye düşmeden destekleyebiliyordu. Sutpen büyük düğünü Ellen'dan daha fazla ya da daha derin bir sebeple istediği halde kasabanın buna nasıl tepki vereceği konusunda kendi muhakemesi onu Bay Coldfield'inkinden daha fazla uyarıyordu. Bu yüzden de Ellen hem babasını kandırmak, hem de Sutpen'i ağırlığını ondan tarafa koymaya ikna etmek için gözyaşlarını kullanırken, Sutpen'in sadece bir düşmanı vardı - Bay Coldfield. Ama Ellen'ı geri çevirdiğinde, tarafsız kaldığında, hala da dahil üç düşmanı olmuştu. Sonra (gözyaşları kazandı; Ellen'la halası yüz tane davetiye hazırladılar -Sutpen vahşi zencilerinden birini getirip onları kapı kapı elden teslim etti- hatta daha yakın bir düzine kadar kişi de elbiseli provaya davet edildi) düğünden bir gece önce prova için kiliseye geldiklerinde ve kilisenin içini bomboş bulduklarında ve kasabanın kenar mahallelerinden (yaşlı Ikkemotubbe'nin iki Chickasaw'ı da dahil) bir avuç adamın kapının önünde gölgelerde bekleştiğini gördüklerinde gözyaşları yeniden inmeye başladı. Ellen provayı tamamladı, ama prova bittikten sonra halası onu histeriye yakın bir vaziyette eve götürdü, gerçi ertesi gün usul usul gözyaşı dökme haline dönmüştü. Düğünü ertelemekten bile söz ediliyordu. Bu fikrin kimden geldiğini bilmiyorum, belki Sutpen'dendir. Ama kimin karşı çıktığını biliyorum. Sanki hala artık sadece Sutpen'i değil, düğünü de kasabanın gırtlağından içeri sokmaya kararlıydı. Ertesi günün tamamını, elinde davetli listesi, üzerinde bir ev elbisesi ve şalla kapı kapı gezmeye vakfetti, yanında Coldfield zencilerinden biri vardı (ikisi de kadındı), belki koruma için alınmıştı, belki kadın hakaretinin o katı şirret öfkesinin arifesinde kuru bir yaprak gibi vakumlanmıştı; evet, bizim eve de geldi, gerçi deden düğüne gitmeyecek değildi: Babam Sutpen'in hapisten çıkmasına yardım ettiğine göre halanın Babamdan şüphesi olmaması gerekirdi, ama o sırada muhtemelen bütün mantığını yitirmişti; bizim eve de geldi. Babam ve babaannen daha yeni evlenmişlerdi, Annem Jefferson'ın yabancısıydı, ne düşündüğünü bilmiyorum, bu konuda asla konuşmazdı: birden eve dalan, düğüne gelmesi için onu davet değil, tehdit eden ve tekrar dışarı fırlayan, daha önce hiç görmediği o deli kadın hakkında hiçbir şey söylemezdi. Annem ilk başta bunun hangi düğün olduğunu bile anlayamamış, babam eve döndüğünde annemi de histeriye kapılmış bir halde bulmuş, yirmi yıl sonra bile annem tam olarak neler olduğunu anlatamıyordu. Onun için bu durumun komik bir tarafı yoktu. Babam onunla dalga geçerdi hep, ama o günden yirmi yıl sonra bile babam onunla dalga geçmeye başladığında, elini (belki parmaklarından birinde bir yüksükle) adeta kendini korumak ister gibi kaldırdığını ve Ellen'ın halası gittiğinde muhtemelen yüzünde olan o ifadenin geri döndüğünü gördüğüm olmuştur.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"O sabah bütün kasabayı gezmişti. Her yere uğramak çok zamanını almamıştı; akşama kadar vaziyetin ayrıntıları kasabanın sadece ötesine değil, aşağılarına da ulaşmıştı, düğüne misafirlerini temin edecek kiralık at ahırına, celepler meyhanesine, sadece bir uyarı olarak değil, bir tehdit ve meydan okuma olarak da gitmişti. Ellen tabii bundan haberdar değildi, halası da öyle, daha doğrusu geleceği görmek gibi bir yeteneği olsa bile, olayların provasını, zaman onları imal etmeden önce görebilse bile olacaklara inanamazdı. Bunun nedeni halanın böylesi bir hakaretten kendini ayrı tutması değildi, sadece gün boyu yaptıklarının hem bütün Coldfield şerefini, hem de kadınlık onurunu o an için uğruna harcadığı amaç haricinde bir sonucu olabileceğine inanamazdı. Sanırım Sutpen ona böyle bir şeye kalkışmasının faydasız olduğunu anlatabilirdi, ama kuşkusuz halanın ona inanmayacağını biliyordu. Muhtemelen denemeye kalkışmadı bile: sadece yapabileceği tek şeyi yaptı, yani Sutpen'in Yüzkilometrekaresi'ne bir adam gönderip altı yedi zencisini daha getirtti, güvenebileceği adamlardı bunlar, güvenebileceği yegâne adamlar ve onları çam meşaleleriyle donattı, araba kapıya yanaştığında ve düğün alayı aşağı indiğinde ellerinde tuttukları meşalelerle. Gözyaşları da bu noktada durdu, çünkü kilisenin önündeki cadde arabalar ve faytonlar doluydu, gerçi sadece Sutpen ve muhtemelen Bay Coldfield bu arabaların kapının önüne gelip içlerindeki insanları boşaltmak yerine sokakta dolu vaziyette beklediklerini fark etmişti, artık kilisenin önündeki kaldırım, zencilerinin başlarının üzerinde tuttuğu kara kara tüten meşalelerin aydınlattığı bir nevi arena gibiydi, meşalelerin ışığı davetlilerin kiliseye girmek için aralarından geçmek zorunda olduğu iki sıra yüzün üzerinde titrek titrek parlıyordu. Henüz yuhalamalar ıslıklar yoktu; belli ki ne Ellen, ne de halası bir şeylerin yanlış gittiğinden şüphe etmişti.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Çünkü Ellen bir an ağlamaktan, gözyaşlarından dışarı çıkıp kiliseye girmişti. Coldifield'lere sadakatinden ya da anlaşılan kasabanın da Sutpen gibi önceden sezdiği o şeye, dışarıda bekleyen arabaların temsil ettiği o şeye yakın olmak, hiçbir şey kaçırmamak için gelen yarım düzine kadar insan, bir de dedenle babaannen dışında kilisede kimse yoktu. Tören başladıktan, hatta bittikten sonra da boştu kilise. Ellen'ın hâlâ bir nebze gururu vardı, ya da arada bir gurur ve metanet vazifesi gören bir kibiri; hem daha hiçbir şey olmamıştı. Dışarıdaki kalabalık hâlâ sessizdi, belki kiliseye duydukları saygıdan, Anglosaksonların kutsal tahtalarla taşları sorgusuz sualsiz, mistik bir biçimde kabullenmeye gösterdikleri o eğilim ve hevesten. Anlaşılan kiliseden, dışarıda kendisini bekleyen şeye hiç hazırlıksız çıkmıştı Ellen. Belki kilisenin içindekilerin onu ağlarken görmesine izin vermeyen gururun etkisindeydi hâlâ. Muhtemelen rahatça ağlayabileceği arabanın kuytusuna koşarken kendini içinde buluverdi; belki ilk farkına varışı bir sesle oldu, 'Dikkat edin! Kadını şimdi vurmayın!' sonra o şeyin -toprak, gübre, her neyse- yanından geçip gitmesiyle ya da ışığın değiştiğini fark edip başını çevirdiğinde zencilerden birinin meşaleyi kaldırmış kalabalığın üzerine atılmaya hazırlandığını görmesiyle, Sutpen'in hâlâ kasabalıların çoğunun medeni bir dil olduğunu bilmedikleri o lisanla ona hitap ettiğini duymasıyla, etraflarındaki yüzleri seçmesiyle oldu. Ellen'ın gördüğü, sokağın karşısında duran arabalarda oturanların gördükleri buydu -Sutpen'in arkasına çektiği gelin kolunun arkasına siniyor, başka bir şey (gerçekten de yaralayabilecek hiçbir şey atmıyorlardı: sadece çamur topakları ve çürümüş sebzeler) şapkasını kafasından düşürdüğünde, bir üçüncüsü onu tam göğsünden vurduğunda bile Sutpen hiç kıpırdamıyor- sakalının altından görünen dişleriyle adeta gülümser gibi hiç kıpırdamadan duruyor, vahşi zencilerini tek bir sözle zapt ediyor (kalabalıkta kuşkusuz silahlar vardı; bıçak olduğu kesindi: zenci fırlasa on saniye bile yaşayamazdı) bu esnada düğün alayının etrafında ağızları açık, gözleri meşaleleri yansıtan yüz halkası kapanıyor, duraksıyor, fikir değiştiriyor ve yanan çamların isli ışıltısında kayboluyordu. İki kadına vücudunu kalkan yaparak arabaya çekilmiş, zencilere de kendisini takip etmelerini emretmişti. Ama kalabalık başka bir şey atmadı. Anlaşılan bu, anlık bir patlamaydı, gerçi silahlarını ve attıkları şeyleri önceden hazırlayarak gelmişlerdi. Aslında iki ay önce asayiş komitesi onu Bay Coldfield'in bahçe kapısına kadar takip ettiğinde akıllarında olan belli ki buydu. Çünkü kalabalığı oluşturan adamlar, tüccarlar, celepler, arabacılar geri dönmüş, sırf bu iş için çıktıkları bölgelerine dönüp ortadan kaybolmuşlardı; dağılmış, ülkenin dört bir yanma doğru yola çıkmışlardı - Ellen'ın bile hatırlamayacağı yüzler, isimsiz yollarda elli, yüz kilometre ötede bir handa yatmak, yemek ya da içmek için durduklarında görülecek, sonra oradan da çekip gideceklerdi; bu gaddar eğlenceyi seyretmek için arabalarıyla, faytonlarıyla gelenler ise Sutpen'in Yüzkilometrekaresi'ni ziyarete gidecekler, (erkekler) avını avlayacak, yemeğini yiyecek ve zaman zaman geceleri horoz dövüştürür gibi vahşi zencilerini dövüştürdüğünde, hatta kendisi ringe girdiğinde onu seyretmek için ahırda toplanacaklardı. Uçtu gitti, ama belleklerden silinmedi. Sutpen o geceyi hiç unutmadı, ama sanırım Ellen unuttu, çünkü olayı gözyaşlarıyla hafızasından yıkayıp attı. Evet, arabada tekrar hıçkırıklara boğulmuştu; o evliliğin üzerine gerçekten de bol bol yağmıştı."</span></p>
  </body>
</html>
