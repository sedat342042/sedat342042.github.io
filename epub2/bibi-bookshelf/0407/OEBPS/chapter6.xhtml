<?xml version="1.0" encoding="UTF-8" ?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="tr-TR" xmlns="http://www.w3.org/1999/xhtml">
  <!-- This file was converted to xhtml by Writer2xhtml ver. 1.2.1. See http://writer2latex.sourceforge.net for more info. -->
  <head>
    <title>Abşalom, Abşalom!</title>
    <link href="styles/styles1.css" rel="stylesheet" type="text/css" />
  </head>
  <body dir="ltr">
    <h1 id="toc4">5</h1>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Jones denen adama, ben şapkamı, şalımı alıp evi kilitleyeceğim, sen de sana ait olmayan o katırı al, ahıra götür, bizim küçük arabaya koş, dediğimi sana çoktan anlatmışlardır mutlaka. Tek yapmam gereken buydu zira, sana da anlatmışlardır kuşkusuz, ne sandığa ne de çantaya ihtiyacım vardı, çünkü halamın düşünceliliği, acelesi ya da dikkatsizliği sonucu bana kalan giysiler çoktan eskidiği için sahip olduğum yegâne kıyafetler Ellen'ın nasılsa hatırlayıp arada bir bana getirdiklerinden ibaretti, zaten o öleli de iki yıl olmuştu; sadece evi kilitlemem, arabadaki yerimi almam ve on beş kilometreyi katetmem gerekiyordu, Ellen öldüğünden beri yapmadığım bu işi, o hayattayken eve ön taraftan yaklaşmasına bile izin verilmeyen bir barbarla yapmam gerekiyordu - bu barbarın barbar torunu kız kardeşimin evinde olmasa da (sana öyle anlatacaklar) talip olduğum yatağında yerimi alacaktı - o barbar ki (insanların yaptıklarına hükmeden adaletin, kişi tarafından kabullenildiğinde yumuşacık, kadifeden bile pürüzsüz akıp giden, ama kadın ya da erkek tarafından inkâr edildiğinde kor bir çelik gibi dağlayan ve hem zayıf haklıyı hem de haksız güçlüyü, hem galibi hem masum kurbanı çiğneyip geçen, önceden tayin edilmiş doğrunun ve hakikatin yolunda amansızca direnen adaletin barbar aleti) o barbar ki Thomas Sutpen'in şeytani kaderinin çeşitli şekilleri ve tezahürlerine hükmetmekle kalmayıp, sonunda içine adının ve soyunun gömüleceği dişi etini de temin edecekti - o barbar ki evimin önünde, sokak ortasında ciyak ciyak kandan ve tabancalardan söz ederek kendisine verilen görevi fazlasıyla yerine getirdiğine inanmıştı besbelli ve bana bunun haricinde verebileceği bilgilerin geviş getirdiği tütünü tükürmesini gerektirmeyecek kadar yetersiz ya da basit ve önemsiz olduğuna kanaat getirmişti, çünkü o on beş kilometre boyunca bana ne olup bittiğini bile anlatmadı.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Ellenin ölümü üzerinden geçen iki senenin ardından (yoksa Henry'nin kayıplara karışması üzerinden geçen dört sene ya da ışığı ilk görüşümün ve ilk nefes alışımın üzerinden geçen on dokuz sene mi demeli?) hiçbir şey bilmeden o on beş kilometreyi nasıl katettiğimi bir ben bilirim, tek öğrenebildiğim şuydu: bir el silah sesi duyulmuştu, boğuk ve uzaklardan gelen bir ses, yönüyle kaynağı bile belirsiz, iki kadın tarafından duyulmuştu, iki yıldır hiçbir erkeğin ayak sesinin duyulmadığı çürümekte olan evde yalnız iki genç kadın - silah sesi, sonra onları meşgul eden kumaşların ve iğnelerin üzerinde korku dolu bir tahmin anı, sonra ayak sesleri, önce holde, sonra merdivenlerde, bir erkeğin koşan, telaşlı ayak sesleri: ve kapı ağabeyinin önünde gürültüyle ardına kadar açılmadan bir saniye önce Judith bitmemiş elbiseyi üzerine bastırarak ayağa fırlıyor, karşısında ağabeyi, dört yıldır görmediği ve (şayet sağ ise, hâlâ nefes alıyorsa) binlerce kilometre uzakta olduğuna inandığı vahşi katil: sonra ikisi, şeytani miraslarının o ilk darbesine o anda maruz kalan iki lanetli çocuk, kaldırılmış ve bitmemiş gelinliğin üzerinden birbirlerine bakıyorlar. On beş kilometre boyunca buna doğru yol aldım, evimin önünde dikilip, kulak kesilmiş kalabalık bir tenhalığa sakin sakin yeğenimin biraz önce kız kardeşinin nişanlısını öldürdüğünü haykırabilen, ama yürüme bile denemeyecek bir hızla ilerleyen katırı zorlamaya razı gelmeyen 'benim ayvanım deyil, onun da deyil, hem şubatta arpa bitti biteli adam gibi bir şey yemedi,' diyen bir hayvanla; en nihayet kapıya geldiğinde katırı durduran ve yere tükürdükten sonra kamçısıyla işaret ederek 'Na şurdaydı,' diyen bir hayvanla birlikte - 'Ne oradaydı, salak?' diye bağırınca bana: 'O işte' dedi, elinden kamçıyı alıp katıra ben vurdum.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Ama Ellen'ın kurumuş, ot basmış çiçek tarhları arasından eve giden yolda nasıl ilerlediğimi ve nasıl içeri girdiğimi sana anlatamazlar, ev bir kabuk gençlikle kederin gerdek-yatağının koza-tabutu (diye düşündüm) ve zannettiğim gibi çok geç değil, çok erken geldiğimi fark ettim. Çürüyen revağı, pul pul dökülen duvarlarıyla yağmalanmamış, istila edilmemiş, mermiye ya da askerin demir ökçesine maruz kalmamış, sanki daha beteri için muhafaza edilmişti: yıkımdan daha derin bir terk edilmişlik için; sanki zalim ateşe zalimce direnmiş gibi, onun kadar gaddar, onun kadar amansız olmayan bir yangını, alevlerin saldırmaya cesaret edemediği geçit vermez, yılmaz iskeletinin üzerine atılacağı yerde son kriz anında geri çekilen yangını püskürtmüş gibi; bir basamağın, (usulca ve hızla basmasam) ha kırıldı ha kırılacak bir tahtanın üzerinden koşarak geçip hole girdim, halısı, yatak ve masa örtüleriyle birlikte çoktan sargı bezi yapılmıştı ve o Sutpen yüzünü gördüm ve 'Henry! Henry! Sen ne yaptın? O salak bana ne anlatmaya çalışıyordu?' diye bağırdığım anda zannettiğim gibi çok geç değil, çok erken geldimi fark ettim. Çünkü bu Henry'nin yüzü değildi. Sutpen yüzü olduğu kesindi, ama onun yüzü değildi; o loş ışıkta kahverengi Sutpen yüzü merdivenin önünü kesmişti: ve ben güneşli ikindiden dalgın evin uğultulu sessizliğine dalınca ilk başta hiçbir şey göremedim: sonra yavaş yavaş seçtim, gerilerden gelmemiş, loşluktan dışarı çıkmamış, baştan beri olduğu yerde durmuş o yüz, kaya gibi sapasağlam, zamandan, evden, kıyametten, her şeyden önce orada bulunan, orada bekleyen o yüz (ah evet, iyi seçmişti; kendine özel cehenneminin kapısını bekleyen buz gibi Cerberus'u kendi imgesinde yaratmıştı) - cinsiyetsiz, yaşsız, bunlara asla sahip olmamış bir yüz: doğduğunda, o gece asma katta Judith’le birlikte aşağı bakarken ve şimdi yetmiş dört yaşında boynunun üzerinde taşıdığı hep aynı sfenks yüzü, en ufak bir değişikliğe uğramadan, tek bir hattını kımıldatmadan bana bakıyordu, sanki içeri tam ne zaman gireceğimi biliyormuş, o yürüyen katırın ardında bıraktığı on beş kilometre boyunca orada beklemiş, benim gittikçe yaklaşmamı ve en nihayet tahmin ettiği gibi kapıdan girmemi izlemiş gibi (belki de o buyurmuştu, çünkü öyle bir adalet var ki Molokvari damağı-midesi kıkırdakla körpe et arasında hiçbir ayrım yapmıyor) - o yüz beni olduğum yerde dondurdu (bedenimi değil, o hâlâ ilerliyor, koşuyordu: ama ben, kendim, çok derinlerde sürdürdüğümüz o yaşantı, uzuvların hareketlerinin melodinin yanı sıra yüksek sesle, amatörce çalınan bir sürü gereksiz alet gibi hantalca ve gecikmeli eşlik ettiği o derin yaşantı donakalmıştı; tamtakır holde, çıplak merdivenin (onun halısı da gitmişti) yukarıdaki hole doğru kıvrılarak yükseldiği yerde durdum, yukarıdan bir yankı geliyordu, benim sesimin değil, kayıp gerigelmez "olabilirdi"nin yankısıydı bu, insan eliyle dikilmiş her dört duvarın arasında duyulur bu yankı, o çok uzak gençlikteki gurur, umut ve hırs (tabii bir de aşk) yanılsamalarının karanlık manevralarını gözleyip seyretmeye meraklı koca dünyadan gizlenmek için, barınmak ve ısınmaktan ziyade bunun için yapılmış her evde duyulur, Judith!' dedim. 'Judith!'</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Cevap gelmedi. Zaten gelmesini beklemiyordum; muhtemelen daha seslenirken bile Judith'in cevap vermesini beklemiyordum, tıpkı ana babasını kaybetmiş bir çocuk gibi, sesini duyuramayacağını bildiği halde (dehşetin muhakemesini tümüyle iptal etmesine) paniğe kapılmasına ramak kala seslenen bir çocuk gibi. Birine, bir şeye seslenmiyordum, bir şeye rağmen, o güce, beni durduran o hiddetli, ama külçe gibi, kımıltısız düşmanlığa rağmen seslenmeye çalışıyordum - o mevcudiyet, o tanıdık kahverengi yüz, benimkinden daha iri olmayan o vücut (çıplak zeminde hareketsiz duran çıplak kahverengi ayaklar, hemen arkasında kıvrılan merdiven) kımıldamadan, algılanacak şekilde yer değiştirmeden (bakışlarını bile benden ayırmıyordu, çünkü bana bakmıyor, gözleri beni delip geçiyordu, hâlâ açık kapının benim bozduğum dingin karesine bakar gibiydi) adeta bir şeyi yükseltiyor, yukarıya yansıtıyordu -ruh değil, tin değil, benim duymadığım ve duymamın istenmediği bir şeyi, dikkatli ve dalgın kulak kesilmiş bir şeydi bu- benimkinden daha eski ve saf bir ırktan alınmış, açıklanamayanı görünmeyeni fark etme ve kabullenme yeteneğiydi, bu yetenekle geldiğimde bulacağıma inandığım şeyi (bulamazsam, soluduğumu hatta dünyaya gelmiş olduğumu bile inkâr edebilirdim) aramızdaki boşlukta yaratıyor, koyutluyor, şekillendiriyordu: - nicedir- kapalı, küf kokulu o yatak odası, o çarşafsız yatak (aşkın ve kederin gerdek tahtı) üzerinde çıplak döşeği kızıla boyayan, yırtık pırtık soluk gri üniformalı, solgun ve kanlı ceset, yanında diz çökmüş, başı öne eğik, eş olmamış dul - ve ben (bedenim) hâlâ durmamıştım (evet, durmam için o ele, o temasa ihtiyaç vardı); - ben, bir şeyin olacağı varsa olacağına, olmaktan başka çaresi olmadığına, aksi takdirde soluğumla birlikte aklımı da inkâr etmem gerektiğine inanan, kendi kendini hipnotize etmiş aptal koşuyorum, kendimi o nüfuz edilmez kahverengi yüze fırlatıyorum, Sutpen'in yüzünün o soğuk amansız budala (hayır, budala değil: budala hiç değil: kendi kanıyla melezlediği o kara teşne kanın ahlak bilmez kötülüğün mutlak kararlılıkla katılaştırdığı, Sutpen geleceğini haber veren mirastı o) kopyası, kendisinin yarattığı ve yokluğunda hüküm sürmesini buyurduğu kopya, vahşi ürkmüş bir gece kuşunun kendini o ölümcül pirinç lambaya fırlatması gibi. 'Dur,' dedi. 'Oraya çıkma.' Yine de durmadım; ille de el lazımdı; ve hâlâ koşarak o son birkaç adımı attım, iki yüz gibi değil, iki soyut çelişki gibi (ki öyleydik) birbirimize bakıyorduk, ikimizin de sesi yükselmedi, konuşmanın ve işitmenin sınırlan ve zorunluluklarından muaftık sanki. 'Ne?' dedim.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">'Sakın oraya gitme Rosa.' Aynen böyle söyledi: bu kadar sakin, bu kadar dingin ve yine sanki konuşan o değilmiş de bu kelimeleri evin kendisi söylemiş gibi - Sutyenin yaptığı ev, vücudundan sızan bir iltihabın (belki de terinin) çevresinde yarattığı ev (görünmese de) kozamsı, tamamlayıcı bir kabuk oluşturmuştu, içinde Ellen'ın bir yabancı olarak yaşayıp öleceği, Henry'yle Judith'in kurban ve mahpus olacakları ya da ölecekleri bir kabuk. Çünkü mesele o isim, o söz, beni Rosa diye çağırması değildi. Çocukken de bana öyle derdi, tıpkı Henry'yle Judith'i kendi adlarıyla çağırdığı gibi; şimdi bile Judith'e (ve hakkında konuşurken Henry'ye) hâlâ adıyla hitap ettiğini biliyordum. Bana da Rosa demesi gayet doğaldı, çünkü tanıdığım herkes için hâlâ çocuktum. Ama mesele bu değildi. Onun kastettiği bambaşkaydı; aslında, karşı karşıya durduğumuz o an boyunca (hâlâ ilerleyen bedenim ona sürtünerek merdivenlere ulaşmadan bir an önce) bana tanıdığım herkesten daha fazla nezaket ve saygı gösterdi; kapıdan girdiğim anda bütün tanıdıkların arasında bir tek ona çocuk görünmediğimi anladım. 'Rosa mı?' diye bağırdım. 'Bana karşı, yüzüme karşı!' Sonra bana dokundu ve o zaman donakaldım. Muhtemelen o zaman bile bedenim durmamıştı, çünkü o esaslı ama ağırlıksız ağırlığa, merdivene ulaşmamı engelleyen o iradeye (sahibi o değildi: o sadece aletti; şimdi bile öyle düşünüyorum) hâlâ körlemesine abanıyordu; muhtemelen öteki ses, yukarıki kattan gelen o tek kelime, daha gövdem tam manasıyla durmadan bizi ayırmıştı. Bilmiyorum. Tek bildiğim bütün varlığım, körlemesine, son sürat korkunç ve hareketsiz bir şeye koşar gibiydi, beyaz kadın tenimdeki o siyah, engelleyen, çekinmeyen ele duyulan basit bir hayret ve öfkeden çok daha yakın ve ani bir şok darbesine koşar gibi. Çünkü tenin tene temasında öyle bir şey vardır ki incelikli dayatmaların dolambaçlı çetrefil kanallarını fesheder, kestirmeden hedefe ulaşır, âşıklar kadar düşmanların da bildiği bir şeydir bu, çünkü insanı hem âşık hem düşman eder: - temas, merkezi Ben in şahsi mülkünün surlarıdır: ruh değil, can değil; akışkan ve bağlantısız zihin bu dünya malikânesinin her karanlık koridoruna sokulmaya müsaittir. Ama tene tenle dokunuldu mu sınıfın, hatta rengin yumurta kabuğu parolası dağılır gider. Evet, donakaldım -bir kadın eli değil, bir zenci eli değil, coşkun ve bükülmez iradeyi kontrol etmek, yönetmek için keskin bir gem- kadına değil, o şeye bağırıyordum; zencinin, kadının üzerinden ona konuşuyordum, henüz öfke olmayan çünkü yakında dehşete dönüşecek şok yüzünden bir cevap beklemiyor ve alamıyordum çünkü ikimiz de onunla konuşmadığımı biliyorduk: 'Çek elini üzerimden, pis zenci!'</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Çekmedi. Orada öylece durduk - ben koşma duruşu ve ediminde hareketsiz, o korkunç hareketsizliğinde kaskatı, feci sağlam bir göbek- bağı gibi bizi birleştiren o el ve kolla birbirimize bağlanmış, onu yaratmış olan insafsız karanlıkla ikiz kardeş olmuş. Çocukken onu ve Judith'i, hatta Henry'yi sert oyunlar oynarken seyretmiştim birkaç kere (muhtemelen bütün çocuklar oynardı bu oyunları; bilmem) ve onunla Judith'in birlikte yattıklarını da duymuştum, aynı odada, ama Judith yatakta o da görünürde yerdeki döşekte. Ama Ellenin birkaç kere ikisini de döşekte, bir kere de yatakta birlikte gördüğünü duymuştum. Ama kendim görmedim. Çocukken bile Judith'le ikisinin oynadıkları şeylerle oynamazdım, sanki çocukluğum dediğim o çarpık ve çilekeş yalnızlık, bana anlamadan dinlemeyi ve duymadan anlamayı öğreten (başka da pek bir şey öğretmeyen) o yalnızlık bana aynı zamanda onun gerçekte ne olduğunu, ondan hem içgüdüsel olarak korkmayı, hem de onun dokunduğu şeylerden uzak durmayı öğretmişti. Orada öyle duruyorduk. Sonra birdenbire beklediğim şey, beni içgüdüsel olarak bağırtan şey öfke olmaktan çıktı; dehşet de değildi; ümitsizliğin kendisinin birikerek taşımsıydı. O iradesiz elle (evet: o da Clytie'yle benim gibi her şeyi sezen bir kurbandı) birbirimize bağlanmış vaziyette orada dururken nasıl bağırdığımı hatırlıyorum -belki yüksek sesle değil, kelimelerle değil (hele Judith'e hiç değil: belki eve girdiğim ve Sutpen'den hem daha güçlü, hem daha güçsüz o yüzü gördüğüm anda, belki daha o anda bile neye inanamayacağımı, inanmayacağımı, inanmamam gerektiğini biliyordum)- bağırdım 'Sen de mi? Sen de mi, kardeşim, kardeşim?' Ne bekliyordum? Kendi kendini hipnotize etmiş aptal, on beş kilometreyi ne beklentiyle gelmiştim? - Henry belki, onun dokunuşunu, kulbunda onun elini bilen bir kapıdan çıkacaktı, ayağının ağırlığı o ağırlığı bilen bir eşiğe yüklenecekti: ne bir erkeğin, ne de bir kadının dönüp de ikinci kez bakmadığı ufak, korkmuş bir mahluk bulacaktı holde, dört yıldır hiç görmediği, ondan önce de nadiren gördüğü, ama sırf bir zamanlar annesine çok yakışan yıpranmış kahverengi ipekli elbisesinden ya da ona adıyla hitap etmesinden tanıyacağı bir mahluk. Henry dışarı çıkacak ve 'Bu Rosa, Rosa Teyze. Uyan Rosa Teyze; uyan mı diyecekti? - Hastanın ağrının kesilmesinin verdiği rahatlamayı artırabilmek için dayanılmaz son eşiğe kadar acıya sarılması gibi hâlâ bu rüyaya sarılıyordum, gerçekliğe gerçeklikten fazlasına uyanıyordum, değişmemiş eski zamana değil, rüyayı görenle bağlantılı olarak kurban edilen, kutsallaştırılan bir gerçekliğe: 'Annemle Judith çocuklarla birlikte çocuk odasındalar, Babamla Charles da bahçede yürüyüşe çıktılar. Uyan, Rosa Teyze; uyan' demesini mi bekliyordum. Ya da belki beklemiyor, hatta ummuyordum bile; rüya bile görmüyordum, çünkü aynı anda iki rüya görülmez, hem on beş kilometreyi ölümlü bir katır değil de kâbusun kendi ejder-yavrusu tarafından çekilerek gelmemiş miydim? (Uyan Rosa; uyan - olmuştan, olagelmişten değil, olmamıştan, asla olamayacaktan uyan, Rosa - olacaktan, olabilecekten değil olamayacaktan, olmamalıdan; uyan, Rosa umuttan, keder olmasa bile yoksunluğun bir hoşluğu olacağına inanmıştın; aşkı, mutluluğu ve huzuru değilse de dulluktan arta kalanları kurtarmak için sana ihtiyaç olacağına inanmıştın ama orada kurtarılacak hiçbir şey olmadığını fark ettin; Ellen’e söz verdiğin gibi onu kurtarabileceğini ummuştun (Charles Bon'u değil, Henry'yi değil: her ikisini de ondan ya da birbirlerinden değil), ama artık çok geç olduğunu anladın, rahimden çıktığın anda gelsen ya da o doğduğu zaman o mutlak güçlü muktedir hayati dorukta olsan da yine çok geç olacağını anladın; kurtarılmaya ihtiyacı olmayanı kurtarmak için on beş kilometre ve on dokuz yıl yol alan ve onun yerine kendini kaybeden sen Rosa) hiçbir şey bilmiyorum, aradığımı bulamadığımdan başka. Tek bulduğum o rüya haliydi, kâbusun kaygan ve dipsiz bataklık kumları değil, inanmadığın bir dehşetten, güvenmediğin bir emniyete kımıldamadan kaçtığın o rüya-hali, kendi ruhunun engizisyoncusu olan bir yüz, kendi çarmıha gerilişinin vasıtası olan bir el tarafından orada tutuluyorum, ta ki ses bizi ayırana, büyüyü bozana kadar. Tek kelime duyuldu: 'Clytie!' bu kadar, böyle soğuk, böyle sakin: Judith değil, yine evin kendisi, ama ses Judith'in sesi. Matemin hoşluğuna inanan ben bunu biliyordum; Clytie kadar iyi biliyordum. Kıpırdamadı; sadece el, ben kımıldadığını hissedemeden el çekilmişti. Elini kendi mi çekti, yoksa temasından ben mi kaçtım, bilmiyorum. Ama yoktu; sana bunu da anlatamazlar: Nasıl koştuğumu, merdivenleri nasıl çıktığımı, beklediğim kederli dul gelin yerine o odanın kapalı kapısı önünde duran Judith’i Ellen öldüğünden beri her görüşümde üzerinde olan çizgili elbisesiyle nasıl ayakta bulduğumu sana söyleyemezler, aşağı sarkan elinde bir şey vardı; bitmemiş gelinlikle birlikte kederle acıyı da belki tümüyle belki kısmen bir kenara bırakmıştı. 'Evet, Rosa?' dedi, yine öyle soğuk ve adımımı atarken yine donakaldım, ama çamur ve nefesin kör, hissiz, yanılgıya düşmüş taşıyıcısı hâlâ ilerliyordu: O gevşek ve umursamaz elinde tuttuğu şeyin bir fotoğraf olduğunu nasıl gördüğümü anlatamazlar sana, ona verdiği metal çerçeveli kendi resmiydi bu, vakit geçirmek için okunan bir kitap gibi gelişigüzel ve unutulmuş duruyordu bacağının yanında.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Bulduğum buydu. Belki beklediğim de buydu, bulacağımı bildiğim (on dokuzumda bile bildiğim, benimki gibi bir on dokuz yılı, bana has o on dokuz yılı yaşamayanın bilemeyeceği) buydu. Hatta belki bundan fazlasını isteyemezdim, daha azını kabul edemezdim, daha on dokuzumdayken, ileride-olacakların önündeki nakışlı-peçe uysal hatta halinden memnun asılı dururken bile hayatın tek bir sabit ve daimi an olduğunu biliyordum, ta ki o peçeye çıplak elle hafifçe dokunmaya kalkışana, o derin yarayı açmaya cesaret edene (akıl edene demiyorum: bu durumda akla ihtiyaç yok) kadar. Belki de o peçeyi açamamak cesaretsizlikten, korkaklıktan değil, bu maddi kılıfın ta temelindeki bir hastalıkla yüzleşmekten kaçan korkaklıktan değil, o maddi kılıf ki içinde mahpus ruh, buharlaşa-damıtıla, sürekli yukarı güneşe doğru çırpınır, cılız tutsak arterleriyle damarlarını çekiştirir, oysa kendi de o kıvılcımı, o rüyayı hapseder; özgürlüğüne kavuştuğu o mutlak değirmi ân bütün uzayı, zamanı ve koca dünyayı yansıtır ve yinelerken (ne yinelemesi? yaratırken, kırılgan yanar döner bir küreye indirgerken) gelmiş geçmiş bütün yıllar boyunca kendine ölümün nimetlerini değil, sadece nasıl üreyeceğini, yenileneceğini öğreten o birbirine kaynaşmış, isimsiz, bulutsu kitleyi dul bırakır; ve ölür, gider, kaybolur: hiçlik - hakikatten daha hakiki bir "olabilirdi'yi idrak edebilen, rüyadan uyanana: 'Sadece rüya mıydı?' dedirtmeyip, daha ziyade tanrının kendisini itham ederek: 'Uyandıktan sonra bir daha asla uyanamayacaksam neden uyandım ki?’ dedirten şey doğru hikmet midir?</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Bir keresinde - Şuradaki duvarda, üzerine güneş çarpan morsalkımın nasıl damıtılıp odaya sızdığının farkında mısın, sanki muğlağın binlerce unsurunun bir zerresinden bir diğerine gizlice, sürtünmeyle (hafif-engellemesiz) ilerliyormuş gibi? Hatırlamanın malzemesi budur -dokunma, görme, koklama: görmemizi, duymamızı, dokunmamızı sağlayan kaslar- zihin değil, düşünce değil: bellek diye bir şey yoktur: beyin sadece kasların körü körüne yaptıklarını hatırlar: ne eksik ne fazla: sonuçta ortaya çıkan yekûn ise genelde yalan yanlıştır ve sadece rüya adıyla anılmaya layıktır. - Düşün, uyurken savrulan el, başucunda- ki muma değdiğinde acıyı nasıl hatırlar, kendiliğinden geri sıçrar, bu esnada zihinle beyin uykuya devam eder ve karşılaştığı bu sıcaklıktan gerçekliğin kaçabileceği beş para etmez bir mit yaratır; ya da o aynı uyuyan el, ipeksi bir yüzeyle şehvetli izdivaç halinde, aynı uyuyan beyin ve zihin tarafından bütün deneyimlerden kotarılan aynı hayal mahsulüne dönüştürülür. Evet, keder biter, silinir; biliyoruz -ama bir de göz pınarlarına sor ağlamayı unutmuşlar mı?- Bir keresinde (sana bunu da anlatmış olamazlar) bir morsalkım yazı yaşanmıştı. Sanki gelmiş geçmiş bütün baharlar tek bir baharda, tek bir yazda toplanmış gibi her yerde bir morsalkım çılgınlığı vardı (o zaman on dördümdeydim): dünya üzerinde soluk almış bütün kadınlara ait bahar ve yaz günleri, geçip gitmiş bütün zamanlarda ertelenmiş bütün kayıp baharlardan ödünç alınmış, geri tepmiş, tekrar çiçeğe durmuştu. Morsalkımın hasat yılıydı: köklerin uyanışının,filizlerin sürüşünün, zamanın ve iklimin o tatlı çakışmasıdır hasat yılı; ve ben (on dördümdeydim) - çiçeğe durduğumu iddia etmeyeceğim, tek bir erkek bile dönüp ikinci defa bakmamıştı -bakmayacaktı- ne de olsa, değil bir çocuk, çocuktan da aşağı görüldüm hep; kadından ziyade çocuk gibi değil, kadınlıktan hiç nasibini almamış gibi. Yapraklandım da diyemeyeceğim - belki de çocukluk aşklarının narin susineği oyunlarını bana bahşedebilecek ya da müstakbel şehvetin yırtıcı erkek arılarını duraklatabilecek yeşillikten, tazelikten ürken, büzüşmüş acı bir solgunluk ve dumura uğramış yarı palazlanmıştık vardı üzerimde. Ama köklenme ve filizlenmede ısrar ediyor, onları sahipleniyorum, neticede Yılandan beri kız kardeşsiz kalmış bütün Havva'ların mirasçısı değil miyim ben de? Evet, filizlenmede ısrarlıyım: kim bilir hangi kör mükemmel tohumun büzüşmüş özünden: zira unutulmuş boğum boğum bir kökün istilacı bir yoğunlukla, daha istilacı ve daha yoğun ve ölçüsüzce- mükemmel sürgün vermeyeceğini kim söyleyebilir, belki o ihmal edilmiş kök kupkuru ekilmiştir, ama ölü değildir, sadece uyumuş, unutmuştur.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Bir kadın, bir kız gibi değil, (o kısacık zamanda, kadın kalbinin o kısa, öz, bir kerelik baharında) belki de olmam gereken bir erkek gibi yaşadığım çorak gençliğimin, yanlış rol biçen yazıydı. On dördümdeydim, çocukluğum dediğim, o adımlanmamış koridorda geçen senelere, yaşamak değil, ışıksız rahmin bir izdüşümü olan tam on dört seneye sene denebilirse; o rahimde tamamlanmadan, hiç yaşlanmadan, sadece gün saydım, sezaryen yapılamadığı için, zamanın beni çekip kurtaracak başa-gömülen soğuk forsepsleri olmadığı için, ışığı değil kadın zaferi dediğimiz o kaderi bekledim, yani: dayan, yine dayan, yok yere, bir ödül ümit etmeksizin - hep dayan; o kör yeraltı balığı gibiydim, balığın artık hatırlamadığı o yalıtılmış kıvılcım gibi; loş ve rehavetti kulübesinde, o eski uyumak bilmez kaşıntıyla nabız gibi atan ve 'Buna ışık denirdi' buna 'koku', buna 'dokunma', buna da başka bir şey, demekten başka söz bilmeyen, arıyla kuşun sesine, çiçeğin kokusuna, ışığa, güneşe ya da aşka bile bir isim vasiyet etmemiş o kıvılcım gibi; - evet, büyüyüp serpilerek değil, ışık tarafından sevilerek ve ışığı severek değil, sadece kurnazlıkla, obur ve akıldışı işitme-duyusunu diğerlerinin yerine ikame eden yalnızlığın o iç yarasıyla donanarak: bu yüzden de normal çocukluk zamanının formalitelere uygun, ölçülü biçili kilometre taşlarını bir bir geride bırakmak yerine, sanki rahmin çok nemli, kadife sessizliğiyle sarmalanmışçasına kimseye sezdirmeden pusuya yattım, kapalı yasak bir kapıdan bir diğerine geçerken havayı bile yerinden etmedim, kendimi ele verecek en ufak bir ses çıkarmadım, böylece insanların içinde hareket ettiği ve nefes aldığı o ışık ve boşluk hakkında bildiğim her şeyi öğrendim (hep o aynı çocuk) tıpkı güneşe isli bir camdan bakarak onu tanımaya çalışır gibi; -on dört, Judith'ten dört yaş küçüktüm, Judith'in sadece bakirelerin bildiği o haline ulaşmama dört sene vardı: o hal ki kırılgan ruhun bütün arzusu sadece adsız, doruksuz, cinsiyetsiz ve kız oğlan kız bir zifaftır- yirmili, otuzlu, kırklı yaşların ödülü, kaçınılmaz ve aşağılayıcı ölü umutların, dulluğu hissettiren, her gece tekrarlanan tecavüzü değil, ışık gibi soluduğu hava gibi capcanlı düğünle dolu bir dünya. Ama bir bakirenin batıcı tatminsizliğinin yazı değildi o yaz; beni ölü bir et parçası, hatta embriyo halinde yaşayanlardan koparacak sezaryenin ya da içi boş bir kadın olmaktan çıkarıp bir erkek gibi silahlandıracak ve zırhlandıracak, erkekliğe-teşne etin isyanının olmadığı o yaz.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Henry'nin onu eve getirdiği o ilk Noel'den sonraki yazdı, haziran tatilinde eve dönmek için buharlıya, Nehre gitmeden önce Sutpen'in Yüzkilometrekaresi'nde geçirdiği iki günü takip eden yaz, halamın gittiği senenin yazı; babamın da iş için gitmesi gerekmişti, ben de bana göz kulak olsun diye Ellenin yanına gönderilmiştim (muhtemelen babamın Ellen'i benim için sığınak seçmesinin nedeni Thomas Sutpen'in de orada olmayışıydı), ben ki çok geç gelmiştim dünyaya, babamın hayatının tuhaf bir kavşağında doğmuş ve (şimdi ikinci kez) dul kalan ellerine kalmıştım, mutfak raflarına uzanabilecek, kaşıkları sayabilecek, çarşafların kenarını bastırabilecek ve süt kabındaki sütü ölçebilecek kadar becerikliydim, ama başka hiçbir işe yaramıyordum, yine de tek başına bırakılamayacak kadar kıymetliydim. Onu hiç görmemiştim (onu hiç görmedim. Ölüsünü bile görmedim. Bir isim duydum, bir fotoğraf gördüm, bir mezarın kazılmasına yardım ettim: hepsi bu) yine de bir kere evime gelmişti, yeni yılın o ilk günü okullarına geri dönerlerken Henry yeğenlik vazifesi icabı onu benimle tanıştırmaya getirmişti, ama evde değildim. O zamana kadar adını bile duymamıştım, varlığından habersizdim. Yine de o yaz oraya kalmaya gittiğimde, sanki evime yapılan o gelişigüzel ziyaret tohumunu bırakmış gibiydi, aşka yatkın olmayan (Ona âşık olmamıştım; nasıl olabilirdim ki? Sesini bile duymamıştım, böyle birinin var olduğunu sadece Ellenin anlattıklarına dayanarak biliyordum) senin kuşkusuz casusluk diyeceğin şeye de yatkın olmayan benim bu mahzen toprağıma azıcık bir bereket vermişti, o Noel'le o haziran arasındaki altı ay boyunca Ellenin kibirli ve geveze budalalığının ortaya attığı o ismi taşıyan gölgeye, henüz fotoğraf mı görmediğim için bir yüzü bile olmayan o şekle, bir genç kızın mahrem ve büyülenmiş bakışından yansıyan bir öz kazandırmıştı bu bereket: çünkü sevgi -mahremiyetin o sürekli güzel tatlı ihlali, her memeli canın ödülü ve hakkı, tomurcuklanan zıvanadan çıkan Ben'in ketlenmesi- hatta ana baba sevgisi hakkında hiçbir şey öğrenmemiş olan ben bir metresten, bir sevgiliden, hatta aşkın kendisinden de öte hezarfen aşkın çift cinsiyetti avukatı oldum.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Bir çocuğun içi boş peri masalının o bahçede gerçekleşmesine neden olacak bir tohum bırakmış olmalı. Çünkü Judith'i takip ederken casusluk yapmıyordum. Sen öyle desen de yapmıyordum. Bu casusluksa bile kıskançlık değildi, çünkü ona âşık değildim. (Nasıl olabilirdim ki? Onu hiç görmemiştim.) Hem âşık olmuşsam bile kadınların sevdiği gibi, Judith'in onu sevdiği ya da sevdiğini sandığımız gibi sevmiyordum onu. Sevgiyse bile (yine söylüyorum, Nasıl olabilir?) çocuğuna ceza verdiğinde ona değil onun vasıtasıyla az önce dövdüğü ya da dayak yediği komşu çocuğuna vuran, ödüllendirilmiş çocuğuna değil avuçta terlemiş meteliği ona veren isimsiz adama ya da kadına sarılan annelerinki gibi bir sevgiydi bu. Ama kadınların sevgisi gibi değildi. Çünkü ondan hiçbir şey talep etmedim. Dahası: ona hiçbir şey vermedim ki sevginin özeti budur. Hatta onu özlemedim bile. O zamanlar o fotoğraf, o gölge haricinde yüzünü hiç görmediğimin farkında mıydım şimdi bile bilmiyorum, genç bir kızın yatak odasında çekilmişti: sıradan bir resim, karmakarışık, yine de bütün o görünmez genç kız zambakları-gülleriyle bezenmiş (daha doğrusu ben öyle düşünmüştüm) bir tuvalet masasının önünde, çünkü daha fotoğrafı görmeden önce bile o yüzü tanıyabilir, hatta tarif edebilirdim. Ama hiç görmedim. Ellen'in onu gördüğüne, Judith'in sevdiğine, Henry'nin öldürdüğüne bile bizzat tanıklık etmedim: Onu neden ben yaratmış, icat etmiş olmayayım? desem bana kim karşı çıkabilir? - Bir de şundan eminim: eğer Tanrı olsaydım ilerleme dediğimiz bu kaynayan kazandan, bütün sıradan genç kızların çıplak ayna sunaklarını süsleyecek bir şey icat ederdim (belki bir makine) bunun gibi -çok az şey istediğimiz için çok küçük- bu yüz gibi bir şey. Ardında bir kafatası olmasına bile gerek olmazdı; hatta isimsiz de olsa olurdu, gölgeler diyarında bir başkası tarafından arzulanan, yürüyen et ve kemiğin, miş-gibi'nin belli belirsiz müdahalesinden başka bir şeye ihtiyaç olmazdı. - Hırsızlama görülmüş bir resim, bomboş bir öğle vakti sırf ona bakmak için odasına süzülerek (çocukluğum bana sevgi yerine bunu öğretmişti, işime de yaradı; aslında çocukluğum bana sevgiyi öğretmiş olsaydı bu kadar işime yaramazdı). Hayalini kurmak için değil, çünkü kendim hayalin içindeydim, rolü yenilemek, prova etmek için, tıpkı beceriksiz ama hevesli amatörün oynanan sahnenin bir boşluğunda suflörün sesini duymak için bir saniyeliğine kulise süzülmesi gibi. Kıskançlıksa bile bir erkek kıskançlığı, âşık kıskançlığı değildi; aşkı uğruna, bekâret dediğimiz o peçenin inceldiği ilk yer olan o kız oğlan kız yalnızlık dalgınlığını izlemek, tatmak, ona dokunmak uğruna casusluk yapan âşığın kendisi bile değildim; ilanı aşkın bir parçası olan utancı zorlamadan, yerinden sıçratmadan, hararetli uykunun çoktan pembeleştirdiği el altındaki leziz sinenin zevkini çıkaran, henüz utancı uyandırmaya gerek duymayan âşık değildim. Hayır, öyle denemez; casusluk yapmıyordum, o tırmıklanmış kumlu bahçe patikalarında yürürken kendi kendine 'Her şeyi unutuşa havale eden şu tırmık olmasa burada onun ayak izi olacaktı, tırmığa rağmen hâlâ orada, Judith'inki de yanında, ortak ritimleri öyle aheste ki uysal (hatta hevesli) ayaklarını, yürekleriyle zihinleri zapt etmek zorunda kalmamış besbelli' diye düşünen; 'Şu kuytuda kalmış sarmaşığın ya da çalının sayısız hassas kulakları ikizleşen ruhların ne iç çekmelerini duymuştur, bu morsalkımın leylak rengi yağmuru, şu eriyen katmer gül ne yemini, ne sözü, vecde gelmiş ne sönmez ateşi taçlandırmıştır?' diye düşünen biri casusluk yapamaz. Ama en iyisi, bundan katbekat iyisi, yaşayan ve hayal eden gerçek tendi. Yok hayır, kendi çalımın ya da sarmaşığımın gizli sığınağında hayal kurarken casusluk yapmıyordum; kuytudaki şu bankta, onun var olmayan kalçasının izini muhafaza eden şu bankta hayal kurduğunu zannettiğim Judith'ten farkım yoktu, tıpkı unutkan kum gibi, eğreltilerle yaprakların milyonlarca parmak-siniri gibi, ona yukarıdan bakmış güneşin ve aysar takımyıldızların, kuşatıcı havanın hâlâ bir yerlerde ayağını, geçip giden vücudunu, yüzünü, sesini, adını muhafaza etmesi gibi, ah adını: Charles Bon, Charles İyi, Charles Çok-yakında-koca. Hayır, casusluk etmiyordum, hatta gizlenmiyordum bile, gizlenmeye gerek duymayacak kadar çocuktum, Judith'le yan yana oturuyor olsa bile varlığım mahremiyeti ihlal etmezdi, yine de genç kızların içinde aşktan söz ettiği o kız oğlan kız utançsız sırdaşlığa (belki zevkle, memnuniyetle) kabul edilmeye aday olarak ona gidecek kadar kadındım - Evet, Judith'e gidip İzin ver seninle uyuyayım' diyecek kadar çocuktum; 'Birlikte yatalım da bana aşkın ne olduğunu anlat' diyecek kadar kadın, yine de bunu yapmadım, çünkü o zaman 'Bana aşktan söz etme, bırak ben sana anlatayım, senin bilebileceğinden ya da ihtiyaç duyabileceğinden çok daha fazla şey biliyorum aşka dair,' demem gerekecekti. Sonra babam döndü ve gelip beni eve götürdü ve tekrar bir çocuğa fazlaca büyük, bir kadına fazlaca küçük, tanımsız hallerime döndüm, halamın bıraktığı üzerime uymayan giysilerle, hiçbir kurala uymadan evi çekip çeviriyordum, casusluk etmiyor, gizlenmiyor, bekliyor, izliyordum, bir ödül bir teşekkür uğruna değil, onu bildiğimiz anlamda sevmedim, çünkü ümit olmadan öylesi bir sevgi olmaz; onu beylik kitapların menzili dışında bir sevgiyle (şayet bu isim verilebilirse) sevdim: asla sahip olmadığını veren bir sevgiyle -sadece bağışı yapana ait o küçücük metelik, yok denecek ağırlığı sevilenin varlığına hiçbir şey katmayan o minicik bağış- yine de verdim onu. Ona değil, Judith'e; sanki ona şöyle demiştim İşte, şunu da al. Onu sevilmesi gerektiği gibi sevemezsin, bu bağışın ne varlığını ne yokluğunu hissedecek, ama evlilik hayatınızda bir an gelip tanıdık bir çiçek bahçesinde küçük, büzüşmüş, solgun, gizli bir filiz bulur gibi bu atom zerresini bulabilir ve durup "Bu da nereden çıktı?" diyebilir; sadece "Bilmiyorum," demen kâfi.' Sonra eve döndüm ve beş sene orada kaldım, yankılanan bir silah sesi duydum, kâbus gibi bir merdivenin basamaklarını çıktım ve bulduğum-</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Çizgili bir elbiseyle, benim girmeme izin vermediği bir odanın kapalı kapısı önünde duran bir kadındı -bana kedere, hiçbir alışverişinin olmadığı kedere olduğundan daha yabancı bir kadın- beş yıl önce başlamış olan (bunu şimdi biliyorum) koşumun orta yerinde sükûnetle 'Evet, Rosa?' diyen bir kadın, evet beş yıl önce, çünkü benim evime de gelmişti ve Ellenin evinde bıraktığından fazla bir iz bırakmamıştı, sadece bir şekil bir gölgeydi: bir erkeğin, bir canlının gölgesi değil, emsalsiz bir mobilyanın -vazo, sandalye ya da masanın- gölgesi, Coldfield ya da Sutpen duvarlarına vurması (ya da vurmaması) uğursuz bir kehanete delalet edecekmişçesine Ellenin sahip olmak istediği bir gölge; - Evet, o ilk sene (Savaştan önceki sene) geçip giderken Ellen çeyizden söz edip duruyordu (benim çeyizim), benim teslimiyetim olan o teslimiyetin rüya zırhı, teslim edebilecek çok az şeyim vardı zaten, onun haricinde bir şeyim de yoktu, çünkü çekilmez gerçekliğin kasırgasında tutunabileceğimiz yegâne kaya 'olabilirdi' fikridir; - o dört yıl, Judith'in de benim gibi beklediğine inandığım dört yıl, bize öğretilmiş olan sarsılmaz dünya ateşle dumana karışıp parçalanmış, huzurla emniyet, gururla umut yok olmuş, sadece örselenmiş şeref gazileri ve sevgi kalmıştı. Evet, sevgi ve sadakat hep olacak, olmalı: onları bize gururu ve barış umudunu sancakları gibi şerefin ön saflarında taşıyan babalarımız, kocalarımız, sevgililerimiz, erkek kardeşlerimiz bıraktı; bunlar olmalı, yoksa insan ne uğruna savaşır? başka ne için ölmeye değer? Evet, boş bir şeref, gurur hatta barış uğruna değil, geride bıraktıkları o sevgi ve sadakat uğruna. Çünkü ölecekti; biliyorum, biliyordum, tıpkı gurur ve huzur gibi ölecekti: yoksa aşkın ölümsüzlüğü nasıl kanıtlana- bilirdi? Ama sevginin, sadakatin kendisi, kendileri ölmeyecekti. Belki umutsuz aşk, gururdan nasibini almamış sadakat: ama en azından cinayetin ve budalalığın üzerinde tutulan sevgi ve sadakat, aşağılanmış ve suçlanmış topraktan en azından yüreğin eski kayıp büyüsünden bir şeyler kurtarabilmek için. - Evet, girmemem gereken (bildiğim kadarıyla kendisinin de Jones'la öteki adam tabutu üst kata çıkarana kadar bir daha girmediği) o odanın kapalı kapısı önünde buldum onu, yanına sarkmış elinde fotoğrafı tutuyordu ve yüzü son derece sakindi, bana bir an baktıktan sonra sesini ancak aşağıdaki holden duyulacak kadar yükseltti: 'Clytie. Bayan Rosa yemeğe kalacak; biraz daha yemek ha- zırlasan iyi olur': sonra 'Aşağı inelim mi? Bay Jones'la tahta ve çivi meselesini konuşmam gerekecek.'</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Hepsi bu kadar. Daha doğrusu hepsi değil, çünkü bir bütün bir son yok; acısını çektiğimiz darbe değil, usandırıcı, yinelenip duran hayal kırıklığı, ümitsizliğin eşiğinden süpürülmesi gereken o süfli netice. Yani onu hiç görmedim. Ölüsünü bile görmedim. Bir yankı duydum, ama silah sesini değil; kapalı bir kapı gördüm, ama içeri girmedim; o öğleden sonra tabutu evden çıkarttığımızda (Jones, bir de onun bulup buluşturduğu, bir yerden çıkarttığı bir başka beyaz adam, araba barakasının tahtalarından yapmıştı tabutu; Judith'in -evet ocağın üzerinde aynı sakin, dingin, soğuk yüzle Judith'in- pişirdiği yemeği nasıl yediğimizi hatırlıyorum, onun yattığı odanın tam altında, arka bahçeden çekiç ve testere sesleri geliyordu, bir ara Judith çizgili elbisesiyle aynı kumaştan yapılmış bonesiyle dışarı çıkıp onlara talimatlar vermişti; o ağır ve güneşli ikindi boyunca salonun arka penceresinin altında nasıl kesip çaktıklarını hatırlıyorum - testerenin o ağır, çıldırtıcı kırt kırtlarını, her biri sonuncu gibi gelen, ama asla son olmayan kısa, kesik çekiç seslerini, tam bitkin sinirlerin uyuşmuş zayıflığı, esnekliğe pay bırakmamacasına gerildiğinde ve sessizlikle rahatladığında tekrar başlayan ve sinirleri ayağa kaldıran takırtılar: öyle ki sonunda dışarı çıktım (ve Judith'i kümeste bir tavuk bulutu arasında, önlüğünü topladığı yumurtalara beşik etmiş gördüm) ve onlara neden? diye sordum, neden burada? neden tam burada yapmak zorundasınız? ikisi de uzunca süre duraladılar, Jones'un tekrar tükürüp konuşması epeyce zaman aldı, 'Tabutu fazla taşımamak için' dedi: daha ben sırtımı bile dönmeden -hangisi bilmiyorum- şaşkın ve kesik kesik bir atalet muhakemesi yürüterek ekledi 'Onu aşaa indirip taataları etrafına çaksak daha kolay olurdu, ama Bayan Judy'nin pek hoşuna gitmezdi heralde.') - Onu merdivenlerden aşağıda bekleyen vagona indirirken kendi kendime gerçekten içinde olduğunu kanıtlamak için tabutun bütün yükünü nasıl üzerime almaya çalıştığımı hatırlıyorum. Yine de anlayamamıştım. Tabutu taşıyanlardan biriydim, yine de kesinlikle doğru olduğunu bildiğim bir şeye inanamıyor, inanmıyordum. Çünkü onu hiç görmedim. Anlıyor musun? Tıpkı damağın kabul ettiği, ama sindirimin başa çıkamadığı bir şeyi midenin reddetmesi gibi, başımıza gelen bazı olayları da zihin ve duyular reddeder - kanımızı donduran hadiselerdir bunlar, varla yok arası bir aracının, mesela bir camın ardından birbiri ardına gelen olayların adeta sessiz bir vakumda vuku buluşlarını, hafifleyip, yok oluşlarını seyrederiz; öylece kalakalırız, ta ki ölebilene kadar. Ben öyleydim. Oradaydım; hantal ve güç zapt edilir tabutu arkadan gelen Judith'in yardımıyla merdivenin dar dönemecinden geçirirken bir parçam Jones'la arkadaşının, kasabada her nasılsa haberi duymuş olan Theophilus McCaslin'in ve Clytie'nin ağır adımlarına uygun ağır bir tempoyla yürüyordu, böylece dışarı çıkıp vagonun yanına vardık; bir parçam tek başına kaldıramayacağı bir şeyi orada bekleyen vagona kaldırmaya yardım etti, yine inanamadan; bir parçam sedir ağaçlarının vakur loşluğunda, topraktaki derin yaranın yanında durup tahtaya çarpan keseklerin boğuk sesini dinledi ve toprağın yığılı durduğu taraftaki Judith</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">'Katolikti. Aranızda hiç Katoliklerin nasıl	' dediğinde hayır dedi,</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Theophilus McCaslin'in 'Katolik de neymiş; o askerdi. İstediğin Konfederasyon askeri için dua edebilirim,' dediğini işitti, sonra tiz haşin yüksek ahenksiz ihtiyar adam sesi haykırdı: ‘Eeeey Forrest! Eeey John Sartoris! Eeeeeyl' Bir parçam Judith ve Clytie'yle üzerinde güneş batan o arazide yürüdü ve mısırı çapalamaktan, kışlık odunu kesmekten söz eden sakin dingin sese, tuhaf serinkanlı bir ketlemeyle cevap verdi ve lambaların yakıldığı mutfakta bu sefer yemeği pişirmeye ve artık üst katında onun yatmadığı odada yemeye yardım etti ve yatmaya gitti (evet o metin, titremeyen elden bir mum aldı ve 'Ağlamadı bile' diye düşündü, sonra lambanın aydınlattığı bir aynada kendi yüzümü gördü ve 'Sen de' dedi) onun kısa süreliğine (ve son olarak) bir kez daha ikamet ettiği ve ardında hiçbir iz hatta gözyaşı bile bırakmadan çekip gittiği bu evde uyudu. Evet. Önce yoktu. Sonra vardı. Sonra yoktu. Çok kısa, çok çabuk, çok hızlı; bir yaz ikindisinin altı saati her şeyi görmüştü -bir bedenin döşekte iz bırakmasına bile yetmeyecek bir zaman, zaten kan da her yerden gelmiş olabilirdi- tabii kan var idiyse, zira ben onu hiç görmemiştim. Bilmeme izin verildiği kadarıyla bir ceset yoktu; hatta katil bile (o gün Henry hakkında tek laf etmemiştik, hiçbirimiz; ben -teyze, kız kurusu- 'Nasıl görünüyordu, iyi mi yoksa kötü mü?' dememiştim. Erkeklerin cesaret ya da ödleklik, budalalık ihtiras ya da korku sergilediği, bunun karşılığında kendi cins-akrabaları tarafından göklere çıkarıldığı ya da çarmıha gerildiği erkek dünyasını görmezden gelen yılmaz kadın-kanının emrindeki binlerce önemsiz şeyden birini bile söyleyemedim) gelip kapıdan içeri dalan, suçunu haykırıp ortadan kaybolan, sırf hayatta olduğu için bir kutuya çivilediğimiz soyutluktan çok daha muğlak olan katil bile yoktu - sadece yankısı duyulmuş bir silah sesi, olaydan iki gün sonra altı kilometre uzaktaki bir ahırda yemliğin kapısını kırmaya çalışırken yakalanmış tuhaf, sıska, yarı yabani bir at vardı, koşumluydu, eyeri boştu, semerinde bir tabanca, eski temiz bir gömlek, taş gibi bir somun ekmek bulunmuştu. Evet, dahası: o yokken vardı; geri dönmüştü, ama yoktu; üç kadın bir çukura bir şey koyup üzerini kapamıştı ve adeta hiç var olmamıştı.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Şimdi bana neden orada kaldığımı soracaksın. Bilmiyorum, diyebilirdim, bir sürü basit bahane uy durabilirdim, hepsi yalan olurdu, ama inanılırdı: - yiyecek için kaldığımı söyleyebilirim, oysa yabani otları temizlesem kasabadaki evimde de buradaki gibi bir bahçe meydana getirebilirdim, komşular da cabası, sadakalarını kabul edebileceğim dostlar, zira muhtaç duruma düşmenin hayatımızdan şerefe ve gurura dair çeşitli hassas maniaları kaldırmak gibi bir etkisi vardır; başımı sokacak bir yerim yoktu diyebilirim, ama şimdiki gibi kendime ait bir çatım vardı; ya da yalnız kalmamak için geldiğimi iddia edebilirim oysa evde en azından bana benzeyen, beni doğduğumdan beri, hatta düşünce yapıları da aynen büyüklerime benzediğinden belki doğmadan önce tanıyan komşularım vardı, öte yandan burada kan bağım olmasına rağmen anlamadığım, gözlemlerimin beni ikna ettiği şey doğruysa anlamak da istemediğim bir kadın, ayrıca bana ve sahip olduğum her şeye müthiş yabancı, sadece farklı ırktan (ki öyleydik), hatta farklı cinsiyetten (ki değildik) değil, farklı türdenmiş hissi veren bir diğer kadın vardı, günlerimizi birbirine uydurmak için kullanmaya mecbur olduğumuz çok basit kelimeler, düşünceden ya da maksattan hayvanlarla kuşların çıkardıkları sesler kadar bile nasibini almamıştı. Ama bütün bu bahaneleri saymıyorum. Orada kaldım ve Thomas Sutpen'in dönüşünü bekledim. Evet. Daha o zaman bile onunla nişanlanmak için beklediğimi söyleyeceksin (ya da düşüneceksin); hayır desem inanmayacaksın. Ama hayır diyorum. Onu tam da Judith'le Clytie'nin beklediği gibi bekledim: çünkü artık ondan başka bir şeyimiz yoktu, yaşamaya devam etmemizin, yemek yememizin, uyumamızın, uyanmamızın ve tekrar kalkmamızın tek nedeni oydu: bize ihtiyacı olacağını bilmemizdi, bir an önce Sutpen'in Yüzkilometrekaresi'nden geri kalanları kurtarmaya ve onu eski haline getirmeye başlayacağını (onu iyi tanıyanlar olarak) bilmemizdi. Ona ihtiyaç duyacak değildik, duymuyorduk. (Bir an olsun evliliği düşünmemiştim, bir an olsun bana bakacağını, beni göreceğini düşünmemiştim, çünkü hiç bakmamıştı. Bana inanabilirsin, çünkü bunu ne zaman düşündüğümü vakti geldiğinde açıkça anlatacağım.) Hayır. Ona ihtiyacımız olmadığını anlamak için onunla bir gün bile geçirmemize gerek yoktu, Wash Jones orada yaşadığı ya da kaldığı müddetçe hiçbir erkeğe ihtiyacımız yoktu - ben neredeyse dört yıl boyunca babamı ve evini yaşatmıştım, Judith aynı şeyi burada yapmıştı, Clytie ise Jones'tan bile daha iyi (en azından daha çabuk) odun kesebilir, karık açabilirdi. - Üzücü bir gerçek, en üzücülerinden biri de şuydu: yürekle ruhun kendilerine ihtiyaç duyana ihtiyaç duymadıklarında hissettikleri o usandırıcı bezginlik. Hayır. Ona ihtiyacımız yoktu, kerhen bile, evi eski haline getirmek için duyduğu gözü dönmüş arzuya (eve getirdiği, daha atından inmeden adeta vücudundan saçtığı, ileriye yansıttığı o çılgınca kararlılığa) bile katılacak halimiz yoktu; bu ev uğruna merhameti, şefkati, sevgiyi ve bütün tatlı erdemleri feda etmişti - tabii bu erdemlere en başta sahip olmuşsa, eksikliklerini hissetmişse, başkalarından beklemişse. Evi eski haline getirmeyi bile istemiyorduk. Ne Judith ne de ben. Belki de bunun yapılabileceğine inanmadığımız için, ama sanırım başka sebepler de vardı: artık huzur denebilecek bir hissizlik içinde yaşıyorduk, tek bir çiçek sapını tek bir tomurcuğu hayal etmeyen, beslediği yaprakların uçarı nağmeli yalnızlığını kıskanmayan kör hissiz toprağın ta kendisi gibi.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Bu şekilde bekledik onu. Çıplak ve fakir bir manastırdaki üç rahibenin çalışkan, olaysız hayatını sürdürüyorduk: duvarlarımız sağlamdı, korunaklıydı, ama karnımızın doyup doymadığı duvarların umrunda değildi. Ve dostça yaşıyorduk, iki kadın bir zenci, üç zenci ya da üç beyaz, hatta üç kadın gibi bile değil, sadece hâlâ beslenme ihtiyacı duyan, ama bundan hiç zevk almayan üç yaratık gibi, uyku ihtiyaçları yorgunluğun ya da dinlenmenin hazzına karışmayan ve cinsiyetleri bademcik dediğimiz gelişmemiş solungaçlar gibi veya tırmanmak için gelişmiş başparmaklar gibi unutulmuş, körelmiş üç yaratık. Evin içinde yaşadığımız, kullandığımız bölümüne bakıyorduk; Thomas Sutpen'in döneceği odayı hazır tutuyorduk -bir koca olarak bıraktığı oda değildi bu, oğulsuz bir dul olarak döneceği odaydı, çocuk sahibi olma ve onları ithal mobilyalar arasında kristal avizeler altında yetiştirme zahmetine ve masrafına girdiğine göre kuşkusuz arzulamış olduğu zürriyetten mahrum kalmıştı- sanki o yaz ikindisi merdivenleri koşarak çıkmamış, sonra da inmemiş gibi Henry'nin odasını da hazır tutuyorduk, yani</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Judith'le Clytie tutuyorlardı; yediğimiz yiyecekleri kendi ellerimizle ekiyor, büyütüyor, topluyorduk, bahçeden gelen yiyeceği nasıl birlikte pişirip yiyorsak bahçeye de öyle bakıyorduk: aramızda yaş ya da renk açısından hiç fark yoktu, şu ateşi kimin yakacağı, şu tencereyi kimin karıştıracağı, şu otları kimin yolacağı, şu bir önlük dolusu mısırı yemek yapmak için kimin değirmene götüreceği, kimin başka işi yoksa, zamanı varsa ona göre belirleniyordu. Sanki birbirinin yerine geçebilen, birbirinden ayırt edilemez tek bir varlıktık, o bahçeyi canlı tutan, ip eğiren, giydiğimiz kumaşı dokuyan, cesaretimizi toplayıp, bir punduna getirip, hastalıkla yaptığımız o zorlu anlaşmayı sürdürebilmek ve garantilemek için bereketsiz şifalı otları arayan, bulan ve yaşatan, Jones’u mısırı işlesin, kışın bizi sıcak tutacak odunu kessin diye dürtükleyen tek bir varlık - üçümüz, üç kadın: birincisi ben, çok küçük yaşta koşulların eli-sıkı bir ev kadını olmaya, değil sebze çiçek yetiştirmeyi bile bilmeyen, yakıta ve ete bir tahta sandıkta ya da kiler rafında kendiliğinden bitiveren şeyler olarak bakan, ancak bir deniz feneri kayalığına yaraşır bir ev kadını olmaya sürüklediği ben; İkincisi Judith, koşulların (ne koşulu? bir asırlık özenli bir beslenmenin, belki kanla değil, Coldfield kanıyla bile değil, Thomas Sutpen'in amansız iradesinin kendine içinde yer açtığı bir gelenekle beslenmenin) yumuşak, yalıtılmış, yarasız koza safhalarından: önce gonca, sonra kur yapılan doğurgan kraliçe, sonra ihtiyarlığın dingin ve görmüş geçirmiş memnuniyetinin kuvvetli ve bonkör kadın-reisi safhalarından geçmek üzere yarattığı Judith - benim için birkaç yıllık cehalet, onun için on nesillik katı yasak olan şeyden malul Judith, yoksulluğun ilk şartı olan artırmak ve biriktirmek uğruna artırmak ve biriktirmek ilkesini öğrenememişti, (Clytie'den cesaret bularak) yiyebileceğimizin iki katını, alabileceğimizin üç katını pişiriyor ve önüne gelene veriyordu, çoktan başıboş askerlerle dolmaya başlamış bir memlekette durup yemek isteyen her yabancıyı doyuruyordu; bir de Clytie (ah o yok mu). Clytie, beceriksiz değildi, hem de hiç: sapkın anlaşılmaz aykırıydı: özgür, ama bir kez olsun kendine köle dememesine rağmen özgürlükten aciz, aldatıcı görünüşünün korkunun eline karşı uysallaştırdığı, tembel ve yalnız kurt ya da ayı gibi (evet vahşi: yarısı ehlileşmemiş zenci, yarısı Sutpen kanı:'ehlileşmemiş', 'vahşi'yle eş anlamlıysa 'Sutpen' de ehlileştiren kamçının sessiz, gözünü kırpmayan kötülüğü) kimseye bağlı değil, buna bağlılık denebilirse, sadece kendi vahşiliğinin o ilk sabit ilkesine bağlı; - teninin rengiyle, Judith'le beni bu hale getiren o yenilgiyi temsil eden Clytie, onu olmak istemediği şey yapan yenilgiyi, oysa onu kurtarmak uğruna yapılan bu savaştan önceki halini de istemiyordu, sanki yeniden uzak durarak eskinin o tehditkâr beklentisini göstermek için bilhassa yapıyordu bunu.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Üç yabancıydık. Clytie'nin ne düşündüğünü bilmiyordum, birlikte yetiştirilip birlikte pişirilen yemekle beslenen, birlikte eğirilip dokunan kumaşla örtülen hayatı nasıl yaşadığını da. Ama zaten buna hazırdım, çünkü açıktan açığa, namusuyla düşmandık. Ama Judith’in bile ne düşündüğünü, ne hissettiğini bilmiyordum. Aynı odada uyuyorduk, üçümüz de (taşımak zorunda olduğumuz odunu idare etmekten başka sebepleri de vardı bunun. Güvende olmak için yapıyorduk. Önümüz kıştı ve askerler, birliklerinden ayrı düşenler, çoktan geri dönmeye başlamışlardı - hepsi serseri, hepsi zalim değildi, ama herşeylerini riske atmış ve kaybetmiş adamlardı, dayanılmaz acılar çekmişlerdi ve şimdi perişan bir memlekete geri dönüyorlardı, uygun adım giden adamla aynı adam değildi geri dönen -en kötüsü de savaşın ruhu, benliği uğrattığı feci erozyondu- onların yokluğunda tecavüze uğrayan sevgili karılarına ya da metreslerine sırf ümitsizlikten ve acıdan eziyet eden erkeklere dönüşmüşlerdi. Korkuyorduk. Onları besliyorduk; neyimiz varsa onlara veriyorduk, elimizden gelse yaralarını kendi üzerimize alır, onları yine sağlıklı kılardık. Ama onlardan korkuyorduk.), uyanıyorduk ve sırf hayatta olmanın, nefes almanın gerektirdiği sonsuz bıktırıcı işleri yerine getiriyorduk; yemekten sonra ateşin önünde otururduk, üçümüzün de kemikleriyle kasları dinlenemeyecekleri kadar yorgun olurdu, zayıflamış, yılmaz ruh ümitsizliği bile eski bir giysinin kolaycı unutkanlığına döndürürdü, konuşur dururduk, yüzlerce şeyi - günlük hayatımızın tekrarlanan, usandırıcı ıvır zıvırını, bir şey dışında binlerce şeyi. Ondan söz ederdik, Thomas Sutpen'den, Savaşın bittiğinden (hepimiz bunu görebiliyorduk), ne zaman döneceğinden, ne yapacağından: onun gelir gelmez girişeceğini bildiğimiz Herkül'e yaraşır işlerden, o eski amansızlığıyla istesek de istemesek de bizi de buna sürükleyeceğinden (evet bunu da biliyorduk); sükûnetle Henri'den konuşurduk -olmayan erkek için duyulan o sıradan faydasız güçsüz kadın endişesi- ne durumda, aç mı, açıkta mı, tıpkı babasından söz ettiğimiz gibi, sanki o silah sesinin, o koşan çılgın ayakların bir nokta koyduğu, sonra da sildiği o zamanda, o ikindi hiç olmamış gibi yaşıyorduk. Ama Charles Bon'dan bir kez olsun söz etmedik. Sonbaharın sonlarına doğru Judith iki kez öğlen vakti ortalıktan kayboldu, sonra yemek zamanı sessiz ve sakin geri döndü. Nerede olduğunu sormadım, takip de etmedim, ama mezarın üzerindeki kuru yapraklarla, koyu kahverengi sedir döküntülerini temizlemeye gittiğini anladım, Clytie de anlamıştı - altına hiçbir şey gömmediğimiz o tümsek ağır ağır toprakla bir hizaya iniyordu. Hayır, silah sesi duyulmamıştı. O ses sadece bizimle bütün olmuşun, bütün olabilirdinin arasındaki kapının keskin ve nihai kapanma sesiydi - olaylar ırmağının geçmişe dönüşü engelleyecek şekilde kesilişi: ölçülemez zamanın içinde üç zayıf ama yılmaz kadının vücuda getirdiği sonsuza kadar kristalleşmiş bir an, kabul etmediğimiz, reddettiğimiz tamamlanmış gerçeğin hemen öncesinde, ağabeyin avını çalan, katilin mermisine bulduğu kurbanı elinden alan bir an. Yedi ay böyle yaşadık. Sonra ocak ayında bir öğleden sonra Thomas Sutpen eve döndü; önümüzdeki senenin yiyeceğini ekmek için bahçede hazırlık yaparken birimiz başını kaldırdı ve onun atıyla eve doğru ilerlediğini gördü. Sonra bir akşam ben onunla nişanlandım.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Sadece üç ayımı aldı. (Dikkat ediyor musun, ondan değil, kendimden söz ediyorum.) Evet, ben, sadece üç ay, ben ki yirmi yıl boyunca onu bir gulyabani olarak görmüştüm (görmek durumunda kalmıştım) çocukları korkutan bir masaldan fırlamış bir hayvan; ölmüş ablamın vücudundan husule getirdiği çocukların birbirlerini yok etmeye başladıklarını görmüştüm, yine de beni yirmi yıldır gören bu adam bir öğle vakti ilk olarak durup yüzüme baktığında, o ilk fırsatta, ıslıkla çağırılan bir köpek gibi ayağına koştum. Ah, kendimi haklı çıkartmaya uğraşmayacağım, kadınlar için yeterince geçerli bin tane aldatıcı sebep sayabilirdim (sayardım; şimdiye kadar saydım da kuşkusuz) kadınların muhtemel zenginlik ve mevkiye duydukları doğal, mantıksız arzudan (hatta umuttan) tut da kız kurularının her zaman hissettikleri (kuşkusuz sana anlatmışlardır) erkeksiz ölme korkusuna ya da intikam arzusuna varıncaya kadar. Hayır. Kendimi haklı çıkartmayacağım. Eve dönebilirdim ve dönmedim. Belki eve gitmem gerekirdi. Ama gitmedim. Judith'le Clytie'nin yaptığı gibi viran revağın önünde durup o sıska, bitkin atın üzerinde ilerleyişini seyrettim; sanki atın üzerinde oturmuyor, kendini bir serap gibi ileriye yansıtıyordu, sıska atın, eyerin, postalların, hissetmeyi unutmamış, ama dermansız kabuğu saran, donuk ve kopuk sırmalı, yaprak rengi, eprimiş ceketin ayak uyduramadığı gözü dönmüş, dinamik, sabırsız bir kararlılık ondan önce inmişti attan,</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">'Merhaba kızım,’ deyip eğildiğinde ve bıyığım Judith'in alnına değdirdiğinde de üzerinde aynı kararlılık vardı; Judith kımıldamamıştı, kımıldamadı, katı, sakin ve hareketsiz bir yüzle öylece durdu, birbirlerine dört cümle söylediler, Clytie beni merdivenin başında durdurduğunda hissettiğim kabile kanının ahengiyle kuşatılmış basit net kelimelerden kurulu dört cümle: 'Henry yok mu?' 'Hayır. Burada değil.' 'Ya. Peki ya'----- 'Evet. Henry onu öldürdü.' sonra hıçkırıklar. Evet, bir kez olsun ağlamamış olan Judith, o öğleden sonra merdivenlerden indirdiği ve hiç değiştirmediği, tam koşumun orta yerinde o kapının önünde beni durduran o soğuk sakin yüz; evet, hıçkırıyordu, sanki yedi ayın bütün birikimi inanılmaz tek bir boşalımla her gözeneğinden aynı anda fışkırdı (o kımıldamadı, tek kasını kıpırdatmadı) sonra gözyaşları yok oldu, sanki Sutpen'in onu saran vahşi ve kuru halesi gözyaşlarını fışkırdıklarından daha hızlı kurutmuş gibi aniden kayboldu: ellerini Judith'in omuzlarından çekmeden Clytie'ye baktı ve ‘Ah, Clytie,' dedi sonra bana baktı - son görüşümden hatırladığım aynı yüz, sadece biraz süzülmüş, aynı amansız gözler, saçlara biraz kır düşmüş, üzerinde hiçbir hatırlama emaresi yok, ta ki Judith, 'Rosa. Rosa Teyze. Artık burada oturuyor,' diyene kadar.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Hepsi bu. Eve uzanan yoldan tekrar hayatlarımıza girdi ve o ani, inanılmaz gözyaşları dışında en ufak bir pürüz bırakmadı. Çünkü kendisi orada, bizim günlerimizi geçirdiğimiz evde değildi, orada durmamıştı. Kabuğu oradaydı, onun için hazır tuttuğumuz odayı kullanıyor, yetiştirdiğimiz ve hazırladığımız yemeği yiyordu, ama ne yatağın yumuşaklığını hissedebiliyor, ne de yemeklerin niteliğini veya tadını ayırt edebiliyordu. Evet. Orada değildi. Bizimle birlikte bir şeyler yiyordu; onunla konuşuyorduk, sorulara cevap veriyordu; geceleyin bizimle birlikte ateşin önünde oturuyor ve derin, büyülü, mutlak bir ataletten apansız sıyrılarak konuşmaya başlıyordu, ama bizimle, işitmeye muktedir altı kulak, üç zihinle değil, havayla, evin beklemedeki zalim çürüyen mevcudiyetiyle, ruhuyla konuşuyordu, kendi tabutunun duvarları içinde masalsı, ölçüsüz Camelot'larmı Carcassonne'larını yaratan bir delinin abartılı sözleriyle. Çiftlikte, Sutpen'in Yüzkilometrekaresi dediği dünya üzerindeki bu rastgele karede bulunmadığı söylenemezdi: kesinlikle söylenemezdi. Sadece odada değildi ve bunun nedeni de başka bir yerde bulunmak zorunda oluşuydu, bir parçası her harap tarlayı, kırık çiti, yıkık barakayı, pamukhaneyi, ambar duvarını içinde barındırıyordu; her köşeye dağılmış ve çözülmüş benliğini, zamanın azlığı, o ürpertici gözü dönmüş atıl telaş ve daha ilk nefesini almış gibi acele etme zorunluluğu bir arada tutuyordu; etrafına bakmış, yaşlı olduğunu fark etmiş (elli dokuz yaşındaydı) ve kaygılanmıştı (korkmamış: kaygılanmıştı), yaşlılığın onu kuvvetten düşürüp yapmak istediği şeyleri yapmasına izin vermemesi değil, ölmeden önce bunları yapmaya vakit bulamamaktı onu kaygılandıran. Tahminlerimizde yanılmamıştık: evini ve çiftliğini eski haline olabildiğince benzetene kadar soluklanmak için bile durmayacaktı. Bu işi nasıl başaracağını bilmiyorduk, sanırım kendisi de. Nasıl bilsin ki, eve koca bir hiçle gelmişti, burada hiç bulmuştu, hiç bile denemeyecek bir dört yıl. Ama bu onu durdurmadı, yıldırmadı. İşin ucunda kaybetmek de olduğunu ama güçlü şaşmaz iradesinin bir anlık zaafının kesin yenilgi demek olacağını bilen bir kumarbazın soğuk uyanık hiddetiydi onunki: talih ırmakları ve salgıları tekrar akmaya başlayana kadar sadece kartları ya da zarı azimle yönlendirerek o muallaklığın kristalleşmesini engelleyen bir kumarbazın. Hiç durmadı, elli dokuzluk kemikleriyle kaslarını dinlendirmek için bir iki gün bile beklemedi -o bir iki gün boyunca bizden, ne yaptığımızdan olmasa da kendinden, geçmiş dört seneden söz edebilirdi (çünkü bize anlattıkları öyle azdı ki, savaş olmamış ya da başka bir gezegende olmuş, canını tehlikeye atmamış, etiyle kanıyla acısını çekmemiş sanılabilirdi)- zaferle felaket arasındaki kuş tüyü dengesini öfkeyle, inanamadan hikâye etmek (hayata dayanmayı mümkün kılan bu işi yapmak) acı ama malul olmamış yenilginin kendini tüketerek huzura, sükûna benzer bir şeye dönüşmesi için elzemdir, fakat Sutpen o doğal iyileşme süresini kullanmadı, karşısına dikildiği halde ona kıymamış olan yenilgiyi, hayatta kaldığı halde onunla yaşamaya tahammül edemeyen kendisi için dayanılmaz kılan bu işi yapmadı.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Onu nadiren görüyorduk. Şafak vaktinden hava kararana kadar, o, Jones ve bir yerlerden bulduğu, bir şekilde (belki o yabancı mimarın ücretini ödediği şekilde - kandırma, vaat, tehdit ve kaba kuvvetle) ücretini ödediği bir iki adam hiç görünmüyorlardı. Vurguncunun ne anlama geldiğini öğrenmeye başladığımız kıştı ve ahali -kadınlar- geceleri kapılarıyla pencerelerini kilitlemeye, birbirlerini zenci ayaklanması hikâyeleriyle korkutmaya başlamışlardı, mahvolmuş, dört yıllık nadasa bırakılmış, ihmal edilmiş toprak, erkekler ceplerinde tabancalarla her gün kasabalarda gizli yerlerde buluşurken yine boş yatıyordu. Sutpen onlara katılmadı; mart başlarında bir gece bir temsilci heyetinin çamurları yararak nasıl geldiğini ve onu net bir evet ya da hayır demeye, onlarla mı onlara karşı mı, dost mu düşman mı olduğunu söylemeye nasıl zorladığını hatırlıyorum: o cevap vermeyi reddetti (ince amansız yüzünü ve normal ses tonunu hiç değiştirmeden), istedikleri meydan okumaysa bunu bulacaklarını söyledi, Güney'de herkes onun gibi davransa, kendi arazisini eski haline getirse, bütün toprakların ve Güney'in kendini kurtaracağını anlattı: onları odadan, evden dışarı çıkardı ve sözcüleri 'Bu savaş demek, Sutpen' diye ültimatom savururken lambayı başının üzerinde tutarak kapının ağzında kımıldamadan durdu ve 'Ben savaşa alışığım,' cevabını verdi. Ah evet, onu seyrettim, bu yaşlı adamın yalnız öfkesini seyrettim, önceki gibi sadece toprakla, inatçı ama ağır ağır ıslahı mümkün toprakla değil, değişmiş yeni zamanın külçe gibi ağırlığıyla da savaşıyordu tıpkı bir nehrin önüne çıplak elleri ve tek bir çakılla set çekmeye çalışır gibi: ve onu bir kere yarı yolda bırakmış (ne yarı yolda bırakması? ona ihanet etmiş: bu sefer de onu mahvedecek olan) bir ödülün sahte yanılsaması uğruna yapıyordu bunu; benzerliği ben de şimdi görüyorum: hızla dönen bir çemberin ölümcül rotası gibi yoldan çıkan acımasız gururunu, kibirli bir ihtişama duyduğu tutkuyu şimdi görüyorum, ama o zaman görmemiştim. Nasıl görebilirdim? yirmi yaşına bassam da hâlâ çocuktum, dünyanın canlı bir yankı gibi değil, ölü anlaşılmaz bir gölge gibi vurduğu o rahimvari koridorda yaşıyordum hâlâ, bir çocuğun sessiz ve korkusuz hayretiyle kadınlarla erkeklerin -babamın, ablamın, Thomas Sutpen’in, Judith’in, Henry'nin, Charles Bon un- şeref, ilke, evlilik, aşk, mahrumiyet, ölüm adı verilen serabımsı tuhaflıklarını izliyordum; çocuk değil, üçümüzden, Judith, Clytie ve benden oluşan, durağan kabuğu besleyip giydiren o üçlü ana-kadının bir parçasıydım, böylece çılgın boş yanılsamaya bir menfez ve faaliyet alanı yaratıyor, böylece kendi kendime 'Nihayet hayatımın bir değeri var, aklını yitirmiş bir çocuğun yıllanmış öfkesini korumak ve kollamak olsa bile' diyordum. Derken bir öğleden sonra (ahıra giden patikanın yanında, elimde çapa bahçede çalışıyordum) başımı kaldırdım ve bana baktığını gördüm. Beni yirmi yıldır görüyordu, ama ilk kez bana bakıyordu; ikindi vakti patikada durmuş bana bakıyordu. Dikkati çeken buydu: tam ikindi vakti, evin yakınlarında görünürlerde olmaması, kilometrelerce uzakta olması gerekirken, henüz elinden alma zahmetine girmedikleri Yüzkilometrekaresinin bir yerlerinde, (uzatmalı ve kesintisiz bir an boyunca muazzam bir gayretle o on kilometreye on kilometrelik kareyi bir arada tutarak, kucaklayarak, kuşatarak, felaketin eşiğinde, son yenilgi olacağını bildiği şeyle kılını bile kıpırdatmadan, korkmadan yüzleşerek, zayıflayıp seyrelmeden, büyüyüp devleşerek) belki belli bir noktasında da değil, pek çok yerine dağılmış bir halde olması gerekirken patikada durmuş, sanki benimle karşılaştığı anda ahırla patika, güneşe çıkacağını bilmeden kendini dışarı attığı bir bataklıkmış gibi tuhaf ve ilginç bir yüz ifadesiyle bana bakıyordu - yüz aynı yüzdü: ifade aşk değildi; bunu iddia etmiyorum, sevecenlik ya da merhamet de değildi: sadece ani bir kamaşma, aydınlanmaydı; ne de olsa oğlunun cinayet işleyip ortadan kaybolduğunu öğrendiğinde 'Ah. - Eee Clytie,' demiş bir adamdı bu. Eve doğru yoluna devam etti. Ama aşk değildi: bunu iddia etmiyorum; kendime bahane bulmuyorum, haklı çıkmaya çalışmıyorum. Bana ihtiyaç duyduğunu, beni kullandığını söyleyebilirdim; ama şimdi neden isyan edeyim ki, beni daha fazla kullanmadı diye mi? ama öyle demedim; şimdi, bilmiyorum, diyebilirim ve doğrusu da bu. Çünkü bilmiyorum. Gitmişti; bunu da fark edemedim, çünkü iç organların nasıl bir metabolizması varsa ruhun da vardır, uzun zamanda oluşmuş birikimler onun içinde yanar, yırtıcı tenin bekâretini üretir, yaratır ve bozar; ah bir saniyede; - evet, olamazın, olmayacağın, asla'nın bütün o parolalaş- mış püskürmeleri tek bir kızıl saniyede sertçe silinir. O bir saniye benim için o andı, o zaman kaçabilirdim, ama kaçmadım, onun gittiğini fark etmiştim, ama ne zaman gözden kaybolduğunu hatırlamıyordum, nasıl bitirdiğimi anlamadan bütün bamya tarhını çapalamıştım, o gece artık alıştığımız hayal-bulutlarıyla kaplı kabukla yemeğe oturdum (yemek esnasında bana bakmadı; o zaman, Islah olmaz ten bizi nasıl kandırıyor, hayalimizi nasıl bir lağım-patlamasına sevk ediyor, diyebilirdim; ama demedim) sonra her zamanki gibi Judith'in odasında ateşin önünde otururken kapıda belirdi, bize baktı ve 'Judith, Clytie'yle ikiniz----' sustu, içeri girdi, sonra 'Yok, boşverin. Rosa için fark etmez, siz de duyabilirsiniz, çünkü zamanımız az, onu da çalışarak geçirmek zorundayız dedi, yanıma geldi, durdu ve elini başıma koydu ve (konuşurken neye baktığını bilmiyorum, sesinden bize ya da odadaki herhangi bir şeye bakmadığı belliydi) Ablan Ellen'a pek iyi bir koca olamadığımı düşünüyor olabilirsin. Elerhalde böyle düşünüyorsun. Artık daha yaşlıyım, hem bunu hesaba katmasan bile, en azından senin için bundan daha iyi bir koca olacağıma söz verebilirim,' dedi.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Bana yaptığı kur bundan ibaretti. Sebze bahçesindeki o bir anlık bakışma, kızının odasında başıma koyduğu eli; bir ferman, bir buyruk, konuşulması ve işitilmesi için değil, unutulmuş ve isimsiz bir anıtın alınlığındaki donuk taşta okunması için sarf edilmiş (ve o şekilde söylenmiş) bir cümle gibi serinkanlı ve cafcaflı bir böbürlenme. Kendimi haklı çıkarmıyorum. Bahanem yok, acıma dilenmiyorum, ben ki 'Olur' cevabı vermedim, sorulmadığı için değil, cevap için bir boşluk, bir oyuk, bir aralık olmadığı için. Çünkü yaratabilirdim. İsteseydim zorla bir oyuk meydana getirebilirdim - uysal bir ‘Evet'e uyacak bir oyuk değil, kör ümitsiz dişi bir silahın açtığı derin bir yara,'Hayır1 Hayır!’ ve 'İmdat!' ve 'Beni kurtarın!' diye bağıran açık bir yara olurdu bu. Hayır, bahane yok, acıma yok, kımıldamadım bile, çocukluğumun gulyabani- sinin o sert ve unutkan elinin altında oturdum ve Judith'e bir şeyler söylediğini duydum, Judith'in ayak seslerini işittim, Judith'in elini gördüm, Judith'i değil - öksüz kalışını, çektiği zorlukları, aşkını yitirişini adeta bir gazeteden okur gibi okudum avucundan; aşındırıcı dokuma tezgâhının, baltanın, çapanın ve erkeklerin kullanması emredilmiş bütün aletlerin hâkim olduğu o dört zor kıraç yıl: ve o avucun içinde Sut- pen'in Ellen'a neredeyse otuz yıl önce kilisede taktığı yüzük duruyordu. Evet, benzerlik, aykırılık ve delilik. Öylece oturdum ve bu sefer de yüzüğü benim parmağıma takışını seyretmedim, hissettim (artık o da oturuyordu, Clytie'nin sandalyesinde, Clytie şöminenin yanında, ateşin aydınlığının hemen dışında duruyordu) ve sesini dinledim, herhalde tıpkı Ellenin otuz yıl önce kendi ruhunun nisanında dinlediği gibi: benden, aşktan ya da evlilikten, hatta kendisinden bile söz etmiyordu; onu dinleyen aklı başında bir faniye yöneltmemişti konuşmasını, sözleri deli saçması da değildi, meydan okuduğu kaderin karanlık güçlerine hitap ediyordu o vahşi ihtişamlı rüyadan, Ellenin ilk duyduğu zamankinden daha gerçek olmayan (asla da olamayacak) eksiksiz bir Sutpen'in Yüzkilometrekaresi rüyasından söz ediyordu, sanki o yüzüğü canlı bir parmağa iade etmekle zamanı yirmi yıl geri döndürmüş, durdurmuş, dondurmuştu. Evet. Orada oturmuş sesini dinlerken kendi kendime şöyle dedim, 'Delirmiş. Bu evliliğin bu gece yapılmasını buyuracak, töreni de hem damat, hem rahip olarak kendisi yerine getirecek; elinde tuttuğu başucu mumuyla evliliği çılgınca kutsayacak: ben de deliyim, çünkü razı olacağım, boyun eğeceğim; ona cesaret vereceğim, kendimi tehlikeye atacağım.' Hayır, bahane uydurmuyorum, merhamet dilenmiyorum. O gece kurtulmuşsam (ki kurtuldum; kendimi daha sonra, daha serinkanlılıkla feda edecektim, şaşkın arsız hain tenin bütün bahanelerinden kurtulduğumda) benim suçum, benim kararım değildi, çünkü yüzüğü taktıktan sonra bana hiç bakmadı, yani sadece o ikindiden önceki yirmi yıl boyunca baktığı gibi baktı, sanki o an için delilere has bir aklıselime kavuşmuştu, tıpkı aklı başında insanların onlara aklı başında olduklarını hatırlatan kısa delilik nöbetleri geçirmesi gibi. Hepsi bu da değil. Üç aydır beni her gün görmüş, ama bana hiç bakmamıştı, zira kendisi için olmasa bile en azından içinde yaşadığı çılgınca rüya için sağlanan kıt rahatlığa duyduğu, dışarı vurulmayan huysuz erkek minnettarlığına maruz kalan üçlünün bir parçasıydım sadece. Ama onu takip eden iki ay boyunca beni görmedi bile. Belki sebebi açıktı: çok meşguldü; artık nişanlanma işini hallettiğine göre (tabii istediği buysa) beni görmesine gerek yoktu. Belli ki yoktu: düğün için bir gün bile belirlenmemişti. Sanki o ikindi hiç olmamıştı, öyle bir olay meydana gelmemişti. Evde olmasam da olurdu. Daha da kötüsü: kendi evime gidebilirdim, eve dönebilirdim, beni özlemezdi bile. Ben (benden her ne istediyse - varlığım değil, mevcudiyetim: sadece yaşıyor oluşum, Rosa Coldfield ya da kendisiyle kan bağı olmayan herhangi genç bir kadından istediği neyse, onun için neyi temsil ediyorsa oydum - çünkü hakkını vereyim: yapmamı istediği şeyi bana sorduğu ana kadar hiç düşünmemişti, çünkü bunu sormak için iki ay bekleyeceğini sanmıyorum, hatta iki gün bile beklemezdi) - benim mevcudiyetim onun için sadece hiçbir kılavuzu -ümidi, ışığı: yenilgiyi asla kabul etmemek haricinde hiçbir şeyi- olmaksızın bataklıkta mücadele etmiş, sonunda aniden sert toprağa, güneşe ve temiz havaya çıkmış adam için kara balçığın, birbirine geçmiş sarmaşıkların yokluğu neyse o demekti - tabii onun için güneş diye bir şey olsaydı, herhangi biri ya da bir şey deliliğin beyaz aydınlığıyla rekabet edebilseydi. Evet, deliydi ama o kadar değil. Çünkü kötülükte elverişli bir yan vardır: hırsızlığın, yalanın, hatta cinayetin erdemden daha işlek kuralları vardır; neden deliliğin de olmasın? Eğer deli idiyse, delilik onu zorlayan rüyadaydı, yöntemlerinde değil: Jöne s gibi adamları zor şartlarda çalışmaya ikna eden, onlarla pazarlık eden biri deli olamazdı; bir zamanlar dostu olmasa bile tanıdığı olan adamların yenilgi yarasının iltihabını akıtmak için büründüğü cüppelerden, kukuletalardan, geceleyin dörtnala giden atlardan uzak duran biri deli olamazdı; ona mümkün olan en düşük bedelle karısı olabilecek yegâne kadını, lıem de başarısını garantileyecek yegâne yöntemle kazandıran plan ya da taktik bir delinin olamazdı; - deli değildi, hayır: zira delilikte hatta iblislikte, şeytanı bile kendi marifetinden dehşete düşüren, Tanrı'nın acımayla bakmasına neden olan bir şeyler vardır - bir kıvılcım, bir kırıntı, o mafsallı eti, konuşmayı görmeyi tat almayı ve insanoğlu dediğimiz varlığı kurtaran, kefaretini ödeyen bir şey. Neyse. Ben sana ne yaptığını anlatacağım ve hakemliği sana bırakacağım. (Daha doğrusu anlatmaya çalışacağım, çünkü öyle şeyler vardır ki üç kelime onları anlatmak için çok fazladır, üç bin kelime çok az, bu da öyle bir şey. Anlatılabilir; o kelimeleri söyleyebilirim, o küstah terbiyesiz müstehcen ve çirkin kelimeleri tıpkı onun söylediği gibi yineleyebilirim ve sana sadece ne demek istediğini kavradığımda kapıldığım aynı korkunç, aşağılanmış inanmazlığı miras bırakabilirim; ya da üç bin kelime edip sana sadece neredeyse elli yıldır kendim söyleyip kendim duyduğum o Neden? Neden? ve Neden?i bırakabilirim.) Ama hakemliği sana bırakacağım ve haklı olup olmadığıma sen karar vereceksin.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Görüyorsun ya, o güneş bendim, daha doğrusu öyle olduğumu düşünüyordum, delilikte o kutsal kıvılcımın, kırıntının bulunduğuna inanıyordum, deliliğin kendisi korku ya da acımaya dair tek kelime bilmese bile. Çocukluğumun gulyabanisi vardı karşımda, ben doğmadan önce tek ablamı kasvetli gulyabani-ülkesine kaçırmış ve ondan iki hayalet çocuk sahibi olmuştu, onlarla yakınlaşmaya teşvik edilmemiş, kendim de istememiştim sanki geç-doğmuşluğumun getirdiği yalnızlık o ölümcül dolaşıklığı önceden hissetmemi sağlamış, daha cinayet lafını öğrenmeden beni o feci çapraşık doruğa karşı uyarmıştı -sonra bunları bağışladım; bir sancak altında at koşturmuş ve (iblis olsa da olmasa da) cesurca acı çekmiş bir figür vardı- bağışlamaktan da fazlasını yaptım: onu yok ettim, çünkü o gulyabaninin içinde barındığı vücut, kan, bellek beş yıl sonra geri döndü ve elini uzatıp bana ‘Gel,’ dedi tıpkı köpek çağırır gibi ve ben gittim. Evet, hatta geride neyi, kimi (ben hariç: bu da başka bir kanıt değil mi?) bıraktığını ve neye, kime döndüğünü tamı tamına hatırlayan, doğru ismi ve anıları taşıyan o vücut, o yüz: ama gulyabani değil; doğru zorba, ama fani kusurlu, korkudan çok acıma uyandıran bir zorba: ama gulyabani değil, çünkü o ölmüştü, yok olmuştu, belki çocukluğumdan hatırladığım (ya da unuttuğum) yalnızlığın ıssız sarp zirvelerinde alevler ve kükürt kokuları arasında yanıp kül olmuştu - o güneş bendim, (Judith'in odasındaki o geceden sonra) beni yok saymadığına inanmıştım, sadece kafası bulanık ve tepkisizdi, tıpkı bataklıktan kurtulmuş hacı gibi toprağı hissediyor, güneşin ve ışığın yeniden tadına varıyordu, ama ikisinin de farkında değildi, tek bildiği balçığın ve karanlığın yokluğuydu - akrabalık taşımayan kanda, o solgun adla aşk tabir ettiğimiz bir sihir olduğuna inanıyordum, Judith'le Clytie gölgelerini düşürmeseler onun için güneş olabilirdim (en gençleri ve zayıfları olsam bile); evet, orada en genç bendim, yine de ölçülmemiş ölçülemez bir ihtiyarlıktan güç alıyordum, zira içlerinde sadece ben, 'Ey zalim adam yaşlı adam, senin rüyana uyabilecek bir ağırlığım yok, ama çılgınlığın için bol bol alan verebilirim,' diyebiliyordum. Sonra bir ikindi -mukadderat: ikindi, ikindi, hep ikindi: fark ettin mi? umudun ve aşkın ölümü, gururun ve ilkelerin ölümü, sonra her şeyin ölümü bir tek kırk üç yıl süren o aşağılanmış, korkunç inanmazlık hariç- eve döndü ve bana seslendi, ben aşağı inene kadar arka balkonda bağırdı durdu; bu işi yapmayı son ana kadar aklına getirmediğini sana söylemiştim, bunu düşündüğünde bulunduğu yerden eve gelene kadar geçen o uzatmalı ana kadar hiç aklına getirmemişti: bu olay da bir başkasıyla çakışıyor: yüzkilometrekaresinin ne kadarını elinde tutabileceğini ve kurtarabileceğini, ölüm döşeğinde ne kadarına benim arazim diyebileceğini en nihayet anladığı gündü, artık başına ne gelirse gelsin en azından Sut- pen'in Yüzkilometrekaresi'nin kabuğunu muhafaza edebilecekti, adını Sutpen'in Birkilometrekaresi olarak değiştirmek daha isabetli olsa bile - ben aşağı inene kadar haykırdı durdu. Atını bağlayacak kadar bile bekleyememişti; yuları elinde bekliyordu (bu sefer elini başıma koymadı) ve o küfürlü aşağılayıcı sözleri tıpkı Jöne s ya da başka bir adama dişi bir köpek, inek ya da at hakkındaki fikrini sorar gibi söyledi.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent"><span style="font-style:italic">Sana eve nasıl döndüğümü anlatmış olmalılar. Evet, biliyorum: 'Rosie Coldfield, adamı kaçırdı, karalar bağladı; kırk yılın başı bir adam yakaladı, tutamadı’ - Evet, biliyorum (hem de nazik; çok nazik olacaklardır): Rosa Coldfield, kara kuru hınçlı yetim köy çırpısı, en nihayet sağ salim nişanlanmış, artık kasabada olmayacak neyse ki; sana anlatmış olmalılar: Ölene kadar orada oturmak niyetiyle nasıl çiftliğe </span><span style="font-style:italic">gittiğimi; yeğenimin cinayetini, ablamın doğurmakla lanetlediği çocuklardan en azından birini kurtarmam ricasını, son arzusunu yerine getirmem için Tanrı'nın gönderdiği açık bir işaret olarak değerlendirdim ama, bir mermi de şarapnel de geçirmeyeceği, mutlaka geri döneceği baştan beri belli olan o iblis geldiğinde evde bulunmak başka bir şeydi; onu bekliyordum, çünkü hâlâ gençtim (bir sancağın altında umutlarımı otlara gömmemiştim) ve delikanlıların çoğunun öldüğü, yaşayanların da ya yaşlı ya evli ya da âşık olamayacak kadar yorgun olduğu bir yerde ve zamanda evlenme çağına gelmiştim; o benim en iyi, benim tek şan- simdi: en mamur, hatta savaşsız günlerde bile şansımın pek az olacağı bir ortamda yaşıyordum, zira sadece Güneyli bir hanımefendi değildim, mütevazı mazim ve hayat tarzımdan başka bir şeyim yoktu, zengin bir çiftçinin kızı olsam hemen hemen her istediğimle evlenebilirdim, ama sadece küçük bir bakkalın kızı olduğum için kimseden bir buket çiçek beklentim bile yoktu, bu yüzden de nihayetinde babamın yanında çalışan sıradan bir çırakla evlenmeye mahkûmdum; - Evet, sana söylemişlerdir: gençti demişlerdir, dört yıl süren o gece boyunca ümitlerini gömdü hep, siperlikli uyumak bilmez bir mumun yanında eski bir hesap defterinin sayfalarının arkasına acı, haksızlık ve keder mirasını, Savaşı mumyaladı, soluduğu havadaki ihtirasın, nefretin, öldürmenin gizli zehirli ifrazatını mürekkeple mumyaladı; - bir asker kaçağının bir iblise, bir zorbaya yüz sürmüş kızı demişlerdir: bu yüzden de babasından nefret etmekte haklı olduğunu, zira babası o tavan arasında ölmese yiyecek, korunma ve barınak uğruna o çiftliğe gitmeyeceğini ve yaşamını sürdürmek, üşümemek için o iblisin yemeğine, giysisine (yetiştirilmesine ve dokunmasına yardım etse bile) muhtaç olmayacağını, en kaba adalet talebiyle namusunun izin verdiği ölçüde aldıklarının bedelini ödemesinin istenmeyeceğini, onunla nişanlanmayacağını, nişanlanmayınca da kırk üç senedir yaptığı gibi bütün gece kendi kendine Neden? Neden? Neden? diye sorarak yatmak zorunda kalmayacağını söylemişlerdir: sanki daha çocukken bile içgüdüsel olarak babasından nefret etmekte haklıydı ve bu kırk üç yıllık dayanılmaz, iktidarsız öfke, ona hayat verenden nefret etmesinin, incelikli ironik ve kısır intikamıydı. - Evet, ablası ona en azından sığınacak bir yer, bir akraba miras bırakmasa kasabaya yük olacak Rosa Coldfield en sonunda nişanlandı: şimdi Rosa Coldfield adamı kaçırdı, karalar bağladı; bir adam buldu, ama onu tutamadı; haklı olan, sadece haklı olan Rosa Coldfield, oysa hatalı olan bir erkeğe bunu kabul ettirmeye kalkışmaktansa hatayı </span><span style="font-style:italic">kendisi üstlenmesi gereken kadınlar için haklılık yeterli değildir. İşte bu yüzden onu bağışlayamıyor: hakaret ettiği, hatta aldattığı için değil, öldüğü için. Ah evet, biliyorum, biliyorum: İki ay sonra eşyalarım toplayıp (yani şalını ve şapkasını tekrar giyip) kasabaya geri döndüğünü nasıl öğrendiklerini biliyorum, ölmüş annesiyle babasının olmadığı o evde bir başına yaşamak için nasıl döndüğünü, arada sırada Judith gelip Sutpen'in Yüz- kilometrekaresi'nde ne yemek varsa getiriyordu ve sadece korkunç mecburiyet, vahşi anlaşılmaz etin inatçı yaşama isteği bu yiyecekleri kabul etmesini sağlıyordu (Bayan Coldfield'in). Gerçekten de korkunçtu: çünkü artık kasaba - yoldan geçen çiftçiler, beyaz mutfaklarında çalışmaya giden zenci hizmetkârlar - onu güneş doğmadan önce bahçe çitleri arasından uzanarak sebze toplarken görüyorlardı, bahçıvanlıkta acemilik dönemini bitirip tam olarak nasıl sebze yetiştirileceğini öğrenmiş olsaydı bile kendi bahçesi, ekecek tohumu, işleyecek aleti olmadığından bitki yetiştiremezdi, zaten asla teslim olmamış biri olarak her şey elverişli olsaydı bile sebze yetiştirmezdi; bahçe çitlerinden uzanıp sebze topluyordu, oysa istese onu bahçeye buyur ederlerdi, hatta sebzeleri bile kendileri toplayıp ona gönderirlerdi, zira gerek Yargıç Benbom, gerek başkaları geceleyin kapısının önüne sepet içinde erzak bırakabilirlerdi, ama onlara izin vermiyordu, çitten içeri uzanıp sebzeleri kendine çekmek için bir çubuk bile kullanmıyordu, eşkıyalığının sınırı sadece kol mesafesiydi ki bunu asla aşmazdı, onu kasabalı uyanmadan hırsızlığa çıkmaya sevk eden sadece görülmeme kaygısı değildi, çünkü bir zencisi olsa güpegündüz yağmaya gönderebilirdi, hiç dert etmezdi tıpkı hakkında şiir yazdığı süvarilerin adamlarını yağmaya göndermeleri gibi. - Evet, Rosie Coldfield adamı kaçırdı, karalar bağladı; bir yavuklu buldu, elinde tutamadı; (ah evet, sana öyle söyleyecekler) bir yavuklu buldu ve hakarete uğradı, duyulmuş bağışlanmamış bir söz, sarf edildiği için değil, kendisi hakkında düşünülebildiği için bağışlanmamış, öyle ki ilk duyduğunda bu sözün belki bir gün, bir hafta, hatta bir aydır Sutpen'in kafasında olduğu bir şimşek gibi beyninde çakmış, her gün ona kafasında bu fikirle bakıyormuş da haberi yokmuş. Ama onu affettim. Sana öyle anlatmazlar, ama affettim. Neden etmeyecektim ki? Affedecek bir şeyim yoktu zaten; onu kaybetmedim, çünkü hiç benim olmadı: bir parça kokuşmuş çamur hayatıma girdi, daha önce hiç duymadığım ve bir daha asla duymayacağım bir şeyi bana söyledi, sonra çıkıp gitti; hepsi bu. Hiç benim olmadı; hele bu sözün aklına gelen o lağım manasıyla, belki benim de </span><span style="font-style:italic">kastettiğimi düşündüğün (ki yanılıyorsun) o manayla hiç. Onun bir önemi yoktu. Hakaretin özü bile değildi. Demek istediğim, o bu dünyada hiç kimsenin, hiçbir şeyin olmamıştı, asla da olmayacaktı, Ellen'ın bile, Jones'un torununun bile. Çünkü bu dünyada kendini gerçekleştirememişti. Yürüyen bir gölgeydi. Korkunç bir iblis lambasının yer kabuğunun altından yukarıya yansıttığı, ışıktan-körleşmiş yarasavari bir imgesiydi, kendi işkencesinin, dolayısıyla aslının yozlaşmış, ters bir görüntüsüydü; uçurumlar dibindeki kaotik karanlıktan, sonsuz uçurumsu karanlığa (nasıl bir merhale kaydettiğine dikkat ettin mi?) çıkan yörüngesini tamamlıyordu, onu tutacağına, kurtaracağına, bırakmayacağına inandığı şeye kibirli maddesiz elleriyle sıkı sıkı sarılmıştı - Ellen (dikkat ediyor musun?), ben, sonra da Wash Jones'un tek çocuğunun babasız kızı, Memphis'te bir genelevde öldüğünü duydum - en sonunda (huzur ve sükûnla olmasa bile) paslı bir tırpanın tek darbesiyle o sarıldığı şeyden kopacaktı. Bunu da birinden duydum, biri bana yetiştirdi, ama bu sefer Jones değil, yolunu değiştirip bana öldüğünü söyleme nezaketinde bulunan biri. 'Öldü mü?' diye bağırdım. 'Öldün mü? Sen? Yalan söylüyorsun; ölmedin; cennet seni alamaz, cehennem almaya cesaret edemez!'</span> Ama Quentin dinlemiyordu, çünkü onun da geçemediği bir şey vardı - o kapı; dışarıdaki merdivenden gelen ayak sesleri o silah sesinin bir devamı adeta, iki kadın, biri zenci, öteki (un bulunursa çuvaldan, bulunmazsa perdeden yapılan) iç çamaşırlarıyla oturan beyaz kız işlerini bırakıp kapıya bakıyorlar, eski buruşuk satenle dantelin yatağın üzerine dikkatle serilmiş, sararmış krem rengi yığınını beyaz kız hızla üzerine çekiyor ve kapı kırılırcasma açılıp ağabeyi karşısında belirince öylece tutuyor, ağabeyi şapkasız, kasaturayla kesilmiş saçları darmadağın, yüzü sıska bitkin tıraşsız, gri ceketi yırtılmış, rengi solmuş, tabanca hâlâ elinde aşağı sarkıyor: ikisi, ağabeyle kardeş, cinsiyetlerinin değişikliği, ortak kanlarını korkunç, adeta dayanılmaz bir aynılığa bilemiş gibi tekinsiz bir benzerlikteler, tokat gibi kısa açık kesik cümlelerle konuşuyorlar, göğüs göğüse durmuş birbirlerine vuruyorlarmış gibi, ikisi de darbelere karşı kendini korumaya teşebbüs etmiyor:</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Artık onunla evlenemezsin.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Neden evlenemezmişim?</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Çünkü öldü.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Öldü mü?</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif;font-style:italic"><span style="background-color:transparent">Evet. Onu öldürdüm.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Bunu geçemiyordu (Quentin). Kadını dinlemiyordu bile; "Han'fendi? Duymadım. Ne demiştiniz?"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"O evde bir şey var."</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"O evde mi? Clytie var ya. O burada	"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Hayır, içinde yaşayan bir şey. içinde gizli. Dört yıldır orada, o evde gizlice yaşıyor."</span></p>
  </body>
</html>
