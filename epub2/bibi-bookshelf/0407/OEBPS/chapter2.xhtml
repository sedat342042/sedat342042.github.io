<?xml version="1.0" encoding="UTF-8" ?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="tr-TR" xmlns="http://www.w3.org/1999/xhtml">
  <!-- This file was converted to xhtml by Writer2xhtml ver. 1.2.1. See http://writer2latex.sourceforge.net for more info. -->
  <head>
    <title>Abşalom, Abşalom!</title>
    <link href="styles/styles1.css" rel="stylesheet" type="text/css" />
  </head>
  <body dir="ltr">
    <h1 id="toc0" style="page-break-before:always">1</h1>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Saat ikiyi biraz geçeden, uzun durgun sıcak bıkkın ölgün eylül ikindisi günbatımına kavuşana kadar, Bayan Coldfield'in bir zamanlar babası adını öyle koymuş diye hâlâ büro dediği odada oturdular - loş sıcak havasız bir odaydı, Bayan Coldfield küçük bir kızken birileri ışığın ve hava cereyanının sıcağı taşıdığına, karanlığın daima daha serin olduğuna inandığı için kırk üç yıldır panjurları sıkı sıkı kapatılıp sürgülenirdi, (güneş evin o cephesine vurdukça) içerisi sarı huzmelerle kafesleniyordu, bunların içinde yüzen toz zerrelerinin, boyası dökülen panjurlardan rüzgârla savruluyormuş gibi içeri dolan eski ölü kurumuş boya parçacıkları olduğunu düşündü Quentin. Pencerelerden birinin önündeki tahta bir çardağa sarılmış mor- salkım o yaz ikinci kez çiçek açıyordu, serçeler zaman zaman aniden üzerine sökün ediyorlar, kalkarlarken de kuru telaşlı tozlu bir ses çıkarıyorlardı; Quentin'in karşısında Bayan Coldfield kırk üç senedir kız kardeşi mi, babası mı, yoksa olmamış kocası için mi giydiğini kimsenin bilmediği o ebedi karaları içinde, kendisi için çok yüksek, dik arkalı, sert sandalyenin üzerinde öyle dik oturuyordu ki ayakları, incik kemikleriyle bilekleri demirdenmişçesine dümdüz, kaskatı aşağı sarkıyor, çocuk ayakları gibi güçsüz ve durgun bir öfkeyle yere değmeden öylece duruyordu; o haşin, bitkin, şaşkın sesiyle, dinleme tavsayana, işitme duyusu kendi kendini iptal edene kadar biteviye konuşuyor, iktidarsız, ama yılmaz hüsranının öleli-nice-olmuş nesnesi ise sanki bu zorbaca yad edilmeyle hortlayıp, uygun bir zaman kollayan hülyalı muzaffer tozdan kayıtsızca ve zararsızca fırlıyordu.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Sesi kesilmez, eriyip giderdi. Koyulaşmış, damıtılmış, iyice yoğunlaşmış vahşi, sakin eylül güneşi altında serçeler, bahçe duvarına yaslanan aylak bir oğlanın havada savurduğu kızılcık sopasının sesiyle iner, bu gürültülü kıpırtı bulutunun üzerine konup kalktığı, ikinci kez çiçeğe durmuş morsalkım, tatlı, tabut kokulu, loş bir kasveti baygınlaştırdıkça baygınlaştırırdı ve ortalık uzun zamandır bakirelikte mevzilenmiş kekre yaşlı kadın teni kokardı, Bayan Coldfield'in çarmıha gerilmiş bir çocuk gibi oturduğu yüksek sandalyede o solgun bitkin yüz, bileklerdeki ve yakadaki dantellerin üçgeni üzerinden, Quentin! seyrederdi; ses bir dere, kuru kumlar arasında bir görünüp bir kaybolan incecik bir sızıntı gibi uzun sessizlikler içinde eriyip gider, sonra yine vücut bulurdu; daha şanslı hayaletlerin musallat olabilecekleri bir evleri varken kendisine sadece bir ses düşen hayalet ise gölgeli bir uysallıkla düşüncelere dalardı. Sessiz bir gök gürültüsüyle kendini (insan-at-iblis) okulda ödül almış suluboya bir tablo gibi huzurlu ve dekoratif bir sahnede buluverirdi, giysilerinde ve sakalında hâlâ hafif sülfür kokusu, arkasında ancak insan gibi yürümeyi öğrenecek kadar ehlileştirilmiş vahşi ve ürkek zenci grubu ve aralarında kıskıvrak bağlanmış, üstü başı lime lime, ümitsiz, bitkin Fransız mimarla. Sakallı süvari hareketsiz, avcunu ileri uzatmış vaziyette otururdu; arkasında vahşi siyahlar ve tutsak mimar sessizce birbirlerine sokulurlardı, kansız bir çelişkiyle barışçıl fethin kazmalarını, küreklerini ve baltalarını taşırlardı. Sonra o uzun hayretsizlikte Quentin onların yüz kilometre karelik dingin ve şaşırtıcı araziyi aniden katettiklerini, evle geometrik çiçek bahçelerini sessiz Hiçlikten vahşice çekip çıkardıklarını ve reislerinin o havaya kaldırılmış hareketsiz avucunun yanındaki bir masaya oyun kartları gibi çaldıklarını, Sutpen'in Yüz Kilometrekaresini yarattıklarını, Işık olsun der gibi Sutpen'in Yüz Kilometrekaresi olsun dediklerini görürdü. Sonra işitme duyusu geri gelmeye razı olur, iki ayrı Quentin'i dinler gibi olurdu - birincisi Güney'deki Harvard'a gitmek için hazırlanan Quentin Compson'dı, Güney, 1865'te ölmüş ve geveze öfkeli şaşkın hayaletlerle dolmuştu, sükûnetle yatmaya çoğundan daha uzun süredir direnen, ona eski hayalet zamanlarını anlatan bir hayaleti dinliyor, dinlemek zorunda kalıyordu bu Quentin, öteki henüz bir hayalet olmayı hak edemeyecek kadar genç olan, ama Bayan Coldfield gibi Güney'de doğup büyüdüğü için yine de bir hayalet olmak zorunda kalan Quentin Compson'dı - bu iki ayrı Quentin gayri beşerin gayri lisanının uzun sessizliğinde birbirleriyle konuşuyorlardı: Arılaşılan bu iblis -adı Sutpen'di - (Albay Sutpen)- Albay Sutpen. Ne idüğü belirsiz bir yerden, damdan düşer gibi, bir grup tuhaf zenciyle çıkagelmiş ve bir çiftlik kurmuş -(Çiftliği vahşice söküp aldı, diyor Bayan Rosa Coldfield)- vahşice söküp almış. Ve onun kız kardeşi Ellenla evlenip bir kız, bir de oğul sahibi olmuş -(En ufak bir şefkat nişanesi göstermeden, diyor Bayan Rosa Coldfield)- en ufak şefkat nişanesi göstermeden. Bu çocuklar ki gururunun cevheri, yaşlılığının kalkanı ve huzuru olabilirlermiş, ancak -(Ancak ya onlar onu mahvetti ya da o onları. Ve öldü.)- ve ölmüş. Ardından hiç üzülen olmadı diyor Bayan Rosa Coldfield - (Kendisi hariç) Evet, kendisi hariç. (Bir de Quentin Compson) Evet. Bir de Quentin Compson.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Çünkü bana Harvard'a gideceğini söylediler," dedi. "Bu yüzden de bir daha buraya geleceğini ve Jefferson gibi küçük bir kasabada taşra avukatı olacağını tahmin etmiyorum, ne de olsa Kuzeyliler burada genç bir adama hitap edebilecek hiçbir şey kalmaması için ellerinden geleni yaptılar. Belki sen de son zamanlarda pek çok Güneyli beyefendi ve hanımefendinin yaptığı gibi edebiyata atılırsın ve bütün bunları hatırlayıp yazarsın. Herhalde o zaman evlenmiş olursun, belki karın yeni bir elbise ya da ev için yeni bir koltuk ister, sen de bunları yazıp dergilere verirsin. Hatta belki dışarıda kendi yaşıtlarınla gezmek isterken bütün öğleden sonra seni içeride oturtup yaşamadığın için şanslı olduğun olayları sana anlatan yaşlı kadını da hayırla yâdedersin."</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Evet han'fendi," dedi Quentin. Ama esas istediği bu değil diye düşündü. Sadece anlatılmasını istiyor. Bunu düşündüğünde hâlâ erkendi. Öğlene doğru küçük bir zenci çocuğun elinden aldığı not hâlâ cebindeydi, notta gelip Bayan Coldfield'i görmesi rica ediliyordu -aslında adeta başka bir dünyadan gelen bir emir, antika, kaskatı resmi bir davetti bu- tuhaf, Nuh Nebi'den kalma, tarihi, iyi mektup kâğıdı üzerine düzgün solgun sıkışık harflerle yazılmıştı, kendi yaşının üç katı olan ve hayatı boyunca tanıdığı halde yüz kelime bile etmediği bir kadından gelen bu davetin verdiği şaşkınlıkla ya da henüz yirmi yaşında olması sebebiyle bu yazının soğuk, nüfuz edilmez, hatta merhametsiz bir karakteri temsil ettiğini fark etmemişti. Öğle yemeğinden hemen sonra davete icabet etti, eylül başlarının kuru tozlu sıcağında kendi eviyle onun evi arasındaki yarım mili yürüdü (ev her nasılsa gerçek büyüklüğünden küçük görünüyordu -iki katlıydı- boyasız ve biraz bakımsızdı, yine de sahibesi gibi gözünü ilk açtığı dünyadan her bakımdan daha küçük bir dünyaya uyum sağlamak ve onu tamamlamak üzere yaratılmışçasına katı bir dayanıklılık hali, havası vardı), kepenkleri kapatılmış holün loşluğunun dışarıdan daha sıcak, kırk üç senedir yinelenen ağır, sıcak-yüklü zamanın bütün solukları bir mezar gibi içeriye hapsolmuşçasına sıcak havasında hışırtı bile çıkartmayan karalar içindeki ufak tefek kadın, bileklerdeki ve boyundaki dantellerin soluk üçgeni, meraklı telaşlı dikkatli bir ifadeyle bakan donuk yüz onu içeri buyur etmek için bekliyorlardı.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Anlatılmasını istiyor da ondan diye düşündü asla görmeyeceği, adlarını asla duymayacağı, onun adını hiç duymamış, yüzünü hiç görmemiş insanlar okusun da Tanrının bu savaşı kaybetmemize neden göz yumduğunu en nihayet öğrensin diye: Tanrının ancak erkeklerimizin kanı, kadınlarımızın gözyaşı pahasına bu iblisle savaşabileceğini ve adıyla soyunu ancak bu şekilde dünya üzerinden silebileceğim öğrensin diye. Sonra adeta birdenbire notu göndermesinin sebebinin bu da olmadığına karar verdi, bunun sadece anlatılmasını, yazılmasını, hatta basılmasını istese neden onu çağırtsındı ki, kimseyi çağırtmaya ihtiyacı yoktu - daha Quentin'in babasının gençliğinde hınçlı ve ulaşılmaz bir yenilmezlik kaynağından bölge şiir gazetesinin ciddi ve kısa abone listesine yazdığı lirik şiirler, kasideler, mezar kitabeleriyle kasabanın ve bölgenin resmi başşairesi unvanını (teyit edilmese de) kazanmıştı; hem bu işleri bütün kasabanın ve bölgenin askeri mazisini bildiği bir aileye mensup bir kadın olarak yapmıştı ki bu mazi, dini sebeplerle savaşa vicdanen karşı çıkan ve Konfederasyon askeri inzibatlarından saklandığı (üzerine duvar ördürttüğü söylenirdi) kendi evinin tavan arasında, kaybedilmiş davanın artık geri dönüşü olmayan neferlerini isim isim mumyaladığı ilk dosyasını hazırlamakta olan kızı tarafından geceleri gizlice beslenirken açlıktan ölen bir babadan ve kız kardeşinin nişanlısıyla dört yıl aynı birlikte çarpıştıktan sonra düğün arifesinde kız kardeşinin gelinliğiyle beklediği evin kapısı önünde onu vurarak kayıplara karışan bir yeğenden müteşekkildi.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Onu neden çağırttığını öğrenmesi için üç saat geçmesi gerekecekti, çünkü bu bölümü, bu ilk bölümü Quentin zaten biliyordu. Aynı havayı solumaktan ve babasının bu adam hakkında bildiklerini dinlemekten ibaret yirmi yıllık mirasının bir parçasıydı bu bilgi, kasabanın -Jefferson'ın- 1909'un bu eylül ikindisiyle 1833 Haziranının o pazar sabahı arasında bu adamla birlikte soluduğu aynı havanın seksen yıllık mirasının da bir parçasıydı; adam muğlak bir geçmişten, muğlak bir istikametten gelip ilk olarak o pazar sabahı atının üzerinde kasabaya girmiş, her nasılsa toprağını edinmiş ve evini, malikânesini görünüşte sıfırdan inşa etmiş, Ellen Coldfield'le evlenip iki çocuk sahibi olmuştu -oğlu, gelin olmasına ramak kalmış kızının nişanlısını vurmuştu- böylece kendi payına düşen yolu bu barbar (en azından Bayan Coldfield o anda bu sıfatı kullandı) sonuna kadar takip etmişti. Quentin bunlarla büyümüştü; isimlerin hepsi birbirinin yerine geçebilirdi, adeta sayısızdılar. Çocukluğu onlarla doluydu; bizzat gövdesi, zengin tınılı, yenik isimlerle yankılanan boş bir salondu; bir varlık, bir bütünlük değil, bir topluluktu. Hâlâ nekahette olan inatçı, geçmişe müptela hayaletlerle dolu bir kışlaydı; bu hayaletler hastalığı iyileştiren hummadan kırk üç yıl sonra bile hastalıkla değil, hummanın kendisiyle savaştıklarını bilmeden o hummadan uyanıyorlardı, inatçı bir itaatsizlikle hummanın ötesine ve hastalığa gerçek bir kederle bakıyorlardı, hummadan zayıf düşmüş olmalarına rağmen hastalıktan kurtulmuşlardı ve henüz özgürlüklerinin iktidarsız bir özgürlük olduğunun farkında değillerdi.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">("Ama bunları bana neden anlatsın ki?" dedi babasına o akşam, Bayan Coldfield arabayla geri gelmesi için ondan söz alıp en nihayet onu azat ettikten sonra eve döndüğünde; "neden anlatsın ki? Arazinin, toprağın, neyse neyin bu adamdan en nihayet usanıp karşısına dikilmesi ve onu mahvetmesinden bana ne? Onun ailesini de mahvetmişse ne olmuş? Günün birinde hepimizi mahvedecek, adımız Sutpen'miş, Coldfield'miş ne fark eder."</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Ah," dedi Bay Compson. "Seneler önce biz Güneyliler hanımlarımızı leydilere dönüştürmüştük. Sonra Savaş çıktı ve leydileri hortlağa dönüştürdü. Birer beyefendi olarak onların bu hortlaksı konuşmalarını dinlemekten başka ne yapabiliriz ki?" Sonra dedi ki, "Seni neden seçtiğini gerçekten bilmek istiyor musun?" Yemekten sonra taraçaya oturmuş, Bayan Coldfield'in Quentin'i tekrar çağırdığı saati bekliyorlardı. "Çünkü kendisiyle gidecek birine ihtiyacı olacak - bir erkek, bir beyefendi olmalı bu ama istediklerini yapacak, istediği şekilde yapacak kadar da genç olmalı. Seni seçmesinin nedeni dedenin Sutpen'in bu bölgede dostum diyebileceği yegâne insan olması, muhtemelen dedenin sana Sutpen'le kendisi hakkında, bağlılık nişanesi olmayan o nişan, boş çıkan o sadakat yemini hakkında bir şeyler anlattığına inanıyor. Sonuçta bu adamla evlenmekten neden vazgeçtiğini bile Sutpen'in dedene anlatmış olabileceğini düşünüyor. Dedenin bana, benim de sana. Yani bir bakıma, bu gece orada ne olursa olsun mesele aile arasında kalacak; iskelet (iskeletse eğer) dolaptan çıkarılmamış olacak. Belki dedenin arkadaşlığı olmasa Sutpen'in burada asla barınamayacağma, barınamayınca da Ellen'la evlenemeyeceğine inanıyordun Yani belki Sutpen yüzünden kendisinin ve ailesinin başına gelenlerden miras yoluyla senin de sorumlu olduğunu düşünüyordur.")</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Bayan Coldfield'in kendisini seçmesinin nedeni her ne olursa olsun, Quentin bunun çok fazla zamana mal olduğunu düşünüyordu. Bu esnada, eriyip giden sesle ters orantılıymışçasına ne affedebildiği ne de intikam alabildiği adamın uyandırılan hayaleti adeta elle tutulur, somut bir hususiyet kazanmaya başlamıştı. Kendi cehennem kokusuyla, ıslah olmazlık halesiyle sarılıp kuşatılmış hayalet huzurlu, artık zararsız, hatta biraz da ilgisizce tefekküre dalıyordu (tefekküre dalıyor, düşünüyordu, Bayan Coldfield'in ondan esirgediği huzura sahip olmasa da -bitkinliğe bağışıklığı vardı- onun zarar verme ya da incitme menzilinin dışında olma bilincine sahipti anlaşılan) - Bayan Coldfield'in sesi konuşmaya devam ettikçe o gulyabani Quentin'in gözlerinin önünde çözülüp iki yarı-gulyabani çocuğa dönüşmüştü, üçü dördüncü için gölgeli bir arka plan oluşturuyorlardı. Üçüncü anneydi, ölmüş olan kız kardeş, Ellen: gözlerinden yaşlar akıtmayan bu Niobe bir nevi karabasan içinde iblisten hamile kalmış, canlıyken canı çekilmiş, ağlamadan yas tutmuştu, şimdi de herkesten çok yaşamış ya da en önce ölmüş gibi değil, sanki hiç yaşamamış gibi üzerinde dingin ve etrafıyla alakasız bir yeis havası vardı. Quentin onları görür gibi oluyordu, resmi ve cansız intizamlarıyla dördü, dönemin geleneksel aile tablosuna uygun toplanmışlardı; solmakta olan, tarihi fotoğraf büyütülüp de sesin ardında ve üzerinde duvara asılmış olsaydı o anda göründüğü gibi görünürdü, ama sesin sahibi sanki bu odayı daha önce hiç görmemiş gibi resimden habersizdi -ama ne resim, Quentin'e bile acayip görünen bir grup, çelişkili ve garip; akla sığacak gibi değil, yirmi yaşındaki birine bile doğru görünmüyor- son üyesi yirmi beş, ilki elli yıl önce ölmüş bu grup şimdi ölü bir evin havasız loşluğuna çağırılmıştı, yaşlı bir kadının katı, merhametsiz bağışlamazlığı ve onun sesini dinlerken bile kendi kendine Belki binlerini sevebilmek için onları haddinden fazla tanıman gerekiyordur, ama birinden kırk üç yıl boyunca nefret etmişsen onu da haddinden fazla tanırsın, madem öyle belki öylesi daha iyidir, belki daha hoştur, çünkü kırk üç seneden sonra artık seni şaşırtamaz, çok memnun edemez ya da çileden çıkaramazlar diye düşünen yirmi yaşında bir gencin pasif sinirliliği arasında ortaya çıkmıştı. Belki de bir zamanlar bu ses (konuşma, inanamayan, dayanılmaz hayret) yüksek bir çığlıktı, diye düşündü Quentin, uzun bir süre önce genç kızken - genç ve yılmaz hüzünsüzlüğün, kör koşullardan, barbar hadiselerden şikâyetin çığlığıydı; ama artık değil: şimdi sadece o eski hakarete mevzilenmiş, yalnız, buruşmuş yaşlı kadın eti, o nihai ve mutlak hakaretle, yani Sutpen'in ölümüyle tecavüze ve ihanete uğrayan eski bağışlamazlık var: "Bir beyefendi değildi. Bir beyefendi bile değildi. Buraya bir at, iki tabanca ve kimsenin daha önce duymadığı bir isimle geldi, atın hatta silahların onun olduğundan emin olmadıkları gibi isminin de onun olduğundan emin değildi kimse, saklanacak bir yer arıyordu, Yoknapatawpha bölgesi ona bu yeri temin etti.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Sonradan gelip onu arayabilecek başka yabancılara karşı barikat olarak saygın adamların güvencesini arıyordu, Jefferson da ona bunu temin etti. Sonra saygınlığa ihtiyaç duydu, ona koruma sağlayanların bile ona karşı horgörü, dehşet ve öfkeyle ayaklanacakları o kaçınılmaz gün geldiğinde mevkiini kaybetmemek için erdemli bir kadının kalkanına ihtiyaç duydu; ona bunu temin edense Ellen'la benim babamızdı. Ellen'ı temize çıkartmaya çalışmayacağım; romantik, kör budalanın tekiydi, öyle olmasa bile gençliğiyle tecrübesizliği onu temize çıkarır; romantik, kör budala, sonra gençlik ve tecrübesizlik gibi bahaneler kalmadığında, ki o zaman gururunu ve huzurunu uğruna feda ettiği o evde ölüm döşeğinde yatıyordu ve yanında daha gelin bile olmadan duldan farkı kalmayan kızından başka kimse yoktu ki o kız da üç yıl sonra başka hiçbir şey damadan gerçek bir dul olacaktı; altında doğduğu çatıyı reddettmiş olan oğul ise ebediyen kayıplara karışmadan önce oraya son bir kez bir katil, neredeyse bir kardeş katili olarak dönecekti; ve o, o rezil iblis, o şeytan, Virginia'da savaştaydı, dünyanın orada ondan kurtulma şansı güneşin altındaki her yerden daha fazlaydı, yine de Ellen'la ben geri döneceğini biliyorduk, kurşun ya da gülle onu bulana kadar ordularımızdaki son askerin de düşmesi gerekecekti; Ellen sadece bana, daha çocuktum, küçücük bir çocuk, kurtarmamı istediği yeğenimden dört yaş küçüktüm, Ellen dönüp bana "Onu kurtar. En azından Judith'i kurtar," dedi. Evet romantik, kör budala, ne görünürde babamızı ikna eden o yüz kilometre karelik çiftliğin ne de halamızı, ikna eden diyemeyeceğim, yumuşatan o kocaman evin ve gece gündüz el altındaki kölelerin sahibi olabildi. Hayır: sadece at üzerinde bile çalım satmanın bir yolunu bulan bir adamın yüzüne sahip olabildi -ya bir geçmişi olmadığını ya da geçmişini açık etmeye cesareti olmadığını herkesin (ona kızını gelin veren baba dahil) bildiği bir adamın- bir atla, iki tabancayla ve kaçtığı kim bilir hangi putperest memlekette herkesten fazla korku salarak tek başına toparladığı bir vahşi hayvan sürüsüyle ve o zenciler tarafından izi sürülüp yakalanmış gibi görünen Fransız mimarla bilinmeyen bir istikametten atının üzerinde kasabaya giren bir adamın -buraya kaçıp saklanan, kendini saygınlık arkasına, cahil bir Kızılderili kabilesinden her nasılsa aldığı o yüz kilometre kare toprak arkasına ve üç yıl boyunca içinde camsız, kapısız, yataksız oturduğu ve büyük dedesinden kendisine intikal etmiş bir Kral hibesi gibi Sutpen'in Yüzkilometrekaresi dediği saray büyüklüğündeki evin arkasına gizleyen bir adam- bir ev, bir mevki; gizlenmesi için gerekli olduğundan saygınlığın geri kalanıyla birlikte kabul ettiği bir eş, bir aile, içine sığındığı bir çalıdaki dikenlerin acısına nasıl katlanırsa bu mecburi rahatsızlığa da öyle katlanmıştı.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Hayır; bir beyefendi bile değildi. Ellen'la, binlerce Ellen'la evlenmiş olsa bile olamazdı. Zaten böyle bir isteği yoktu, hem beyefendi olarak kabul edildiği de yoktu. Hayır. Buna gerek duymuyordu, çünkü ihtiyacı olan yegâne şey bir evlilik cüzdanında (ya da herhangi bir saygınlık vesikasında) yazılı olacak Ellen'ın ve babamın adlarıydı, insanların bu adları okumalarıydı, tıpkı kendisinin elle yazılmış bir notta babamızın (ya da bir başka saygın adamın) imzasını araması gibi, çünkü babamız babasının Tennessee'de kim olduğunu ve dedesinin Virginia'da kim olduğunu biliyordu ve komşularımızla aralarında yaşadığımız insanlar da bizim bunu bildiğimizi biliyorlardı ve biz de bizim bunu bildiğimizi onların bildiğini biliyorduk ve kim olduğumuz, nereden geldiğimiz hakkında yalan söylesek bile bize inanacaklarım biliyorduk, yine aynı şekilde, o da kim olduğunu, nereden ve neden geldiğini söylemekten kaçmıyordu, çünkü yalan söylediği anda hemen anlaşılacağını biliyordu. Ayrıca ardına gizlenmek için saygınlığı seçmesi de kaçtığı şeyin saygınlığın ağza alınamayacak kadar karanlık bir tezatı olduğunun yeterli kanıtıydı (tabii başka kanıta ihtiyaç varsa). Çünkü çok gençti. Sadece yirmi beş yaşındaydı; yirmi beş yaşında biri yabancı bir memlekette sadece para için bakir araziyi temizlemenin ve bir çiftlik kurmanın zorlukları ve mahrumiyetlerini gönüllü olarak göze alamazdı; Mississippi'de 1833'te, yani her tarafları elmas bezeli sarhoş aptallarla dolu buharlı gemilerin fink attığı ve gemiler daha New Orleans'a yanaşmadan bu aptalların pamuklarını ve kölelerini aşağıya attığı zamanlarda bahsetmeye değecek bir geçmişi olan genç bir adam bunu asla yapmazdı - bütün bu bolluğa topu topu bir gecelik zorlu bir yolculukla ulaşılırken, tek pürüz ya da engel diğer serseriler, bir sığlığa oturmak ya da en uzak ihtimal yağlı urganken bunu yapmazdı. Virginia ya da Carolina gibi eski, sakin bir memleketten, fazla gelen zencilerle birlikte yeni topraklar edinmek için gönderilmiş küçük oğlan da değildi, çünkü onun zencilerini her gören Virginia ya da Carolina'dan çok daha eski, ama bir o kadar da çalkantılı bir memleketten geldiklerini tahmin edebilirdi (muhtemelen öyle bir yerden gelmişlerdi zaten). Satın aldığı araziye gömülmüş çil çil altının kendisini beklediğini bilse bile böyle meşakkatli bir işe girişmektense Nehre gitmeyi, hatta yağlı urganı tercih edeceğini anlamak için yüzüne bir kere bakmak yeterliydi.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Hayır. Ellen gibi kendimi de temize çıkartmaya uğraşmayacağım. Hatta kendim ondan da beterim, çünkü bu adamı izlemek için yirmi yılım vardı, oysa Ellen'ın sadece beş yılı olmuştu. Hem beş yıl boyunca onu doğru düzgün görmemişti bile, sadece başkalarından neler yaptığını dinlemişti, yaptıklarının da yarısından fazlasını duymamıştı, çünkü görünüşe bakılırsa o beş yıl boyunca yaptığı şeylerin yarısını hiç kimse bilmiyordu, geriye kalanların yarısınıysa kimse bir eşe anlatmazdı, hele hele genç bir kıza; buraya geldi ve bize yirmi beş yıl süren bir sokak oyunu sergiledi, Jefferson da bu eğlencenin karşılığını en azından kendi eşlerine neler yaptığını anlatmayıp onu kollayarak ödedi. Benim onu izlemek için önümde bütün bir hayat vardı, çünkü anlaşılan, Tanrının ifşa etmeyi münasip görmediği bir sebep yüzünden hayatım kırk üç yıl önce bir nisan ikindisinde bitmeye yazgılıydı, zira o zamana kadar yaşadığım azıcık şeye hayat diyen çıksa bile ondan sonra yaşadıklarıma hayat denebileceğini sanmıyorum. Ablam Ellen'ın başına gelenleri gördüm. Onun adeta inzivaya çekilişini, iki lanetli çocuğunun büyümesini, kurtarmaya gücünün yetmeyeceği bilerek, eli kolu bağlı izleyişini gördüm. O ev ve o gurur için ödediği bedeli gördüm; o gece kiliseye girdiğinde altına imzasını attığı bütün senetlerin, gururun, tatminin ve huzurun vadelerinin nasıl birer birer geldiğini gördüm. Judith'in evliliğinin hiçbir mantığa, hatta bir bahanenin gölgesine bile sığınmadan men edilişini gördüm; Ellen'ın başucunda sadece benimle, geri kalan son çocuğunu korumamı benden rica ederek ölüşünü gördüm; Henry'nin evini ve mirasını reddedişini, sonra sadece kız kardeşinin sevgilisinin kanlı cesedini gelinliğinin eteklerine savurmak için geri dönüşünü gördüm; o adamın -bütün kurbanlarından fazla yaşayan şeytanlığın kaynağı ve elebaşının- sadece birbirlerini değil, onun soyunu, hatta benim de soyumu yok etmek için yarattığı iki çocuğa rağmen evlenmeyi kabul ettiğim o adamın geri dönüşünü gördüm.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Hayır. Kendimi temize çıkartmaya çalışmayacağım. Gençlik bahanem yok, çünkü Güney'de 1861'den beri, erkek kadın zenci katır, hangi mahluk olursa olsun sadece genç olmak için değil, vaktiyle genç olmuşlardan gençliğin nasıl bir şey olduğunu ziyadesiyle dinlemek için de yeterince zaman ve fırsat bulmuştum. Yakınlık bahanem yok; genç ve evlenme yaşma gelmiş bir kadın olarak, normalde tanıyabileceğim pek çok delikanlının kaybedilmiş savaşların meydanlarında öldüğü bir zamanda iki yıl boyunca onunla aynı çatı altında yaşadım. Madden muhtaç olma bahanem yok; aslında yetim ve yoksul bir kadın olarak, koruma için olmasa da basbayağı yemek için tabiatıyla yegâne akrabalarıma, ölmüş ablamın ailesine döndüm; ama sadece kendi konumunu meşrulaştırmak değil, aynı zamanda kadınlarının aleyhine hiç söz söylenmemiş bir ailenin şerefini zan altına sokmamak için de ekmeğini yemeğe mecbur olduğu bir erkeğin şerefli evlilik teklifini kabul eden yirmi yaşında bir yetim, parasız pulsuz genç bir kadın olarak beni suçlayan herkese meydan okumaya hazırım. Hele hele kendime hiç bahane aramıyorum; elinden ana baba emniyetini, her şeyini alan bir yangından kurtulan genç bir kadın, hayat adını verdiği her şeyin cismi erkek ama ismi ve endamı kahraman üç beş kişinin ayaklarının dibinde harabeye dönüştüğünü görmüş; -işte bu adamlardan biriyle her gün bir arada olan genç bir kadın, bu öyle bir adam ki zamanında yaptıklarına ve bu genç kadının onun hakkında inandığı, hatta bildiği şeylere rağmen dört şerefli yıl boyunca kadının doğduğu memleketin toprağı ve gelenekleri için savaşmış (ve bunu yapan adam zalimlik boyasına batmış olsa da kadının gözüne, sırf toprağı ve gelenekleriyle alakalı olduğu için, bir kahraman cismine ve endamına sahip görünecekti) şimdi o da kadının kendini kurtardığı aynı yangının içinden çıkıyordu, geleceğin Güney'e getirecekleri karşısında sadece çıplak elleri ve en azından hiç teslim etmediği kılıcı ve yenik Komutanının ağzından bir kahraman olarak zikredilmişliği vardı. Cesurdu. Bunu hiç inkâr etmedim. Ama davamız, hayatımız, gelecek umutlarımız ve geçmiş gururumuzun böylesi adamlarla -cesur, güçlü ama acımasız ve şerefsiz adamlarla- nazik bir vaziyete terk edilmesi başka bir şey. Tanrının bizim kaybetmemize göz yummayı münasip görmesine şaşmalı mı?"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Hayır han'fendi," dedi Quentin.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Ama bizim babamızı seçmesi, bütün tanıdıkları arasından Ellen'la benim babamızı seçmesi, oraya gidip onunla içenler, kumar oynayanlar, o vahşi zencilerle dövüşmesini seyredenler, kızlarını bir elde kazanabileceği onca adam arasından. Bizim babamızı seçmesi. Babama nasıl yanaşabildi, ne sayesinde; sokakta karşılaşan iki insanın sıradan medeniliği haricinde ne olabilirdi, belirsiz bir istikametten gelen ya da geldiği yeri söylemeye cesaret edemeyen bir adamla babamız arasında ne; öyle bir adamla babamız arasında ne olabilirdi -babamız zengin olmayan Metodist bir kâhya, güneşin altında servetini ya da istikbalini doğrultacak hiçbir şey yapamadığı gibi istediği bir şeye sahip olabilecek, hatta yolda gördüğü bir şeyi eğilip alacak en ufak bir hayalgücü dahi olmayan birisi- ne toprak sahibi, ne de satın alır almaz azat ettiği iki hizmetkâr haricinde köle sahibi olmuş, ne içki içen, ne avlanan, ne de kumar oynayan bir adam -hayatında benim bildiğim kadarıyla sadece üç kere (birincisi Ellen'ı ilk gördüğünde, İkincisi düğün provası yaptıklarında, üçüncüsü nikâhta) Jefferson kilisesine girmiş bir adamla babamın arasında ne olabilirdi- para sahibi olmaya alışık olduğu, tekrar kazanmaya niyetli olduğu ve nasıl edineceği konusunda fazla ince eleyip sık dokumadığı bir bakışta anlaşılan bir adamla - bu adamın Ellen'ı ilk kez bir kilisede görmesi yok mu. Kilisede, sanki ailemizin üzerinde kara bir yazgı, bir lanet varmış da Tanrı bizzat bunun son damlasına kadar icra edilmesine ve yerine getirilmesine nezaret etmiş gibi. Evet, Güney ve ailemiz üzerinde kara bir yazgı bir lanet vardı, kendi ailemiz, babamın cetleri çok uzun seneler önce bu lanete maruz kalmamışlar ve Tanrı tarafından çoktan lanetlenmiş bir yere ve zamana yerleşmeye mecbur edilmemişlerse bile sanki atalarımızdan biri kara yazgı için hazırlanmış ve çoktan onunla lanetlenmiş bir memlekette soyunu devam ettirmeyi seçmiş gibiydi. Öyle ki aklı pek fazla şeye ermeyen bir çocukken bile, Ellen'ın öz ablam, Henry ve Judith'in öz yeğenlerim olmalarına rağmen babamla halam yanımda olmadan evlerine gitmeme izin verilmezdi, Henry ve Judith'le de sadece evin içinde oynayabilirdim (bunun nedeni Judith'ten dört, Henry'den altı yaş küçük olmam da değildi; Ellen'ın ölmeden önce dönüp 'Onları koru' dediği ben değil miydim?) - hatta babamızın ya da onun babasının o annemizle evlenmeden önce ne yapmış olabileceğini, Ellen'la benim kefaretini ödememiz gerekecek, tek başına birimizin ödemesi yetmeyecek ne yapmış olabileceğini ben bile merak ederdim; ailemizi sadece o adamın mahvına değil, kendi mahvımıza da alet olmaya yazgılı bırakan suç ne menem bir şeydi?"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Evet han'fendi," dedi Quentin.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Evet," dedi sert sakin ses, kımıldamayan solgun dantel üçgeninin ardından; Quentin, dalgın ve terbiyeli hayaletler arasında, ölü zamanın ağırbaşlı etekleri ve iç donları, yumuşak ciddi intizamlı örgüleri içinde küçük bir kız figürünün çözüldüğünü gördü. Küçük, kasvetli bir orta sınıf bahçesinin düzgün, kazıklı çitinin arkasında durmuş, pusuya yatmış gibi sakin köy sokağının kim bilir ne menem gulyabani dünyasına bakıyor; ailelerinin hayatlarına çok geç doğmuş, bütün insan davranışlarını yetişkinlerin karmaşık ve gereksiz aptallıkları çerçevesi dahilinde görmeye mahkûm çocukların havası var üzerinde - Cassand- ravari bir hava bu, mizahsız, asla küçük olmamış bir çocuğun gerçek yaşıyla bile mukayese kabul etmeyecek kadar derin ve müsamahasız, kâhin kabilinden havası. "Çünkü çok geç doğdum. Yirmi yıl geç doğdum - öyle bir çocuktum ki yetişkinlerin konuşmalarına kulak misafiri ola ola kendi ablamın ve ablamın çocuklarının yüzleri, onlarla oynamama izin verilecek kadar büyümeden çok önce, yemek ve yatak saatleri arasında bir gul- yabani-masalınm yüzleri gibi görünmeye başlamıştı bana, yine de o abla, bir çocuğu kayıplara karışmış ve katil olmaya yazgı- lanmış, öteki gelin bile olamadan dul kalmış o abla ölüm dö- şeğindeyken son sözünü bu çocuğa söylemek zorunda kalacak ve "En azından onu koru. En azından Judith'i koru," diyecekti.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Bir çocuktum, ama yetişkinlerin olgun dirayetinin veremediği bir cevabı ancak çocuklara ihsan edilen bir içgüdüyle vermiştim: 'Korumak mı? Kimden, neden? Onlara hayat verdi bir kere; daha ne zarar verecek. Onların esas kendi kendilerinden korunması lazım/ "</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Daha fazla zaman geçmiş olması gerekirdi; geç olması gerekirdi, yine de zerreciklerle titreşen güneş ışığının sarı huzmeden kafesi, ikisini ayıran aşılmaz kasvet duvarı üzerinde pek yükselmemiş, güneş adeta kıpırdamamıştı. Bu (konuşma, anlatma) bir rüyanın aklı ve mantığı hiçe sayan niteliğine bürünmüş gibi geliyordu (ona, Quentin'e); rüyayı gören, onun ölü doğmuş, tamamlanmış, bir saniyelik bir şey olduğunu bilir, ama rüyaya (gerçekmiş gibi) inanabilmesi -dehşet, zevk ya da şaşkınlık duyabilmesi- geçmiş, hâlâ da geçmekte olan zamanı, tıpkı müzik dinlerken ya da hikâye okurken olduğu gibi açıkça kabul ve fark etmesine bağlıdır. "Evet. Çok geç doğdum. Sutpen'in Yüzkilometrekaresi'nden kiliseye gelen yolu bir yarış pistine çevirdiğini kasabanın en nihayet fark ettiği o pazar sabahı ilk arabada gördüm o üç yüzü (tabii onunkini de). O zaman üç yaşındaydım ve kuşkusuz onları daha önce de görmüştüm; öyle olmalı. Ama hatırlamıyorum. O pazar gününden önce Ellen'ı dahi gördüğümü hatırlamıyorum. Sanki bir kez olsun görmediğim, ben doğmadan önce bir gulyabani ya da cinin tutsağı olmuş ablam tek bir günlük izinle terk ettiği dünyaya geri dönecekti, üç yaşında bir çocuk olan ben bu olay için erkenden kaldırılmış, Noel'e hazırlanır gibi giydirilmiştim, saçlarım lüle lüle yapılmıştı, hatta bu Noel'den bile daha önemli bir olaydı çünkü en nihayet bu gulyabani ya da cin karısının ve çocuklarının iyiliği için kiliseye gelmeyi, onların kurtuluş mıntıkasına yanaşmalarına izin vermeyi, Ellen'a sadece Tanrının değil, kendi ailesi ve kendi gibi insanların da desteğiyle çocuklarının ruhu uğruna bu cenk meydanında savaşması için en azından bir şans vermeyi kabul etmişti; evet, kendini bir anlığına hidayete teslim etse de etmese de en azından o an için şövalye ruhuyla davranmıştı, fakat hâlâ tövbekâr değildi. Beklediğim buydu. Babamla halamızın arasında kilisenin önünde, on beş kilometrelik yoldan gelecek arabayı beklerken gözümün önüne gelen buydu. Ellen'la çocukları daha önce mutlaka görmüş olmama rağmen onları ilk gördüğüm bu sahneyi mezara kadar taşıyacağım: bir kasırganın ön cephesi gibi bir görüntü, araba, arabanın içinde Ellen'ın bembeyaz yüzü, bu yüzün iki yanında Sutpen'in yüzünün iki minyatür kopyası, ön tarafta arabayı süren vahşi zencinin yüzü ve dişleri ve Sutpen, yüzü tıpkı zencininki gibi, bir dişleri hariç (kuşkusuz bunun nedeni sakalıydı) - hepsi gözleri yuvalarından uğramış atların, o dörtnala koşunun ve tozun keşmekeşi içinde.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Ah onu kışkırtan, yardımcı olan, işi yarışa dökenler pek çoktu; pazar sabahı saat onda, Hıristiyan kıyafetleri içinde toz önlüğü ve melon şapka giydirilmiş bir gösteri kaplanı gibi görünen o vahşi zencinin sürdüğü, iki tekerleği üzerinde yarışa kalkmış bir araba, içinde yüzünün bütün kanı çekilmiş Ellen, ağlamayan ve kimsenin kendilerine sarılmasına ihtiyaç duymadan iki yanında büyük bir sükûnetle oturan iki çocuğuna sarılmış, çocukların yüzlerinde o zamanlar tam olarak kavrayamadığımız çocuksu bir anormallik. Ah evet, ona yardım eden, onu kışkırtanlar pek çoktu; o bile yarışacak birini bulamasa atları böyle dörtnala kaldırmazdı. Onu ne ahalinin düşündükleri, ne de eşleri ve çocuklarıyla birlikte sıkıştırıp hendeklere düşürdüğü adamlar durdurabildi; bu iş, Jefferson ve Yoknapatawpha bölgesinin kadınları adına konuşan pedere kaldı. O da kiliseye gelmekten vazgeçti; artık pazar sabahları arabada sadece Ellen ve çocuklar oluyordu, en azından bundan böyle bahse tutuşulmayacağım biliyorduk, zira baştan beri bunun gerçek bir yarış olup olmadığını bilen yoktu, çünkü artık onun yüzü olmadığından geriye sadece zencinin, dişleri hafif parıldayan, kesinlikle nüfuz edilemez yüzü kalmıştı, bu yüzden de bunun bir yarış mı, yoksa firar mı olduğunu asla bilemeyecektik ve şayet bir galibiyetten söz edilecekse, on beş kilometre ötede Sutpen'in Yüzkilometrekaresi'ndeki, görme ya da mevcut olma ihtiyacı hissetmeyen o yüzde olmalıydı. Artık başka bir arabayı geçerken kendi atlarıyla konuştuğu kadar öteki arabanın atlarıyla zenci konuşuyordu - bu konuşmayı sözlerle yapmıyordu, muhtemelen sözlere ihtiyacı yoktu, çamurunda uyudukları o bataklığın, Sutpen'in onları karanlığından çekip çıkararak buraya getirdiği bataklığın diliyle konuşuyordu - toz, gümbürtü, bir kasırga gibi kilisenin kapısına gelen araba, önünden kaçışan ve bağırışan kadınlarla çocuklar, erkeklerin yularlarını yakalamaya çalıştığı öteki arabanın atları. Zenci, Ellen'la çocukları kapının önünde bırakır, arabayı bağlama yerine çeker ve koştukları için atları döverdi; bir keresinde aptalın biri müdahale etmeye kalkınca zenci sopası havada, hafiften dişlerini göstererek ona dönmüş ve 'Efendi söyler; ben yapar. Efendiye söyle/ demişti.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Evet. Onlardan, kendilerinden. Bu sefer rahip bile değildi. Ellen'dı. Halamla babam konuşuyorlardı, ben içeri girdiğimde halam 'Dışarı çık da oyna/ dedi, ama kapıdan hiçbir şey duya- masam da konuşmalarını aynen tekrar edebilirdim: 'Kızın, özbeöz kızın/ dedi halam; 'Evet. Benim kızım. Bir müdahalede bulunmamı isterse bana kendisi söyler/ Çünkü o pazar Ellen'la çocuklar ön kapıdan dışarı çıktıklarında onları araba beklemiyordu, Ellen'ın kendisinin kullanacağı, yaşlı uysal bir kısrak koşulmuş fayton ve Sutpen'in vahşi zenci yerine satın aldığı seyis bekliyordu. Judith bir bakışta faytonun ne manaya geldiğini anlamış ve haykırmaya başlamıştı, onu eve geri götürüp yatağına yatırırlarken bağırıp tepinmişti hep. Hayır, Sutpen yoktu. Bir yüzün muzaffer bir edayla perde arkalarından dışarı baktığını da iddia etmeyeceğim. Basit bir çocuk kaprisi, hatta histerisiyle karşı karşıya olmadığımızı anladığımızda biz nasıl şaşırdıysak o da o kadar şaşırmıştır herhalde: anlamıştık ki onun yüzü onca zaman hep o arabadaydı; atları dört nala kaldırmaya zenciyi teşvik eden, onu yönlendiren Judith'in ta kendisiydi, altı yaşında bir kız çocuğu. Dikkat et, Henry değil; daha insafsız olması gereken oğlan değil; Judith, o küçük kız. O öğleden sonra babamla birlikte bahçe kapısından girip eve doğru ilerlemeye başlar başlamaz bunu hissettim. O pazar ikindisinin huzur ve sükûnu içinde bir yerlerde o çocuğun çığlıkları hâlâ mevcuttu, asılı kalmıştı sanki, artık ses değil, tenin duyabileceği, kafadaki saçın duyabileceği bir şey olarak mevcuttu. Ama hemen sormadım. O zaman daha dört yaşındaydım; ablamı ve iki yeğenimi ilk olarak göreceğim için giydirilip süslendiğim o gün kilisenin önünde halamla babamın arasında durduğum gibi arabada babamın yanında durmuş eve bakıyordum (daha önce de içinde bulunmuştum tabii, ama görmeden bile evin nasıl olduğunu biliyordum sanki, tıpkı Ellen, Judith ve Henry'yi ilk görüşümden, hep ilk görüşüm olarak hatırladığım o günden önce onların nasıl göründüklerini bildiğim gibi). Hayır, o zaman bile sormamış, sadece o kocaman sakin eve bakıp 'Judith hangi odada hasta yatıyor, baba?' demiştim, bir çocuğun açıklanamaz olanı kabul etme yatkınlığıyla, ama şimdi Judith'in kapıdan çıkıp da araba yerine faytonu, vahşi zenci yerine uysal seyisi bulduğunda ne gördüğünü o zaman bile merak ettiğimi anlıyorum; hepimize çok masum görünen o faytonda ne görmüştü - daha da kötüsü, faytonu gördüğünde neyin eksikliğini hissedip bağırmaya başlamıştı. Evet, bu ikindi gibi durgun sıcak sakin bir pazar ikindisiydi; hiç unutmam, içeri girdiğimizde evde mutlak bir sessizlik hâkimdi; bu sessizlikten Sutpen'in (asma çardağında Wash Jones'la içki içtiğini bilmesem de) evde olmadığını hemen anlamıştım. Babamla eşikten geçer geçmez onun evde olmadığını hissetmiştim: adeta her şeyi bildiğine ikna olmuş (Ellen'a Judith'in ondan korunması gerekmediğini söylememi sağlayan aynı içgüdüsel bilgiyle) zafer kazandığını görmek için kalması gerekmediğine karar vermişti - sonradan olacaklarla kıyaslandığında bu bizim için bile önemsiz bir meseleydi. Evet, panjurları kapatılmış o sessiz karanlık oda, yatağın yanında elinde yelpaze bir zenci kadın ve kâfurulu bir bezin altında yastığın üzerinde Judith'in beyaz yüzü, o zaman uyuduğunu zannetmiştim; herhalde uykuydu bu ya da uyku denebilirdi; Ellen'ın yüzü de beyaz ve sakindi, babam bana 'Git Henry'yi bul da seninle oynasın, Rosa,' dedi, ben de o sessiz kapının hemen dışında, o sessiz üst sahanlıkta durdum, çünkü o kapıdan bile uzaklaşmaya korkuyordum, çünkü o kutsal günün ikindisinde o evin sessizliği bana gök gürültüsünden, hatta bir zafer kahkahasından bile daha gürültülü geliyordu.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">'Çocukları düşün,' dedi babam.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">'Düşüneyim öyle mi?' dedi Ellen. 'Başka ne yaptığım var ki? Bütün gece uyumayıp onları düşünmekten başka ne yapıyorum ki?' Ne babam ne de Ellen eve dönmekten söz etmediler. Hayır: İnsanların hatalarına sırtlarını dönüp kaçtıkları zamanlardan çok önceydi bu olanlar. O boş kapının öte tarafında adeta bir makaleyi tartışırmışçasına konuşan iki alçak ses vardı sadece; ben de o kapının dibinde duran bir çocuktum, çünkü orada olmaktan korkuyordum, ama oradan ayrılmaktan daha da çok korkuyordum, koyu renkli tahtaya karışmak ve bir bukalemun gibi görünmez olmak isteğiyle o evin canlı ruhunu, mevcudiyetini dinliyordum, Sutpen'in olduğu kadar Ellen'ın da hayatı ve nefesi içine karıştığı için zafer ve çaresizlik, galibiyet ve dehşet taşıyan tek bir uzun tarafsız sesle soluyordu.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">'Sen şimdi seviyor musun bu' dedi babam.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">'Baba' dedi Ellen. Hepsi bu. Ama o sırada yüzünü babamın gördüğü kadar iyi görebiliyordum, o ilk pazar ve ondan sonraki pazarlar arabada takındığı ifade vardı yüzünde. Sonra bir uşak geldi ve arabamızın hazır olduğunu söyledi.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Evet. Kendilerinden. Sutpen'den ya da bir başkasından değil, kendilerinden onları kimse kurtaramazdı, hatta Sutpen bile. Çünkü artık bize zafer kazandığını nereden bildiğini göstermişti. Yani Ellen'a; bana değil. Ben orada değildim; aradan geçen altı yılda onu nadiren görmüştüm. Halam gitmişti, babama ve ev işlerine artık ben bakıyordum. Herhalde senede bir kere filan babamla birlikte oraya yemeğe gidiyorduk, Ellen'la çocuklar da dört kere filan gelip bizimle bir gün geçiriyorlardı. O gelmezdi; bildiğim kadarıyla Ellen'la evlendikten sonra bu eve adımını bile atmamıştı. O zaman küçüktüm; evimize gelmemesinin pişmanlıktan olmasa bile içindeki inatçı bir vicdan közünden kaynaklandığına inanacak kadar küçük. Ama artık işin esasını biliyorum. Babam ona bir eş, dolayısıyla saygınlık verdiğinden artık babamdan isteyebileceği hiçbir şey kalmamıştı, görüntüyü kurtarmak bir yana, sırf minnettarlık bile kendi zevklerini bir kenara bırakıp karısının ailesiyle yemek yemesini sağlayamıyordu. Artık istesem de oyun oynayacak zamanım yoktu. Nasıl oyun oynandığını hiç öğrenememiştim ve zamanım olsa bile artık öğrenmek için bir sebep göremiyordum.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Böylece altı yıl geçti, gerçi kocasının yaptıkları Ellen için bir sır değildi, çünkü Sutpen evin son çivisini çaktığından beri sürüp gitmekteydi, bekârlığıyla şimdi arasındaki tek fark adamların arabalarıyla atlarını ve katırlarını ahırın arkasındaki koruluğa bağlamaları ve ahıra, eve görünmeden girmeleriydi. Çünkü hâlâ sayıları pek çoktu; sanki Tanrı ya da şeytan onun kötülüklerini fırsat bilerek üzerimizdeki lanetin açığa çıkışma sadece bizim gibi efendi insanlar arasından değil, başka koşullarda o eve arkadan bile yaklaşamayacak ayaktakımı arasından da pek çok şahit tedarik etmişti. Evet, Ellen'la o çocuklar kasabadan on beş kilometre ötede o evde tek başlarına ve aşağıda ahırda fenerin dört bir yanma dizilmiş boş yüzler, üç kenarda beyaz yüzler, dördüncü kenarda siyah yüzler, ortada onun iki vahşi zencisi çırılçıplak dövüşmekte, beyaz adamlar gibi kurallarla ve silahlarla değil, birbirlerini bir an önce kötü bir biçimde yaralamak isteyen zenciler gibi dövüşmekte. Ellen bunu biliyordu ya da bildiğini zannediyordu; önemli olan bilmesi değildi. Bunu kabullenmişti -onaylamamıştı: kabullenmişti- sanki fenalığın içinde bir soluklanma noktası vardı da insan kendi kendine, Tanrıya şükür hepsi bu; en azından hepsini biliyorum, diyerek fenalığı adeta minnettarlıkla kabullenebiliyordu - bunu düşünerek, hâlâ bu fikre sarılarak o gece ahıra koştuğunda ve arkadan gizlice oraya girenler en azından bir utanma kırıntısıyla iki yana açıldıklarında Ellen görmeyi beklediği iki siyah hayvan yerine, tenlerinin aynı renk olmasını, hatta tüylerle kaplı olmasını beklediği iki yaratık yerine yarı bellerine kadar çıplak, birbirlerinin gözlerini oymaya çalışan bir beyaz bir de siyah gördü. Evet. Öyle anlaşılıyordu ki bazı durumlarda, belki gecenin sonunda, büyük bir kapanış mahiyetinde ya da üstünlüğünü, hâkimiyetini muhafaza etmek gibi ileriye dönük ölümcül bir tedbir uğruna zencilerden biriyle kendisi ringe giriyordu. Evet. Ellen'ın gördüğü buydu; kocası ve çocuklarının babası çıplak, nefes nefese ve beline kadar kan revan içinde öylece duruyordu ve henüz düştüğü belli olan zenci de ayaklarının dibinde kanlar içinde yatıyordu, tek farkı kanın zencinin üzerinde yağ ya da ter gibi durmasıydı - Ellen başı açık evden aşağı doğru koşarken o sesi, o çığlığı duymuştu, daha karanlıkta koşarken, daha seyirciler onun geldiğini anlamadan o sesi duymuştu, hatta seyircilerden biri 'At' sonra 'Kadın' sonra 'Tanrım, çocukmuş!' demeden duymuştu -içeri koşmuştu ve seyirciler kenara çekilip Henry'nin onu tutan zencilerin arasından haykırarak ve kusarak fırlayışını görmesine imkân vermişti- hiç durmadan, Henry'yi yerden kaldırmak için ahırın pisliğine eğilirken ondan kaçan yüzlere bakmadan, hatta Henry'ye bile bakmadan ona bakmıştı; sakalının arasından bile dişleri görünüyordu, başka bir zenci de bir havluyla üzerindeki kanları siliyordu. 'Herhalde kusurumuza bakmazsınız, beyler/ dedi Ellen. Ama zencisi beyazı çoktan gitmeye başlamışlardı, içeri nasıl hırsızlama süzülmüşlerse aynı şekilde dışarı çıkıyorlardı, Ellen onları şimdi de izlemiyordu, Henry ona sarılmış ağlarken pisliğin içinde diz çökmüş duruyordu; üçüncü bir zencinin köşeye kıstırdığı bir yılana sopasını uzatır gibi gömleğini ya da ceketini uzattığı Sutpen ise hiç kımıldamıyordu. 'Judith nerede, Thomas?' dedi Ellen.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">'Judith mi?' dedi. Yalan söylemiyordu; kendi zaferi onu geride bırakmıştı; şeytanlığını umduğundan da daha iyi inşa etmişti. 'Judith mi? Yatağında değil mi?'</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">'Bana yalan söyleme Thomas,' dedi Ellen. 'Henry'yi bunu görmesi için buraya getirmeni, bunu görmesini istemeni anlayabilirim; anlamaya çalışırım; evet anlamaya çalışmak için gayret gösteririm. Ama Judith'i değil, Thomas. Benim bebek kızımı değil, Thomas.'</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">'Senden anlamanı beklemiyorum,' dedi. 'Çünkü kadınsın. Ama Judith'i buraya getirmedim. Onu buraya getirmem. Buna inanmanı beklemiyorum. Ama yemin ediyorum.'</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">'Keşke sana inanabilseydim,' dedi Ellen. 'Sana inanmak istiyorum.' Sonra seslendi. 'Judith!' diye bağırdı sakin tatlı ve ümitsizlik dolu bir sesle: 'Judith tatlım! Yatma zamanı.'</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Ama ben orada değildim. Bu sefer o iki Sutpen yüzünü göremedim -birisi Judith'in, öteki yanında duran zenci kızın yüzlerini- çatı arasının kare kapısından aşağı bakan o iki yüzü göremedim."</span></p>
  </body>
</html>
