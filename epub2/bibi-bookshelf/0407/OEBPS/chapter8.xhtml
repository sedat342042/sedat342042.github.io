<?xml version="1.0" encoding="UTF-8" ?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xml:lang="tr-TR" xmlns="http://www.w3.org/1999/xhtml">
  <!-- This file was converted to xhtml by Writer2xhtml ver. 1.2.1. See http://writer2latex.sourceforge.net for more info. -->
  <head>
    <title>Abşalom, Abşalom!</title>
    <link href="styles/styles1.css" rel="stylesheet" type="text/css" />
  </head>
  <body dir="ltr">
    <h1 id="toc6">7</h1>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Artık Shreve'in kolunda kar yoktu, kolunda gömleğinin yeni de yoktu: yumuşak erosvari tombul koluyla eli lambaya tekrar yaklaştı, pipoları koydukları boş kahve tenekesinden bir pipo aldı, doldurup yaktı. Demek dışarıda sıcaklık sıfır diye düşündü Quentin; birazdan pencereyi açıp belden yukarısı çıplak, yumrukları sıkılı derin derin nefes almaya başlar, buz gibi avluya bakan o sıcak hava cebinin içinde. Ama hâlâ yapmadı, Quentin bunu düşüneli bir saat olmuştu, pipo bitmiş, ters dönmüş, soğumuş, Shreve'in kavuşturduğu, sarı kıllı pembe kollarının önündeki masanın üzerinde ince bir kül serpintisi bırakmıştı, Shreve, gözlüğünün lambayı yansıtan bir çift opak ayı ardından Quentin'i seyrediyordu. "Demek tek istediği bir torunmuş," dedi. "Sadece bunun peşindeymiş. Tanrım, Güney de hoş doğrusu. Tiyatrodan iyi. Ben Hur'dan iyi. Arada bir uzaklaşmak istemenize şaşmamak lazım."</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Quentin cevap vermedi. Masaya bakarak sükûnetle oturdu, üzerinde mektubun durduğu açık ders kitabının iki yanında duruyordu elleri: ortadan katlanmış olan dikdörtgen kâğıt şimdi açık duruyordu, dörtte üçü açık, eski kat yerinin etkisiyle alt tarafı ağırlıksız ve mantığa aykırı bir hareketle yarı yarıya yukarı kalkmıştı, Quentin öyle bir açıyla duruyordu ki bu fazladan engel olmasa bile üzerindeki yazıyı okuması mümkün değildi. Yine de ona bakıyor gibi görünüyordu ya da Shreve'in tahmin edebildiği kadarıyla başını biraz eğmiş, kaşlarını adeta çatmış derin derin düşünüyordu. "Dedeme anlatmış," dedi. "Mimar kaçtığında, kaçmaya çalıştığında, nehre gidip New Orleans'a ya da gitmek istediği yer her neresiyse oraya kaçmaya çalıştığında anlatmış—" ("İblis di mi?" dedi Shreve. Quentin ona cevap vermedi, susmadı, sesi alçak, tuhaf, biraz hülyalıydı, yine de alttan alta bir kafa karışıklığı, için için kaynayan bir alınganlık seziliyordu konuşmasında; gözünde gözlüğüyle (belden aşağısını masa saklıyordu; odaya birisi girecek olsa onu çırılçıplak zannedebilirdi) sapıkça şeylere kâbusumsu bir yatkınlık duyan birisi tarafından renkli kek hamurundan yaratılmış barok bir heykele benzeyen Shreve de düşünceli ve dikkatli bir merakla kımıldamadan onu izliyordu.) "—Dedemle birlikte birkaç kişiye haber yollamış, köpekleri ve vahşi zencileriyle mimarın peşine düşmüşler ve iki gün sonra onu nehir yatağı boyunda bir mağarada sıkıştırmışlar. Oraya gelişinin ikinci yazıydı, bütün tuğlalar yapılmış, temeller atılmış, büyük kerestelerin çoğu kesilip hazırlanmıştı, günün birinde mimar bu hayatı daha fazla kaldıramadı ya da belki açlıktan öleceğinden korktu ya da vahşi zencilerin (hatta belki Albay Sutpen'in) yemek bulamayıp onu yiyeceklerinden korktu ya da sıla hasretine kapıldı ya da belki sadece gitmek istedi— ("Belki onu bekleyen bir kadın vardı," dedi Shreve. "Belki de kadın istiyordu. İblisle zencilerin arasında sadece iki kadın olduğunu söylemiştin." Quentin buna da cevap vermedi; belki yine duymamıştı, o tuhaf bastırılmış sakin sesle konuşuyordu sanki önündeki masaya, onun üzerindeki kitaba, onun üzerindeki mektuba ya da kitabın iki yanında duran ellerine hitap ediyordu.) "—ve gitti. Güpegündüz, yirmi bir kişinin gözleri önünde ortadan kayboldu. Ya da belki sadece Sutpen'in sırtı dönüktü, zenciler gittiğini görmüş, ama sözünü etmeye gerek görmemişlerdi; vahşi olduklarından kendileriyle birlikte bütün gün çamurda debelenen Sutpen'in derdinin ne olduğunu bilmiyorlardı. Bu yüzden de bence mimarın neden orada olduğunu, ne yapması gerektiğini, yaptığını, yapabileceğini anlamıyorlardı, bu yüzden de belki onu Sutpen'in gönderdiğini, gidip nehirde kendi kendini boğmasını, ölmesini ya da sadece gitmesini emrettiğini düşündüler. Böylece güpegündüz, işli yeleği, Fauntleroy kravatı ve şapkasıyla Baptist bir meclis üyesi gibi fırladı gitti, muhtemelen şapkayı elinde taşıyordu, bataklığa koştu ve zenciler gözden kayboluşunu izlediler, sonra işlerine geri döndüler ve Sutpen görmedi, gece olana, muhtemelen yemek vakti gelene kadar yokluğunu bile fark etmedi, o zaman zenciler ona adamın gittiğini söylediler, o da ertesi günü tatil ilan etti, çünkü gidip birkaç köpek ödünç alması gerekiyordu. Zencileri iz sürebildiğinden köpeğe ihtiyacı yoktu aslında, ama belki misafirlerinin, zencilerle iz sürmeye alışık olmayan adamların köpeği tercih edeceklerini düşünmüştü. Dedem (o zamanlar o da gençti) biraz şampanya götürdü, başkaları viski getirdiler ve günbatımından biraz sonra orada toplanmaya başladılar, henüz duvarları olmayan evinde, toprağa gömülmüş birkaç sıra tuğladan başka bir şey olmayan evinde, ama mesele değildi, çünkü Dedem zaten yatmadıklarını söyledi, şampanya ve viski içerek, onun son öldürdüğü geyiğin bir parçasını yiyerek ateşin başında oturdular ve gece yarısına doğru köpekli adamlar geldi. Sonra gün ağardı ve köpekler ilk başta biraz bocaladılar, çünkü vahşi zencilerden biri zevk olsun diye önden gidip izi bir iki kilometre kadar takip etmişti. Ama sonunda izi buldular, köpeklerle zenciler nehir yatağı boyuca ilerliyordu, adamların çoğuysa yolun daha düzgün olduğu yukarı taraftan gidiyordu. Ama Dedemle Albay Sutpen köpekler ve zencilerin yanındaydı, çünkü Sutpen zencilerin mimarı onlardan önce bulmasından korkuyordu. Dedemle ikisi, zencilerden biri atları bozuk yerlerin etrafından dolaştırırken epeyce yürüdüler. Dedem havanın güzel olduğunu, izin de gayet iyi seçildiğini söylemiş, ama mimar ekim ya da kasıma kadar beklese daha iyi olurdu dedi. Bunun üzerine Sutpen ona kendi hikâyesini anlatmaya başlamış.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">“Tek sorunu masumiyetti. Birdenbire ne yapmak istediğini değil, ne yapması gerektiğini keşfedivermişti, istese de istemese de bunu yapmak zorundaydı, çünkü yapmazsa hayatının geri kalanında kendisine tahammül edemezdi, onu o yapmak için ölen bütün kadınlarla erkeklerin aşması için içinde bıraktıkları şeyle birlikte yaşayamazdı, bütün ölmüşler bu işi becerebilecek mi diye bekler ve onu izlerken, sadece ölmüşlerin değil, o ölmüşlere karıştığında yerini alacak canlıların da yüzüne bakabilmesi için bu işi başarması gerekiyordu. Bu işin ne olduğunu anladığı anda dünyada yapmaya en hazırlıksız olduğu iş olduğunu da anladı, çünkü bunu yapması gerektiğini o ana kadar bilmemesi bir yana, on dört yaşına kadar istenebilecek, yapma ihtiyacı duyulabilecek böylesi bir şeyin varlığından bile habersizdi. Çünkü Batı Virginia'da doğmuştu, dağlarda—" ("Batı Virginia değil," dedi Shreve. "—Efendim?" dedi Quentin. "Batı Virginia değil," dedi Shreve. "Çünkü 1833'te Mississippi'de yirmi beş yaşındaysa 1808'de doğmuş olmalı. O tarihte de Batı Virginia diye bir yer yoktu çünkü—" "Tamam," dedi Quentin. "—Batı Virginia—" "Tamam tamam," dedi Quentin. "—daha o zaman Birleşik Devletler'e—" "Tamam tamam tamam" dedi Quentin.) "—tanıdığı üç beş kişi kendi doğduğu ev gibi çocuk kaynayan barakalarda yaşıyordu - erkeklerle delikanlılar ava çıkar ya da ateşin önünde yerde yatarlardı, kadınlarla genç kızlar yemek pişirirken ateşe ulaşabilmek için onların üzerlerinden atlaya atlaya gelip giderlerdi, teni değişik renkte olan yegâne insanlar Kızılderililerdi, onlar da ancak silahların arpacığından görülürdü; düzgün parçalara ayrılmış, birilerinin mülkiyetindeki toprakları, işlerini başkasına gördüren ve o topraklar üzerinde güzel atlarıyla gezmek ya da büyük evlerin balkonlarında güzel kıyafetleriyle oturmaktan başka işi olmayan insanların yaşadığı bir yeri hiç duymamıştı, hayal bile edemezdi; böyle bir hayat tarzının var olabileceğini ya da arzulanabileceğini, böyle bir hayatta arzulanabilecek pek çok eşyanın halihazırda var olduğunu, bunlara sahip olanların sahip olmayanları küçümsemeleri bir yana, bu küçümsemenin sadece bu eşyalara sahip kişiler tarafından değil, onlara sahip olmayan, asla olamayacaklarını bilen ve küçümsenen kişiler tarafından da onaylandığını hayal edemezdi. Çünkü onun yaşadığı yerde toprak herkesindi, bu yüzden de bir yerin etrafına bir çit çevirme zahmetine katlanan ve 'Burası benim' diyene deli gözüyle bakılırdı; eşyalara gelince, kimsenin diğerinden fazla eşyası yoktu, çünkü herkes almaya ve muhafaza etmeye gücü ve enerjisi yeten şeylerin sahibiydi ve sadece bir deli yiyebileceğinden veya barut ve viski karşılığı değiş tokuş edebileceğinden fazlasını almaya, hatta istemeye zahmet ederdi. Bu yüzden de baştan başa bölünmüş, ayrılmış, düzenlenmiş bir memleket ve üzerinde yaşayan derilerinin rengine, sahip oldukları şeylere göre bölünmüş, ayrılmış, düzenlenmiş insanlar olabileceğini düşünemezdi bile, içlerinden bir kısmının ötekiler üzerinde yaşatma, öldürme, pazarlık etme ve satma hakkı olabileceğini, bir sürahiden bardağa viski koyup eline verme ya da geceleyin yatarken çizmelerini çıkarma gibi zamanın başlangıcından beri insanların kendi kendilerine yaptıkları, ölene kadar da yapmak zorunda oldukları ve kimsenin yapmayı sevmediği ve sevemeyeceği, ama tanıdığı hiçbir adamın tıpkı çiğnemek, yutmak ve nefes almak gayreti gibi vazgeçmeyi düşünemeyeceği sonsuz, sürekli tekrar eden kişisel vazifeleri bile gördürecek canlı insanlara sahip olabileceğini hayal bile edemezdi. Çocukken onun dağlarına bile sızmayı başarmış muğlak ve puslu Sukıyısı ihtişamı hikâyelerini dinlemezdi, çünkü o zamanlar bunların ne manaya geldiğini anlayamazdı, biraz büyüdüğünde de bu hikâyelere kulak tıkadı, çünkü görünürlerde onları kıyaslayabileceği ölçebileceği, bu dünyalara canlılık ve anlam kazandıracak bir şey yoktu, böyle bir kıyaslamayı yapma şansı (günün birinde yapabileceğine dair düşüncesi ya da inancı) da yoktu, hem diğer çocukların yaptığı işleri yapmakla meşguldü; büyüyüp delikanlı olduğunda merakı, dinlediğini ve yorumladığını hatırlamadığı hikâyeleri gömülü oldukları yerden çıkardı, oralar ilgisini çekiyordu ve bir kez olsun görmek istiyordu, ama kıskanmadan, üzülmeden, çünkü kimi insanların bir yerde kimi insanların başka bir yerde doğduğunu, kiminin zengin (şanslı, derdi belki: ya da şanslılara zengin derdi) kiminin yoksul doğduğunu ve bunları seçmenin insanların kendilerinin pek elinde olmadığını, (Dedemin anlattığı kadarıyla) üzülmenin de anlamsız olduğunu düşünüyordu, çünkü herhangi birinin otorite ya da yetki gibi kör bir rastlantıyı diğerlerini küçümsemek için kullanmasını aklı almıyordu. Bu yüzden de bu dünyanın içine yuvarlanana kadar ona dair pek bir şey işitmemişti.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Şöyle olmuş. İçine yuvarlanmışlar, bütün aile, ilk Sutpen'in (muhtemelen Old Bailey Jamestovvn'a ulaştığında) ayak bastığı sahile dönmüşler, salt yüksekte, yukarıda olduklarından, salt yerçekiminden tepetaklak Sukıyısına geri yuvarlanmışlar, ailenin zaten dağdayken de zayıf olan bağları (Dedeme annesinin oradayken öldüğünü, babasının onun iyi ve bezdirici bir kadın olduğunu, onu özleyeceğini söylediğini; o kadar Batıya gitmeye babasını annesinin zorladığını söylemişti) iyice kopmuş, artık babadan yetişkin kızlara, onlardan daha yürümeyi öğrenmemiş olana kadar hepsi dağlardan aşağı kayıyormuş, cansız nesnelerin arada bir sergiledikleri sapkın bir otomasyonla taşkın bir nehirde akıntının tersine hareket eden çer çöp gibi gittikçe hızlanan palas pandıras süreduran bir yuvarlanmayla Virginia platosundan, James Nehrinin ağzındaki gevşek ovalara inmişler. Neden yola çıktılarını bilmiyordu ya da eskiden biliyorsa bile sebebini artık hatırlamıyordu - belki iyimserlikti, babasının yüreğindeki bir umut ya da hasretti, zira babasının tam olarak nereden geldiğini, döndükleri yerin orası olup olmadığını bilmiyordu, hatta babasının da bunu bildiğinden, hatırladığından, hatırlamak ve tekrar bulmak istediğinden emin değildi - belki birisi, bir gezgin babasına yaşamın rahat olduğu, dağlarda ısınmanın, yiyecek bulmanın zorluklarından uzak bir yerden söz etmişti ya da belki babasının bir zamanlar tanıdığı veya babasını bir zamanlar tanıyan ve hatırlayan birisinin onu düşüneceği tutmuştu ya da onu unutmaya çalışan, ama başaramayan bir akrabası onu çağırtmış o da razı gelmişti, vaat edilen iş için değil, rahat için gitmişti, belki kan bağının çalışma zorunluluğunu ortadan kaldıracağına inanıyordu olanca tembelliğiyle, ya da kan bağına güvenmiyorsa o zamana kadar onu gözetmiş tanrılara güveniyordu. Ama o—" ("İblis," dedi Shreve) "—neden gittiklerini duyduğunu ya da kendisine anlatıldığını hatırlamıyordu. Tek hatırladığı, babasının bir sabah kalktığında büyük kızlara bütün yiyeceği paketlemelerini söylediğini, birilerinin bebeği sarmaladığı, birilerinin ateşe bir kova su attığı ve dağlardan yolların bulunduğu yere indikleriydi. Orada yamru yumru iki tekerlekli bir kağnı, iki de topal öküz edinmişlerdi. Babasının onu nerede ve ne zaman aldığını hatırlamadığını söylemişti Dedeme, öküzleri o sürüyordu (o zaman on yaşındaydı; iki büyük oğlan bir süre önce çekip gitmişler, bir daha da onlardan haber alınamamıştı), zira kağnı alınır alınmaz babası bu değişimin hareketle ilgili bölümünü uygulamaya geçirmişti, arabada yan gelip yatıyor, yorganların, fenerlerin, kovaların, giysi tomarlarının ve çocukların arasında sızıp kendini bilmeden horulduyordu. Dedeme böyle anlatmıştı. Yolculuk haftalarca, aylarca yoksa bir yıl boyunca mı sürmüş hatırlamıyordu (sadece barakadan ayrıldıklarında bekâr olan büyük ablalarından birinin durduklarında hâlâ bekâr olduğunu, ama son mavi dağ sırası gözden kaybolmadan önce bir çocuk doğurduğunu hatırlıyordu) yolda önce kışın, sonra ilkbaharın, sonra yazın mı onlara yetişip geçtiğini, yoksa aşağılara inerken ağır bir seyirle onların mı mevsimleri geçtiğini yoksa inişin kendisinin mi bu işi hallettiğini, zamana paralel ilerlemek yerine sıcaklık ve iklimde dikine mi indiklerini bilemiyordu - bir (buna dönem denemez, çünkü hatırladığı kadarıyla ya da Dedeme hatırladığını söylediği kadarıyla belli bir başı ve sonu yoktu. Belki azalma demek daha yerinde olur) - sınırsız bir atalet ve sabırlı bir eylemsizlik gün geçtikçe azalıyordu; meyhanelerin, tavernaların kapısında babalarının kendini bilmeyecek kadar içmesini bekleyişleri, yaşlı adamı baraka mıdır, kulübe midir, çukur mudur her neresiyse oradan çıkartıp kağnıya yükledikten sonra sanki onlar ilerlemiyormuş da yer altlarında değişiyormuş, düzleşiyormuş, hepsinin doğduğu dağ kovuğundan açılıyormuş, yükseliyormuş, içinde yabancı haşin sert yüzlerle bir gelgit dalgası gibi kabarıyormuşçasına bir tür hülyalı ve amaçsız ilerleme, yaşlı adamın girmek üzere olduğu ya da dışarı taşındığı veya atıldığı (bir keresinde devasa boğa gibi bir zenci, gördükleri ilk siyah, ilk köle, yaşlı adamı arpa çuvalı gibi omzuna vurmuş bir halde kapıdan çıkmıştı, ağzı gümbür- tülü kahkahalar ve mezar taşı gibi dişlerle doluydu) meyhane kapılarının etrafında yüzen, yok olan, yenilenen ve yanlarından akıp geçen yüzler arasında, kağnı bir ayak değirmeninde ilerliyordu sanki (kâh baharda, kâh yazda, hiç görmedikleri, değil gitmeyi istemek, hakkında bir fikirlerinin bile olmadığı bir yere doğru gidiyorlardı; hem de -yolculuğun bir bölümünü anlaşılan izini sürdüğü ahududu-renkli filler ve yılanlarla yapan babaları haricinde- hiçbirinin yolunu bulamayacağı dağların tepesindeki küçük kayıp bir noktadan) ölçülü durgun taşra şaşkınlıklarına yabancı yüzlerle yerleri, hem yüzleri hem yerleri yanaştırıp yanaştırıp uzaklaştıran bir ayak değirmeninde - artık meyhanelerle tavernalar mezralara, mezralar köylere, köyler kasabalara dönüşüyordu, coğrafya düzleşmişti, güzel yollar, tarlalar, tarlalarda çalışan zenciler, güzel atlarının tepesinde oturup onları seyreden beyazlar, tekrar güzel atlar ve yüzlerinde dağlılardan daha farklı bir ifade olan güzel giysili adamlar vardı, artık yaşlı adamın tavernaların ön kapısından girmesine bile izin verilmiyordu ve daha iyice sarhoş olamadan dağlarda edindiği içki alışkanlıkları dışarı atılmasına neden oluyordu (bu yüzden artık hiç de fena yol almıyorlardı) ve dışarı atılırken kahkahalar, alaylar duyulmuyordu, hoş o eski kahkahalarla alayların da insani bir tarafı yoktu pek.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Her şeyi göre göre anladı. Sadece beyazlarla siyahlar arasında değil, beyazlarla beyazlar arasında da örs kaldırmayla, göz oymayla, içebildiğin kadar viski içip kalkıp odadan çıkmayla ölçülemeyecek bir fark olduğunu öğrenmeye başladı. Yani farkında olmadan sezmeye başladı. Hâlâ bunun sadece insanın nerede ve nasıl doğduğuyla; şanslı olup olmadığıyla ilgili olduğunu; şanslıların bu imtiyazı ya da itibarı kullanmakta, onlara şanstan başka bir şey kazandırdığını hissetmekte daha aciz kalacaklarını; tek farklarının şanssızların onlara asla besleyemeyeceği bir şefkati şanssızlara beslemeleri olabileceğini düşünüyordu. Bütün bunların aslını astarını sonradan öğrenecekti. Ne zaman öğrendiğini iyi hatırlıyordu, çünkü masumiyeti keşfettiği andı bu. O an, o dakika fazla uzun sürmemişti: ona ulaşması uzun sürmüştü: herhalde artık seyahat etmediklerini, yol almadıklarını, bir yere gitmediklerini fark ettikleri, buna inandıkları andı, ama sıradan bir duraklama, idareten yerleşme değildi bu, çünkü bir keresinde yolda bunu yapmışlardı; bir yerde ayakkabılarla kalın giysilerin varlığıyla yokluğu arasında nasıl kademeli bir değişiklik olduğunu hatırlıyordu: ablasının bebeğini doğurduğu, Dedeme anlattığına, geçmiş zamanda aşağı yukarı hesapladığına bakılırsa ikinci bebeğine de hamile kaldığı bir ahırdı bu geçici yer. Ama artık gerçekten de durmuşlardı. Nerede olduklarını bilmiyordu. Bir süre, ilk günler, haftalar ya da aylar boyunca ona hâkim olan avcı içgüdülerine uysa dağlardaki barakanın yolunu tutması işten değildi, ne de olsa ona büyüdüğü ortamdan yadigârdı bu içgüdüler, belki de barakayı ebediyen terk edip ortadan kaybolan ağabeylerinden (biri ta Mississippi Nehri'ne kadar uzanmıştı bir keresinde) kürkleriyle birlikte ona miras kalmıştı, zaten kendisi de küçük hayvanlar avlayarak iyice bilemişti içgüdülerini. Ama artık o an geçmişti, yani tam olarak nerede doğduğunu söyleyebildiği an haftalarca, aylarca (belki de bir yıl, zira kaç yaşında olduğunu karıştırdığı, bir daha da toparlayamadığı yıldı o) geride kalmıştı. Yani ne nereden geldiğini, ne nerede olduğunu, ne de bunların sebebini biliyordu. Sadece oradaydı, yüzlerle kuşatılmıştı, tanıdığı, oldum olası tanıdığı hemen bütün yüzler (gerçi Dedeme anlattığına göre, hâlâ bekâr olduğu halde çok geçmeden ikinci bebeğini doğuran büyük ablasının gayretlerine rağmen iklim, sıcaklık, nem yüzünden bu yüzler azalıyor, seyreliyordu) dağdakinin neredeyse aynısı bir barakada yaşıyordu, tek farkı serin rüzgârın bağrında değil, büyük durgun bir nehrin kıyısında olmasıydı, bazen hiç akmıyormuş gibi görünen, bazen de geri geri akan bir nehirdi bu, erkek ve kız kardeşleri akşam yemeğinden sonra hasta oluyor, kahvaltıya kadar da ölüyorlardı, beyaz adamların seyrettiği bölük bölük zenciler hiç duymadığı şeyler ekip yetiştiriyordu (yaşlı adam da içmek dışında bir şeyler yapıyordu artık. En azından sabahleyin kahvaltıdan sonra barakadan çıkıyor, akşama ayık dönüyor ve onları iyi kötü doyuruyordu) ve bütün toprakların, zencilerin ve görünüşe göre çalışanlara nezaret eden beyazların sahibi olan adam gördüğü en büyük evde oturuyordu, öğleden sonranın büyük kısmını (emekleyerek bahçedeki çalıların arasına gizlendiğini ve adamı izlediğini anlatmıştı) ayakkabılarını çıkarıp iki ağaç arasına gerilmiş bir hamakta yatarak geçiriyordu ve her gün kendisinin, babasının, kız kardeşlerinin ömrü billah sahip olduklarından ya da olmayı umacaklarından çok daha güzel giysiler giyen bir zenci onu yelpazelemek ve ona içkiler getirmek dışında hiçbir şey yapmadan başında bekliyordu; o ise (on bir, on iki, belki on üç yaşındaydı, çünkü yaşının hesabını şaşırdığını tam da o sırada anlamıştı) bütün ikindiyi çalıların arasında saklanarak geçirirdi, bu sırada ablaları üç kilometre ötedeki barakanın kapısına çıkıp odun ya da su getirsin diye onu çağırırlardı, ama o hem yazın giyecek ayakkabısı olan, hem de onları giymek zorunda olmayan bu adamı seyrederdi.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Ama hâlâ izlediği adamı kıskanmıyordu. Ayakkabılara gıpta ediyordu, babasına şişeyi uzatacak, ablalarının temizlik yapmaları, yemek pişirmeleri, evi ısıtmaları için odun ve su taşıyacak böylece kendisini de bu işlerden kurtaracak keten elbiseli bir maymunlarının olmasını da isterdi belki. Belki böyle hizmetlerinin görülmesinin konu komşuya (zencilerinki kadar iyi inşa edilmiş olmayan, hele bakımlı hiç olmayan kendilerininkine benzer barakalarda yaşayan, yine de sağlam çatılarına ve kireç badanalarına rağmen kölelerin evlerinde bulunmayan özgürlüğün parlak halesiyle kuşatılmış insanlara) karşı ablalarına ne büyük keyif vereceğini de hissediyor, anlıyordu. Çünkü masumiyetini henüz kaybetmemiş olması bir yana, daha ona sahip olduğundan bile haberi yoktu. Bu adamı da tüfeği olan bir dağlıdan daha fazla kıskanmıyordu. Tüfeğe gıpta edebilirdi, ama sahibinin ona sahip olmaktan duyduğu gururu ve keyfi kendisi de destekler, onaylardı, çünkü tüfeğin sahibinin tüfeği bir başkasına değil de ona veren talihten kendine kaba bir imtiyaz çıkarıp başkalarına: Bu tüfek benim olduğu için kollarım, bacaklarım, kanım ve kemiklerim sizinkilerden üstün diyebileceği aklına bile gelmezdi, tabii tüfekli bir çatışmadan zaferle ayrılması haricinde: nasıl olurdu da bir adam bütün ikindi ayakkabısız hamakta yatmakla ve şık zencilere sahip olmakla bir başkasıyla savaşabilirdi? savaşsa bile bunu ne adına yapardı? Babası o gün onu bir mesajla büyük eve gönderdiğinde masum olduğunun farkında bile değildi. Mesajın ne olduğunu hatırlamıyordu (ya da Dedeme söylememişti), anlaşılan daha babasının tam olarak ne işle uğraştığını, çiftlikle ilintili nasıl bir iş yaptığım (ya da yapmasının beklendiğini) bilmiyordu - on üçünde ya da on dördündeydi, hangisi bilmiyordu, babasının çiftlik levazımcısından aldığı, giyip eskittiği, ablalarından birinin üzerine göre küçülttüğü giysiler vardı üzerinde, derisinin nasıl farkında değilse, o giysiler içinde nasıl göründüğünün ya da bir başkasının nasıl görüneceğinin de farkında değildi, yolu takip edip bahçe kapısından girdi, bütün gün çiçek dikip çimenleri kesmekten başka işi olmayan zencilerin yanından geçerek eve, revağa, ön kapıya yöneldi, sonunda içeriyi görebileceğini düşünüyordu, giymesinin bile gerekmediği ayakkabılarını çıkartacak ve ona içkisini uzatacak özel bir zencisi olan adamın başka neleri olduğunu görecekti, tıpkı dağ adamının tüfeği tamamlayan barut boynuzunu ve mermi kalıbını göstermek istemesi gibi, onun da sahip olduğu diğer şeyleri göstermek isteyeceğinden emindi. Çünkü hâlâ masumdu. Farkında olmadan biliyordu bunu; Dedeme anlatmıştı, kapıyı açan maymun zenci daha lafını bitirmeden adeta çözüldüğünü, içinde bir şeylerin gerisin geri dönüp orada geçirdikleri iki yılı taradığını, hani bir odanın bir ucundan girip her şeye bakarak öbür ucuna gidersin, sonra geri dönüp her şeye ters taraftan bakarak odayı tekrar katedersin ve o şeyleri aslında hiç görmemiş olduğunu anlarsın ya, işte o şekilde iki yılı hızla taradığını ve kendisinin hiç anlamamış olduğu en az bir düzine olay gördüğünü anlatmıştı: ablaları ve diğer beyaz kadınların zencilere sinsi temkinli sessiz bir yaklaşımı vardı, korku ya da çekinmeyle değil, bir nevi nazari düşmanlıkla bakıyorlardı onlara, bilinen bir sebebi bir gerekçesi olmasa da hem beyazlara, hem siyahlara miras kalıyordu bu bakış, bel vermiş barakaların kapılarındaki beyaz kadınlarla sokaktaki zenciler arasında, zencilerin daha güzel kıyafetler giymesiyle açıklanamayacak nahoş bir his vardı ve zenciler buna düşmanlıkla ya da herhangi bir meydan okumayla karşılık vermiyor, böyle bir şey hiç yokmuş gibi davranıyorlardı (onlara vurabileceğini biliyordun, demiş Dedeme, onların sana vurmayacağını, hatta karşı koymayacağını da. Ama vurmak istemiyordun, çünkü onlar (zenciler) o değildi, gerçekte vurmak istediğin şey değildi; onlara vurdun mu üzerine bir yüz çizilmiş bir balona vurmuş olurdun, gevşek yumuşak şişirilmiş, kahkahayı koy vermek üzere olan bir yüze, bu nedenle vurmaya cesaret edemezdin, çünkü sadece gülerdi, kahkahasını dinlemek yerine gözünün önünden çekilmesini tercih ederdin) - geceleri bir misafirleri olduğunda ya da kendileri yemekten sonra bir başka barakaya misafirliğe gittiğinde geçen konuşmaları, ölçülü hatta sakin, ama karanlık ve kasvetli bir niteliğin hâkim olduğu kadın seslerini ve sadece bir adamın, genelde içkili babasının kendi değerini, fiziksel gücünün arkadaşlarında uyandırdığı saygıyı haşince özetleyen sesini dinlerdi; belki on üç, belki on dört, belki on iki yaşındaki oğlan, erkeklerle kadınların aynı şeyden söz ettiğini, bir kere bile adlı adınca söylenmese de bilirdi, insanların kuşatmayı ağızlarına almadan mahrumiyetten, salgınının lafını etmeden hastalıktan söz etmeleri gibi; - bir öğleden sonra ablasıyla yolda yürürlerken arkadan bir arabanın geldiğini duydu ve kenara çekildi, sonra ablasının inatla arabaya yol vermediğini fark etti, başının duruşunda amansız bir geçit vermezlikle hâlâ yolun ortasında yürüyordu, ona seslendi: sonra ortalık toz duman oldu, atlar duraklıyor, koşumlarla tekerlekler parıldıyordu; arabanın içinde iki şemsiye gördü, melon şapkalı zenci bağırdı: 'Hooop! Çikilsene be kadın, çikil yoldan!' derken her şey başladığı gibi bitti: araba gitti, toz yatıştı, şemsiyelerin altından öfkeyle ablasına bakan iki yüz gitti: sonra kendini havalanmış tozun ardından manasızca toprak parçaları fırlatırken buldu, artık biliyordu, toprakları zenci arabacıya değil, kibirli narin tekerleklerin kaldırdığı toza savuruyordu, manasızca; - bir gece babası geç vakit eve geldi, yıkıla yıkıla barakaya girdi; uyku sersemliği hislerini zayıflatmış olduğu halde viski kokusunu alabiliyordu, babasının sesinde yine aynı haşin böbürlenmeyi, haklı çıkma gayretini duydu: 'Bu gece Pettibone'un zencilerinden birini dövdük/ bunu duyunca yataktan doğruldu, uyandı, hangi zenci diye sordu, babası bilmediğini söyledi, zenciyi daha önce hiç görmemişti: zencinin ne yaptığını sordu babası 'Ne fark eder, kahrolası orospu çocuğunun teki ya.' dedi - henüz masumiyeti keşfetmemiş olduğundan farkına varmadan babasının cevabıyla aynı şeyi kastetmişti sorusunda: belli bir zenci, yaşayan bir yaratık, acı duyan, kıvranan, haykıran bir can değildi sözünü ettiği. Onları görür gibi oluyordu: ağaçların arasında meşalelerin böldüğü karanlık, beyaz adamların vahşi isterik yüzleri, zencinin balon yüzü. Belki zencinin elleri bağlanmıştı ya da birisi tutuyordu, ama zaten fark etmezdi, çünkü balon yüzün mücadele etmek, özgürlüğe ulaşmak için kullanacağı eller bunlar değildi, balon yüz bunu yapmazdı: aralarında öylece asılı duruyordu, havada, şişirilmiş, kâğıt gibi incecik bir satıhla. Sonra birisi balona tek bir umutsuz ve umarsız yumruk atıyordu, sonra hepsinin kaçıştığını, koşuştuğunu görür gibi oluyordu, bütün çevrelerini kuşatan, onları yakalayan, yanlarından geçip giden, sonra tekrar geri dönüp onları boğan o anlamsız, korkunç, yüksek, mülayim kahkahanın gürleyen dalgaları altında kalıyorlardı. Şimdi o maymun zencinin perdelediği beyaz kapının önündeydi, zenci ona yukarıdan bakıyordu, yamalı küçültülmüş kot giysilerine, ayakkabısız ayaklarına, karmakarışık saçlarına bakıyordu, zannetmem ki bir kerecik eline bir tarak almış olsun, çünkü ablaların en sağlam saklayacağı şeylerdendi tarak - o maymun zenciyi görene kadar ne kendi saçlarıyla giysileri, ne de bir başkasının saçlarıyla giysileri üzerine hiç düşünmemişti, kendi iradesi haricinde belki de Richmond'da—" ("Ya da belki Charleston'da," dedi Shreve fısıltıyla.) "—bir evde yetiştirilme bahtına ermiş bu zenci ise onun saçlarıyla giysilerine bakıyordu, sonradan zencinin neler söylediğini hiç hatırlayamadı, daha o ne için geldiğini söylemeye fırsat bulamadan zencinin bir daha asla ön kapıya gelmemesini, arkaya dolanmasını ona nasıl söylediğini hiç hatırlayamadı.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Oradan nasıl ayrıldığını bile hatırlamıyordu. Birdenbire kendini koşarken bulmuştu, malikâneden epeyce uzaklaşmıştı, kendi evine de gitmiyordu. Dediğine bakılırsa, ağlamıyordu. Öfkelenmemişti bile. Sadece düşünmesi gerekiyordu, bu yüzden de kafasını dinleyebileceği, düşünebileceği bir yere gidiyordu ve oranın neresi olduğunu biliyordu. Ormana girdi. Nereye gideceğine karar vermemişti: bedeni, ayakları onu götürüyordu - bir hayvan patikasının kamışlığa girdiği yerde, devrilmiş bir meşe ağacı adeta bir mağara oluşturmuştu, orada sakladığı demir bir tavada arada bir avladığı küçük hayvanları pişiriyordu. Emekleyerek mağaranın içine girdiğini ve sökülmüş köklere sırtını dayayarak oturup düşündüğünü söylemiş Dedeme. Çünkü meseleyi bir türlü çözemiyordu. Esas sorunun, onu engelleyen şeyin kendi masumiyeti olduğunun farkında değildi daha. Bu yüzden de deneyim diyebileceği pek az şey arasından bunu ölçüye vurabileceği bir şey arıyor, ama hiçbir şey bulamıyordu. Daha ne için geldiğini söyleyemeden arka kapıya gitmesi söylenmişti, onun geldiği yerde evlerin arka kapıları değil, pencereleri vardı ve oradan girip çıkmaya çalışan birisi ya kaçıyor ya da saklanıyor demekti, kendisi bunların ikisini de yapmıyordu. Aslında iş için gelmişti, iş söz konusu olduğunda herkesin kabul ettiğini zannettiği iyi niyetle gelmişti. Tabii ki yemeğe davet edilmeyi beklemiyordu, zira zamanın, tıkırdayan bir tencereden diğerine geçen zamanın saatlerle ya da günlerle ölçülmesine gerek yoktu; belki eve buyur edilmeyi de hiç beklememişti. Ama birisinin söylediklerini dinleyeceğini ummuştu, çünkü bir iş için gelmiş, gönderilmişti ve bunun ne olduğunu hatırlamasa, hatta o sırada anlayamamış olsa bile kuşkusuz çiftlikle ilgili bir şeydi, o pürüzsüz beyaz evi, o pirinç süslemeli pürüzsüz beyaz kapıyı, daha ne iş için geldiğini söyleyemeden onu arka kapıya gönderen maymun zencinin giydiği keten elbiseyi ve ipek çorapları temin eden ve devamını sağlayan çiftlikle ilgili. Sanki tüfek sahibi adama bir topak kurşunla, hatta dökülmüş mermilerle gitmiş, adam da tüfeği görebileceği kadar yanaşmasına bile izin vermeden, getirdiklerini ormanın kıyısındaki bir kütüğün üzerine bırakmasını istemişti.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Çünkü öfkeli değildi. Dedeme bunu ısrarla söylemişti. Sadece düşünüyordu, çünkü bu işin bir çözümü olduğunu biliyordu; hayatının bundan sonrasında kendine tahammül edebilmek için bir şeyler yapması gerekecekti ve daha yeni keşfettiği masumiyeti yüzünden bunun ne olduğuna karar veremiyordu, onunla (masumiyetle; adamla ya da gelenekle değil) mücadele etmesi gerekecekti. Tüfek misalinden başka bunu kıyaslayabileceği, ölçebileceği bir şey yoktu, o da çok manalı olmuyordu. Gayet sakin olduğunu söylemişti, hayvan patikasının yanında, rüzgâr tersten estiğinde birkaç kere on adım ötesinden geçen geyikleri gördüğü ininde kollarını dizlerine dolamış oturuyor, kendi kendisiyle sessizce ve sükûnetle tartışıyordu, iki tartışmacı da başka birisine, daha büyük ve akıllı birisine fikir danışmanın iyi olacağında hem fikirdi. Ama öyle biri yoktu, sadece kendisi vardı, on üç, on dört, belki on beşinde olan o bedenin içinde iki kişiydiler, ama kesin bir karar alamıyorlar, sessiz sakin tartışıyorlardı: Ama onu vurabilirim. (Maymun zenciyi değil. Nasıl o gece babasının dövmeye yardım ettiği zenci esas hedef değilse bu zenci de değildi. O da sadece o mülayim yüksek ve korkunç kahkahayla şişirilmiş, yumuşak balon yüzlerdendi, bu yüzden de onu patlatmaya cesaret edemiyordu; ne olduğunu anlayamadan içinden bir şey uçup gitmiş, o balon yüzün ardına konmuştu, oradan ona ayakkabılarını giymeye mecbur olmayan adamın gözleriyle bakıyordu, balonun içinde sakladığı ve onun gibilerden koruduğu kahkahanın sahibiydi bu adam ve göze görünmeden çocuğa, aralık kapının önünde duran eski püskü giysili, çıplak yayvan ayaklı çocuğu delip geçerek arkasında bir yerlere bakıyordu, bizzat kendisi kendi babasını, kız ve erkek kardeşlerini ev sahibinin (zencinin değil), zengin adamın onları oldum olası gördüğü gibi görüyordu - davar gibi, hantal zarafetten uzak yaratıklar gibi, bir umutları ya da amaçları olamayacak şekilde barbarca dünyaya fırlatılmış, kendileri de barbarca ve habis bir üstelemeyle yavrulayacak, çoğalacak, iki üç katma çıkacak, yeri göğü dolduracak bir ırk gibi, zencilere giysileri bedava veren dükkânlardan, sırf beyaz oldukları için fahiş fiyatlara aldıkları aynı giysileri nesiller boyu küçültüp, yamayıp giyecek bir ırk, tek mirası kahkahadan patlamak üzere olan balon yüzdeki o ifade, küçük bir çocukken bir kapıyı çalan ve bir zenci tarafından arka kapıya gitmesi söylenen, hatırlamadıkları, ismini bilmedikleri bir atalarının gördüğü o ifade olan bir ırk.) Ama onu vurabilirim: öteki: <span style="font-style:italic">Hayır. İşe yaramaz: önceki: Peki o zaman ne yapacağız? öteki: Bilmiyorum: birinci: Ama onu vurabilirim. Oradaki çalıların arasına süzülürüm, gelip hamağa yatana kadar beklerim, sonra da vururum: öteki: Olmaz. Bir şeyi değiştirmez: önceki: Peki ne yapacağız? öteki: Bilmiyorum.</span></span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Artık acıkmıştı. Büyük eve öğle yemeğinden önce gitmişti, şimdi büzüştüğü yerde hiç güneş yoktu, yine de etrafındaki ağaçların tepelerinde hâlâ gün ışığını görebiliyordu. Ama midesi vaktin geç olduğunu ve eve vardığında daha da geç olacağını çoktan haber vermişti bile. O sırada Ev düşüncesi gelmiş aklına. Ev, ilk başta gülmeye çalıştığını zannetti, esasen ne yaptığını anladıktan sonra da kendi kendine bunun gülmek olduğunu söyledi durdu; ağaçların arasından çıkıp kimseye görünmeden ona doğru ilerlerken eve iyice baktı - kısmen çürümüş kereste duvarlar, eksik kiremitlerinin yerine yenisini koymak yerine akan yerlerinin altına taslar kovalar yerleştirdikleri eğri büğrü dam, mutfak yerine kullanılan arka tarafa eklenmiş oda, güzel günlerde bacasının olmaması hiç mesele olmuyordu, zaten yağmurlu havalarda içinde bir şey pişirmeye kalkışmıyorlardı; ablası avluda bir leğenin başında ritmik hareketlerle arkası ona dönük eğilip kalkıyordu, kalçaları bir ineğinki kadar genişti, üzerinde şekilsiz bir basma elbise, ayağında babasının eski ayakkabıları vardı, bağları bağlanmamıştı, çıplak bileklerinin etrafında yalpa vuruyorlardı, hoyratça ve budalaca harcadığı emek, getireceği ödülü kat be kat aşıyordu: emeğin, zahmetin ancak bir hayvanın dayanabileceği, dayanacağı en ham haline indirgenmiş asıl özü; işte o anda babası ona mesajı iletip iletmediğini sorduğunda ona ne cevap vereceği ilk olarak aklına gelmiş, yalan söylese mi söylemese mi, zira yalan söylerse belki anında yalanı ortaya çıkacaktı, çünkü muhtemelen adam babasının yapması gereken şeyi neden yapmadığını öğrenmek için bir zenci yollamıştı, zira babasının onunla yolladığı mesaj bu işi yapmama bahanesi olmalıydı - tabii başka bir şey değilse, ama (babasının nasıl biri olduğu düşünülürse) muhtemelen öyleydi. Ama korktuğu hemen başına gelmedi, çünkü babası evde değildi. Sadece ablası vardı, sanki onun dönmesini odun getirsin diye değil de kendi ses tellerini kullanmak için beklemişti, ablasının odun isteyen haykırışlarını reddetmemiş, ona karşı koymamış, sadece duymamış, onunla ilgilenmemişti, çünkü hâlâ düşünüyordu. Sonra babası geldi, ablası onu babasına şikâyet etti, yaşlı adam da ona odunu getirtti: vazifesi hakkında hâlâ bir şey konuşulmamıştı, ne akşam yemeğini yerken, ne de babası her zaman üzerinde uyuduğu, öylece üzerine uzanarak dinlenmeye çekildiği döşeğine yattığında bir şey söylenmemişti, babası elleri başının altında öylece dururken hâlâ yalan söyleyip söylemeyeceğini bilmiyordu. Çünkü işin en kötü tarafı hâlâ aklına gelmemişti, içindeki iki ses sükûnetle ve sırayla tartışırken öylece uzanıyordu, hatta sakin ve makul olmak, kindar davranmamak için sırtüstü yatmıştı: Ama onu öldürebilirim. —Hayır. Hiçbir şeyi değiştirmez —Peki ne yapacağız? —Bilmem: sadece dinliyordu, dediğine göre fazla ciddiye almıyordu, dinlemeden işitiyordu bu konuşmayı. Çünkü o anda düşündüğü şeyi kendisi düşünmek istememişti. Kafasında belirivermişti, bir oğlan, bir çocuk için doğaldı, buna kulak aşmamasının nedeni de ancak bir çocuğun düşünebileceği bir şey olmasıydı, kendine tahammül etmek için, yapması gerekeni yapabilmek için tam bir erkek gibi düşünmesi gerektiğini biliyordu, <span style="font-style:italic">Zenci bana hiç konuşma fırsatı vermedi, bu yüzden adam (tabii zenci de) getirdiğim haberi, neyin yapılmayacağını iş işten geçene kadar öğrenemeyecek, bu yüzden de zenciye yaptırdığı şeyin cezasını çekecek, keşke ahır ya da ev yanıyor olsaydı da zenci ona söylememe onu uyarmama izin vermeseydi,</span> diye düşünüyordu, sonra dediğine bakılırsa iş birdenbire düşünmekten çıktı, öteki döşekteki ablalarının ve en küçük iki kardeşiyle yatan ve odayı alkollü horultusuyla dolduran babasının duyabileceği bir çığlık halini aldı: <span style="font-style:italic">Söylememe fırsat bırakmadı, Babam da ona söyledim mi diye hiç sormadı, Babamın ona mesaj gönderdiğini asla öğrenemeyecek, bu yüzden de mesajı alıp almadığının hiç önemi yok, Babam için bile; o kapıya o zenci bana bir daha ön kapıya gelmememi söylesin diye gittim, söyleyeceğimi söylesem ona bir faydam dokunmayacaktı, söylemeyince bir zararım dokunmadı, şu koca dünyada ona bir faydamın ya da zararımın dokunması imkânsız.</span> Öyle söyleyivermiş, bir patlama gibi - yok olan ve ne kül, ne de artık bırakmayan parlak bir alev gibi: sadece sınırsız durgun bir düzlük, tam ortasında bir abide gibi yükselen kesif masumiyetinin vahim şekli; o masumiyet, içindeki iki ses gibi onu sükûnetle eğitiyordu, kendi tüfek benzetmesini kullanarak, o yerine onlar dediğinde, bütün öğleden sonrayı ayakkabılarını çıkarıp hamaklarda yatarak geçiren bütün aciz fani insanlardan daha fazlasını kastediyordu: Tüfeği olanlarla dövüşeceksen ilk yapman gereken ödünç alabileceğin, çalabileceğin ya da kendin yapabileceğin eli yüzü düzgün bir tüfek edinmektir, değil mi?' buna Evet cevabını verdi. 'Ama bu iş tüfek işi değil. Bu yüzden de onlarla savaşabilmek için onun sana yaptığını yapmalarını sağlayan şeylere sahip olmalısın. Onlarla savaşabilmek için toprağın, zencilerin, güzel bir evin olmalı. Anlıyor musun?' tekrar Evet dedi. O gece evden ayrıldı. Gün ağarmadan kalktı ve yatağa girdiği gibi çıkıp gitti: döşekten kalkıp parmaklarının ucuna basarak evden çıktı. Ailesinin hiçbir ferdini bir daha görmedi.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Batı Hint Adaları'na gitti." Quentin kıpırdamamıştı, açık ders kitabının üzerinde duran mektuba dalgın bir şaşkınlıkla bakan başının duruşunu bile değiştirmemişti, elleri mektupla kitabın iki yanında duruyordu, mektubun bir yarısı havalanma sırrını kısmen öğrenmiş gibi hiç desteksiz kat yerinden yukarı kalkmıştı. "Öyle söylemiş. Dedemle ikisi o sırada bir kütüğün üzerinde oturuyorlarmış, çünkü köpekler izi kaybetmiş. Bir ağaca gelip takılmışlar - mimarın inmiş olamayacağı bir ağaç, ama kuşkusuz tırmanmış, çünkü ağaca tırmanmak için kullandığı bir ucuna pantolon askıları bağlanmış değneği bulmuşlar ama ilk başta pantolon askısının ne işe yaradığını anlayamamışlar, ancak üç saat sonra mimarın onları atlatabilmek için mimariyi, fiziği kullandığını keşfedebilmişler, bir acil durumda insan hep en iyi bildiği şeye başvurur - katil cinayete, hırsız hırsızlığa, yalancı yalana. Mimar, Sutpen'in köpek bulacağını tahmin etmese de vahşi zencileri gayet iyi biliyordu; o ağacı seçmiş, değnekle üzerine tırmanmış, gerilimi, mesafeyi, rotayı ölçmüş ve en yakın ağaçla arasındaki -uçan bir sincabın bile aşamayacağı- mesafeyi aşmıştı ve ağaçtan ağaca bir kilometre kadar gittikten sonra yere ayak basmıştı. Vahşi zencilerden biri (köpekler ağacın yanından ayrılmıyordu; üzerinde olduğundan emindiler) onun nerede ağaçtan indiğini bulana kadar üç saat geçmiş. Bu yüzden de Dedemle ikisi kütüğün üzerinde oturup konuşmuşlar, vahşi zencilerden biri kampa dönüp et ve viskinin geri kalanını getirmiş, öteki adamları da borularla çağırmışlar ve oturup yemeklerini yemişler, beklerlerken de Dedeme hikâyenin bir kısmını daha anlatmış.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Batı Hint Adaları'na gitmiş. Sadece bunu söylemiş: ne Batı Hint Adaları'nın yerini nasıl bulduğunu, ne oraya giden gemilerin nereden kalktığını, ne kendisinin gemilerin olduğu yere nasıl gittiğini ve içlerinden birine nasıl kapağı attığını, ne denizi nasıl bulduğunu, ne denizci hayatının zorluklarını anlatmış, oysa onun için gerçekten de zor olmuş olmalı, hayatında okyanusu görmemiş on dört on beş yaşlarında bir çocuk 1823'te denize açılıyor. Sadece 'Ben de Batı Hint Adaları'na gittim/ demiş, köpekler mimarın hâlâ üzerinde olduğuna inandıkları ağacın altında havlarken kütüğün üzerinde Dedemin yanında oturuyor- muş - tıpkı otuz yıl sonra Dedemin bürosunda otururken (o zaman üzerinde güzel giysiler vardı, gerçi üç yıllık savaşın ardından biraz lekelenmiş ve eskimişlerdi, cebindeki paraları şıngırdatıyordu, sakalı da en olgun devresindeydi: bir adamı adam yapan sakalı, bedeni ve zekâsı doruk noktasındaydı, kafama koyduğum her şeyi gerçekleştirdim, istersem bu noktada durabilirim, kimse de beni tembellikle suçlayamaz, kendim bile diyebilecek bir haldeydi - belki de Kader insanı mat etmek için hep bu anı kollar, ama zirve öyle sarsılmaz ve sağlam gelir ki insana, düşüşe geçtiğini ilk anda anlayamaz - başı yine kimsenin kimden taklit ettiğini bilmediği tavırla hafif yukarı kalkıktı, belki bu duruşu da o kelimeleri, purosu için ateş isterken ya da puro ikram ederken bile kullandığı o şaşaalı sözleri öğrendiği kitaptan öğrenmişti - kibirli değildi, hatta Dedemin söylediği kadarıyla komik bir yanı da yoktu, asla kaybetmediği o masumiyet yüzünden, çünkü masumiyeti o gece ona ne yapacağını söyledikten sonra onu tümüyle unutmuştu ve ona hâlâ sahip olduğunun farkında değildi) ve Dedeme anlatmıştı - anlatmıştı diyorum, dikkat et; kendini mazur göstermeye çalışmamış, merhamet dilenmemişti; bahane uydurmamış, kendini temize çıkarmamıştı: sadece Dedeme ilk karısını on birinci on ikinci yüzyıl kralları gibi nasıl bir kenara bıraktığını anlatmıştı: 'Kendi suçu olmasa da benim kafamdaki plana bir katkısı ya da yardımı olamayacağını anlayınca ona belirli bir gelir temin edip bir kenara bıraktım/ - zencilerin diğer konuklar ve viskiyle birlikte geri dönmesini beklerlerken de Dedemle aynı şekilde konuşuyordu: 'Ben de Batı Hint Adaları'na gittim. Bir kış biraz okula devam etmiştim, o da adalar hakkında bir şeyler öğrenmeme, isteklerim için münasip olduklarını anlamama yetti.' Okula ne münasebetle gittiğini hatırlamıyordu. Yani babasının neden birdenbire onu okula göndermeye karar verdiğini, ihtiyar adamın zihni yerine geçen alkol, zenci dövme ve işten kaytarma yolları düşünme sisinin arasında nasıl bulutsu bir hayal ya da şekil belirdiğini bilemiyordu - hırs ya da başarı imgesi değildi bu, oğlunun iyiliğini de düşünmüyordu, muhtemelen kendisininki gibi en az yüz ailenin, orada yaşamış ve geride en ufak bir iz, bir paçavra, hatta kırık bir çanak bile bırakmadan kaybolup gitmiş yüz ailenin başına damı akmış olan o eve karşı bir anlık kör bir isyan da değildi bu, herhalde ara sıra gördüğü çiftçilere duyduğu hınçlı bir kıskançlıktı nedeni. Her neyse, bir kış üç aylığına okula gönderilmişti — kendisinden üç dört yaş küçük, üç dört sınıf ileride çocuklarla dolu bir odada on üç on dört yaşında bir oğlan, hem öğretmenden (küçük bir sahil çiftlikleri öbeğinde tek sınıflı bir köy okulunun öğretmeni) daha iri kıyım olmakla kalmıyordu, daha fazla erkekti de, muhtemelen okula gelirken ciddi, dikkatli dağ ihtiyatının yanı sıra bol bol üstü örtülü itaatsizlik de getirmişti, ama ilk başta öğretmenin ondan korktuğunu nasıl fark etmediyse bunun da farkında değildi. Yola gelmezlik denemezdi buna, belki gurur da denemezdi, belki sadece dağların ve yalnızlığın getirdiği kendine güvenme haliydi, zira kanının en azından bir kısmı (annesi dağlık yerlerde yetişmişti, İskoç'tu, Dedeme anlattığına göre İngilizce konuşmayı asla tam manasıyla öğrenememişti) dağlıydı, ama adı her ne olursa olsun hesap işlerini ezberlemesine engel oluyordu ama öğretmenin yüksek sesle okuduğu şeyleri dinlemesine izin veriyordu. - 'Orada! demişti Dedeme, 'ister iyi ister kötü olsun, ister rezalet ister alkış ister ödül getirsin, insanın yapabileceği bütün her şeyin zaten vuku bulduğu ve ancak kitaplardan öğrenilebileceği haricinde fazla bir şey öğrenmedim. Bu yüzden de bize okuduğu zaman dinlerdim. Şimdi fark ediyorum da okumaya genelde bütün öğrenciler kalkıp sınıfı terk etme noktasına geldiğinde başlardı. Ama sebebi ne olursa olsun bize bir şeyler okurdu, ben de dinlerdim, gerçi o zamanlar kitaptaki bütün toplamalarla çıkartmaları ezberlesem bile sonradan kuracağım plan için kendimi bunları dinlemekten daha iyi hazırlayamayacağımın farkında değildim. Batı Hint Adaları'nı böyle öğrendim. Nerede olduklarını değil, gerçi o zaman bu bilginin günün birinde işime yarayacağını bilseydim onu da öğrenirdim. Benim öğrendiğim Batı Hint Adaları diye bir yer olduğu, fakir adamların oraya gemilerle gidip zengin olduğuydu, nasıl zengin olunacağı önemli değildi, yeter ki adam zeki ve cesur olsun: bu İkincisine sahip olduğuma inanıyordum, birincisine gelince, girişim ve deneyim okulunda enerji ve iradeyle elde edilebilecek bir şeyse onu da öğrenebilirdim. Bir ikindi dersler bittikten sonra nasıl kalıp öğretmeni beklediğimi, nasıl pusuya yatıp (sanki ömrü billah tavan aralarında, kilerlerde yaşamış gibi hep tozlu görünen ufak tefek bir adamdı) yolunu kestiğimi hatırlıyorum. Beni görünce nasıl da irkilmişti, o zaman ona gerçekten vuracak olsam bir çığlık sesi çıkmayacağını, tıpkı ipe asılmış bir halıya vurur gibi sadece darbenin sesinin duyulacağını ve bolca toz çıkacağını düşünmüştüm. Ona doğru olup olmadığını, Batı Hint Adaları'na gidip zengin olan adamların doğru olup olmadığını sordum. "Neden yalan olsun?" dedi, geriye sıçrayarak. "Kitaptan okuduğumu duymadın mı?" - "Okuduklarının kitapta yazdığını nerden bileyim?" dedim. Öyle toydum, öyle köylüydüm ki. Daha kendi adımı okumasını bile öğrenmemiştim; okula neredeyse üç aydır devam etmeme rağmen korkarım sınıfa ilk adım attığım zamankinden fazla bir şey bilmiyordum. Ama bunu bilmek zorundaydım. Belki insanın gelişimi tek türlü değildir, yarma ya da ertesi seneye sadece vücudu gelişmez, eylemlerinin de geleceğe yönelik geri dönüşsüz bir gelişimi vardır, zayıf hislerinin ve zekâsının öngöremediği, on yirmi ya da otuz yıl sonra bir ölüm kalım meselesine dönüşecek bazı eylemlerin temellerini de önceden atar. Geri çekilen adamın koluna yapışan ben değildim belki, bu içgüdüydü (ondan şüphe etmiyordum aslında. O zaman, o yaşta bile bunları uydurmadığını, insanın bir çocuğu bile yalan söyleyerek kandırabilmesi için sahip olması gereken o şeyin onda olmadığını anlamıştım. Ama emin olmam gerekiyordu, bunun için elimdeki her yönteme başvurabilirdim. Elimde de bir tek o vardı) bana korkuyla bakarak çırpınmaya başladı, ona iyice yapışıp dedim ki -Sakindim, gayet sakindim; sadece bilmem gerekiyordu- "Diyelim ki oraya gittim ve durumun hiç de öyle olmadığını gördüm?" ama artık bağırmaya, "İmdat! İmdat!" diye çığlıklar atmaya başlamıştı, ben de onu bıraktım. Bu yüzden de planımı gerçekleştirmek için öncelikle ve her şeyden çok paraya, kısa zamanda ve bol miktarda paraya ihtiyaç duyacağımı anladığımda bize okuduklarını hatırladım ve Batı Hint Adaları'na gittim.'</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Sonra öteki misafirler de gelmeye başlamışlar, bir süre sonra zenciler bir çaydanlık dolusu kahve, bir geyik budu ve viskiyle (bir de gözden kaçmış bir şişe şampanyayla) geri dönmüşler, bunun üzerine konuşmaya ara vermiş. Yemeklerini yeyip purolarını içmeye başlayana kadar da bir şey söylememiş, bu sırada zencilerle köpekler (köpekleri ağaçtan sürükleye sürükleye uzaklaştırmak zorunda kalmışlar, özellikle de mimarın pantolon askısının bağlı olduğu o değnekten, sanki değnek sadece mimarın değil, onları atlatmanın bir başka yolunu bulduğunda duyduğu coşkunun da dokunduğu son şeydi ve köpekler yalnızca adamın değil, coşkunun da kokusunu alarak deliye dönüyorlardı) dört bir yana dağılıp uzaklaştıkça uzaklaşmışlar, ta ki günbatımına çok az kala zencilerden biri seslenene kadar, o zaman (bir süredir ağzını açmıyordu, demişti Dedem, dirseğine yaslanmış uzanıyordu, ayağında güzel çizmeler ve sahip olduğu tek pantolon vardı, bir de mimarı eğer canlı istiyorsa kendisinin araması gerektiğini anladığında çamurdan çıkıp yıkanarak üzerine geçirdiği gömlek, kendisi konuşmuyordu, belki pamuktan ve politikadan söz eden adamları da dinlemiyordu, sadece Dedemin ona verdiği puroyu içiyor ve ateşin közlerine bakıyordu, belki kafasında o Batı Hint Adaları seyahatini tekrar yapıyordu, öyle bir yolculuk ki nereye gittiğini ve oraya ulaşıp ulaşamayacağını bilmiyordu, tıpkı geminin oraya gittiğini söyleyen adamın yalan söyleyip söylemediğini ya da öğretmenin kitaptakiler hakkındaki söylediklerinin doğru olup olmadığını bilmediği gibi. Yolculuğun zor olup olmadığını, bu uğurda nelere katlandığını hiç anlatmamıştı. Kuşkusuz pek çok şeye katlanmıştı, ama o zaman tek gerekenin cesaret ve kurnazlık olduğuna inanıyordu, birincinin kendisinde olduğunu biliyordu, İkincisini ise öğrenilebilecek bir şeyse öğrenebileceğine inanıyordu, geminin Batı Hint Adaları'na gittiğini söyleyen adamların yalan söylemediğine onu muhtemelen yolculuğun zorlukları inandırmıştı, çünkü o sıralarda kolay olan bir şeye inanamazdı herhalde.) - 'Buldular! demiş ve kalkmış, sonra hep birlikte gidip mimarın hemen hemen üç saatlik bir kazançla nerede yere indiğini bulmuşlar. Bu yüzden de hızlı gitmeleri gerekiyormuş, konuşacak fazla zaman yokmuş ya da en azından, Dedemin söylediğine göre, anlatmayı sürdürme niyeti varmış gibi görünmüyormuş. Sonra güneş batmış ve öteki adamlar kasabaya dönmek zorunda kalmışlar; Dedem dışında hepsi gitmiş, çünkü o hikâyenin geri kalanını da dinlemek istiyormuş. Adamlardan biriyle eve haber göndermiş (daha evli değilmiş) ve Sutpen'le ikisi ışık çekilene kadar ilerlemişler. İki zenci (o sırada Sutpen'in kampından yirmi kilometre kadar uzaktaymışlar) çoktan battaniye ve biraz daha yiyecek almak için geri dönmüşler. Sonra hava kararmış ve zenciler çam meşalelerini yakmaya başlamışlar ve bir müddet daha iz sürmeye devam ederek biraz daha mesafe kazanmaya çalışmışlar, zira karanlık bastıktan sonra mimarın daireler çizmemek için bir yerde duracağını biliyorlarmış. Dedemin aklında kalanlar şunlardı: Sutpen'le ikisi atlarını çekerek yürüyorlardı (ara sıra arkasına baktığında atların gözlerinin meşalelerin ışığında parladığını, başlarının inip kalktığını ve omuzlarıyla böğürlerinde gölgelerin oynaştığını görüyordu) köpeklerle zenciler (pantolon giymiş bir ikisi dışında çoğu çıplaktı) başlarının üzerinde tüten ve yalazlanan çam meşalelerinin yuvarlak başlarına ve kollarına vuran kırmızı ışığı altında ilerliyorlardı, bataklıkta sivrisineklerden korunmak için vücutlarına sürdükleri çamur kurumuş, cam gibi, porselen gibi parlıyor, gölgeleri kâh boylarını aşıyor, kâh kayboluyordu, ağaçlarla çalılar bile bir vardı bir yoktu, yine de orada olduklarını biliyordun, kendi nefes alışından anlıyordun, sanki görünmeseler de soluduğun görünmez havaya baskı yapıyorlar onu yoğunlaştırıyorlardı. Sutpen yeniden anlatmaya başlamıştı, Dedem anlattıklarının hikâyenin devamı olduğunu anlayana kadar biraz vakit geçti, sonra bir insanın kaderiyle (ya da kendisiyle) ilintili bir şeyin, giysileri gibi kaderinin de o insanın şeklini almasına neden olduğunu düşündü, mesela bir palto yeniyken binlerce adamın üzerine uyabilir, ama birisi onu bir müddet giydikten sonra başkalarının üzerinde sırıtır, paltonun sadece yenini ya da yakasını görsen bile bir başkasına ait olduğunu anlarsın: işte onun—" ("İblisin," dedi Shreve) "—kaderi de kendini ona uydurmuştu, masumiyetine, ucuz drama ve basit çocuksu kahramanlığa, o safiyane yatkınlığına tıpkı o dört yıl boyunca on bin adamın üzerinde görülen halis keten üniformalar gibi kendini uydurmuştu; otuz yıl sonra o ikindi dedemin bürosuna geldiğinde de üzerinde o üniforma vardı, bütün hareketlerinin salınımına ve iddialı şişinmesine kendini uydurmuştu, en basit en rezil şeyleri 'çocuklara has' denebilecek o açık masumiyetle anlatıyordu, ama insan çocuğunun samimi de masum da olmayan yegâne canlı olduğunu unutmamak lazım. Hikâyenin devamını anlatıyordu, çoktan lafa girmişti bile, ama hâlâ oraya nasıl gittiğini ya da kendini nasıl o vaziyette bulduğunu (artık en azından yirmi yaşında olduğu açıktı, karanlıkta bir pencerenin arkasına sinmiş, birinin doldurup ona verdiği silahları atıyordu), Dedemi de kendisiyle birlikte kuşatma altındaki o Haiti odasına götürmüştü, Batı Hint Adaları'na gitmeye karar verip hemen gidivermesi gibi kolayca; bu hikâye görünürde ötekinin devamı değildi, ama dedemin aklına ellerinde meşalelerle önlerinde yürüyen zencileri getirmişti; Sutpen oraya nasıl gittiğini, İngilizce'den başka dil bilmeyen on dört yaşında bir çocuk olarak Batı Hint Adaları'na gitme ve zengin olma kararı almasının ardından geçen altı yıl boyunca ne yaptığını, şekerkamışı eken Fransız bir çiftlik sahibinin kâhyası, yardımcısı ya da filancası olarak adamın ailesiyle nasıl olup da evde kuşatma altında kaldığını anlatmamıştı (Dedem otuz yıl sonra nasıl ilk olarak - adeta bir anlığına boy gösterip sonra tümüyle silinmese de solan bir gölge gibi – bir ---- " ("Bir kız," dedi Shreve. "Açıklamana gerek yok. Devam et.") "----kızdan, amacına uygun bulmayarak bir kenara bıraktığını ama geçimini garanti altına aldığını söylediği bir kızdan bahsettiğini anlatmıştı) bir iki korkmuş melez hizmetkâr da vardı, arada bir pencereden başını çeviriyor çiftçiyle ikisinin dışarıya ateşledikleri silahlara mermi dolduran kıza yardım etsinler diye onları tekmeleyip, küfrediyordu; sanırım bu noktada Dedem tıpkı senin gibi 'Dur dur, Allah aşkına dur' demeye başlamıştı, öyle ki sonunda susup, geriye dönüp tekrar başlaması gerekti, bu sefer mantık sırasına ve devamlılığa dikkat etmese bile en azından sebep sonuç ilişkisini biraz dikkate alıyordu. Ya da belki oturdukları için daha iyi anlatıyordu, o gecelik yeterince gittiklerine karar vermişlerdi, zenciler bir kamp kurmuş, yemek pişirmişlerdi, Dedemle ikisi de pişenleri viski eşliğinde yemiş, ateşin başına oturup viskinin geri kalanını da yudumlamaya başlamışlardı, Sutpen baştan anlatıyordu ama hâlâ -nasıl ve neden orada olduğu, ne iş yaptığı- çok açık değildi, çünkü kendinden söz etmiyordu. Bir hikâye anlatıyordu. Yaptığı bir şeyle övünmüyordu; Thomas Sutpen adında bir adamın tecrübe ettiği bir şeye dair bir hikâye anlatıyordu, adamın hiç adı olmasaydı da, geceleyin viski içerken birine ya da kimseye atfedilmeden anlatılsa da hikâye değişmeyecekti.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Onu yavaşlatan buydu belki. Ama yavaşlaması hikâyeyi netleştirmek için yeterli değildi. Hâlâ Dedeme Thomas Sutpen adındaki adamın oraya hangi basamaklardan geçerek geldiğini anlatmamıştı. İlle de yaşanmış olması gereken, bir yerlerde var olması gereken o altı yedi yıldan tek bir vesileyle bahsettiğini söylemişti Dedem, çiftliği idare edebilmek için yerli dilini ve belki nişanlanmak için olmasa da evlendikten sonra karısını boşamak için mutlaka ihtiyaç duyacağı Fransızca'yı öğrendiğini söylemişti - sadece cesaretin ve kurnazlığın yeterli olacağını düşündüğünü söylemişti Dedeme, ama bu düşüncesinin yanlış olduğunu sonradan anlamıştı, bütün insanların aynı dili konuşmadıklarını keşfettiğinde Batı Hint Adaları efsanelerinin yanı sıra okulda öğretilen diğer şeyleri de öğrenmediğine çok yanmıştı, çünkü sadece cesur ve kurnaz olması yetmiyordu, yeni bir dil öğrenmesi de gerekiyordu, yoksa kendini adadığı plan ölü doğmuş olacaktı. Bu yüzden herhalde bu yeni dili de tıpkı denizci olmayı öğrendiği gibi öğrendi, çünkü Dedem ona neden kendine bir kız bulup dili kolay yoldan öğrenmediğini sormuş, o ise yüzüne ve sakalına vuran ateşin karşısında sakin, gözleri tuhaf tuhaf parlayarak oturmuş ve - Dedem onun ilk olarak sükûnetle basit bir şey söylediğini duydum demişti: 'Sözünü ettiğim gece (ayrıca ilk evliliğime kadar) hiçbir cinsel tecrübem olmamıştı. Herhalde buna inanmayacaksın, açıklamaya kalksam hepten ikna olmayacaksın. Bu yüzden de sadece bunun kafamdaki planın bir parçası olduğunu söyleyeceğim' demiş, Dedem 'Neden inanmayayım ki?' demiş ve Sutpen parlak sakin gözlerini ondan ayırmadan 'İnanıyor musun peki? Yirmi yaşımda kimseyi arzulamayacak ve hiç arzulanmayacak biri olduğumu düşünecek kadar hor mu görüyorsun beni?' demiş ve Dedem, 'Haklısın. İnanmamam gerekir. Ama inanıyorum,' demiş. Yani kadınlara ve kuşkusuz aşka dair bir hikâye değildi bu: o kadın, o kız, bir silahı doldurabilen, ama o gece dışarı ateş etmesine izin verilecek kadar güvenilmeyen (belki de bir değil yedi sekiz gece, karanlıkta büzüşüp pencerelerden depoların, ambarların, şekerkamışı her nerede depolanıyorsa oraların ve tarlaların cayır cayır yanışını seyretmişlerdi: nefret ve amansızlığın, nefreti ve amansızlığı yaratan binlerce karanlık yılın iyice yoğunlaştırdığı ağır, tatlı, mebzul şeker kokusundan başka hiçbir koku duymadan: sonra Dedem onun kahvesini hep şekersiz içtiğini hatırlamış ve sebebini anlamış, ama emin olmak için yine de sormuştu ve Sutpen ona sebebin gerçekten de bu olduğunu söylemişti; tarlalarla ambarların hepsi yandıktan sonra ve yanık şeker kokusunu artık duymaz olduklarında bile korkmamıştı, ama ondan sonra şekere hiç tahammülü kalmamıştı) - kız anlatılanların arasında bir anlığına belirmişti, neredeyse tek bir kelimeyle, onu patlayan silahlardan birinin alevinde bir anlığına görür gibi olduğunu söylemişti Dedem - öne eğilmiş bir yüz, tek bir yanak, dökülen saçların perdesi altında bir an beliren bir çene, yukarı kalkan beyaz ince bir kol, bir harbiye yapışmış narin bir el, hepsi bu. Bu konuda başka ayrıntı ve bilgi yok, tıpkı nezaret ettiği zenciler palalarıyla üzerine saldırdığında tarladan kuşatma altındaki eve nasıl geldiği ya da Virginia'daki çürük barakadan nezaret ettiği tarlalara nasıl geldiği hakkında bir bilgi olmaması gibi: bu seferki, Virginia'dan oraya gitmesinden daha inanılmaz görünmüştü Dedeme, çünkü o uzun yol en azından zaman gerektiriyordu, zira zaman bütün mesafelerden uzundur, oysa tarlalardan kuşatma altındaki eve gelme hemen hemen hikâyesindeki kadar çabuk, zamanın bir nevi vahşi feshiyle vuku bulmuş olmalıydı - zamanın kendi vahşetinin ölçüsü olan bir özeti gibi; Sutpen bunları o hoş, hafif adli, hikâyeci üslubuyla anlatıyordu, nasıl hatırlıyorsa, kendisini nasıl etkilemişse öyle, korkunun bile (korkmadığı, kendi deyimiyle korkmaya başlamadığı bir zamanı anlatarak, tersine bir süreçle ima etmişti korkuyu) pek fazla etki edemediği mesafeli, gayrişahsi bir alaka ve merakla. Çünkü her şey bitene kadar korkmadı, demişti Dedem, çünkü olanlar onun için sadece seyirlik bir şeyden ibaretti, izlenecek bir şey, çünkü böyle bir şeyi bir daha görme fırsatını bulamayabilirdi, zira masumiyeti hâlâ işler vaziyetteydi ve her şey bitene kadar hem korku nedir bilmemiş, hem de korkmadığının farkına bile varamamıştı; cesur ve kurnazsan (aslında kurnazlığı kastetmiyordu, demişti Dedem. Vicdansızlık demek istiyordu, ama bu kelimeyi bilmiyordu, çünkü öğretmenin okuduğu kitapta böyle bir söz olamazdı. Ya da belki cesaretten kastettiği vicdansızlıktı.) çabucak para kazanabileceğin o yeri bulduğunu da bilmiyordu, ama öyle bir yerdi ki bu, paraya yüksek ölüm riski de eşlik ediyordu ve dolarların üzerindeki ışıltı altın değil kandı - şiddet, haksızlık, kıyım için, insan hırsının, zalimliğinin bütün şeytani düşkünlükleri için, her şeyden men edilmiş paryaların ve bütün kem yazgılıların son ümitsiz gazabı için Tanrı'nın yaratıp bir kenara ayırdığı bir dünya köşesi - güleç, hiddeti- pusuda, inanılmaz lacivert denizin ortasına kondurulmuş küçük bir ada, cangıl dediğimiz şeyle uygarlık dediğimiz şeyin orta yerinde; siyah kanın, siyah kemiklerin ve tenin ve düşünüşün ve hatırlayışın ve umutların ve arzuların vahşice koparılıp alındığı kara esrarlı kıtayla, yazgılı olduğu soğuk aşikâr kıtanın, yüzleşilemeyecek ve dayanılamayacak kadar çığrından çıkmış kendi kanını, düşünüşünü ve arzularını kovan ve ıssız okyanusta yurtsuz, ümitsiz, yalnız bırakan uygar toprakların orta yerinde - iklimine dayanabilmek için on bin yıllık ekvator mirası gerektiren bir enlemde küçük kayıp bir ada, iki yüz yıllık baskı ve sömürünün siyah kanla gübrelediği toprağından inanılmaz bir çelişki, huzurlu bir yeşil, kızıl çiçekler ve iki üç adam boyunda bilek kalınlığında, biraz hantal, ama her gramı neredeyse gümüş kadar değerli şekerkamışı fışkıran bir ada, sanki doğa bir denge kurmuş, çetele tutmuş, parçalanan vücutlar ve zulmedilen yürekler için insanın sunmadığı bir teselli sunmuş, hem doğanın hem insanın yetiştirdikleri sadece akan kanla sulanmakla kalmamış, rüzgârın, kötü yazgılı gemilerin boşuna kaçmaya çalıştığı, parçalanmış son yelkenlerini de mavi denize gömen, bir kadının ya da çocuğun umutsuz son çığlığını uzaklara sürükleyen rüzgârın soluğunu da hep yüzünde duymuş - insanın ektikleri de vardı tabii: çiğnedikleri toprakta yitip gitmiş o eski uyumak bilmez kanla intikam intikam, diye zonklayan sağlam kemikler ve beyinler. Nezaret ettiği buydu işte, bir yandan dil öğrenirken içinde atıyla huzurla dolaştığı ortam buydu (dil, demişti Dedem, insanların gizli ve yalnız hayatlarının küçük yüzeysel köşeleriyle kenarlarını zaman zaman bir anlığına birleştirebilen, sonra da ruhun ilk kez haykırdığı ve duyulmadığı, son kez haykıracağı ve duyulmayacağı o karanlığa geri gömülen o zayıf ve kırılgan çizgi) üzerinde dolaştığı şeyin bir yanardağ olduğunu bilmiyordu, geceleyin havanın davul ve insan sesleriyle gümbürdediğini, nabız gibi attığını hissediyordu, ama duyduğu sesin toprağın yüreğinden geldiğini anlamıyordu, toprağın uysal ve sevecen olduğuna, karanlığın sadece gördüğün, daha doğrusu içinde göremediğin bir şey olduğuna inanıyordu; nezaret ettiği şeyi nazarından kaçırdığının farkında değildi, günlük seferlerini silahlı bir kalede yapıyordu, ta ki o gün gelene kadar. O günün nasıl husule geldiğini, onu hazırlayan basamakları da anlamamıştı çünkü, Dedemin demesi, o masumiyet yüzünden muhtemelen her gün gördüğü şeyleri anlaşılan kavrayamamış, değerlendirememişti - üzerinde hâlâ biraz kokuşmuş et olan bir domuz kemiği, birkaç tavuk tüyü, bir sabah çiftlik sahibinin yastığında bulunan, hiç kimsenin (hele o yastıkta uyuyanın) oraya nasıl geldiğini anlayamadığı, içine birkaç çakıl taşı bağlanmış lekeli bir çaput, tam da o sırada bütün melez hizmetkârlar kaybolduğundan bu işaretleri anlamaları iyice imkânsızlaşmıştı; çiftlik sahibi söyleyene kadar çaputun üzerindeki lekelerin çamur ya da yağ değil, kan lekesi olduğunu ve adamda Galyalı öfkesi zannettiği şeyin aslında korku, dehşet olduğunu fark etmemişti; kendisi ise merakla ve ilgiyle onları izliyordu, çünkü hem çiftlik sahibi, hem de kızma (o ilk kuşatma gecesine kadar kızın adını bilmediğini, daha önce duyup duymadığına da hiç kafa yormadığını söylemişti Dedeme. Yeni bir deste kâğıdın içinden jokeri çıkarttıktan sonra çıkarıp çıkartmadığını unutmuş gibi laf arasına çiftlik sahibinin karısının İspanyol olduğunu sıkıştırıvermişti, bunun üzerine Sutpen olmasa bile Dedem saldırının o ilk gecesine kadar onun kızı muhtemelen ancak on on beş kere görmüş olabileceğini fark etmişti) hâlâ yabancı gözüyle bakıyordu; - melezlerden birinin cesedi sonunda bulunmuştu (o bulmuştu, karşısında gördüğü şeyin boş bir siyah ketum yüzler duvarı olduğunu, bu duvarın arkasında hemen her şeyin hazırlanmakta olabileceğini ve sonradan öğreneceği üzere hazırlanmakta olduğunu anlamadan iki gün boyunca melezin izini sürdü, üçüncü gün ceset ilk başta orada olsa ilk günün ilk saati bulabileceği bir yerde buldu) Sutpen kütüğün üzerine oturmuş, ellerini kollarını savurarak anlatıyordu, demişti Dedem, evini yaptığı sıralarda kamp ateşinin ışığında vahşi zencilerinden biriyle göğüs göğüse dövüşürken görmüştü onu, kafasındaki o planı gerçekleştirmesine yardımcı olacak kadınla en nihayet evlendikten sonra bile ahırda fener ışığında dövüşecekti onlarla, hiç de böbürlenmeden, üzerindeki kanı temizleyip gömleğini giyerken kimsenin elini sıkmasını, tebrik etmesini beklemeden, zira dövüşün sonunda zenci mutlaka soluk soluğa yere serilmiş olurdu ve başka bir zencinin üzerine kovayla su atması gerekirdi; - orada oturmuş Dedeme melezi, daha doğrusu melezden arta kalanları sonunda nasıl bulduğunu anlatıyordu, kimseden aşağı kalmayacak kadar çok şey görmüş ve pek övünmediği bazı şeyler de dahil kimseden aşağı kalmayacak kadar çok şey yapmıştı: ama uygar olma iddiasındaki bir adamın mecbur kalıp görse bile sözünü etmemesi gereken şeyler vardı, bu yüzden de sadece melezi sonunda bulduğunu ve işin ciddileşebileceğini anlamaya başladığını söylemekle yetinecekti; sonra ev, kuşatma, beşi -çiftlik sahibi, kızı, iki kadın hizmetçi ve kendisi- içeride kapalı, havada duman ve yanık şekerkamışı kokusu, gökyüzüne yangının dumanıyla ışıltısı vuruyor, ortalık davul ve insan sesleriyle gümbürdüyor - küçük kayıp ada ters çevrilmiş çanaklar gibi dönüşümlü olarak üzerlerine kapanan gece ve gündüzün hiçbir yardımı içeri sokmayan fanusu altında kapalı, dışarıdaki dünyanın rüzgârları bile giremiyor içeri, sadece alizeler, tecrit eden, ıssız denizde öldürülen yurtsuz ve mezarsız kadınlarla çocukların umutsuz seslerini yüklenip adanın üzerinde dolaştıran alizeler girebiliyor - bu esnada iki hizmetçiyle henüz adını bilmediği kız babasıyla Sutpen'in belli başlı bir düşmana değil Haiti gecesinin kendisine sıktığı kurşunları dolduruyordu - dalgın, kan-bıkkını, gümbürtülü karanlığa küçük, faydasız, cılız alevlerini fışkırtan kurşunları: tam da boraların kesildiği mevsim, hiç yağmur umudu yoktu: sekizinci gün su bittiğinde bir şey yapmak gerekti, bunun üzerine Sutpen silahını bıraktı, dışarı çıktı ve onları yendi. Tam da böyle anlatmıştı: dışarı çıktığını ve onları yendiğini söylemişti, döndüğünde de kızla ikisi nişanlanmışlardı, Dedem 'Dur, dur bekle!' diyordu kuşkusuz, 'Ama kızı tanımıyordun bile; kuşatma başladığında adını bile bilmediğini söylemiştin', Dedeme baktı ve 'Evet. Ama malum ya, kendimi toplamam biraz zaman aldı,' dedi. Nasıl yaptığını anlatmamıştı. Bunu da anlatmamıştı, hikâye için fazla önemi yoktu; sadece silahı bırakmıştı, birisi kapının sürgüsünü açıp arkasından yine sürgülemişti, karanlığa doğru yürümüş ve onları yenmişti, belki daha yüksek sesle bağırarak, belki dayanıklılığıyla, kemiğin ya da etin dayanabileceğini, dayanacağını (evet: en korkuncu da bu olmalı: etin dayanması beklenenden daha fazlasına dayanması) düşündüklerinden daha fazlasına dayanarak yendi onları; belki kendilerininkiyle aynı biçimde olan, kanı tıpkı kendi kanları gibi fışkıran beyaz kollarla bacaklardan, kendi ruhlarıyla aynı ateşten gelmiş gibi görünen, ama geldiğine bir türlü inanamadıkları bu yılmaz ruhtan dehşet içinde kaçtılar (Dedeme yara izlerini göstermişti, bunlardan birinin onu ömrü billah bekâr bırakmaya çok yaklaştığını söylemişti Dedem) sonra sekiz gündür ilk olarak gün ışığı davul sesleriyle gelmedi ve içeridekiler (muhtemelen adamla kızı) dışarı çıktılar ve hiçbir şey olmamış gibi pırıl pırıl parlayan güneşin altında kül olmuş toprakta yürüdüler, inanılmaz büyük bir ıssızlık ve huzurlu bir sükûnet içinde, ve onu bulup eve getirdiler: iyileşince kızla nişanlandılar. Hikâyeyi tam burada kesmiş."</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Olsun," dedi Shreve. "Sen devam et."</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Sana kesmiş dedim ya," dedi Quentin.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Duydum. Neyi kesmiş? Hem nişanlanıp hem hikâyeyi nasıl keser, sonradan boşayacağı bir karısı olmamış mı? Haiti'ye nasıl gittiğini hatırlamadığını söylemiştin, sonra zencilerin kuşatması altındaki eve nasıl girdiğini de hatırlamamış. Evlendiğini bile hatırlamadığını mı söyleyeceksin bana? Nişanlandığım, sonra da bu işi burada kesmeye karar verdiğini, ama günün birinde bu karara uymayıp evlendiğini fark ettiğini mi söyleyeceksin?"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Konuşmayı, anlatmayı kesmiş," dedi Quentin. Hiç kımıldamamıştı, görünüşe göre ellerinin arasındaki açık kitabın üzerinde duran mektupla konuşuyordu. Karşısında Shreve piposunu doldurmuş ve tekrar içmişti. Pipo yine ters duruyordu, kül tablasından masanın üzerine beyaz küller saçılmıştı, kollarıyla hem kendini destekliyor, hem de kendine sarılıyor gibiydi, zira saat henüz on bir olduğu halde oda serinlemeye başlamıştı, gece yarısı radyatörlerde sadece boruların donmasını engelleyecek kadar sıcaklık kalacaktı gerçi (bu gece açık pencere önünde derin nefes alma idmanı yapmayacaktı) daha yatak odasına gidip önce bornozuyla, sonra üzerine giydiği paltosu ve elinde Quentin'in paltosuyla geri dönmemişti. "Sadece nişanlandığını söylemiş ve anlatmayı kesmiş. Susuvermiş, sanki başka anlatılacak bir şey yokmuş, daha fazlası beklenemezmiş, geceleyin viski içerken bir adamın diğerine anlatabileceği ancak bu olabilirmiş gibi kesivermiş. Belki gerçekten de öyleydi." Yüzü (Quentin'in) öne eğikti. Hâlâ o tuhaf, adeta melankolik, durgun sesle konuşuyordu, Shreve'in baştan beri dikkatli mesafeli bir tahlil ve merakla onu izlemesine neden olmuştu bu ses tonu, gözlüğünün yoğunlaştırdığı, belki de yarattığı o meleksi, bilgiç hayret ifadesinin ardından bakıyordu Quentin'e. "Sadece ayağa kalktı viski şişesine baktı ve 'Bu gecelik bu kadar. Uyuyalım; sabah erken kalkmamız lazım. Belki onu harekete geçmeden yakalarız.' dedi.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Ama yakalayamadılar. Ancak akşamüzeri yakalayabildiler -mimarı yani- mimari numaralarıyla karşı kıyıya geçmeye çalışırken bacağını yaralamasa yine de yakalayamazlardı. Ama bu sefer hesap hatası yapmıştı, tabii köpeklerle zenciler de onu kıstırmışlardı, zenciler (belki de, mimarın kaçmakla yasak et konumundan gönüllü olarak feragat ettiğine inanıyorlardı, demişti Dedem, kaçmakla gönüllü bir av haline geldiğine, zencilerin de onun izini sürerek bu durumu kabul ettiklerine ve artık onu pişirip yemelerine izin verileceğine inanıyorlardı, hem zaferi kazananlar hem de yenilenler bunu sportmenlik ruhuyla kabul etmeliydi, karşılıklı bir hınç ya da garez söz konusu değildi) onu dışarı çıkartmak için haykırıp duruyorlardı (bir gün önce sürek avına gelenlerin üçü hariç hepsi geri dönmüş, yanlarında da birilerini getirmişlerdi, bu yüzden baştakinden daha kalabalıktılar) - haykırarak onu nehir kıyısındaki mağaradan dışarı çıkartmaya çalışıyorlardı: kuyruklu ceketinin bir kolu kopmuş, çiçekli yeleği sudan ve içine düştüğü çamurdan lekelenmiş, pantolonunun bir paçası yırtılmış, şapkası kaybolmuş ufak tefek bir adam, paçanın yırtığından gömleğinin eteğini yırtarak sardığı şişmiş bacağı görünüyor, paçavra da kanlanmış. Şapkayı bulamamışlardı, bunun üzerine evin bittiği ve mimarın kasabayı terk ettiği gün Dedem ona yeni bir şapka vermişti. Mimar dedemin bürosunda şapkayı almış, ona baktıktan sonra gözyaşlarına boğulmuştu. - biraz hırpalanmış, iki günlük sakalı çıkmış yüzünde vahşi bir ifade olan ufak tefek bir adam, yaralı bacağına rağmen mağaradan dövüşerek çıkmıştı, havlayan köpeklerin ve ölümcül, keyifli bir beklentiyle haykıran zencilerin arasında bulmuştu kendini, av yirmi dört saatten fazla sürdüğü için zenciler kuralların otomatik olarak iptal edileceğini ve onu pişirmek için beklemelerinin gerekmeyeceğini düşünüyorlardı, ta ki Sutpen kısa bir sopayla aralarına dalıp zencilerle köpekleri kovalayana kadar, mimar ortada tek başına kalmıştı, zerrece korkusu yoktu, sadece biraz hızlı nefes alıyordu ve Dedemin demesi, zenciler onu yakalamanın heyecanıyla bacağını hırpaladıkları için yüzü biraz allak bullaktı, mimar hepsine Fransızca bir nutuk attı, öyle hızlı ve uzun bir konuşmaydı ki Dedem karşısında bir Fransız bile olsa tümünü anlayamayacağını düşünmüştü. Ama kulağa hoş geliyordu; Dedem kendisinin -herkesin- mimarın özür dilemediğini anladığını söylemişti; çok hoştu, demişti Dedem, Sutpen üzerine yürümeye yeltendiğinde Dedem çoktan mimarın yanma gitmiş, kapağı açılmış viski şişesini ona uzatmıştı bile. Dedem o çökmüş yüzdeki gözleri görmüştü, ümitsiz, çaresiz, ama yılmaz, yenilmez gözlerdi; hiçbir şey karşısında gerilemedikleri belliydi, demişti Dedem karanlıkta, bataklıkta, uykusuz, yorgun, aç, gidecek bir yeri olmadan ve oraya gitme umudu olmadan geçirdiği o elli saate rağmen: sadece bir tahammül iradesi ve yenilgi beklentisi vardı, ama gözü hiç korkmamıştı: küçük kirli rakunvari elini uzatıp şişeyi aldı, sonra öteki elini kaldırıp başında biraz arandıktan sonra şapkasının kaybolduğunu hatırladı ve Dedemin tarif etmesi imkânsız dediği bir hareketle elini savurdu, insan ırkının maruz kaldığı bütün talihsizlikleri ve yenilgileri bir tutam toz gibi parmaklarının arasına almış ve başının üzerinden geriye fırlatmıştı, sonra şişeyi önce Dedeme sonra etrafında halka olmuş atlarının üzerinden ona bakan diğer adamlara kaldırarak şişeden bir yudum aldı, hayatı boyunca içtiği ilk viskiydi bu, nasıl bir Brahman köpek yemesini sağlayacak bir durumda kalabileceğini aklına bile getirmezse o da viski içmesini sağlayacak bir durumda kalabileceğini düşünmemişti hiç."	</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">					***</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">Quentin sustu. Shreve hemen "Tamam. Anlatmayı kesti demeye kalkma; sen devam et," dedi. Ama Quentin hemen devam etmedi - o durgun, nedense ölgün ses, öne eğik yüz, nefes almak dışında hiç kıpırdamayan gevşek vücut; ikisi de nefes almak dışında kıpırdamıyorlardı, iki genç, ikisi de aynı yıl doğmuş: biri Alberta'da, öteki Mississippi'de; birbirlerine yarım kıta uzakta doğmuş, yine de bir araya gelmişlerdi, o Kıta Oluğunun, coğrafi bir göbekbağı gibi fiziksel araziden ve menzili dahilindeki varlıkların ruhsal hayatlarından akmakla kalmayıp Çevrenin bizzat kendisi olan, enlemlere, sıcaklığa gülüp geçen o Nehrin birleştirdiği iki genç, gerçi etkisi altındaki varlıklardan bazıları onu hiç görmemiştir, Shreve gibi - dört ay önceye kadar birbirlerini bir kez olsun görmemiş olsalar da o zamandan beri aynı odada uyuyan, yan yana aynı yemeği yiyen, aynı birinci sınıf derslerinde anlatmak için aynı kitaplardan çalışan iki genç, bu dar manastırımsı hücreyi, en halis düşüncenin bu hülyalı ve sıcaklıktan yoksun köşesini vahşi ve laf anlamaz cinlerle, iblislerle dolduran çalakalem mektubun kırılgan Pandora kutusunun durduğu aydınlık masanın üzerinde karşılıklı oturuyorlardı. "Hadi," dedi Shreve. "Devam etsene."</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Bunun için otuz yıl geçmesi gerekecekti," dedi Quentin. "Dedeme hikâyenin devamını anlatması için otuz yıl geçmesi gerekecekti. Belki çok meşguldü. Boş boş konuşmak için ayırdığı bütün zamanı kafasındaki planı geliştirmeye harcıyordu, tek rahatlama yolu vahşi zencileriyle ahırda dövüşmekti, isteyenler atlarını arka tarafa bağlayıp evden görünmeden onu seyretmeye geliyorlardı, çünkü artık evliydi, evi bitmişti, hırsızlık yaptığı iddiasıyla tutuklanmış, sonra serbest bırakılmıştı, yani her şey yoluna girmişti, bir eş iki çocuk -hayır, üç- arazi otlardan temizlenmiş, Dedemin ödünç verdiği tohumlar ekilmişti, artık gittikçe zenginleşiyordu"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Evet," dedi Shreve; "Peki Bay Coldfield meselesi neydi?"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Bilmiyorum," dedi Quentin. "Kimse tam olarak öğrenemedi. Konşimento gibi bir şeydi, Bay Coldfield'in itibarını kullanabilmek için onu ikna etmişti: işe yaradı mı senden iyisi yoktur, yaramadı mı adını değiştirip Texas'a taşınırsın: Babama göre Bay Coldfield küçük dükkânında oturup bir vagonluk malının on senede iki katma çıktığını ya da en azından azalmadığını izlemiş ve böyle bir fırsatı baştan beri beklemişti, ama vicdanı (cesaret değil: Babam cesaretten yana sıkıntısının olmadığını söylerdi) ona izin vermemişti. Sonra Sutpen gelmiş ve ona bu işi teklif etmişti, işe yararsa ganimeti paylaşacaklardı, yaramazsa bütün suçu Sutpen üstlenecekti. Bay Coldfield razı oldu. Babam Bay Coldfield'in bu planın işe yaramayacağını, yakalarını sıyıramayacaklarını düşündüğünü, ama bir türlü aklından atamadığı için razı olduğunu söyledi, deneyip de başarısız olduklarında aklından atabilecekti; başarısız olup da yakalanırlarsa Bay Coldfield ceza olarak kendine ait suçu üzerine almakta ısrar edecek ve seneler boyu zihnen günah işlemesinin kefaletini verecekti. Çünkü Bay Coldfield bu düzenin işleyeceğine hiç ihtimal vermemişti, işleyeceğini anladığında, gerçekten de işlediğinde ise yapabileceği en basit şey kârdan hissesini almayı reddetmek oldu; düzenin işlediğini görünce Sutpen'den değil, kendi vicdanından nefret etti; - kendi vicdanından ve toprağından, vicdanını yaratan, sonra da bu fırsatı tepmek zorunda olan vicdanına onca para kazanma fırsatını sunan memleketinden nefret etti; o memleketten o kadar nefret etti ki, o lanetli, ölümcül savaşa adım adım yaklaştığını görmekten memnuniyet duydu; Yanki ordusuna katılabilirdi, demişti Babam, ama asker değildi; ya öldürüleceğini ya da zorluklara dayanamayıp öleceğini ve Güney'in, ekonomik yapısını katı ahlakın kayasına değil, fırsatçılığın ve ahlaki haydutluğun kaygan kumlarına inşa etmesinin bedelini ödediğini fark ettiği günü göremeyeceğini düşündü. Bu yüzden de savaştan sağ çıkacak ve pişmanlığını paylaşacak olanlara hoşnutsuzluğunu dayatmak için aklına gelen tek yolu seçti</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Tabii," dedi Shreve. "Doğru. Ama Sutpen. Planı. Devam et."</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Evet," dedi Quentin. "Planı. - Zenginleştikçe zenginleşmek. Gelecek ona güzel ve açık görünüyor olmalıydı artık: ev bitmişti ve o gün kapısına gittiği, kapıyı açan maymun kıyafetli zencinin arka kapısına gitmesini söylediği evden daha büyük ve daha beyazdı, hatta ayakkabılarını çıkarıp hamakta yatan adamın sahip olmadığı kendine mahsus zencileri vardı, yalınayak, babasının küçültülmüş pantolonunu giyen küçük bir çocuk gelip kapısını çalacak olursa onu arka tarafa göndermek için içlerinden birini seçip eğitebilirdi. Ama Babama göre artık esas derdi bu değildi, otuz yıl sonra o ikindi vakti Dedemin bürosuna geldiğinde, mimarın izini sürdükleri gece alttan alta yaptığı gibi, kendini mazur göstermeye çalışmıyordu, artık sadece açıklamak istiyordu, açıklamak için elinden geleni yapıyordu, çünkü artık yaşlanmıştı ve yaşlandığının farkındaydı, yaşlılığa karşı koymak için konuştuğunu biliyordu: iradesiyle cesaretinden nasıl şüphesi yoksa etiyle kemiklerinden de yoktu, yine de karşısına fırsatlar ve olasılıklar çıkaracak zaman azalıyordu, esas derdinin kapıdaki çocuk-simgesi olmadığını anlatmıştı Dedeme, çünkü çocuk-simgesi yalnızca şaşkın ve çaresiz çocuğun uydurmasıydı; artık o çocuğu asla beyaz bir kapının önüne gitmek ve onu çalmak zorunda kalmayacağı bir yere götürecekti: sırf barınsın diye değil, o çocuk, o isimsiz yabancı kapıyı arkasından kapatıp bildiği her şeyi geride bırakabilsin diye ve gelecekte, henüz dünyaya düşmemiş ışık huzmeleri altında, ileride belki adını bile duymayacak olan, zamanında birisinin onları hayvan gibi yaşamaktan kurtardığını bilmeden doğmayı bekleyen torunlarına bakabilsin diye içeri alacaktı, kendi (Sutpen'in) çocukları da"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Baban gibi konuşan tek ben değilim herhalde," dedi Shre- ve. "Ama sen devam et. Sutpen'in çocukları. Devam et."</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Evet," dedi Quentin. "İki çocuk" <span style="font-style:italic">Evet</span> diye <span style="font-style:italic">düşündü</span>. <span style="font-style:italic">Belki ikimiz de </span><span style="font-style:italic">Babayız. Belki hiçbir şey bir kerede olup bitmez. Belki olmak bir kereliğe mahsus değildir, belki taş dibe battıktan sonra suyun üzerinde oluşan halkalar gibidir, halkalar genişler, yayılır, havuz göbekbağı gibi dar bir su yoluyla oldum olası beslediği, halen beslemekte olduğu ikinci bir havuza bağlıdır, isterse bu ikinci havuzun ısısı farklı olsun, sonsuz değişmez gökyüzünü değişik bir tonda hissetmiş, hatırlamış, yansıtmış olmanın farklı molekülerliğine sahip olsun, fark etmez: düşüşünü görmediği taşın su yankısı onun yüzeyinde de asli dalga sathında, o eski silinmez r</span><span style="font-style:italic">i</span><span style="font-style:italic">timle ilerler. Evet diye düşündü İkimiz de Babayız. Ya da belki Babamla ben Shreve'iz, belki Babamla beni toplaşan bir Shreve ederiz ya da Shreve'le beni toplaşan Babam ya da hepimizi toplaşan Thomas Sutpen eder.</span> "Evet, iki çocuk, bir kız bir oğlan, cinsiyetleriyle yaşları plana öyle uygun ki sanki bizzat Sutpen tasarlamış, zihinsel ve fiziksel özellikleriyle plana öyle uygunlar ki gökteki melekler arasından sanki bizzat kendi seçmiş, tıpkı ilk karısıyla çocuğunu planına uygun bulmayarak yüzüstü bıraktığı zaman kim bilir nasıl bir pazarlık sonucu seçip aldığı yirmi zenci gibi. Dedem bu konuda hiç vicdan azabı çekmediğini söylemişti, otuz yıl sonra o ikindi vakti Sutpen büroda oturmuş ve nasıl ilk başta biraz vicdan azabı çektiğini, ama vicdanını sakin ve mantıklı bir ikna gayretiyle yatıştırdığını anlatmıştı, tıpkı Bay Coldfield'in konşimentosu konusunda ikna ettiği gibi (ama muhtemelen bu öteki kadar uzun sürmemişti, çünkü zaman kıttı); - belli bir açıdan bakıldığında yaptığının haksızlık olduğunu teslim ediyordu, ama hileye başvurmayarak bu haksızlığı elinden geldiğince gidermeye çalışmıştı; onu aniden terk edebilirdi, şapkasını alıp ortadan kaybolabilirdi, ama yapmamıştı: Dedemin de kabul edeceği gibi pekâlâ hak iddia edebilirdi, içindeki beyazların hayatlarıyla birlikte tek başına kurtardığı çiftliğin tümü üzerinde olmasa bile evlilik anlaşmasıyla üzerine devredilen bölümünde hakkı vardı, bu evliliği tam bir samimiyetle, kendi belirsiz kökenini ve maddi donanımını hesaba katmadan yapmıştı, oysa karşı taraf bunları hesaba katmakla kalmamış, bir de kandırmacaya başvurmuştu, hem öyle bir kandırmacaydı ki bu kendisi farkında olmadan bütün planının temel itkisini hem hükümsüz kılmış ve hüsrana uğratmıştı, hem de bu planı gerçekleştirmek için geçmişte çektiği zorlukları ve gelecekte elde edeceği kazanmaları ironik bir yanılsamaya döndürecekti - toprak üzerindeki hakkından gönüllü olarak feragat etti, hak iddia edebileceği pek çok şey arasından sadece yirmi zenciyi aldı, oysa onun yerinde başka biri olsa haklarında ısrar eder, vicdanen olmasa bile kanunen ve ahlaken destek bulurdu: Dedem bu sefer 'Dur dur' demiyordu, çünkü karşısına yine o masumiyet çıkmıştı, ahlakın içerdiklerinin bir kekin malzemeleri gibi olduğuna, ölçüp biçip karıştırıp firma attın mı işi bitirdiğine, fırından ancak kek çıkabileceğine inanan o masumiyet. - Evet, Dedemin bürosunda oturmuş sabırlı şaşkın bir döküm yaparak bazı şeyleri açıklamaya çalışıyordu, ama Dedeme de kendine de değil, çünkü sükûnetinin bütün bunları anlama umudunu çoktan kaybettiğinin göstergesi olduğunu söylemişti Dedem, kesinlikle akıl almaz bir sonucu getiren mantıklı basamakları, ahvale, bizzat kadere açıklamaya çalışıyordu, inatçı ne yapacağı belli olmaz bir çocuğa açıklar gibi tarihinin (ikisinin de bildiği) basit ve net özetini tekrar ediyordu: 'Malum, kafamda bir plan vardı. İyi mi kötü mü olduğunun önemi yok; esas mesele benim Nerede hata yaptığım, bu plan dahilinde ne yapıp ne yapmadığım, kime ya da neye ne zarar verdiğim. Bir planım vardı. Onu gerçekleştirmek için paraya, eve, çiftliğe, kölelere ve aileye ihtiyacım olacaktı - tabii mecburen bir de eşe. Bunları elde etmek için yola çıktım, kimseden bir şey dilenmedim. Hatta bir kere hayatımı tehlikeye bile attım, sana da anlatmıştım, ama yine sana anlattığım gibi bu riske bir eş edinmek için atılmadım, gerçi neticede öyle oldu. Ama bunun da önemi yok: bir eşim oldu, onu bütün samimiyetimle kabul ettim, kendime dair hiçbir endişe taşımadan, onlardan da bunu bekledim. Talepte bile bulunmadım, benim gibi kökeni belirsiz birinin, soylu insanlara gösterilmesi gereken nezaketten habersiz olduğu için bazı taleplerde bulunması beklenebilirdi (ya da en azından mazur görülebilirdi). Bir şey talep etmedim; onların kendilerine biçtiği değeri kabul ettim, ayrıca kendimi ve atalarımı da onlara açık açık anlattım: yine de onlar benden bilmeye hakkım olan bir şeyi, bütün her şeyden vazgeçmeme neden olacağını bildikleri bir şeyi sakladılar, bilmeseler saklamazlardı - bu gerçeği ancak oğlum doğduktan sonra öğrenebildim. O zaman bile aceleci davranmadım. Onlara heba olan yılları hatırlatabilirdim, programımın gerisinde kalmıştım, hem de sadece bu geçen yılların rakamsal değeri kadar değil, eriştiğim ve kaybettiğim noktaya tekrar gelebilmek için harcamam gerekecek telafi mahiyetindeki zaman kadar. Ama kafalarına kakmadım. Sadece bu yeni ortaya çıkan gerçeğin bu kadınla çocuğun planıma dahil olmasını nasıl imkânsız kıldığını açıkladım ve bunu takiben, sana anlattığım gibi, hayatım pahasına kazandığım, sonra da imzalı belgelerle bana verilen toprağı elimde tutmaya kalkışmadım, tam aksine bütün haklarımdan vazgeçtim, feragat ettim, sorumlu tutulabileceğim bir haksızlığı telafi edebilmek için, gelecekte sahip olacağım şeylerden mahrum bıraktığım düşünülebilecek iki kişiye maddi imkân sağlamak için: hem bu da anlaşmayla oldu; iki tarafın anlaşmasıyla. Yine de otuz küsur yıldan sonra, vicdanımın beni haksızlık etmişsem bile telafi ettiğime ikna etmesinin üzerinden otuz küsur yıl geçtikten sonra	" Dedem bu sefer Dur demiyor, başka şeyler söylüyor, hatta belki bağırıyor: "Vicdan mı? Ne vicdanı? Tanrım, ne bekliyordun ki? Değil onca seneyi senin gibi yaşamış, o kadar zaman manastıra kapanmış biri bile başına bir talihsizlik geleceğini hissetmez miydi acaba? ananın sütüyle birlikte emdiğin kadın korkusu ve dehşeti de kulağına küpe olmadı mı? Birilerinin sana bekârlık diye öğrettiği nasıl dipsiz, aymaz bir masumiyet bu? topu topu bir haklılıkla ona karşı dokunulmazlığını satın alabileceğine seni inandıran nasıl bir vicdandır bu?'	"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">İşte tam bu noktada Shreve yatak odasına gidip üzerine bornozunu giydi. Bekle, demedi, sadece kalkıp Quentin! masanın, açık kitabın ve mektubun başında bıraktı, dışarı çıktı, bornozuyla geri dönüp tekrar oturdu ve soğuk pipoyu eline aldı, ama ne yeniden doldurdu, ne de yaktı. "Tamam," dedi. "Sonuçta o Noel Henry onu evine, eve getirdi ve iblis bir bakışta yirmi sekiz yıl önce bedelini ödeyip kurtulduğunu zannettiği yüzü gördü. Devam et."</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Evet," dedi Quentin. "Babama göre çocuğun adını muhtemelen o koymuştu. Charles Bon. Charles İyi. Dedeme bu konuda bir şey söylemese de Dedem bu adı onun koyduğuna inanıyordu. Bu da temizlenmenin bir parçasıydı, tıpkı hasta (ya da meşgul) olmasa tabancaların fişeklerinin kendine düşen bölümünü temizleyeceği gibi; belki evli kalmakta ısrar edebilirdi, ama o göz yumsa bile kadınla çocuğun planında kendilerine bir yer bulmasını engelleyen vicdanıydı, belki onu kandırdıkları gibi kandıramazdı bütün dünyayı, ama kimse bu sırrı yüksek sesle konuşmaya cesaret edemesin diye ortalığa korku salabilirdi - yine aynı vicdan çocuğun ne Sutpen'in, ne de kendi dedesinin soyadını almasına izin vermemişti, zira çocuk oğlandı, ama reddettiği karısına geleneğe uyup hızlı tarafından bir koca tedarik etmesini ve oğluna gerçek bir soyadı kazandırmasını da engellemişti. Soyadını kendisinin seçtiğine inanıyordu Dedem, tıpkı ötekilerine isim verdiği gibi -Charles İyi'ler, Clytemnestra'lar, Henry'ler Judith'ler, hepsi- Babamın deyişiyle bütün o bereketli ejder dişleri. Babam---"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Baban," dedi Shreve. "Kırk beş yıl bekledikten sonra bol bulamaç gecikmeli havadisi pek çabuk kapmış. Madem bütün bunları biliyordu, sana neden Henry'yle Bon arasındaki meselenin melez kadından kaynaklandığını söyledi?"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"O zaman bilmiyordu. Dedem de ona her şeyi anlatmamıştı, tıpkı Sutpen'in Dedeme hepsini anlatmadığı gibi."</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Peki kim anlattı?"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Ben." Quentin kıpırdamadı, ona bakan Shreve'e bakmadı. "O günün----o gecenin ertesi----"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Ha," dedi Shreve. "Seninle şu yaşlı teyze meselesi. Anladım. Devam et. Baban---"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"-----o öğleden sonra muhtemelen Sutpen'in ön balkonda durup Henry'yi ve Henry'nin bütün sonbahar mektuplarında yazdığı arkadaşını beklediğini söylemişti, belki Henry ilk mektupta arkadaşının ismini yazdığında Sutpen kendi kendine bunun imkânsız olduğunu söylemişti, mizahın bile bir sınırı vardı, ötesi hınzır ama önü alınabilecek eşek şakası ya da zararsız rastlantıydı, zira Babam kimseye ait olmayan ya da olmamış bir ismi uydurmanın mümkün olmadığını Sutpen'in bile bildiğini söylemişti: en nihayet patikada belirdiler ve Henry, 'Baba, bu Charles,' dedi ve o yüzü görür görmez---"("iblis," dedi Shreve) "----kimi durumlarda rastlantının, oyuna katılmak için bir Amerikan futbolu sahasına girmiş küçük bir çocuktan başka bir şey olmadığını anladı, oyuncular kılma bile zarar vermeden üzerinden atlayıp etrafından dolanarak geçip gittikten sonra kazanma ya da kaybetme mücadelesinin hararetinde kimse ne çocuğu, ne de onu kimin gelip felaketten kurtardığını hatırlardı; - tıpkı hayal ettiği, planladığı, kurduğu gibi kendi kapısının önünde duruyordu ve belli ki terk edilmiş isimsiz ve yuvasız garip çocuk elli yılın ardından o kapıyı çalmaya gelmişti ve ortalıkta maymun kıyafetiyle gelip çocuğu savuşturacak bir zenci yoktu; Babama göre, daha o anda, Bon ve Judith'in henüz birbirlerini görmediklerini bildiği halde, planın -evin, mevkiin, gelecek nesillerin, her şeyin- nasıl yoktan var edilmişlerse öyle yoka karıştıklarını hissetmiş, işitmişti, hiç ses çıkarmadan, en ufak bir hava akımı yaratmadan, hatta kalıntı bile bırakmadan. Bunun bir ceza olduğunu, babanın günahlarının yuvaya gecelemeye geldiğini kabul etmiyordu; hatta buna kötü şans bile demiyordu, sadece hata diyordu: bu hatanın ne olduğunu kendi başına bulamamış ve kendini mazur göstermek için değil, sadece olayları tarafsız (ve Dedeme göre hukuk eğitimi almış) bir zihne anlatmak, böylece hatanın nerede olduğunu onun ağzından öğrenmek için gelmişti Dedeme. Bunu bir ceza olarak görmüyordu yani: sadece eski bir hataydı, cesur ve kurnaz bir adamın (birincisine sahip olduğunu, İkinciyi de öğrendiğini biliyordu artık) üstesinden gelemeyeceği bir şey değildi, yeter ki hatanın ne olduğunu bulsun. Çünkü teslim olmamıştı. Asla teslim olmazdı; bunu takip eden hareketlerinin (yani bir süre hiçbir şey yapmamasının, böylece de belki korktuğu şeyin gerçekleşmesine yardım etmesinin) cesaret, kurnazlık ya da insafsızlık eksikliğinden kaynaklanmadığını, bütün her şeyin bir hataya bağlı olduğu inancından ve onun ne olduğunu anlayana kadar yeni bir hata yapmak istemeyişinden doğduğunu söylemişti Dedem.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Bu yüzden Bon'u eve davet etti ve iki haftalık tatil boyunca (ama iş o kadar uzamamıştı; Bayan Sutpen'in daha Bon'un adını Henry'nin ilk mektubunda görür görmez Judith'le onu nişanladığını söylemişti Babam) Bon'u, Henry'yi ve Judith'i, daha doğrusu Bon'la Judith'i izledi, çünkü Henry'yle Bon'un arasında neler olduğunu Henry'nin okuldan yazdığı mektuplardan anlamıştı zaten; iki hafta boyunca onları izledi ve hiçbir şey yapmadı. Sonra Henry'yle Bon okula döndüler, artık Oxford'la Sutpen'in Yüzkilometrekaresi arasında mektup getirip götüren zenci seyis, Judith'e Henry'nin el yazısıyla yazılmamış mektuplar getiriyordu (ama bunun çok da önemi yoktu, demişti Babam, çünkü Bayan Sutpen aslında var olmayan nişanı cümle âleme ilan etmişti bile) yine bir şey yapmadı. Bahar gelip geçene ve Henry evine dönmeden önce bir iki gün kalmak üzere Bon'u getirdiğini yazana kadar bir şey yapmadı. Sonra Sutpen New Orleans'a gitti. Bon'la annesini bir arada yakalayıp meseleyi kökünden halletmek için mi bu zamanı seçtiğini kimse bilmiyor, tıpkı oradayken anneyi görüp görmediğini, kadının onu kabul edip etmediğini kimsenin bilmediği gibi; belki de kabul etmişti ve Sutpen bir kez daha onunla anlaşmaya çalışmıştı, belki onu parayla satın almak istemişti, zira küçük görülmüş, hakarete uğramış, kızgın bir kadının katı mantıkla satın alınabileceğine inanan biri parayla yatıştırılacağına da inanabilirdi Babama göre, tabii bu işe yaramamıştı; belki Bon da oradaydı ve teklifi reddeden oydu, gerçi Sutpen'in babası olduğundan Bon'un haberi olup olmadığını kimse bilmiyor, belki annesinin intikamını alıyordu ya da ilk başta olmasa bile sonradan âşık olmuştu, Bayan Rosa'ya göre, Sutpen'in başlattığı ve siyah olsun beyaz olsun kendi kanından gelenleri lanetleyen o ceza ve kader akıntısına kendini sonradan kaptırmıştı. Ama anlaşılan çabaları bir sonuç vermemişti; ertesi Noel Henry'yle Bon tekrar Sutpen'in Yüzkilometrekaresi'ne geldiler, artık Sutpen bir çıkar yol olmadığını anlamıştı, Judith Bon'a âşıktı; Bon ister intikam istesin, ister kendisi de kapılmış, batmış, lanetlenmiş olsun önemi yoktu. Öyle anlaşılıyor ki Noel arifesi tam akşam yemeğinden önce Henry'yi yanma çağırdı (belki New Orleans yolculuğundan sonra kadınlar hakkında yeterince bilgi edindiğinden ilk önce Judith'le konuşmanın bir faydası olmayacağını anlamıştı) ve ona durumu anlattı. Henry'nin ne diyeceğini biliyordu, Henry tam beklediği gibi konuştu, onu yalancılıkla itham etti, babasının bu ithama ses çıkartmadığını gören Henry onun doğruyu söylediğini anladı; Babama göre Sutpen muhtemelen Henry'nin nasıl davranacağını biliyordu ve onun başka türlü davranmayacağına güveniyordu, çünkü hâlâ bunun küçük bir taktik hatası olduğuna inanıyordu, etrafı sarılmış bir avcı gibiydi, geri çekilemiyordu, yeterince sabrederse, akıllı, sakin ve dikkatli davranırsa düşmanı dağıtabileceğini, tek tek avlayabileceğini zannediyordu. Henry tam onun beklediği gibi davrandı. Sutpen muhtemelen Henry'nin bir sonraki adımının ne olacağını da biliyordu, Henry gerçeği kendisi öğrenmek için New Orleans'a gidecekti. Sonra 61 senesi geldi çattı, Sutpen bu sefer de ne yapacaklarını biliyordu, sadece Henry'nin ne yapacağını değil, Bon'u neye zorlayacağını da biliyordu; belki (iblis olduğundan - gerçi artık savaş çıkacağını anlamak için ille de iblis olmaya gerek yoktu) Henry'yle Bon'un Üniversitedeki öğrenci birliğine katılacaklarını da önceden anlamıştı; belki onları izlemenin, isimlerinin hangi gün listeye yazıldığını öğrenmenin bir yolunu bulmuştu, daha Dedem onların birliğinin bağlı olduğu alayın komutanı olmadan birliğin nerede olduğunu biliyordu, sonra Dedem Pittsburg Düzlüğünde (Bon'un yaralandığı yerde) yaralandı ve sağ kolsuz yaşamaya alışmak için eve döndü, 64'te Sutpen de iki mezar taşıyla geri geldi ve ikisi de savaşa dönmeden bir gün önce bürosunda onunla konuştu; -Sutpen bütün bu süre zarfında Henry'yle Bon'un nerede olduklarını biliyordu, Dedemin alayındaydılar ve Dedem farkında olmadan bir bakıma onlara göz kulak oluyordu- tabii buna gerek varsa, çünkü Sutpen de gözaltından, Henry'nin ne yaptığından, üçünü (kendisini, Judith'i ve Bon'u) nasıl askıda tuttuğundan haberdardı - bu sürünceme devresinde Henry vicdanıyla boğuşuyor, onu yapmak istediği şeye rıza göstersin diye ikna etmeye çalışıyordu, tıpkı babasının otuz küsur yıl önce yaptığı gibi, hatta belki o da Bon gibi kaderci olmuştu artık ve kendisini, Bon'u ya da ikisini birden öldürerek meseleyi onun adına halletmesi için savaşa fırsat tanıyordu (ama kendisinin bir yardımı, bir zorlaması yoktu, çünkü Pittsburg Düzlüğünde yaralandıktan sonra Bon'u cephe gerisine taşıyan oydu) ya da belki Güney'in yenileceğini biliyordu, o zaman hiçbir şeyin fazla önemi kalmayacaktı, hiçbir şey fazla celallenmeye değmeyecekti, hiçbir şeye karşı koymak, hiçbir şey için acı çekmek, ölmek, hatta yaşamak gerekmeyecekti. Büroya geldiği gün bir günlük izne çıkmıştı-----" ("İblis," dedi Shreve) "---mezar taşlarıyla eve geldi, Judith oradaydı, herhalde birbirlerine baktılar, sonra Sutpen 'Nerede olduğunu biliyorsun' dedi ve Judith ona yalan söylemedi, sonra (Henry'yi tanıyordu) 'Ama henüz bir haber almadın,' dedi, Judith yine yalan söylemedi, ağlamadı da, çünkü ikisi de eğer gelecek olursa mektupta ne yazacağını biliyorlardı, bu yüzden de sormasına gerek yoktu, 'Sana geleceğini yazdığında, Clytie'yle ikiniz gelinliği dikmeye başlarsınız' dedi, belki Judith bu konuda yalan söyleyebilirdi, ama söylemedi: bunun üzerine Sutpen taşlardan birini Ellen'ın mezarına koydu, ötekini holde duvara dayadı ve Dedemi görmeye geldi, sorunun tek kaynağı olduğuna inandığı o hatayı Dedem bulabilsin diye durumu açıklamaya çalıştı, yıpranmış şekli bozulmuş üniformasıyla, eskimiş eldivenleri ve kemeriyle (şapkasında mutlaka tüy olmalı. Süvari kılıcından vazgeçebilirdi, ama tüyünden asla) şapkasındaki kırılmış, yolunmuş, kirlenmiş tüyle öylece oturmuştu, eyerli atı aşağıdaki sokakta onu bekliyordu, alayını bulmak için bin beş yüz kilometre yol tepecekti, yine de önünde binlerce gün varmış gibi, hiç acelesi telaşı yokmuş gibi, gideceği yer on beş kilometre ötedeki Sutpen'in Yüzkilometrekaresi, bin günlük hatta yıllık tekdüzelik, refah, huzurmuş gibi, ölse bile orada olacakmış, göz alabildiğine uzanan erkek torunları, onla- rm da erkek torunlarını izleyecekmiş gibi izin gününün yarısını büroda geçirmişti; sanki ölse bile Wash Jones'un dediği gibi sıkı bir adam olarak kalacaktı, ama şimdi değildi. Şimdi kendi kişisel ahlakıyla yaptığı bire bir savaşın sisine gömülmüştü: (Dedemin demesi) Roma yakılır, Eriha yıkılırken o soyut kılları manasızca kırk yarma işine vermişti kendini, genç, esnek ve kuvvetliyken tek bir basit Evet'e ya da Hayır'a elektriğin yakılıp söndürülmesi gibi anında tepki veren adamların bunamaya yüz tuttukça ağırlaşan kanlarının, kazık kesilen kemikleriyle damarlarının etkisiyle saptıkları şu da doğru olurdu eğer, bu da doğru olurdu ama teranelerine vermişti kendini, oturmuş konuşuyordu, ama Dedem neden söz ettiğini anlamıyordu, çünkü Sutpen ona hâlâ her şeyi anlatmamıştı, zaten kendi söylediklerini kendisi de anlamıyormuş gibi gelmişti Dedeme. Yine o aynı ahlak, demişti Dedem: kendini kandırılmış hissetse bile ilk karısının, en azından evliliğinin hatırasına ihanet etmesine izin vermeyen o ahlak, kendisini onaylatmak isteyecek kadar ketumluğuna ve aklıselimine güvendiği bir ahpabına bile, başka bir evlilikten olma oğluna bile bu sırrı söyletmeyen o ahlak, sırf hayatının kazanımı ve ihtirasını tehlikeye atmamak için, son ana kadar. O son an geldiğinde bir an tereddüt etmezdi, demişti Dedem: ama o zamana kadar tek kelime etmezdi. Kandırılmıştı, ama kimseden yardım istemeden ve almadan kendini kurtarmıştı; onun gibi tuzağa düşürülmüş bir başkası olsa kendini zor kurtarırdı. - Orada oturmuş fikir yürütüyordu, hangi yolu seçmiş olursa olsun sonuçta hayatının elli yılını verdiği adeta başladığı noktaya geri dönmüştü, Dedem onun sözünü ettiği öteki yolun ne olduğunu bile bilmiyordu, son kelimesini söyleyene kadar da bu ikinci yolun ne olduğunu anlamadı, sonra Sutpen ayağa kalktı, Dedemin sol elini sıktı ve atma binip gitti; bu ikinci yol, bunu seçme ihtiyacı, ilk seçenek yani evliliğin iptali kadar anlaşılmaz görünmüştü Dedeme: bu yüzden de 'Hangisini seçsen daha iyi olurdu bilmiyorum' demedi, gerçi söyleyebileceği başka bir şey yoktu, bu yüzden de bunu söylemek cevap vermemekten de beter olacaktı, ama cevap vermemesinin esas nedeni ne söylese işe yaramayacak olmasıydı, zira Sutpen dinlemiyordu, cevap beklemiyordu, merhamet dilenmeye gelmemişti, kimsenin öğüdünü tutma niyeti yoktu, zaten vicdanı da onu otuz yıl önce onaylamıştı. Cesarete sahip olduğunu hâlâ biliyordu, bir aralar edindiğine inandığı kurnazlıktan son zamanlarda şüphe etmeye başlasa da dünyanın bir yerlerinde öğrenilmeyi beklediğine, öğrenilebilecek bir şeyse kurnazlığı öğreneceğine inanıyordu - onu daha önce kurtarmış olan kurnazlık ikinci kez kurtaramazsa, ikinci bir başlangıç yapmasına imkân veren cesaretin, üçüncü başlangıcı yapmasını sağlayacak irade ve gücü vereceğine de inanıyordu belki - ne merhamet dilenmek, ne de yardım istemek için gelmişti büroya, çünkü Dedeme göre binlerinden yardım ya da başka bir şey istemeyi öğrenememişti hiç, bu yüzden de Dedem ona yardım edebilse bile bu yardımı nasıl değerlendireceğini bilemezdi, ılımlı ve sakin bir hayretle gelmişti, hukuka yatkın bir kafanın, hâlâ üzerinde ısrarla durduğu, kendisinin bulmayı başaramadığı o ilk hatayı kavrayabileceği ve açıklayabileceğini umut etmişti (tabii umut denen şeyden haberi varsa, yaptığı şey sadece yüksek sesle düşünmek değilse) 'Planımı gerçekleştirme yolunda ilerlerken, haberim olmadan, hileyle maruz bırakıldığım bir gerçeği, planımı mutlak ve dönüşsüzce hükümsüz kılacak bir gerçeği kabullenmek durumunda kalacaktım; ya da bu planı gerçekleştirmek uğruna maruz kaldığım bu durumdan kurtularak ilk başta planladıklarıma sadık kalacaktım. Seçimimi yaptım, bu seçimi yapmakla sebebiyet vermiş olabileceğim bir zararın telafisi için de gücümün yettiği tazminatı ödedim, hatta bu seçimi yapma ayrıcalığı için benden beklenenden, (kanuni) zorunluluğumdan çok daha büyük bir bedel verdim. Yine de şimdi ikinci kez seçim yapma mecburiyetiyle karşı karşıyayım, işin tuhaf tarafı senin belirttiğin, benim de ilk başta zannettiğim gibi yeni bir seçim yapma mecburiyetinin doğmuş olması değil, ne seçim yaparsam yapayım, hangi yolu seçersem seçeyim aynı sonucu verecek olması: ya son kartımı oynamanın kaçınılmaz sonu olarak planımı kendi ellerimle yok edeceğim, ya da hiçbir şey yapmayacağım, olayların tahmin ettiğim seyri takip edişini izleyeceğim ve planım herkesin gözünde gayet normal, doğal ve başarılı bir sona ulaşacak, ama benim gözümde elli yıl önce kapıya gidip geri çevrilen o çocukla alay edilmiş, ona ihanet edilmiş olacak, halbuki sırf onun intikamını almak için hazırlanmış ve yürütülmüştü bu plan, ta ki bu seçim anma kadar, birinciden türeyen bu ikinci seçime kadar, zaten birinci seçim iyi niyetle hiçbir şey gizlemeden yaptığım bir anlaşma sonucu bana dayatılmıştı, gerçekleştirmeye çalıştığım planı mahvedecek en önemli etkeni benden saklayan, hem de çocuk doğana kadar anlayamayacağım kadar iyi saklayan karşı taraf yüzünden'----"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Senin peder," dedi Shreve. "Deden ona bunları anlatırken onun neden söz ettiğini bilmiyordu, tıpkı iblis dedene anlatırken dedenin bilmediği gibi, değil mi? Senin pederin sana anlattıklarından sen de bir şey anlamayacaktın, tabii gidip Clytie'yle konuşmasaydın. Öyle mi?"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Evet," dedi Quentin. "Dedem onun tek arkadaşıydı."</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"İblisin mi?" Quentin cevap vermedi, kıpırdamadı. Oda iyice soğumuştu. Kaloriferler sıcaklıklarını kaybetmişti, soğuk petekler uyumaları için haşin seslerle onları uyarıyordu, uyku, küçük ölüm, yenilenme. Çanlar on biri vuralı epeyce zaman geçmişti. "Tamam," dedi Shreve. Pembe çıplak, neredeyse tüysüz kollarına sarındığı gibi şimdi de bornozuna sarmıyordu. "Seçimini yaptı. Zamparalığı seçti. Ben de onu seçerdim. Sen devam et." Küstahlıkla, hatta küçümsemeyle ilgisi yoktu bu sözünün. Gençlerin katı ve genellikle kaba bir düşüncesizlik şeklini alan ıslah olmaz duygusuz duygusallığıyla söylemişti - bu arada Quentin bunu hiç dikkate almamıştı, hiç sözü kesilmemiş gibi anlatmaya devam ediyordu, yüzü hâlâ öne eğikti, görünüşe göre hâlâ ellerinin arasındaki açık kitabın üzerinde duran mektubu düşünüyordu.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"O gece Virginia'ya doğru yola çıktı. Dedem pencereye gidip onun meydanı geçişini seyrettiğini söylemişti; sıska siyah aygırının üzerinde, solmuş gri üniformasının içinde dimdikti, tüyü kırık şapkasını hafif yana yatırmıştı, ama eski günlerdeki kadar değil, sanki (Dedem söylemişti) rütbesine ve ayrıcalığına rağmen eskisi gibi salınmıyordu, talihsizlik aklını başına getirdiğinden, savaştan bıktığından ya da yorulduğundan değil, içinde bulunduğu o derin hayret yüzünden; hayret ettiği o anlaşılmaz ve mantıksız insanlar fırtınasından kurtarmaya çabaladığı şey, ne soluk almak için yukarıda tuttuğu başı, ne de gelecek nesli yaratmak için elli yıldır harcadığı çaba ve emekti, esas kurtarmak istediği kendi mantık ve ahlak kodu, bir türlü denkleyemediği gerçekler ve sonuçlar formülü, o müthiş tarifeydi; - Dedem onun Holston House'a yaklaştığını gördü, içeriden yaşlı Bay McCaslin'le iki adam çıkıp onu durdurdular, aygırının üzerinde alçak sesle yine de vakur onlarla konuşmaya başladı, hareketlerinde ve omuzlarının duruşunda tartışıyormuş, nutuk atıyormuş gibi bir hal vardı. Sonra yoluna devam etti. Hava kararmadan Sutpen'in Yüzkilometrekaresi'ne ulaşması mümkündü, bu yüzden de muhtemelen aygırını ancak akşam yemeğinden sonra Atlantik Okyanusu'na sürdü, belki Judith'le ikisi bir dakikalığına karşı karşıya durdular 'Elimden gelirse durdururum/ demesine gerek yoktu, Judith'in de 'Madem öyle durdur - elinden gelirse,' demesi gerekmiyordu, sadece hoşçakal dedi, onu alnından öptü, gözyaşı yoktu; Clytie'yle Wash'a bir iki kelime etti: efendiden köleye, barondan kula: 'Clyde, Bayan Judith'e göz kulak ol. - Wash sana Washington'dan Abe Lincoln'ün ceketinden bir parça gönderirim' herhalde Wash asma çardağının altında damacanadan içki, kovadan kaynak suyu içtikleri zamanki gibi cevap vermiştir 'He ya Albay; alçaklardan birini gebertemeden dönme!' Kekini yedi, nohut kahvesini içti ve yola çıktı. 65 senesiydi ve ordu Georgia üzerinden Carolina'ya çekilmişti (Dedem de orduya dönmüştü; rütbesi yükselmişti, ama bence bunun tek nedeni bir kolunu kaybetmesi değildi), artık herkes yenilginin fazla uzak olmadığını biliyordu. Sonra günün birinde Lee müfrezelerin birinden Johnston'a takviye gönderdi ve Dedem takviye gelen bu birliklerden birinin Yirmi birinci Mississippi birliği olduğunu fark etti. Neler olduğunu bilmiyordu: Sutpen'in kulağına giden neydi acaba, Henry tıpkı babasının otuz yıl önce yaptığı gibi vicdanıyla düşüncesini uzlaştırmış mıydı, yoksa Judith ona bir mektup yazıp Bon'dan haber aldığını ve neye niyetlendiğini mi bildirmişti, yoksa dördü aynı anda tek bir insan gibi bir şeyler yapmayı gerektiren o noktaya mı ulaşmışlardı, Dedem bilmiyordu. Sadece Sutpen'in bir sabah Dedemin eski alayının karargâhına geldiğini, Henry'yle konuşma izni aldığını, onunla konuştuğunu ve gece yarısından önce tekrar yola çıktığını öğrenmişti."</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Demek sonunda seçimini yapmıştı," dedi Shreve. "O son kartı oynadı. Sonra eve geldiğinde	"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Dur," dedi Quentin.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"----bulmak istediği ya da bulacağını bildiği şeyi buldu----"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Dur, anlatacağım!" dedi Quentin, hâlâ kımıldamamış, hatta sesini bile yükseltmemişti - sesi gergin boğuk mesafeliydi: "Anlatacağım" <span style="font-style:italic">Hepsini tekrar mı duyacağım diye düşündü Hepsini tekrar duymam gerekecek zaten hepsini tekrar duyuyorum hepsini tekrar dinliyorum bundan sonra sonsuza kadar başka bir şey dinleyemeyeceğim anlaşılan adam sadece babasından değil arkadaşlarıyla tanıdıklarından fazla da yaşayamıyor:</span> - (Judith yenildiğini bildirmek için ona haber göndermişse bile onun böyle bir uyarıya ihtiyacı yoktu, zaten Bay Compson'a göre Judith de Bon'un onu yendiğini haber vermiş olamazdı, hem Bay Compson'ın dediğine bakılırsa kadınlar hakkında çok az şey bilen, çok az şey öğrenmiş olan Sutpen'in beklediği öfke ve ümitsizlikle karşılamamıştı onu (Bayan Coldfield onun hiç yas tutmadığını söylemişti) yine de Bayan Coldfield'e göre buz gibi sükûnetinin altında başka bir şey vardı - neredeyse iki yılın ardından yine alna kondurulan o öpücük; sesler, konuşmalar, sakin, kontrollü, adeta gayri şahsi: "Ya—?" "Evet. Henry onu öldürdü" ardından başladığı an biten gözyaşları, sanki nem, sigara kâğıdı inceliğinde insan yüzü şeklinde tek bir tabakadan ibaretmiş gibi; sonra "Ah Clytie. Ah Rosa. - Wash. Sana söz verdiğim o ceketin bir parçasını getirecektim, ama Yanki saflarının o kadar arkasına sarkamadım"; (Jones'un) gülüşü, dil şaklatışı, hem zaferleri hem bozgunları atlatan dile gelmiş çamurun o her zamanki budalaca sağlamlığı: "N'apalım Albay, belki bizi öldürdüler, ama daha yenemediler, di mi?": hepsi bu. Geri dönmüştü. Yeniden evindeydi, artık tek sorunu telaş, geçen zaman ve acele etme gerekliliğiydi. <span style="font-style:italic">Onu endişelendiren,</span> demişti Bay Compson, <span style="font-style:italic">cesaret, irade, hatta artık kurnazlık bile değildi. Üçüncü bir başlangıç yapabileceğinden bir an olsun şüphe duymamıştı. Tek endişesi üçüncü bir başlangıç yapmasına, kayıpları telafi etmesine yetecek zamanı bulamamaktı. O zamanın bir anını bile boşa harcamadı. İradesiyle kurnazlığını da harcamadı, ama kuşkusuz beklediği fırsatı ele geçirmesini sağlayanın iradesi de, kurnazlığı da olmadığını düşünüyordu, zira üç aydan kısa bir sürede, gafil Bayan Rosa'yla nişanlanması kurnazlık ve iradeden ziyade cesaret işiydi - Bayan Rosa'yla, iblis tacizi tarikatının başmüridi ve yandaşı, bir numaralı (kurbanı olmasa bile) düşmanıyla, daha kendisiyle aynı evde oturmaya alışamadan nişanlanıvermişti; - evet, iradeden ziyade cesaret işiydi bu, ama içinde biraz kurnazlık da vardı: elli yıldır küçük küçük işkencelerle edinilmiş kurnazlık aniden geçmişi kavrayıp kucaklamış ya da bir hava boşluğunda ve kaskatı bir keseğin içinde uzun zamandır atıl yatan bir tohum gibi aniden fışkırıp çiçek açmıştı. Virginiadan geriye yaptığı yolculuğun kesintisiz bir devamı gibi hiç durmadan, ailesiyle hasret gidermekten ziyade Jones'u alıp yabani otla kaplanmış tarlalara, kırılmış çitlere sürüklemek, eline keser ya da kazma tutuşturmak için uğradığı evinin içinden geçip giderken sezmişti Bayan Rosa'nın menzilenmiş kız kuruluğundaki saldırıya dirençsiz tek zayıf noktayı ve eski ustasının (Yirmi üçüncü Mississippi bir ara Jackson'ın emri altındaydı) amansız taktik becerisiyle saldırıyı bir hamlede yapıp başarılı olmuştu. Sonra kurnazlık onu bir kez daha yarı yolda bıraktı. Tutukluk yaptı, ona daha önce de ihanet eden o eski iktidarsız mantık ve ahlak içinde kayboldu; kim bilir ne gündü, bir ayağı havada, aniden hissizleşen ellerinde sabanın sapları hangi karıkta donakalmıştı, hangi çit tahtası onu hissetmeyen kaslar tarafından hiç ağırlığı yokmuş gibi havada asılı bırakılmıştı, tam o sırada fark etmişti meselenin zaman kıtlığından ibaret olmadığını, esas başka bir kıtlığı iyice damıtmak gerekiyordu: artık altmışını geçmişti ve muhtemelen en fazla bir oğul sahibi olabilirdi, vücudunda en iyi ihtimalle bir oğula yetecek malzeme vardı, tıpkı dağılmadan önce ancak son bir atış yapabilecek eski bir top gibi. Bu yüzden de Bayan Rosa'ya malum teklifi yaptı; Bayan Rosa'nın ne tepki vereceğini tahmin etmesi gerekirdi, bütün parçaları tam olan, ama işlemeyi reddeden o ahlaka saplanmamış olsa muhtemelen tahmin ederdi. Bu teklifi, bu hakareti o büyük hayret takip etti; Bayan Rosa bir yonga kadar hafif, etekleri selin üzerinde balonlana balonlana, bonesi sinirden sımsıkı </span><span style="font-style:italic">kafasına bağlanmış bir halde o gelgitin, o tiksinti ve öfke dalgasının üzerinde Sutpen'in Yüzkilometrekaresi'nden çekip gitti. Sutpen atın yuları omzunda kalakaldı, belki sakalının altında ve gözlerinin etrafında gülümsemeye benzer bir şey vardı, gözleriyse gülmüyordu, hiddetli düşüncelerin dalgın kırışıklığına gömülmüşlerdi: - acele şarttı; telaş ama korku değil, endişe değil: sadece geçen zamanı ıskalamıştı, ama neyse ki bu az malzemeli bir deneme atışıydı ve eski silah, eski namlu, eski top arabası hasar görmemişti; ama bir dahaki sefere hem deneme atışı, hem de esas atış için yeterince barut kalmamış olabilirdi; - aslında kurnazlığın, cesaretin ve iradenin ipleri, geri kalan hayatının ipleriyle aynı makaraya sarılıyordu ve o makara adeta elini uzatıp tutabileceği kadar yakındı. Ama fazla endişeye gerek yoktu daha, zira asla ona ihanet etmemezlik etmemiş o eski mantık, eski ahlak çoktan bir şekil almaya başlamıştı bile, neticede doğru yaptığını gösteriyordu ona, zaten buna emindi, bu yüzden de olanlar sadece bir yanılsamaydı ve gerçekte vuku bulmamışlardı)</span></span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Hayır," dedi Shreve; "sen dur. Bırak biraz sazı ben elime alayım. Wash'a gelelim. İblis atının üzerinde, silahı eyerde, kılıcı kınında, üniforması güveler arasında huzur bulmayı bekliyor, şeref hariç her şeyini kaybetmiş: sonra oyunu açan ve kapayacak olan sadık mezar-kazıcının sesi adeta Shakespeare'in kendisi gibi kulisten duyuluyor: 'N'apalım Albay, belki bizi öldürdüler, ama daha yenemediler, di mi?'	" Shreve'in bu söylediği de küstahlıktan değildi. Etkilenmiş olmanın verdiği gençlik utancını gizleyen koruyucu bir düşüncesizlik boyasıydı sadece, Quentin de onun içinden konuşuyordu, somurtkan dalgınlığının, (ikisinin de) küstahlığının, gergin bir biçimde rol yapmasının nedeni oydu: ikisi de, bilseler de bilmeseler de soğuk odada (artık epeyce soğumuştu) Sutpen'in ahlakına ve Bayan Coldfield'in iblisleştirmesine çok benzeyen bir muhakemeye vakfetmişlerdi kendilerini - böylesi bir muhakemeye vakfedilmekle kalmayıp adeta özel olarak ayrılmış olan oda bu işe çok uygundu, zira (mantığın ve ahlakın) en az zarara yol açabileceği yer burasıydı; - ikisi sanki son siperde sırt sırtaydılar, Quentin'in Mississippi hortlağına, hayattayken asgari mantık ve ahlakla hareket etmiş, ölmekle ikisinden de tümüyle kurtulmuş, öldükten sonra bunlara karşı kayıtsız kalmakla yetinmeyip zırhlanmış, her nasılsa dirisinden bin kat güçlü ve canlı bu hortlağa Hayır diyorlardı. Shreve'in niyeti incitmek değildi, zaten incinen de yoktu, zira Quentin susmamıştı bile. Dili bile dolaşmamıştı, virgülsüz, noktasız, paragrafsız Shreve'i sürüklüyordu:</span></p>
    <p class="Standard" style="page-break-before:always;margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"-----artık bir deneme atışı yapma payı yoktu bu yüzden de bu seferkini çalıların arasından tavşan çıkarır gibi minik bir toprak parçası fırlatarak dışarı çıkardı. Belki o toprak parçası Wash'la ikisinin küçük dükkânından çıkma bir kolyeydi; müşteriler, zenciler, ıvır zıvır, pazarlık onu çileden çıkarıp herkesi kovaladıktan sonra, kapıyı kapatıp içinde körkütük sarhoş olana kadar içtiği dükkândan çıkma bir kolye. Belki Wash kendi elleriyle götürdü, demişti Babam, Sutpen savaştan döndüğünde bahçe kapısındaydı, o birliğiyle savaşa gittikten sonra kimi görse Albay'ın çiftliğiyle zencilerine göz kulak olduğunu söylemiş, belki kendi de inanmıştı. Babaannem, Sutpen'in zencilerinin bu lafı duyduktan sonra, (sekiz yaşındaki) torunuyla birlikte oturdukları nehir kıyısındaki balıkçı kulübesinden gelen yolda habire önünü kesmeye başladıklarını söylemişti. Dövemeyeceği, dövmeye cesaret edemeyeceği kadar kalabalık olurlardı: ona neden savaşa gitmediğini sorarlardı, onlara 'Çekilin yolumdan pis zenciler/ derdi, sonra zenciler açıktan açığa gülmeye, birbirlerine (aslında ona) sormaya başlarlardı: "Bu kim oluyor da bize pis zenci diyor?' sopayla üzerlerine saldırırdı, sadece sopanın değmeyeceği kadar çekilirler, hiç kızmaz gülerlerdi. Avladığı (belki çaldığı) balıklarla hayvanları hâlâ malikâneye getiriyordu, o sırada Bayan Sutpen'le Judith'in (ve Clytie'nin) bunlardan başka yiyebilecekleri hemen hemen hiçbir şey yoktu; Clytie sepetle bile mutfağa girmesine izin vermezdi, 'Orada dur, beyaz adam. Tam orada. Albay buradayken bu eşikten içeri hiç adımını atmadın, şimdi de atmayacaksın,' derdi. Clytie'nin dediği doğruydu, ama Babama göre Wash bunu gurur meselesi yapmıştı: eve girmeyi hiç denememişti, hem de denemeye kalkışsa Sutpen'in onu engellemelerine izin vermeyeceğine inanmasına rağmen; (Babamın söylemesi) kendi kendine şöyle diyordu herhalde <span style="font-style:italic">Denemememin nedeni kara bir zenci parçasının içeri giremeyeceğimi söylemesine meydan vermemek değil, Bay Tom'u bir zenciyi azarlamak ya da benim yüzümden karısından azar işitmek durumunda bırakmamak.</span> Ama pazar ikindileri asma çardağının altında birlikte içerlerdi ve haftanın diğer günleri Sutpen'i (onun deyimiyle bu sıkı adamı) siyah aygırının üzerinde çiftlikte dörtnala giderken görürdü, işte o anda Wash'in yüreği sükûn ve gurur dolardı; İncil'e göre Tanrı'nın beyaz tenli insanlara kulluk etsinler diye yarattığı ve vahşiliğe mahkûm ettiği zencilerin kendisiyle torunundan daha iyi yerlerde oturduğu, daha güzel giysiler giydiği bu dünyanın - zenci kahkahalarının alaycı ve aşağılayıcı yankılarıyla çınlayan bu dünyanın sadece bir rüya, bir yanılsama olduğunu ve gerçek dünyanın kendi yalnız ilahının siyah safkanı üzerinde dörtnala gittiği dünya olduğunu düşünürdü; belki, Babamın dediği gibi, Kitap'ta bütün insanların Tanrı'nın suretinde yaratıldığının ve her halükârda Tanrı'nın gözünde aynı olduklarının, en azından ona aynı göründüklerinin yazdığını düşünür, sonra Sutpen'e bakar ve Sıkı adam, mağrur adam. Tanrının kendisi aşağı inip, şu bizim dünyada dolaşmaya kalksa tam da böyle görünmek isterdi diye düşünürdü. Belki ilk kolyeyi kendi elleriyle götürmüştü, hatta belki sonraki üç yıl boyunca, o tip bütün kızlar gibi hızla olgunlaşan kıza diğer kurdeleleri de tek tek o götürdü, demişti Babam; zaten torunu kurdeleleri nereden ve nasıl aldığına dair yalan bile söylese bir bakışta tanırdı ki torunu da muhtemelen yalan söylemiyordu zira dedesinin üç yıldır her gün kurdeleleri raflarda gördüğünü ve kendi ayakkabıları kadar iyi tanıdığını biliyor olmalıydı. Sadece dedesi değil, bütün diğer adamlar, müşteriler, aylaklar, kız dükkânın önünden geçerken balkonda oturarak ya da çömelerek onu seyreden siyahlar ve beyazlar biliyorlardı, pek kibirli değildi, pek yaltaklanmıyordu, kurdeleleri ve kolyeleriyle pek fazla olmasa da çalım satıyordu; hepsinden biraz biraz vardı halinde tavrında: cesur, kapalı ve ürkekti. Ama elbiseyi gördükten ve kızın ağzını aradıktan sonra bile Wash'in yüreğini muhtemelen hâlâ ferah tuttuğunu söylemişti Babam, muhtemelen biraz daha ciddileşmişti, torununun o ketum küstah ürkek yüzünü seyrediyordu (daha o sormadan, belki fazlaca ısrarlı, fazlaca gönüllü anlatıvermişti) elbiseyi ona Bayan Judith'in verdiğini, yapmasına yardım ettiğini söylemişti kız: belki Wash balkondaki adamların yanından geçtiğinde kendisinin de arkasından bakacaklarını, onun düşündüklerini daha yeni anladığı şeyi çoktan beri bildiklerini fark etmişti birdenbire. Ama Babam yüreğini hâlâ ferah tuttuğunu söylemişti, karşı koymaları yasaklamaları bir kenara bırakıp cevap vermişti, tabii ağzını açmışsa: 'He ya. Madem Albay'la Bayan Judith sana bunu vermişler, inşallah teşekkür etmişindir.' - Paniğe kapılmadı, demişti Babam: sadece düşünceli ve ciddiydi; Dedem o öğleden sonra bir iş için Sutpen'i görmeye gitmişti, dükkânın ön tarafında kimse yoktu, tam dışarı çıkıp eve gitmek üzereyken arka taraftan sesler duydu ve o tarafa yöneldi, bu yüzden de daha dinlemeye başlamadan, kendi sesini Sutpen'e duyuramadan konuşmalarına kulak misafiri oldu. Dedem onları henüz göremiyordu, sesini duyurabileceği kadar bile yaklaşmamıştı, ama adeta gözlerinin önündeydiler: Sutpen çoktan Wash'a şişeyi çıkartmasını söylemişti, sonra Wash konuşmuş, Sutpen ona doğru dönmeye başlamıştı, Wash'in dediklerinin ne manaya geldiğini tam olarak kavrayamadan onun şişeyi getirmediğini fark etmişti, sonra daha tam yüzünü dönmeden ne dediğini anlamış, aniden geri çekilerek başını kaldırmış, Wash'a bakmıştı; Wash karşısında duruyordu, yaltaklanır gibi bir hali yoktu, inatçı, sakin, yaltaklanmayan bir tavırla ona bakıyordu, Sutpen 'Elbiseye ne olmuş?' dedi, Dedemin dediğine göre tiz ve ivedi olan Sutpen'in sesiydi: Wash'unki değil; Wash'un sesi durgun ve sakindi, alttan almıyordu: sadece sabırlı ve yavaş konuşuyordu: 'Seni tanımam yirmi seneyi geçti. Şindiye kadar bi dediğini iki etmedim. Artık altmışımı geçtim. O da topu topu on beş yaşında bir çocuk.' Sutpen 'Kıza zarar vereceğimi mi söylemek istiyorsun? Ben de senin yaşındayım.' Wash: 'Başkası olsan benimle aynı yaştasın derdim. Yaşlı olsan da olmasan da ne o elbiseyi, ne de senden gelen bir başka şeyi almasına izin vermezdim. Ama sen farklısın.' Sutpen: 'Nasıl yani?' Dedem Wash'un cevap vermediğini, tekrar seslendiğini, ama ikisinin de duymadığını söylemişti; sonra Sutpen konuştu: 'Bu yüzden mi benden korkuyorsun?' Wash: 'Korkmuyorum. Çünkü cesursun. Hayatının sadece bir saniyesinde, bir dakikasında, bir saatinde cesur davrandığın ve General Lee'den bunu gösteren bir kâğıt getirdiğin için değil. Canlı olduğun gibi, soluk aldığın gibi cesur olduğun için. İşte fark bu. Ben kâğıt mağıt anlamam, bunu bilir bunu söylerim. İster bi alay adam olsun, ister cahil bi kız, ister av köpeği elini neye değdirsen adam edersin.' Sonra Dedem Sutpen'in ani bir hareket yaptığını duydu, herhalde Wash'ın düşüncelerini kafasında tartıyordu, demişti Dedem. Ama sadece, 'Şişeyi getir,' dedi - 'He ya, Albay,' dedi Wash.</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"O günden bir yıl sonra, Bayan Rosa'ya bir deneme yapmalarını, oğlan olursa evlenmelerini teklif edişinden üç yıl sonra o pazar günü geldi. Daha gün doğmamıştı ve kısrağının siyah aygırın yavrusunu doğurmasını bekliyordu, bu yüzden de o sabah şafak sökmeden evden çıktığında Judith onun ahıra gittiğini düşündü, babasıyla Wash'un torunu hakkında neyi ne kadar bildiğini, Clytie'nin bildiklerinin (belki anlatmış belki anlatmamıştı) ne kadarını ister istemez öğrendiğini kimse bilmiyordu, zira beyaz olsun siyah olsun bütün o civarda oturanlar, hep bildikleri kurdeleler ve kolyelerle kızın önlerinden geçişini seyredenler her şeyi biliyorlardı, acaba o elbiseyi dikerken Judith (Babam elbiseyi gerçekten onun diktiğini söylemişti; kız Wash'a yalan söylemiyordu: bir hafta kadar ikisi gün boyu evde baş başa kalmışlardı: ne konuşmuşlardı, kız çamaşır namına giydiği şeylerle, asık küstah ketum dikkatli bir yüzle karşısında dikilirken Judith nelerden söz etmişti, kız ona ne cevap vermişti, Judith'in duymamaya çalıştığı neler söylemişti kimse bilmiyordu) bazı şeyleri görmezden gelmeyi ne kadar başarmış olabilirdi. Bu yüzden de ancak Sutpen'in öğle yemeğine gelmediğini gördükten sonra ahıra gitti ya da Clytie'yi yolladı ve kısrağın geceleyin yavruladığını, ama babasının orada olmadığını öğrendi. Büyükçe bir çocuk bulup, eline biraz para sıkıştırarak Wash'tan Sutpen'in nerede olduğunu öğrenmek için balıkçı kulübesine yollaması da ikindiyi buldu, oğlan ıslık çala çala barakanın önüne dolaştı, kim bilir belki önce tırpanı gördü ya da Wash'un daha biçmediği otların arasında yatan bedeni, bağırarak başını kaldırdığındaysa VVash'un pencereden onu seyrettiğini gördü. Bir hafta kadar sonra zenciyi, zenci ebeyi yakaladılar, şafak sökerken Wash'un orada olduğunun farkında bile olmadığını, önce atı sonra Sutpen'in ayak seslerini duyduğunu, gelip kızla bebeğin yattığı döşeğin üzerine dikildiğini ve 'Penelope -("kısrağın adı")- bu sabah yavruladı. Nefis bir tay. 61'de Kuzey'de koşturduğum babasının tıpatıp aynısı olacak. Hatırlıyor musun?' dediğini söylemiş, bunun üzerine yaşlı zenci 'Evet, Efendim' demiş ve Sutpen kamçısını döşeğe doğru sallayarak, 'Eee? Kara derisi dökülesice, söyle: at mı kısrak mı?' ebe söylemiş, Sutpen kamçısı bacağına dayalı, bir an orada kımıldamadan durmuş, delik duvardan süzülen ışıklar beyaz saçlarına ve tek kır düşmemiş sakalına vuruyormuş, sonra ebe gözlerini ve sakallarının arasından dişlerini gördüğünü, kalkıp kaçmak istediğini, ama dizlerinde derman bulamadığını söylemiş: sonra Sutpen tekrar döşekteki kıza bakmış ve 'Ne yazık ki sen kısrak değilsin, Milly. Öyle olsaydın sana ahırda iyi bir yer verebilirdim/ demiş ve arkasını dönüp çıkmış. Ama ebe hâlâ kımıldayamıyormuş, Wash'un dışarıda olduğunu bile bilmiyormuş, sadece Sutpen'in 'Geri dur, Wash. Sakın ilişeyim deme,' dediğini duymuş: sonra Wash'un yumuşak, neredeyse duyamayacağı kadar alçak sesini işitmiş: 'Sana dersini verecem, Albay', sonra tekrar Sutpen konuşmuş: 'Geri dur Wash!' bu sefer sesi tiz çıkıyormuş, sonra Wash'un suratına inen kamçının sesini duymuş, ama tırpanın sesini duyup duymadığını hatırlayamıyordu, çünkü artık hareket edebildiğini fark etmiş, ayağa kalkıp otların arasına dalmıştı, koşa koşa----"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Dur," dedi Shreve; "dur. Sonunda istediği gibi bir oğul sahibi olduğunu, yine de	-----"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"-----Wash zenci ebeyi almak için beş kilometrelik yolu yürümüş, onunla birlikte gece yarısından önce geri dönmüştü, gün ağarana, torunu çığlık atmayı kesene kadar dışarıda, bel vermiş balkonda oturdu, hatta bir kere bebeğin sesini bile duydu, Sutpen'i bekledi. Babama göre yüreğini hâlâ ferah tutuyordu, akşamleyin bütün kulübelerde ne konuşulacağını bilmesine rağmen, torunun durumunun artık şüphe götürür yanının kalmadığı (Wash asla gizlemeye çalışmamıştı) son dört beş aydır neler konuşulduğunu bilmesine rağmen: Wash Jones yaşlı Sutpen'i sonunda kapana kıstırdı. Yirmi yıl uğraştı ama sonunda yaşlı Sutpen'i avcunun içine aldı, adam ya bunları yakacak ya da kendini. Zenci ebenin emrine uyup çıktığı balkonda bunları düşündüğünü söylemişti Babam, belki paslı tırpanın iki yıldır dayalı durduğu direğin hemen yanında durmuştu, torununun çığlıkları saat gibi düzenli geliyordu, ama onun yüreği ferahtı, endişeye ya da paniğe kapılmamıştı hiç; belki de karmakarışık düşüncelerin sisine gömülmüştü, kimsenin hatırlamadığı eski barış günlerinde bile hep dörtnala giden toynakların sesi, katılmadığı dört yıllık bir savaş boyunca eskisinden de kahraman, mağrur ve gür çıkan nalların sesi karışırdı bu körleme düşüncelerine (Sutpen'inkinden pek de farklı olmayan ahlakı, baştan sona haklı olduğunu söylüyordu ona); - belki aradığı cevabı bulmuştu; belki o güzel mağrur aygır imgesi üzerindeki adam, güzel mağrur imgesiyle şafağın sarı göğünden kopup hür ve yalın dörtnala gelmiş, böylece o sisli karmaşık düşünceler de netleşip belirginleşmişti ama, Babamın demesi, bir temize çıkartma, haklı bulma, mazur gösterme ya da affetme şekline bürünmemişti, sadece karşısındaki adamı yalnız, anlaşılabilir, her türlü insani kusurun ötesinde biri olarak görmeye yaramıştı: <span style="font-style:italic">Bizi, bizimkileri, karısını öldüren, kızını dul bırakan, oğlunu evden kaçıran, zencilerini çalan, toprağını mahveden Yankilerin hepsinden daha büyük; uğruna savaştığı bu ülkeden, ona olan borcunu ekmeğini çıkartmak için küçük bir köy bakkalı işletmek zorunda bırakarak ödeyen bu ülkeden daha büyük; Kitap'taki acı şurup gibi dudaklarına bulaşan küçümseme ve inkârdan daha büyük. Nasıl oldu da yirmi yıl yanında yaşamama rağmen beni hiç değiştirmedi? Belki ben onun kadar büyük değilim, belki at koşturmadım. Ama en azından nereye gitse peşinden sürüklendim. İkimiz hâlâ bu işi başarabiliriz, başaracağız da, yeter ki benim ne yapmamı istediğini söylesin; </span>belki Sutpen kulübeye girdikten sonra dışarıda kalmıştı, aygırın yularını tutuyordu, hâlâ kulağında nal sesleri vardı, dörtnala giden o mağrur imgenin geçip gidişini seyrediyordu, o ilahın yığılan yılların, zamanın değiştirdiği cismiyle, yorulmadan, ilerlemeden doruk noktasına koşuşunu, gök gürültüsü renginde bir gökten aşağı sallanan mermiyle yırtılmış sancakların ve savrulan bir kılıcın altında sonsuza kadar at koşturuşunu izliyordu; orada durdu ve Sutpen'in evin içinde torununa söylediği o tek selamlama, soru ve veda cümlesini dinledi, Sutpen'in elinde kamçısı evden dışarı çıkışını izlerken bir an ayağının altındaki toprak kaymış olmalı, demişti Babam, rüyada gibi sükûnetle düşünmüş olmalı: Biliyorum duydum, ama duymuş olamam. Duymuş olamam. Demek onun için erkenden kalkmış. O tay için. Benim için, benim kanım canım için değil. Hatta kendi kanı için bile değil, toprağı hissetmemiş, dengesini kaybetmiş olmalı, belki Sutpen yüzünü (yirmi yıldır tıpkı aygırı gibi emir almadan hareket etmeyen bu adamın yüzünü) görüp durduğunda kendi sesini bile duymuyordu: 'Bir kısrak olsaydı ona ahırda iyi bir yer verebileceğini söyledin', belki Sutpen telaşlı ve tiz bir sesle: 'Geri dur. Sakın ilişeyim deme,' dediğinde onu bile duymadı, ama duymuş olmalı, çünkü cevap verdi: 'Dersini verecem, Albay', sonra Sutpen tekrar 'Geri dur, Wash' dedi, yaşlı kadın kamçının sesini duymadan hemen önce. Ama kamçı iki kere şaklamıştı; o gece Wash'un yüzünde iki iz buldular. Belki o iki darbe onu yere bile yıkmıştır; belki ayağa kalkarken attı elini tırpana-----"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Dur," dedi Shreve; "Tanrı aşkına dur. Yani sen—---"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"-----bütün gün yolu gören küçük pencerenin önünde oturdu; muhtemelen tırpanı yere bırakıp hemen eve koşmuştu, belki döşekte yatan torunu aksi bir sesle ne olduğunu sormuştu, o da 'Ne? Ne gürültüsü, tatlım?' demiş ve onu bir şeyler yemeye ikna etmişti - muhtemelen cumartesi gecesi dükkândan getirdiği et artıklarını ya da şekeri vermiş, belki şekerle onu avutmaya çalışmıştı - çizgili bir çuvaldan çıkma bir kuruşluk bayat jöleleşmiş zamk, belki pencerede oturup aşağıdaki otların arasında duran cesetle tırpanın üzerinden yolu gözlerken kendisi de yemişti. Çünkü büyücek oğlan ıslık çalarak evin etrafını dolandığında onu pencerede görmüştü. Karanlık bastıktan kısa bir süre sonra ne olacaksa olacağını fark etmiş olmalı, demişti Babam; orada otururken atlarıyla, köpekleri ve silahlarıyla toplandıklarını hissetmiş olmalı, Sutpen cinsi -tuhaf ve intikamcı- adamlar, o (Wash) eve asma çardağından daha fazla yaklaşamazken onun masasında onunla birlikte yemek yiyen adamlar - başı çeken, onlardan daha aşağı olanlara nasıl savaşılacağını öğreten, belki cesarette en birinci olduklarını belgeleyen generallerin elinden çıkma kâğıtlara sahip adamlar - eski günlerde güzel çiftliklerde güzel atlar üzerinde küstah ve mağrur at koşturmuş adamlar - hayranlık ve umut simgesi, çaresizlik ve keder vesilesi adamlar, tıpkı onun gibi; işte bunlardan kaçması gerekiyordu, onlardan kaçmakla üzerlerine koşmanın bir farkı yok gibi görünüyordu Wash'a; kaçarsa sadece kibirli ve kötücül bir gölge güruhundan bir diğerine geçmiş olacaktı, zira bu adamların bütün dünyada birbirinin aynı olduğunu biliyordu, kendisiyse yaşlıydı, kaçmak istese bile kaçamayacak kadar yaşlı, zaten ne kadar çok koşsa ne kadar uzağa kaçsa onlardan kurtuluş yoktu; altmışını geçmiş bir adam o kadar uzaklaşmayı ümit edemezdi, hayatın düzenini ve kanununu belirleyen böyle adamların yaşadığı dünyanın sınırları ötesine geçmesi imkânsızdı: Yankilerin ya da başka bir ordunun na- sil olup da onları yenebildiğini belki ilk o zaman kavramaya başladı, demişti Babam - oysa kahramandılar, mağrur, cesurdular; cesareti, şerefi ve gururu taşımak için seçilmiş, onaylanmışlardı. Herhalde artık güneş batmak üzereydi, muhtemelen artık çok yaklaştıklarını hissediyordu; Babama göre, artık onları işitiyormuş gibi geliyordu Wash'a: bütün sesleri, ertesi günün, daha ertesi, daha ertesi günün mırıltılarını, ilk baştaki hiddetin ardından gelen mırıltıları duyar gibi oluyordu: Yaşlı Wash Jones sonunda layığını buldu. Sutpen'i avcunun içine aldığını zannediyordu, ama Sutpen onu kandırdı. Onu avcunun içine aldığını düşünüyordu, ama faka bastı sonra belki yüksek sesle, bağırarak söylendi, demişti Babam: 'Ama bunu hiç beklemiyordum, Albay! Hem de hiç!' belki bunun üzerine torunu uyandı ve tekrar aksi bir sesle bir şeyler söyledi, gidip onu yatıştırdı, sonra yine kendi kendine konuşmaya başladı ama daha dikkatli, sesini çıkartmadan çünkü artık bağırmasa da onu rahat rahat duyabilecek kadar yakındı Sutpen: 'Hem de hiç. Senden beklediğimi, bir Tanrının kulundan ne bekledim, ne dilendim, ne istedim. Senden de istemedim. İstememin gerekli olduğunu hiç düşünmedim: sadece kendi kendime gerek yok dedim. General Lee'nin kendi eliyle yazdığı bir belgeyle cesur olduğunu söylediği bir adama soru sormaya, ondan şüphe etmeye Wash Jones gibi birinin ne hakkı var? Cesur' (belki yine unutup bunu da yüksek sesle söyledi) 'Cesur! Keşke 65'te bir tanesi bile geri dönmeseydi. Keşke ne onun gibiler ne benim gibiler bu dünyaya hiç gelmeseydi. Bir başka Wash Jones'un bütün hayatının paramparça edildiğini, ateşe atılmış kuru bir kabuk gibi yok olduğunu görmesindense hepimiz dünya üzerinden temizlenelim daha iyi Sonra atlarıyla geldiler. Yolda ilerlediklerini duymuş olmalı, atları, köpekleri, hava artık iyice karardığından fenerleri görmüş olmalı. Şerif Binbaşı de Spain atından indi ve cesedi gördü, ama anlattığına göre Wash'u görmemişti, Wash pencereden, adeta gözlerinin içine bakarak sakin sakin adını söyleyene kadar da onun orada olduğunu fark etmedi: 'Sen misin Binbaşı?' De Spain dışarı çıkmasını söyledi, anlattığına göre bir dakika bekleyin diyen Wash'un sesi hayli sakindi; fazlaca rahat, fazlaca sakindi; o kadar rahat o kadar sakindi ki de Spain bir an için fazlaca rahat ve sakin olduğunu fark etmemişti: 'Bir dakika bekleyin. Torunuma bir bakayım.' 'Biz onunla ilgileniriz!' dedi de Spain. 'Sen dışarı gel.' 'He ya, Binbaşı/ dedi Wash. 'Bir dakika bekleyin.' Karanlık evin önünde beklediler, ertesi gün Wash'm saklı tuttuğu ustura gibi keskin kasap bıçağını en az yüz kişi hatırladığını söyledi, demişti Babam -o paspal hayatında gurur duyduğu ya da özen gösterdiği bilinen tek şey- ama bunu hatırladıklarında artık çok geçti. Yani dışarıdakiler kafasında ne olduğunu bilmiyorlardı. Sadece karanlık evin içinde yürüdüğünü duymuşlardı, sonra torununun huysuz, aksi sesini duydular: 'Kim o? Işığı yak, Dede' sonra onun sesi duyuldu: 'Işığa gerek yok, canım. Bir dakika bile sürmez' sonra de Spain silahını çekip seslendi: 'Wash! Çabuk dışarı çık!' Wash hâlâ cevap vermemişti, hâlâ torununa mırıldanıyordu: 'Nerdesin?' huysuz ses cevap verdi: 'Burda. Nerde olacaktım ki? Bu da ne-----' sonra de Spain 'Jones!' dedi, torunu çığlığı bastığında o çoktan basamakları inmeye başlamıştı; oradakilerin hepsi bıçağın iki boyun kemiğini de kestiğini duyduklarını söylemişlerdi, ama de Spain duymamıştı. O sadece Wash'un balkona çıktığını gördüğünü ve kendini kenara attığını söylemişti; Wash ona doğru değil, balkonun öbür ucuna, cesedin yattığı yere doğru koşuyordu, ama şerifin aklına tırpan gelmemişti: bir iki adım geri atmıştı ki Wash'ın eğilip tekrar ayağa kalktığını gördü, Wash üzerine doğru koşuyordu. Sadece onun değil, herkesin üzerine koşuyordu, fenerlerin aydınlığına girmişti ve başının üzerine kaldırdığı tırpanı görebiliyorlardı; başının üzerinde tırpanla koşarken yüzüyle gözlerini de görebiliyorlardı, hiç ses çıkartmıyor, haykırmıyordu, de Spain önünde geri geri koşarak bağırıyordu, 'Jones! Dur! Dur, yoksa seni vururum. Jones! Jones! JONES!' "</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Dur," dedi Shreve. "Yani onca zahmetten sonra isteği erkek evlada kavuştuğunu, ama tersin yüz geri dönüp----"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Evet. O öğleden sonra Dedemin bürosunda başını hafif geriye atmış otururken, belki de dördüncü sınıftayken Henry'ye aritmetik anlattığı gibi ona şöyle demişti: 'Tek istediğim bir erkek evlattı. Şimdiki konumuma bakıyorum da ne doğadan ne de talihten istenmeyecek bir şey değildi bu----' "</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Bi dursana!" dedi Shreve. "	onca zahmete katlanarak sahip olduğu erkek evlat arkasındaki barakada yatarken, kızın dedesini önce kendisini, sonra da bebeği öldürmeye kışkırttığını mı söylüyorsun?"</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"—Ne?" dedi Quentin. "Çocuk erkek değildi. Kızdı."</span></p>
    <p class="Standard" style="margin-top:0;margin-bottom:11.338583px;text-align:justify;font-family:&apos;Times New Roman&apos;,serif"><span style="background-color:transparent">"Ya," dedi Shreve. "----Hadi. Şu buzdolabından çıkıp yatağa girelim."</span></p>
  </body>
</html>
