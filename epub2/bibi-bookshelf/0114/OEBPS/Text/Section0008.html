<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2.html</title>
  <link href="../Styles/template.css" rel="stylesheet" type="text/css" />
  <meta content="urn:uuid:621ada63-1cd7-4b79-90e1-f526876a2247" name="Adept.expected.resource" />
</head>

<body>
  <div id="x2.html" xml:lang="en-GB">
    <div class="Basic-Text-Frame">
      <h2 class="Konu-Ba-l---" id="toc_marker-1-9" style="text-align: center;" xml:lang="tr-TR"><i>VIII: Azimli Adamlar – Luçka</i><br /></h2>

      <p class="Normal4 para-style-override-3"><span class="char-style-override-3">Bir insanın azimli olup olmadığını kestirebilmek kolay olmaz; böylelerine her yerde olduğu gibi, sürgünde de pek az rastlanır. Bakarsın, görünüşte dehşetli bir adamdır; bir de hakkında anlatılanları duyunca yanından kaçarsın. İlk zamanlarda bir içgüdüyle onlardan uzaklaşmaya çalışırdım. Sonraları en korkunç katiller konusunda bile düşüncelerim oldukça değişti. Katil olmadığı halde, altı cana kıymış bir caniden daha korkunç insanlar gördüm. Öyle cinayetler vardır ki, başta bunların içyüzü hakkında en ufak bir yargıya varmak bile oldukça güçtür: Çünkü pek garip birtakım nedenleri vardır. En şaşırtıcı nedenlerle işlenen cinayetlere bizim basit halk arasında rastlandığı için böyle diyorum. Çok defa şöyle bir katil tipi görülür: Adamcağız kendi halinde, sessiz yaşamakta, çilesini doldurmaktadır. Epeyce acı da çekmiştir. Diyelim ki, bir mujik, bir uşak, bir küçük burjuva yahut askerdir. Bir de bakarsın, zembereği kopmuş gibi birdenbire boşalıverir; dayanamayarak düşmanını, onu ezeni bıçaklayıverir. Asıl gariplikler de buradadır: Bu adam bir anlığına kendi kalıbının dışına çıkmıştır. İlk öldürdüğü adam onun düşmanı, kendisine zulmeden biridir; bir suç işlemiştir, fakat büsbütün anlaşılmaz bir şey de değildir, zira ortada bir neden vardır. Ne var ki, bu adam bundan sonra hiçbir düşmanlık olmadığı halde, keyif için, bir yan bakış, bir kaba söz yüzünden yeni cinayetler işler; artık basbayağı, “Savulun, ben geliyorum!” diyerek çevresine gözdağı vermek istemektedir. Sarhoşa dönmüş, hummaya tutulmuş gibidir. Sanki yasaklanmış sınırı aştıktan sonra, her türlü kutsallığı ayak altına almaktan hoşlanmaya başlamıştır; sanki onu bütün yasa ve töreleri çiğnemeye kışkırtan bir güç vardır ve bu gücün etkisi altında, sınırsız bir hürriyetle çevresine dehşet vermeyi arzulamaktadır. Üstelik onu korkunç bir ceza beklediğinin de bilincindedir. İhtimal ki, bütün bu duygular, yüksek bir kulenin ucundaki birinin aşağıya bakarken hissettiklerine benzer: Kendini baş aşağı bırakıverse her şey çabucak bitecektir! Hem de bu gibi durumlar, pek uslu ve o vakte kadar tamamıyla silik kalmış kimselerde görülür. İçlerinden bazıları da girmiş oldukları yeni kalıpla övünürler bile. Eskiden ne kadar ezilmiş ve hor görülmüşlerse, şimdi o ölçüde yaman, duman attırıcı görünmek isteğindedirler. Çevreye saldığı dehşetten zevk alır, insanlarda uyandırdığı tiksinme duygusunu sever.</span> <span class="char-style-override-4">Umursamaz</span> <span class="char-style-override-3">bir tavır takınır ve bu “umursamazlıkla” içinden, bir an önce cezanın gelmesini, hüküm giymeyi bekler; çünkü yapmacık umursamazlıktan artık bıkmıştır. İlgiye değer bir nokta da, bu gibi davranış ve gösterişlerin ancak ceza sekisine dek sürmesidir; ondan sonra her şeye bıçakla kesilmiş gibi son verilir: Bu gösterişlerin belirli bir zaman içinde yapılıp sonra da onlardan vazgeçilmesi gereklidir sanki. Adam birdenbire uslanır, küçülür, paçavraya döner. Cezalandırılırken ağlayıp sızlar, halktan af diler. Hapishaneye öyle miskin ve mendeburca, ağzından salya, burnundan sümük akarak gelir ki, onu görünce: “Beş altı kişiyi doğrayan adam bu muymuş?” diye şaşarsınız. Elbette hapishanede bile kolay kolay uslanmayanları da çıkar. Gösterişten, gevezeliklerinden kolay vazgeçmez; “Siz beni görüyor musunuz? Altı cana kıymış bir adamım ben!” der gibi bir halleri vardır. Ama önünde sonunda onlar da yatışırlar. Arada bir, kendi kendini avutmak için hayatlarının bu biricik kabadayılığını, bu astığı astık kestiği kestik “umursamaz” dönemlerini hatırlarlar, o kadar; karşılarında saf birisini bulacak olurlarsa da kurumlanarak ve olayı anlatmaktan ne derece zevk duyduğunu hiç göstermeksizin eski kahramanlıklarıyla övünmeye bayılırlar. “İşte ben böyle bir adamım!” gibilerden övünür dururlar.</span></p>

      <p class="Normal4 para-style-override-3"><span class="char-style-override-3">Hele bunların gururlanıyorlarmış izlenimi vermesin diye aşırı bir duyarlılıkla konuşmaları, hikâyeyi çok önemsiz bir şeymiş gibi anlatmaları gerçekten görülmeye değer! Ya o, seslerinin tonunu hikâyelerinin her sözcüğüne uygun olarak alçaltıp yükseltmeleri… Nereden de öğrenmişlerdir bütün bu düzenleri?</span></p>

      <p class="Normal4 para-style-override-3"><span class="char-style-override-3">Bir defasında, hapishaneye ilk geldiğim sıralar, ranzamda işsiz güçsüz uzanmışken, böyle bir konuşmaya kulak misafiri olmuştum. Tecrübesiz olduğumdan anlatanı heybetli, korkunç bir haydut, görülmemiş ölçüde sert yaradılışlı bir adam sanmış, hatta onun yanında Petrov’u bile pek önemsiz görmüştüm. Hikâyenin konusu, Luka Kuzmiç adındaki bu adamın hiç yoktan, yalnızca kendi keyfi için bir binbaşıyı nasıl</span> <span class="char-style-override-4">hakladığıydı</span><span class="char-style-override-3">. Luka Kuzmiç kendisinden daha önce de söz ettiğim, koğuşumuzun ufak tefek, sivri burunlu, genç Ukraynalı mahpusuydu. Aslı Rustu, ama güneyde doğmuştu; galiba bir derebeyinin toprak kölesiydi. “Sinek küçük, ama mide bulandırır” hesabı, insanı rahatsız edici, iğneleyici bir hali vardı. Ama mahpuslar sadece içgüdüleriyle insanın içini okurlar. Arkadaşları arasında pek sayılmazdı ya da sürgün deyimiyle “onu pek takmazlardı”. Luka son derece gururluydu da… O akşam ranzasında oturmuş, bir gömlek dikiyordu. Zaten zanaatı iç çamaşırı dikmekti. Yanında ranza komşusu iriyarı, hımbılca, ama iyi kalpli ve sokulgan bir delikanlı olan Kobilin oturuyordu. Luçka, komşusu olduğundan onunla pek sık kavga ediyor, onu küçümsüyor, zorbaca davranıyordu, ama Kobilin bunun pek farkında değildi. Bu defa da Luçka’nın hikâyesini ilgisiz ilgisiz dinleyerek yün çorap örüyordu. Öteki epey yüksek sesle ve tane tane anlatıyordu. Herkes tarafından işitilmesini istediği belli olduğu halde, en çok Kobilin’e anlatıyormuş gibi bir hali vardı iğneyi beze batırırken:</span></p>

      <p class="Normal4 para-style-override-3"><span class="char-style-override-3">— İşte böyle birader, memleketimden… efendime söyleyeyim… serserilik suçuyla Ç.’ye sürdüler beni…</span></p>

      <p class="Normal4 para-style-override-3"><span class="char-style-override-3">Kobilin sözünü kesti:</span></p>

      <p class="Normal4 para-style-override-3"><span class="char-style-override-3">— Ne vakit oluyordu bunlar?</span></p>

      <p class="Normal4 para-style-override-3"><span class="char-style-override-3">— Bezelye çıkınca, ikinci yıl bitmiş olacak… Neyse, K.’ye gelince beni bir zaman için hapishaneye tıktılar. Baktım, benimle birlikte oturan on iki kişi de Ukraynalı, ama o boylu boslu, kanlı canlı, öküz gibi heriflerin hepsi de son derece uyuşuk. Bu yüzden yemekler kötü çıkıyor, binbaşıları keyfine göre sağa sola emir yağdırıp duruyor (Luçka konuşması sırasında bazı kelimeleri özellikle yanlış söylüyordu). Bir gün geçti, iki gün geçti… baktım, bizim millette hareket yok. “Neden bu enayiye kavuk sallıyorsunuz?” diye sordum. Pis pis sırıtarak, “İstersen git de kafa tut.” demezler mi? Hiç sesimi çıkarmadım.</span></p>

      <p class="Normal4 para-style-override-3"><span class="char-style-override-3">Luçka birdenbire Kobilin’e anlatmaktan vazgeçerek çevresindekilere döndü:</span></p>

      <p class="Normal4 para-style-override-3"><span class="char-style-override-3">— Aman kardeşler, hele şu Ukraynalılardan bir tanesi pek tuhaftı. Mahkemede nasıl hüküm giydiğini, yargıçlarla nasıl konuştuğunu anlatır dururdu. Anlatırken de hüngür hüngür ağlardı, arkasında çocuklarıyla karısını bırakmıştı. Kart bir adamdı, ak saçlıydı, şişkoydu. “Yargıca, ‘Babacığım masumum!’ dedim.” diyordu, “Ama herif yazdıkça yazıyor. Kendi kendime, ‘Şimdi ortadan çatlayıp geberiverse şu köpoğlu herif!’ diyordum. O ise boyuna yazıp çiziyordu, hem de öyle şeyler yazmış ki, beni mahvedip bitirdi!..”</span><span class="char-style-override-5"><a class="footnote-link" href="#footnote-225-24" id="footnote-225-24-backlink">24</a></span> <span class="char-style-override-3">Bir sap iplik versene Vasya, benimki pek çürük.</span></p>

      <div class="footnote">
        <p class="Basic-Paragraph"><a class="footnote-anchor" href="#footnote-225-24-backlink" id="footnote-225-24">24</a> <span class="char-style-override-6">Luçka bu olayı ihtiyar Ukraynalıyı taklit ederek Ukrayna diliyle anlatıyordu.</span></p>
      </div>

      <p class="Normal4 para-style-override-3"><span class="char-style-override-3">Vasya iplik uzatarak:</span></p>

      <p class="Normal4 para-style-override-3"><span class="char-style-override-3">— Pazardan ama… dedi.</span></p>

      <p class="Normal4 para-style-override-3"><span class="char-style-override-3">Luçka ipliği ışığa tutarak:</span></p>

      <p class="Normal4 para-style-override-3"><span class="char-style-override-3">— Bizim dikimevindekiler bundan daha iyi, dedi. Geçen gün sakatı göndermiştik, hangi namussuz karıdan aldı acaba bunları?</span></p>

      <p class="Normal4 para-style-override-3"><span class="char-style-override-3">— Yavuklusundan almıştır.</span></p>

      <p class="Normal4 para-style-override-3"><span class="char-style-override-3">— Herhalde ondandır.</span></p>

      <p class="Normal4 para-style-override-3"><span class="char-style-override-3">Tamamen unutulmuş olan Kobilin sordu:</span></p>

      <p class="Normal4 para-style-override-3"><span class="char-style-override-3">— E, binbaşı ne oldu?</span></p>

      <p class="Normal4 para-style-override-3"><span class="char-style-override-3">Luçka’nın istediği de buydu zaten. Yine de hikâyesine hemen devam etmedi, hatta Kobilin’in söylediğini umursamamış gibi davrandı. Sakin bir tavırla elindeki ipliği düzeltti, sonra tembel bir hareketle, üstünde oturduğu ayaklarının durumunu değiştirip anlatmaya başladı:</span></p>

      <p class="Normal4 para-style-override-3"><span class="char-style-override-3">— Bizim Ukraynalıları neden sonra ayaklandırabildim, binbaşıyla konuşmayı kabul ettiler. Ben de o sabah bir arkadaşımdan bir julik</span><span class="char-style-override-5"><a class="footnote-link" href="#footnote-225-25" id="footnote-225-25-backlink">25</a></span> <span class="char-style-override-3">alıp sakladım; hani her ihtimale karşı. Binbaşı beyimiz çağırılışı üzerine hiddetlenmiş. Baktık ki geliyor. Bizimkilere, “Bana bakın Ukraynalılar!” dedim, “Korkmaca yok…” Oysa onlar korkudan üç buçuk atıyor, tir tir titriyorlardı. Binbaşı içeriye daldı, sarhoştu. “Kimmiş bakalım beni isteyen? Bunlara da ne oluyor? Buranın çarı da, Tanrı’sı da benim!” – “Buranın çarı da Tanrı’sı da benim.” der demez ortaya fırlayıverdim. Bıçağı da yenime saklamıştım. “Yok efendimiz.” dedim, “Öyle şey olur mu? (Konuşurken yavaşça ona sokuluyordum) Nasıl çarımız ve Tanrı’mız olacakmışsınız efendimiz?” Binbaşı bu defa bana bağırmaya başladı: “Yaa, demek bütün bunlar senin başının altından çıktı ha! İsyancı kerata seni!” – “Yok efendim, bunu asla kabul edemeyiz.” diyor ve ona daha da yaklaşıyordum, “Zatıâlinizce de malum olduğu üzere Tanrı’mız birdir, kadirdir, her yerde hazır ve nazırdır.” diyordum. “Tanrı’nın bize ihsan ettiği çarımız da tektir. O bir imparatordur efendim. Sizse ancak bir binbaşısınız ve kendi gayretinizle olduğu kadar, çarın lütfuyla bizim başımızda bulunmaktasınız.” Bizim binbaşı: “Nasıl? Nasıl, nasıl?..” diye tavuk gibi gıdaklıyor ve şaşkınlıktan ağzını açamıyordu. “İşte öyle.” dedim ve üstüne atıldığım gibi bıçağı sapına kadar karnına daldırdım. Tam yerine isabet ettirmişim. Yuvarlanıverdi, birkaç kere ayakları kasıldı o kadar. Bıçağı yere fırlattım. “Hadi Ukraynalılar, kaldırın şunu artık.” dedim</span></p>

      <div class="footnote">
        <p class="Basic-Paragraph"><a class="footnote-anchor" href="#footnote-225-25-backlink" id="footnote-225-25">25</a> <span class="char-style-override-6">Julik, hırsız demektir; yankesici argosunda bıçak anlamına gelir. (Yazarın Notu)</span></p>
      </div>

      <p class="Normal4 para-style-override-3"><span class="char-style-override-3">Burada konudan biraz ayrılacağım. Eski zamanda subayların ağzında ne yazık ki, “Çar da ben, Tanrı da benim!” türünden bir sürü lakırdı dolaşmaktaydı. Doğrusunu söylemek gerekirse, zamanımızda böylelerinden pek kalmadı; belki hiç kalmamıştır. Şunu da belirtmek isterim ki, böylesi sözleri kabara kabara söyleyenler, övünmeyi pek seven alaylı subaylardı. Subay üniformasını giymekle ruhları adamakıllı sarsıntı geçirir, kafaları allak bullak olurdu. Uzun yıllar orduda, emir altında hiçbir rütbesi olmadan hizmet etmişken, birdenbire kendilerini subay, komutan durumunda görünce afallar, bunun verdiği baş dönmesiyle kudret ve önemlerini pek büyütürlerdi; bütün bunlar elbette sadece astlarına karşı davranışlarında açıkça görülürdü. Üstlerine karşıysa hiç gerekli olmayan yerlerde bile, bazı amirlerin tiksinerek karşılamalarına rağmen, hâlâ birer er gibi yaltaklanmaya devam ederlerdi. Hatta aralarında çok yılışık olan bazıları, küçük rütbelerden yükseldikleri ve şimdi subay oldukları halde “her zaman için yerini bildiğini” üstlerine göstermekte acele eder gibiydiler.</span> <span class="char-style-override-3">Ne var ki, astlarına karşı hudutsuz bir amirlik taslamaktan asla geri durmazlardı. Kuşkusuz bu zamanda böyleleri, hele “Çar da ben, Tanrı da benim!” diye bağıranları pek bulunmaz. Bununla beraber, mahpusların da, askerlerin de amirlerinin bu yoldaki sözlerine ifrit olduklarını belirteyim. Bu kendini büyük görme hayasızlığı ve amirin her türlü cezadan uzak olduğu düşüncesi, en uysal bir adamda bile kin uyandırır, onu çileden çıkarır. Bereket versin, bütün bunlar geçmiş günlerde kalmış, o zamanlarda bile büyükler tarafından şiddetle cezalandırılan şeylerdir. Bunlar üzerine birkaç örnek de bilirim.</span></p>

      <p class="Normal4 para-style-override-3"><span class="char-style-override-3">Zaten askerler, onlara yapılan aşağılayıcı davranışlardan, gösterilen tiksintiden pek alınırlar. Bazı kimseler mahpusları iyi yedirip onlara iyi bakmak ve yasadışı davranmamakla her işin bittiğini sanırlar. Bu da bir yanılgıdır. Kim olursa olsun, ne kadar aşağı mevkide bulunursa bulunsun, her insan içgüdüsel olarak, hatta bilinçsizce, bir onuru olduğunun unutulmamasını ister. Mahpusa gelince, mahpus toplum dışı olduğunu, amirlerine karşı mevki ve durumunu bilir. Ama ne vurulan damgalar, ne takılan prangalar ona bir insan olduğunu unutturamaz. Yani sırf bir insan olduğu için, ona da insanca davranılması gerekir. Tanrım!</span> <span class="char-style-override-4">İnsanca</span> <span class="char-style-override-3">davranış, senin kulun olmaktan çoktan çıkmış birini bile tekrar insanlaştırabilir. Böyle “bahtsızlara” karşı elden geldiğince insanca davranmak gerek. Kurtuluşları da, mutlulukları da sadece bundadır. Bunu yapan iyi ve asil kalpli amirlere rastlamıştım. Böyle bir davranışın düşük sayılan bu gibi insanlar üzerindeki etkisini de gördüm. Birkaç şefkatli söz, mahpusların ruhça dirilmesine yeterdi. Çocuklar gibi sevinirler, sonra da çocuklar gibi sevmeye başlarlardı. Tuhaf bir noktayı daha belirteyim: Mahpuslar, amirlerinin fazla laubali ve</span> <span class="char-style-override-4">fazla</span> <span class="char-style-override-3">yumuşak olmalarından da hoşlanmazlar. Amirlerini mutlaka saymayı isterler, oysa bu durumda onları saymak ellerinden gelmez. Her mahpus, yüce, göğsü nişanlarla dolu, yakışıklı amirin himayesinde bulunmayı ister; komutanının titiz, vakarlı, hak gözetir, onurlu bir adam olmasından pek hoşlanır. Mahpuslar böyle adamlar için canlarını verirler: Çünkü böyleleri onurlarını korur, onları hiç incitmezler yani onlar için her şey daha iyi, daha güzel olur.</span></p>

      <p class="Normal4 para-style-override-3"><span class="char-style-override-3">Kobilin sakin bir tavırla:</span></p>

      <p class="Normal4 para-style-override-3"><span class="char-style-override-3">— Kim bilir, bunun üzerine nasıl yaktılar canını? dedi.</span></p>

      <p class="Normal4 para-style-override-3"><span class="char-style-override-3">— Eh. Yakmasına yaktılar kardeş, orası öyle. Ali, makası versene! Ey kardeşler, bugün meydan kurulmuyor mu?</span></p>

      <p class="Normal4 para-style-override-3"><span class="char-style-override-3">Vasya:</span></p>

      <p class="Normal4 para-style-override-3"><span class="char-style-override-3">— Millet parayı içkiye yatırdı, diye karşılık verdi. Eğer harcamasaydılar, belki şimdi toplanırlardı.</span></p>

      <p class="Normal4 para-style-override-3"><span class="char-style-override-3">Luçka:</span></p>

      <p class="Normal4 para-style-override-3"><span class="char-style-override-3">— Eğer! Eğer, öyle bir kelimedir ki, Moskova’da yüz ruble veriyorlar buna, dedi.</span></p>

      <p class="Normal4 para-style-override-3"><span class="char-style-override-3">Kobilin yine söze karıştı:</span></p>

      <p class="Normal4 para-style-override-3"><span class="char-style-override-3">— Ya sana bütün yaptıkların için ne verdiler Luçka?</span></p>

      <p class="Normal4 para-style-override-3"><span class="char-style-override-3">— Yüz beş verdiler cancağızım. Size bir şey söyleyeyim mi çocuklar (Luçka yine Kobilin’le konuşmaktan vazgeçmişti), bu yüz beşin emri çıkınca, meydana öyle bir törenle götürüldüm ki… O vakte kadar hiç kırbaç yememiştim. Millet akın akın geldi; bütün şehir oraya toplanmıştı: Bir haydut, bir katil ceza giyecekti ya. Şu halk da, nasıl söyleyeyim, öyle aptal oluyor ki, deme gitsin. Timoşka</span><span class="char-style-override-5"><a class="footnote-link" href="#footnote-225-26" id="footnote-225-26-backlink">26</a></span> <span class="char-style-override-3">beni soyup yatırdı. Sonra da: “Sıkı dur, canını yakacağım!” diye bağırdı ve sırtıma öyle bir yapıştırdı ki, haykırmak için ağzımı açtım, ama gık diyemedim. Sesim kısılmıştı. Arkasından ikincisi geldi. Artık ister inan, ister inanma kardeş, “ikii” diye bağırdıkları zaman duyamamıştım. Kendime geldiğim vakit on yedideydiler. Bunlar beni tam dört defa yatırıp kaldırdılar kardeş sonra da direğe bağladılar. Yarım saat dinlenip soluk aldım, su döktüler üstüme. Gözlerim yuvalarından fırlamıştı. Çevreme bakıyor, “Öleceğim burada…” diye düşünüyordum.</span></p>

      <div class="footnote">
        <p class="Basic-Paragraph"><a class="footnote-anchor" href="#footnote-225-26-backlink" id="footnote-225-26">26</a> <span class="char-style-override-6">Timoşka: Cellat (Yazarın Notu); argoda.</span></p>
      </div>

      <p class="Normal4 para-style-override-3"><span class="char-style-override-3">Kobilin safça:</span></p>

      <p class="Normal4 para-style-override-3"><span class="char-style-override-3">— Peki, ölmedin mi? diye sordu.</span></p>

      <p class="Normal4 para-style-override-3"><span class="char-style-override-3">Luçka hakaret dolu bir bakışla onu süzdü. Koğuştakiler kahkahayı bastılar.</span></p>

      <p class="Normal4 para-style-override-3"><span class="char-style-override-3">— Odun işte… Ne diyeceksin!</span></p>

      <p class="Normal4 para-style-override-3"><span class="char-style-override-3">Böyle bir adamla konuştuğuna pişman olmuş görünen Luçka:</span></p>

      <p class="Normal4 para-style-override-3"><span class="char-style-override-3">— Tahtalarında noksanlık var, dedi.</span></p>

      <p class="Normal4 para-style-override-3"><span class="char-style-override-3">Altı cana kıydığı halde, hapishanede kimse Luçka’dan korkmazdı. Oysa kim bilir, korkunç bir adam diye ün salmak, onun en fazla istediği bir şeydi.</span></p>

      <p class="Normal4 para-style-override-3"></p>
    </div>
  </div>
</body>
</html>
