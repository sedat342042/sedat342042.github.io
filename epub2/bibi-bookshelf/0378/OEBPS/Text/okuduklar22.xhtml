<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Markopaşa Yazıları ve Ötekiler - Sabahattin Ali</title>
  <link href="../Styles/still.css" rel="stylesheet" type="text/css" />
</head>

<body>
  <p class="n2bosluk"></p>

  <h3 style="text-align: center;"><span style="font-weight: normal;"><i>Yaşasın Millet</i></span></h3>

  <p class="n0bosluk"></p>

  <p>Ne hoş manzara: Atatürk'ün kurduğu parti, Atatürk'ün istiklâl anlayışını müdafaa ettiği için bir mecmuayı parçalatıp matbaasını bastırıyor.</p>

  <p>Karşı tarafta, hürriyet ve demokrasi mücadelesi yaptığını söyleyen partinin şeflerinden zavallı bir ihtiyar, Turancı faşistlerle işbirliği ederek, güya iktidardakilere hücum ediyor.</p>

  <p>Bir taraf, ötekinin komünistlerle işbirliği ettiğini, öteki ise, bu tarafın komünistleri himaye ettiğini haykırıyor.</p>

  <p>İktidar partisi, Cumhuriyet ordusunun başında yirmi sene duran adamı, komünistlerin oyuncağı gibi göstermekten çekinmiyor.</p>

  <p>Muhalefet, iktidarın komünistleri himaye ettiğini isbat için, bugünkü içişleri Bakanının bazı sözlerine ve Milli Eğitim Bakanının bazı işlerine dayanıyor.</p>

  <p>Demokrasi ve hürriyet mücadelesinin şeflerinden biri, "Demokrasiye aykırı kanunlar kalkmalıdır" diyor ve koca kongreler bu uğurda yemin ediyor.</p>

  <p>Aynı hareketin şeflerinden biri, ilim kürsüsünde serbestçe ders vermelerine bu "demokrasiye aykırı kanunlar"ın bile müsaade ettiği bazı vatandaşları alaşağı etmeli, ezmeli, diye yırtınıyor.</p>

  <p>Devlet reisinin bugün hain dediği kimseler, yarın kahraman rolüne çıkıyorlar. Mahkemeler, Anayasaya aykırı buldukları fiillerin suçlularını cezalandırmak için madde bulamadıklarını ileri sürüyorlar.</p>

  <p>Kendisi, üç beş maceracının sözüne kanan zavallı bir ihtiyar, başka birine: "Seni kandırdılar!" diye haykırıyor.</p>

  <p>Bir kör dövüşüdür ki, içinden çıkılır gibi değil. Ortada fikir yok, küfür var. Millet menfaati yok, iskemle kavgası var.</p>

  <p>Millet bir kenarda, günden güne işlerin iç yüzünü anlayarak, kendisine yabancı olan bu aylâkçıların kendisine yabancı olan kavgalarını seyirle ve eninde sonunda gelecek kendi gününü beklemekle meşgul. Yaşasın millet!</p>

  <p class="n0bosluk"></p>

  <p style="text-align: right;">Markopaşa, (21), 12 Mayıs 1947</p>
</body>
</html>
