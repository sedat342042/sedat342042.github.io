<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Markopaşa Yazıları ve Ötekiler - Sabahattin Ali</title>
  <link href="../Styles/still.css" rel="stylesheet" type="text/css" />
</head>

<body>
  <p class="n2bosluk"></p>

  <h3 style="text-align: center;"><span style="font-weight: normal;"><i>İkinci Dilden Tercüme Meselesi ve Bir Misâl</i></span></h3>

  <p class="n0bosluk"></p>

  <p>Edebî bir eseri asıl yazıldığı dilden değil de, ikinci bir dilden tercüme etmek, daima tehlikeli, türlü hatalara elverişli bir yoldur. Sanat eserinin dili, diğer yazılı eserlerden farklı olarak, canlı bir mevcudiyettir. (Nitekim diğer yazılı eserlerin dilinde bu canlılık görüldüğü anda onlar da, bu bakımdan, sanat eseri olurlar.) Tercüme esnasında, mütercim kelimelerin manâlarını nakil ile kanaat ettiği müddetçe, bu hayat yok olur, ortada sadece birtakım ölü kelimeler silsilesi kalır. Asıl mütercim, bu cansız malzemeye, naklettiği dilde yeni bir hayat vermesini bilen kimsedir. Bu işte ona yardım edecek unsurlar, kendi dilinin dehâsına olan vukufu ile beraber, tercüme edeceği eserin dilindeki hayatı bizzat duyması, hattâ birlikte yaşamasıdır. Ona yeni tabirler, şekiller, ifade tarzları bulduracak olan bu, yani asıl metindeki hayattır.</p>

  <p>Bu büyük yardımdan mahrum olarak yapılacak tercümenin körebe oyunundan farkı yoktur. Eserini tercüme ettiğimiz adamın hakikatte ne söylediğini ve bilhassa bunu nasıl söylediğini bilmeden, tahminlere ve bir üçüncü şahsın delaletine dayanarak, karanlıkta yürümeğe mecbur oluruz. Ressamların istihfafla(küçümsemeyle) bahsettikleri "fotoğraftan resim yapma", ikinci dilden tercümeye nazaran çok daha dürüst bir iştir. Gerçi fotoğraf, resmini yapacağımız şeyin bütün manâsını öldürür, siler ve ortada canlı bir şey bırakmaz, fakat hiçbir zaman bir tercüme kadar da tahrif etmez ve değiştirmez. Bir eserin tercümesi ne kadar güzel olursa olsun, hiçbir zaman aslı gibi değildir. Onu, en nihayet, çok muvaffak olmuş bir tabloya benzetebiliriz, bu tablonun mevzuu olan tabiat, eserde hakikaten canlı olarak kendini gösterebilir, bize aslını hatırlatarak heyecan verebilir, fakat bütün bunlara rağmen o, tabiat değildir ve bu tabloya bakarak yeni bir resim yapmak ve mevzubahis tabiatı bu ikinci tabloda yaşatabileceğini zannetmek, hiçbir aklı başında ressamın hayalinden geçmez.</p>

  <p>Riyaziyedeki(Matematikteki) meşhur: "İki şey bir şeye denk olunca o iki şey birbirine denk olur" mütearifesi(aksiyomu) buraya tatbik edilemez. Meselâ Almanca bir eserin Fransızca tercümesi aslına ve Fransızcadan Türkçeye yapılan tercümesi de Fransızca tercümeye pek yakın olabilir; bu hal, o eserin Türkçesiyle Almancası arasında pek büyük farklar bulunmasına mâni değildir. Çünkü bir dilden diğer bir dile geçerken pek göze batmayan nüans farkları, aynı nispette ve masum bir şekilde, bir ikinci dile geçerken de vücut bulunca, aslı ile ikinci tercüme arasında doğrudan doğruya manâ zıtlıkları hasıl olabilir.</p>

  <p>Bunun için, "Bir eserin hiç tercümesi mevcut olmamaktansa ikinci dilden bir tercümesinin bulunması elbette faydalıdır" kanaati, sırf basitliği ve kolaylığı yüzünden, doğru gibi görünse bile, tamamıyla yersizdir. Böyle bir tercüme bize sanat eserinin aslına dair en küçük bir fikir vermeğe bile muktedir değildir, bilakis muharrir ve eseri hakkında daima yanlış ve haksız kanaatler teşekkül etmesine sebep olur. Yeryüzünde hiçbir kültürlü millet bu sakim yola sapmamış, hiçbir faydalı mütercim bu tehlikeli ve lüzumsuz işe kalkışmamıştır. İkinci dilden tercüme, sadece tembelliğin ve kayıtsızlığın ifadesidir. Çünkü üç beş sene içinde, Çince de dahil olmak üzere, çalışkan bir adam için öğrenilmeyecek dil yoktur. Fransızca bilen bir insanın meselâ İspanyol şahaserlerini bu dilden çevirmeğe kalkışacağına, bir iki sene gayret ederek İspanyolca öğrenmesi herhalde daha makul ve faydalı olurdu.</p>

  <p>Bu düşünceleri bize ilham eden, son zamanlarda ikinci tabı(basımı) çıkan bir Werther tercümesidir. Alman edebiyatının ve Goethe'nin en mühim eserlerinden biri olan bu roman hakkında Türkiye'de yerleşmiş çok fena bir kanaat vardır. Herkes bu romanın şöhreti ile kıymeti arasındaki farka hayret eder gibidir. Romantik - santimantal bir aşk hikâyesi olmaktan ileri geçemeyen ve kahramanının intiharıyla o devirdeki birçok gençleri aynı harekete teşvik eden bu romanda, gündelik göz yaşartıcı sevda hikâyelerinden farklı bir yer bulunmadığı söylenir...</p>

  <p>Ali Kâmi Akyüz tarafından Fransızcasından dilimize çevrilen bu eseri aslı ile şöyle bir karşılaştırma, bize Werther hakkındaki bu yanlış hükümlerin nereden çıktığını anlattı. Goethe'nin eserleri, birkaç yarım Faust tercümesi ve pek yayılmamış Iphigenie ve Goetz von Berlichingen tercümeleri bir tarafa bırakılırsa, memleketimizde tanınmamış gibidir. Elden ele dolaşan, hep bu Werther'dir. Ali Kâmi Akyüz'ün bundan otuz sene kadar evvel Fransızcadan tercüme ederek İçtihat mecmuasında neşrettiği ve son zamanlarda Osmanlıcadan Türkçeye naklederek kitap halinde bastırdığı bu tercüme ise, Goethe hakkında bir fikir vermek şöyle dursun, edebiyat tarihlerinden ve makalelerden edinilmiş fikirleri de tamamıyla yıkacak mahiyettedir. Hiç tereddütsüz söylenebilir ki, ortada, vakanın yarım yamalak bir kadavrasından başka, Goethe ile münasebeti olan hiçbir şey kalmamıştı. Lisan bütün asaletini ve güzelliğini, vaka -her sahifede rastlanan atlamalar yüzünden- bütün cazibesini ve mantığını kaybetmiştir.</p>

  <p>Ali Kâmi Akyüz, kitabın başına koyduğu küçük bir önsözde "Kitaba önünde de sonunda da bir tek söz bile katmak istemez" dediği halde, kitabın hemen her sahifesinde, Goethe'de mevcut olmayan manâsız ve alelâde cümleler vardır. Aslında mevcut cümlelerin yarısından çoğu yanlış ve fena tercüme edilmiştir ve en garibi, sanki kitaba bir şey ilâve etmeğe cevaz olmadığı halde rastgele çıkarmakta mahzur yokmuş gibi, sahife sahife atlamalar yapılmıştır.</p>

  <p>Okuyanlara bir fikir vermek için aşağıda birkaç misâl ile göstereceğimiz bu mübalâtsızlıkların(dikkatsizliklerin), Werther'i Almancadan Fransızcaya çeviren Fransız mütercimin kabahati ve Ali Kâmi Akyüz'ün sadece fena bir mütercimin kurbanı olduğunu zannediyoruz. Çünkü bizim kanaatimizce Ali Kâmi Akyüz, ne Goethe gibi bir muharririn dünyaca tanınmış bir eserinin en güzel yerlerini lüzumsuz bulup atacak kadar zevksiz, ne de Goethe'ye manâsız ibareler ilâve edecek kadar düşüncesizdir. Buna rağmen, hâdise, ikinci dilden yapılan tercümelerin ne kadar tehlikeli olduğunu göstermesi bakımından mütercimlerimize bir ders olacak mahiyettedir. Şimdi tercümeyi baştan itibaren satır satır aslıyla karşılaştıralım:</p>

  <p class="n0bosluk"></p>

  <p>1 - Almanca eserin başında bulunan ve "<i>Zavallı Werther'in hikâyesine dair ne bulabildim ise ihtimamla topladım ve burada önünüze seriyorum ve bana teşekkür edeceğinizi biliyorum...</i>'' diye başlayan küçük izah olduğu gibi atlanmıştır. Eserin bünyesine dahil bulunan bu parçanın neden fazla görüldüğü anlaşılamamıştır.</p>

  <p class="n0bosluk"></p>

  <p>2 - Yanlış tercümeler, ilk cümle ile başlamaktadır.</p>

  <p><i>Wie froh bin ich, dass ich weg bin</i> cümlesi, tercümede olduğu gibi; Buraya geldiğime ne iyi ettim demek değildir. Bilakis: Oradan ayrıldığıma ne kadar memnunum manâsına gelir. Nitekim bir satır sonra da, Werther arkadaşından ayrıldığı için memnun olmaması icap ettiğini söylüyor. Yani mesele buraya gelmek değil, oradan ayrılmaktır.</p>

  <p class="n0bosluk"></p>

  <p>3 - İlk sahifenin dördüncü satırındaki: İnanılacak şey miydi? cümlesi eserin aslında yoktur. Uydurulmuştur.</p>

  <p class="n0bosluk"></p>

  <p>4 - Dördüncü sahifedeki bir cümlenin tercümesi bir şâheserdir. Almancasını, Ali Kâmi Akyüz tercümesini ve doğru tercümesini aşağıya alıyoruz:</p>

  <p><i>Und doch war ich unschuldig. Konnt' ich dafür, dass, während die eigensinnigen Reize ihrer Schwester mir eine angenehme Unterhaltung verschafften, dass eine Leidenschaft in dem armen Herzen sich bildete.</i></p>

  <p>Ali Kâmi Akyüz'ün tercümesi şöyledir:</p>

  <p><i>Bununla beraber benim bu işte suçum yoktu. Böyle olacağını düşünebilir miydim?.. Ben bir taraftan onun ablasıyla. O cilveli, o fıkırdak ablasıyla gönlümü eğlendirirken öteden onun benim için kara sevdaya uğrayacağı hatırıma gelir miydi? Elbette gelmezdi.</i></p>

  <p>Doğrusu:</p>

  <p><i>Buna rağmen bu işte suçsuzdum. Kız kardeşinin kendine mahsus cazibeleri bana tatlı bir meşgale yaratırken diğerinin zavallı kalbinde bir aşk ve ihtiras uyanacağını düşünebilir miydim?</i></p>

  <p>Görüldüğü gibi, cümlenin bünyesi tamamen bozulduğu gibi, aslında hiç mevcut olmayan kısımlar ilâve edilmiş, Goethe'nin lisanına girmesine imkân olmayan "O cilveli, o fıkırdak ablası... karasevdaya uğramak" gibi kelimelerle eserin seviyesi ölçüsüz bir bayağılığa indirilmiş ve nihayet "elbette gelmezdi" gibi kocakarı ağzı bir cümle ile suikast tamamlanmıştır.</p>

  <p class="n0bosluk"></p>

  <p>5 - Gene dördüncü sahifede: Ben burada pek iyiyim diye başlayan ibareden evvel tam bir sahife atlanmıştır. Bir sahife kadar tercüme yapıldıktan sonra hemen ikinci sahifede bu kadar uzun bir kısmı çıkarıp atmak, Werther tercümesi yapan mütercimin bu esere karşı olan hürmetinin bir misâlidir.</p>

  <p class="n0bosluk"></p>

  <p>6 - Gene aynı sahifeden bir cümle:</p>

  <p><i>Übrigens befind' ich mich hier gar wohl, die Einsamkeit ist memem Herzen köstlicher Balsam in dieser paradiesischen Gegend, und diese Jahreszeit der Jugend warmt mit aller Fiille mein oft schauderndes Herz.</i></p>

  <p>Ali Kâmi tercümesi:</p>

  <p><i>Ben burada pek iyiyim. Bu ıssız yerlerin tenhalığı hasta ruhuma şifa oluyor. Her şeye taze can veren yeni mevsimin tatlı sıcaklığı içimdeki ürpermeleri bastırıyor.</i></p>

  <p>Doğrusu şöyle olmak icap ederdi:</p>

  <p><i>Bununla beraber burada pek iyiyim, bu cennet gibi yerlerde yalnızlık kalbime tatlı bir merhem oluyor ve bu gençlik mevsimi, benim çok kere ürperen kalbimi, bütün taşkınlığıyla ısıtıyor.</i></p>

  <p>Bu cümlede "cennet gibi" kelimesi "ıssız" şeklinde, yani tam zıddıyla tercüme edilmiş, "her şeye taze can veren yeni mevsim" ve "hasta ruhum" tamamıyla uydurulmuştur.</p>

  <p class="n0bosluk"></p>

  <p>7 - Gene aynı sahifedeki "Maienkafer - mayısböceği", "kelebek” diye tercüme edilmiştir.</p>

  <p class="n0bosluk"></p>

  <p>8 - Gene aynı sahifede: ...<i>dagegen rings umher eine unaussprechliche Schönheit der Natur.</i> şöyle tercüme edilmiştir:</p>

  <p><i>Fakat etrafının güzelliğine hiç diyecek yok;</i></p>

  <p>Halbuki doğrusu şudur:</p>

  <p><i>Buna mukabil etrafta tabiatın fevkalâde güzelliği...</i></p>

  <p class="n0bosluk"></p>

  <p>9 - Beşinci sahifede "lieblich-sevimli" kelimesi "sisli" diye tercüme edilmiş.</p>

  <p class="n0bosluk"></p>

  <p>10 - Aynı sahifede, "benim en çok sevdiğim yer oldu..." cümlesinden sonra iki cümle atlanmıştır.</p>

  <p class="n0bosluk"></p>

  <p>11 - Aynı sahifede, "Heiterkeit-neşe" kelimesi "kaygısızlık" diye tercüme edilmiş.</p>

  <p class="n0bosluk"></p>

  <p>12 - Aynı sahifede, O zaman ki dere boyunun sisleri önümde yükselir;... diye başlayıp on beş satır kadar devam eden cümle, Türkçenin ne feci hallere girebileceğine hazin bir misâldir.</p>

  <p class="n0bosluk"></p>

  <p>13 - Altıncı sahifedeki dann sehne ich mich oft und denke cümlesi şöyle tercüme edilmiş:</p>

  <p>İşte o zaman derin derin göğüs geçirir ve haykırırım.</p>

  <p>Halbuki aslında ne derin derin göğüs geçirmek, ne de haykırmak vardır; kısaca şöyle olacaktı:</p>

  <p>O zaman çok kere içimde bir hasret duyar ve şöyle düşünürdüm.</p>

  <p class="n0bosluk"></p>

  <p>14 - Gene altıncı sahifeden, Almancası:</p>

  <p>Mein Freund... aber ich gehe darüber zugrunde, ich erliege unter der Gewalt der Herrlichkeit dieser Erscheinungen.</p>

  <p>Ali Kâmi tercümesi:</p>

  <p><i>Fakat dostum, çırpınmak neye yarar? Ben içimden gelen bu ürpermelerin sarsıntısı altında eziliyorum. Ezildiğimi duyuyorum.</i></p>

  <p>Halbuki metinde "çırpınmak neye yarar?" diye bir şey yoktur, bu cümle uydurulmuştur. "<i>İçten gelen ürpermelerin sarsıntısı</i>" da aynı şekilde uydurmadır. Kısaca şöyle tercüme edilmesi lâzımdı:</p>

  <p><i>Dostum... Fakat ben bu yüzden mahvoluyorum, bu hâdiselerin harikulâdeliğinin tesiri altında eziliyorum.</i></p>

  <p class="n0bosluk"></p>

  <p>15 - Aynı sahifenin en sonundaki: "<i>Bak anlatayım</i>” cümlesi Almancasında yoktur, ilâve edilmiştir.</p>

  <p class="n0bosluk"></p>

  <p>16 - Yedinci sahifeden:</p>

  <p><i>Es vergeht kein tag, dass ich nicht eine Stunde da sitze...</i></p>

  <p>Ali Kâmi tercümesi:</p>

  <p><i>Gün geçmez ki, orada bir saat olsun kafamı dinlendirmeyeyim.</i></p>

  <p>Halbuki bu cümle de gayet basit olarak:</p>

  <p><i>Gün geçmez ki, orada bir saat olsun oturmayayım, demektir ve "kafa dinlendirmek"ten bahis yoktur. "Oturmak" herhalde mütercime pek basit ve alelâde görünmüş olacak.</i></p>

  <p class="n0bosluk"></p>

  <p>17 - Gene yedinci sahifeden:</p>

  <p><i>Wenn ich da sitze, so lebt die patriarchalische Idee so Lebhaft um mich, wie sie, alle die Altvater, am Brunnen Bekanntschaft machen undfreien, und wie um die Brunnen und Quellen wohltatige Geister schmeben.</i></p>

  <p>Bu cümlenin evvelâ doğru bir tercümesini yapmağa çalışalım:</p>

  <p><i>Orada oturduğum zaman, ecdat hatıraları etrafımda canlanır ve yaşar; bütün o eski büyükbabaların çeşme başında nasıl tanışıp nişanlandıklarını ve çeşmelerle pınarların etrafında nasıl iyi ruhların uçuştuklarını görür gibi olurum.</i></p>

  <p>Ali Kâmi tercümesi ise aynı cümleyi şu hale sokmuş:</p>

  <p><i>Burada oturduğum vakit eski din adamlarının hayatı kafamda canlanır. Gençlerin böyle akarsu başlarında nasıl tanışıp sevişerek evlendiklerini düşünür ve böyle yerlerde her vakit iyi ruhların uçuşmakta olduğuna inanırım.</i></p>

  <p>Bu tercümedeki "eski din adamları"nın, "gençler"in, "akarsu"yun ve daha birçok şeylerin nereden çıktığını bulmak pek güçtür.</p>

  <p>Tercümenin ilk beş sahifesinden aldığımız ve daha ileri gitmeğe hacet kalmadan iki, üç misline çıkarabileceğimiz bu misâller, kitabın tamamı hakkında bir fikir verebilir kanaatindeyim. Haksızlık etmiş olmamak için rastgele ortalardan bir sahife açtığım zaman (sahife 28) burada, iki, üç satır fasıla ile, iki defa, yarımşar sahifenin atlandığını, atlanmayıp bırakılan kısımların ise, metinde mevcut olmayan: "Yüzünde güller açıyordu..." nevinden tam Goethe üslubuna uygun!! cümlelerle süslendiğini gördüm.</p>

  <p>Bütün bunların, eseri Almancadan Fransızcaya tercüme eden zatın kabahati olduğu muhakkaktır. Fakat bu, Türk okuyucularına Goethe'nin eseri diye sunulan bu feci kitap hakkındaki hükmümüzü değiştirmez. Bu Werther tercümesini okuyan ve muharrir hakkında evvelden teşekkül etmiş bir kanaati olmayan her zevk sahibi insan, bir daha bu adamın bir tek satırını okumak cesaretini kendinde bulamaz.</p>

  <p>Mütercimin, hem eserini tercüme ettiği muharrire, hem de bu eseri arz ettiği insan kütlesine karşı büyük bir vicdan borcu olduğunu ve ağır bir mesuliyet altına girdiğini asla unutmaması lâzımdır.</p>

  <p class="n0bosluk"></p>

  <p style="text-align: right;"><i>Tercüme</i>, (6), 19 Mart 1941</p>
</body>
</html>
