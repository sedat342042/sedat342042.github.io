<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Markopaşa Yazıları ve Ötekiler - Sabahattin Ali</title>
  <link href="../Styles/still.css" rel="stylesheet" type="text/css" />
</head>

<body>
  <p class="n2bosluk"></p>

  <h3 style="text-align: center;"><span style="font-weight: normal;"><i>Hangi Cepheden Gelirse Gelsin, Emperyalizmin Aleyhindeyiz</i></span></h3>

  <p class="n0bosluk"></p>

  <p>Amerika'nın emperyalist siyasetine karşı kahramanca mücadele eden Henry Wallace, bilindiği gibi, Amerika'nın Cumhurbaşkanı Muavini, Ticaret ve Ziraat Bakanı idi.</p>

  <p>Şimdi Wallace, tam demokrat bir insan olarak, bilhassa küçük milletlerine hürriyet ve istiklâli uğruna kendi hükümetiyle mücadele halindedir. Amerika içinde ve dışında bu uğurda çalışmaktadır. Roosevelt'in yapmaya çalıştığını, Truman'ın yıktığını söylemektedir.</p>

  <p>Biraz bizdeki gibi, Atatürk'ün eseri yıkılıyor dediğimiz zaman bize nasıl ta'n ediyorlarsa,(sövüyorlarsa) Wallace'a da öyle küfrediyorlar. İşte bizim gazetelerden Wallace hakkında birkaç başlık:</p>

  <p>"1 numaralı düşmanımız Moskof Wallace"</p>

  <p>"Müzevir, geveze Wallace"</p>

  <p>"Wallace'ın herzeleri"</p>

  <p>"Küstah, utanmaz adam"</p>

  <p>"Wallace saçmalıyor, zırvalıyor"</p>

  <p>"Wallace yine sapıttı"</p>

  <p>"Wallace'ın çenesi düştü"</p>

  <p>"Wallace işi cıvıttı"</p>

  <p>Daha neler de neler. Bu nazik ithafları Wallace'a Çörçil de söylüyor. Ve hiçbir zaman, Çörçil'le ağız birliği edenler, bir yabancı ile ağız birliği etmiş olmuyorlar da, Türkiye'de bazı hakikatleri açığa vuranlar, bunlar dış memleketlerdeki radyo ve gazetelere aksedince, yabancılarla ağız birliği etmiş oluyorlar. Yoksa Çörçil babamızın oğlu mu?</p>

  <p>Hangi Türk, bir yabancı radyo tarafından hükümeti aleyhine neşriyat yapılmasına tahammül eder? Bizi ne zannediyorlar?</p>

  <p>Bir yabancı radyo istasyonundan bizim aleyhimize söylenen her sözden en ziyade teessür duyan yine biziz. Ve mücadelemiz de budur.</p>

  <p>Wallace ne diyor?</p>

  <p>Küçük milletleri büyük devletler paylaşmak için dalavere çeviriyorlar. Bu üçüncü dünya harbine gidiştir. Buna karşı küçük milletlerin birleşerek, büyük devletler arasında muvazene kurmaları lâzımdır. İşte hakikat budur. Bunun neresi Moskofluktur? Bilakis anti-emperyalist ve en doğru fikirdir.</p>

  <p>Biz de tamamen böyle düşünüyoruz. Ama ne yapalım ki, doğru söyleyeni dokuz köyden kovuyorlar. Ve hakikatler, kolay kolay hazmedilmiyor. Atı alan Üsküdar'ı geçtikten sonra, dostu düşmanı seçmek, Hanya'yı Konya'yı anlamak para etmez.</p>

  <p class="n0bosluk"></p>

  <p style="text-align: right;">Markopaşa, (19), 28 Nisan 1947</p>
</body>
</html>
