<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Markopaşa Yazıları ve Ötekiler - Sabahattin Ali</title>
  <link href="../Styles/still.css" rel="stylesheet" type="text/css" />
</head>

<body>
  <p class="n2bosluk"></p>

  <h3 style="text-align: center;"><span style="font-weight: normal;"><i>Markopaşa Yazıları ve Ötekiler</i></span></h3>

  <p class="n0bosluk"></p>

  <p style="text-align: right;"><i>Etem Ütük</i></p>

  <p class="n0bosluk"></p>

  <p>2 Nisan 1948, Türk yazınının büyük öykü ve roman yazarlarından Sabahattin Ali'nin oyuna getirilerek Kırklareli'nde öldürülmesinin 40. yıldönümüdür. Bu yıldönümünde onu saygıyla anarken, gazete ve dergilerde çıkmış yazılarından derlenen bir yapıttan söz etmek istiyorum. Markopaşa Yazıları ve Ötekiler...<sup><b>1</b></sup> Eleştirmen Hikmet Altınkaynak'ın derlediği kitapta Sabahattin Ali'nin yaşamöyküsü zamandizinsel olarak verildikten sonra ilk bölümde soruşturma yanıtları ve konuşmaları yer almıştır. Bunlar sanat ve yazınla ilgili olup 1935-1945 yıllarının bellibaşlı dergileri olan Yücel, Varlık, Yeni Adam, Ant'ta; ikinci bölümdeyse 1930-1947 yıllarında Resimli Ay, Varlık, Ulus, Tercüme, Yenitürk, Yurt ve Dünya, Markopaşa, Malûmpaşa, Ali Baba adlı gazete ve dergilerde yayımlanmıştır.</p>

  <div class="dipnot">
    1 Sabahattin Ali, Bütün Eserleri, 9, Markopaşa Yazıları ve Ötekiler, Derleyen: Hikmet Altınkaynak, Cem Yayınevi, İstanbul 1986,144 sayfa.
  </div>

  <p>Sabahattin Ali'nin 1930-1943 yıllarında sanat ve yazın üstüne eleştiriler yazdığını görüyoruz. Tercüme dergisinin 19 Mart 1941 günlü sayısında çıkan "ikinci Dilden Tercüme Meselesi ve Bir Misal" başlıklı yazısında şöyle diyor:</p>

  <p>"... Böyle bir tercüme bize sanat eserinin aslına dair en küçük bir fikir vermeğe bile muktedir değildir, bilakis muharrir ve eseri hakkında daima yanlış ve haksız kanaatler teşekkül etmesine sebep olur. Yeryüzünde hiçbir kültürlü millet bu sakin yola sapmamış, hiçbir faydalı mütercim bu tehlikeli ve lüzumsuz işe kalkışmamıştır." (s. 77)</p>

  <p>Bu görüşüne örnek olarak Ali Kâmi Akyüz'ün Fransızcadan dilimize çevirdiği Almanya'nın ünlü şair ve yazarı Goethe'nin Werther adlı yapıtını göstermektedir. Almanca aslından aldığı bölümleri Fransızca çevirileriyle karşılaştırarak gördüğü yanlışları ortaya koyar.</p>

  <p>İkinci dilden çevirme işi bugün de yapılmaktadır. Sabahattin Ali'nin sözünü ettiği yıllarda ülkemizde dil bilenlerin ya da çeviri yapabileceklerin sayısı az olduğundan belki buna bir zorunluk duyulmuş olabilir. Oysa günümüzde yalnız batı dillerinin değil, Balkanlı ulusların, Japonların dillerini bile çeviri yapabilecek denli bilenlerin sayısının günden güne arttığını görmekteyiz. Öyleyse Sabahattin Ali'nin bu görüşlerinin bugün de geçerli olduğunu söyleyebiliriz.</p>

  <p>Yazarımızın siyasal yazılarına Markopaşa dergisinin 25 Kasım 1946 günlü sayısında çıkan "İstiklal" başlıklı yazısıyla başladığını görüyoruz. Şimdiye dek sanat ve yazın eleştirileri yazarken, neden bu tarihten sonra siyasal eleştiriler yazmaya başladı? Bu sorunun yanıtını verebilmek için o günlerin siyasal durumuna kısaca göz atmamız yararlı olacaktır:</p>

  <p>Türkiye, İkinci Dünya Savaşının sona ermesiyle birlikte demokrasi denemesine girdi. Bu giriş, başka ülkelerde olduğu gibi tabandan yukarı doğru halkın zorlamasıyla değil, Milli Şefin istenciyle oldu. İktidarda bulunan CHP'nin başbakanlığını yapmış bulunan Celal Bayar'a bir karşı parti kurduruldu. Bundan önce kurulan Milli Kalkınma Partisi bir varlık gösterememişti. Adı "Demokrat Parti" olan yeni siyasal kuruluş, Anayasayı değiştireceğini, çift meclis kuracağını, antidemokratik yasaları kaldırıp tam bir özgürlük ve demokrasi getireceğini, kalkınmayı başaracağını ülkemizi "Küçük Amerika" yapacağını söylüyordu. Tüm aydınlar, üniversite öğretim üyeleri, gençler, yazarlar, çizerler, iktidar partisini kıyasıya eleştiriyor. Demokrat Partiyi de alabildiğine destekliyorlardı. Amaçları, demokrasinin bütün kurum ve kuruluşlarıyla bir an önce gelmesini sağlamaktı. Böylelikle insan haklarından bütün yurttaşlar yararlanacaklar, yoksulluktan kurtulup insanca bir yaşama kavuşacaklardı. Bunlardan biri de hiç kuşku yok ki, Sabahattin Ali'ydi. Bu yolda kalemini kullanırken başı da dertten kurtulmuyordu.</p>

  <p>Kıyasıya eleştirilen iktidar partisinin başında İsmet İnönü vardı. Gerek halk, gerekse kendisini eleştiren aydınlar, yazarlar yine de kurtuluşu ondan beklemekteydiler.</p>

  <p>Şimdi Sabahattin Ali'ye dönüyorum: 22 Eylül 1947 günlü Malûmpaşa gazetesinde şunları yazıyor:</p>

  <p>"Bu memlekete Lozan'da tam istiklal sağlayan, yabancı orduların ve yabancı sermaye köleliğinin Türkiye'den kovulma ilanını imzalayan İnönü'dür.</p>

  <p>Bu memleket halkını ileri memleket seviyelerine ulaştırmanın tek yolunu, halk tabakalarının ve köylünün irfanını yükseltmede bulan ve ilköğretim seferberliğini açan İnönü'dür.</p>

  <p>Irkçılık ve Turancılığın millet ve yurt için korkunç bir tehlike olduğunu en açık bir dille dünyaya ilan eden de İnönü'dür.</p>

  <p>Irkçılar, İnönü'nün söylediği hakikatlarla, askeri mahkeme kararlarını mecmualarında alt alta basıp, hakikatları çürütmeğe yeltenecek kadar ileri gidiyorlar.</p>

  <p>Halbuki İnönü bugün de devletin başkanı...</p>

  <p>Lozan kahramanının bu korkunç gidişata müdahele edeceği ânı beklemek hakkımızdır." (s. 137)</p>

  <p>Sabahattin Ali, Demokrat Partinin vaat ettiği yargıç gözetiminde gizli oy, açık sayımlı, zamanın en iyi seçim yasalarından birini İsmet İnönü'nün gerçekleştirdiğini, bu yasaya göre yapılan 14 Mayıs 1950 seçimiyle Milli Şefliği bırakarak iktidarı DP'ye devrettiğini görmedi.</p>

  <p>O zamanlar çok kişinin dediği gibi, İsmet İnönü'nün yapamadıklarından hiçbirini, büyük bir çoğunlukla iktidara geldikleri halde yapmadıklarını, üstelik ülkeyi gerek ekonomik, gerekse demokratik haklar bakımından teslim aldıklarından daha gerilere götürdüklerini, halkevlerini, köy enstitülerini kapatıp klasiklerin yayımını durdurup, Atatürk'ün Türkçeleştirdiği ezanı yine Arapçalaştırdıklarını, 1924 Anayasa dilini geri getirdiklerini, Atatürk devrim ve ilkelerinden ödünler vererek geriye doğru gidişi hızlandırdıklarını, sonunda ülkeyi 27 Mayıs 1960 devrimine sürüklediklerini de görmedi. Eğer görseydi, iktidardayken eleştirdikleri, muhalefete geçtikten sonra ortanın solunda yer alan İsmet İnönü'yle birlikte demokrasi ve özgürlük savaşımını bu kez DP'ye karşı veren yazarların yanında olurdu.</p>

  <p>Ne denli acıdır ki Sabahattin Ali'nin, demokrasiye ilk adımların atıldığı yıllarda ortaya koyduğu sorunlar bugün de güncelliğini korumaktadır. Bunun içindir ki, bu yapıtın bugün de okunup üstünde düşünülmesinde büyük yararlar olduğu kanısındayım.</p>

  <p class="n0bosluk"></p>

  <p style="text-align: right;">Çağdaş Türk Dili, Nisan 1988</p>
</body>
</html>
