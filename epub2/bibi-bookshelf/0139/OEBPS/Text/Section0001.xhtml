<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre7"><span class="calibre8">BİRİNCİ BÖLÜM</span><br class="calibre9" />
  <a class="calibre10" id="bookmark0"></a></h2>

  <p class="calibre4"><span class="calibre3">***</span></p>

  <h3 class="calibre11" id="sigil_toc_id_1"><span class="calibre8">ZERDÜŞT’ÜN BAŞLANGIÇ SÖYLEVİ</span></h3>

  <p class="calibre4"><span class="calibre3">1</span></p>

  <p class="calibre2">Zerdüşt otuz yaşındayken yurdunu ve yurdunun gölünü bırakarak dağa çekildi. Orada on yıl boyunca bıkmadan, usanmadan ruhunu dinledi. Ama sonunda gönlünde bir değişiklik duydu. Bir gün tan kızıllığında kalktı, güneşin karşısına geçti ve ona şöyle seslendi:</p>

  <p class="calibre2">“Ey büyük yıldız, aydınlatacak bir şeyin olmasa yazgın ne olurdu? On yıl var ki buraya, mağarama çıkıyorsun. Eğer ben, kartalım ve yılanım olmasaydık ışığından ve yolundan bezerdin. Fakat biz her sabah seni bekledik. Işığının fazlasını aldık ve bunun için seni kutsadık. Bak; ben, fazla bal toplamış arı gibi uzanacak ellere muhtacım.</p>

  <p class="calibre2">İnsanlar arasında akıllılar deliliklerine, fakirler de zenginliklerine bir defa daha sevininceye kadar armağanlarımı paylaştırmak istiyorum. Bunun için aşağılara inmeliyim. Nasıl ki sen cömert yıldız, akşamları denizin arkasına iniyor ve arka dünyaya ışık götürüyorsan ben de senin gibi, inmek istediğim insanların aralarına inmeliyim.</p>

  <p class="calibre2">Ey, en büyük mutluluğu bile kıskanmadan görebilen tok göz, beni kutsa. Taşmak isteyen kadehi kutsa ki içinden su, altın gibi aksın ve mutluluğun parıltılarını her tarafa taşısın. Bak, bu kadeh yine boşalmak, Zerdüşt yine insan olmak istiyor.”</p>

  <p class="calibre2">Zerdüşt’ün inişi böyle başladı.</p>

  <p class="calibre4"><span class="calibre3">2</span></p>

  <p class="calibre2">Zerdüşt, yalnız olarak dağdan aşağıya indi ve kimse ile karşılaşmadı. Fakat ormanın içine girince karşısına yaşlı bir adam çıktı. Bu adam ormanda kök toplamak için kutsal kulübesinden çıkmıştı. İhtiyar, Zerdüşt’e şöyle seslendi:</p>

  <p class="calibre2">“Bu yolcu bana yabancı gelmiyor, bir kaç yıl önce buradan geçmişti. Adı Zerdüşt’tü, fakat o değişmiş. O zaman külünü dağa götürüyordun, bu gün ateşini vadilere mi taşımak istiyorsun? Kundakçılık cezasından korkmuyor musun? Evet, Zerdüşt’ü tanıdım. Onun gözü saftır ve ağzında hiçbir kin gizlenmez. Dans eder gibi yürümesi ondan değil mi? Zerdüşt değişmiş, Zerdüşt çocuk olmuş. O uyanıktır; şimdi uyuyanlar arasında ne yapacak? Yalnızlıkta iken bir deniz içindeymiş gibi yaşıyordun ve deniz seni taşıyordu. Şimdi ne yazık ki karaya çıkmak istiyorsun. Ne yazık ki gövdeni yine kendin sürüklemek istiyorsun.”</p>

  <p class="calibre2">Zerdüşt cevap verdi: “İnsanları seviyorum.”</p>

  <p class="calibre2">İhtiyar dedi ki; “Benim ormana ve yalnızlığa çekilişim neden, insanları pek çok sevdiğimden değil mi? Şimdi tanrıyı seviyorum. İnsanları sevmiyorum. İnsan, bence oldukça eksik bir şeydir. İnsan sevmek beni yok edebilirdi.”</p>

  <p class="calibre2">Zerdüşt dedi ki; “Ne diye sevgiden bahsediyorum, ben insanlara bir armağan götürüyorum.”</p>

  <p class="calibre2">İhtiyar; “Onlara bir şey verme. Onlardan al, daha iyi. Onlardan bir şey al ve onlarla beraber taşı, daha iyi. Bu onların hoşuna gider, yeter ki senin hoşuna gitsin. Eğer ki onlara bir şey vermek istersen sadakadan başka bir şey verme. Ve bunun için de onları dilendir.” dedi.</p>

  <p class="calibre2">Zerdüşt; “Hayır” dedi. “ben sadaka vermem. Sadaka verecek kadar fakir değilim.”</p>

  <p class="calibre2">İhtiyar, Zerdüşt’e güldü ve şöyle dedi:</p>

  <p class="calibre2">“Öyle ise hazinelerini kabul ettirmeye bak. Onlar yalnızlığa çekilenlere karşı güvensizdir ve bizim, armağan vermek için geldiğimize inanmazlar. Bizim, sokaklardaki adımlarımız onlara çok sessiz gelir. Gece, güneşin doğmasından çok önce, yataktayken, bir adamın ayak sesini işitseler kendi kendilerine ‘bu hırsız nereye gidiyor?’; diye sorarlar. İnsanlara gitme, ormanda kal. Hayvanlar arasına gitsen daha iyi. Neden benim gibi olmak istemiyorsun? Ayılar arasında ayı, kuşlar arasında kuş.”</p>

  <p class="calibre2">"İhtiyar, ormanda ne yaparsın?” diye sordu Zerdüşt. İhtiyar şöyle dedi:</p>

  <p class="calibre2">“Ben şarkılar besteleyip söylerim ve şarkılar bestelerken güler, ağlar ve söylenirim. Böylece tanrıyı överim. Şarkı söyleyerek, ağlayarak, gülerek tanrıyı, kendi tanrımı överim. Şimdi söyle bakalım bize getirdiğin armağan ne?”</p>

  <p class="calibre2">Zerdüşt, bu sözü işitince ihtiyarı selamladı ve şöyle konuştu:</p>

  <p class="calibre2">“Size verecek neyim olabilir? Bırakın, çabuk gideyim de sizden bir şey almayayım.”</p>

  <p class="calibre2">İhtiyarla Zerdüşt iki çocuk gibi, gülüşerek ayrıldılar.</p>

  <p class="calibre2">Zerdüşt, yalnız kalınca kendi kendine söylendi: “Nasıl oluyor da ormandaki bu kutsal ihtiyar, tanrının ölmüş olduğunu daha işitmemiş bulunuyor?”</p>

  <p class="calibre4"><a id="bookmark2"></a><span class="calibre3">3</span></p>

  <p class="calibre2">Zerdüşt, ormanın eteklerinde bulunan en yakın kasabaya vardığında halkı, bir ip cambazını seyretmek için geldikleri pazar yerinde toplanmış buldu. Zerdüşt halka şöyle seslendi:</p>

  <p class="calibre2">“Ben size ‘İnsanüstü’nü öğretiyorum. İnsan, aşılması gereken bir şeydir. Onu yenmek için ne yaptınız? Şimdiye kadar bütün varlıklar kendilerinden üstün bir varlık yarattılar. Siz bu büyük yaratışın gerisinde mi kalacaksınız? İnsanı aşacağınız yerde hayvanlığa dönmeyi mi tercih edeceksiniz?</p>

  <p class="calibre2">İnsana göre maymun nedir? Gülünecek veya acı bir utanç verecek bir şey. İşte insan da ‘İnsanüstü’ne göre böyle olmalıdır. Gülünecek veya acı bir utanç verecek bir şey. Siz, solucandan insanlığa kadar yol aldınız ve içinizde birçok şey hâlâ solucandır. Bir zamanlar maymundunuz ve şimdi bile insan, her maymundan fazla maymundur.</p>

  <p class="calibre2">İçinizde en yetkininiz bile, yalnız bir ot ve hayal karışımıdır. Ben sizin hayalet veya ot mu olmanızı isteyeyim?</p>

  <p class="calibre2">Bakın size ‘İnsanüstü’nü öğretiyorum.</p>

  <p class="calibre2">‘İnsanüstü’ dünyanın, yaşamın amacıdır. İradeniz demelidir ki: “‘İnsanüstü dünyanın, yaşamın amacı olmalı.”</p>

  <p class="calibre2">“Size yalvarıyorum kardeşlerim, dünyaya, yaşama sadık kalın ve size öbür dünya ümitlerinden bahsedenlere kanmayın. Bunlar bilerek veya bilmeyerek zehir saçanlardır.</p>

  <p class="calibre2">Bunlar, yaşamı aşağı görenlerdir, ölüm halinde olanlardır ve kendileri zehirlenmişlerdir. Yaşam, bunlardan usanmıştır. Bırakın gitsinler.</p>

  <p class="calibre2">Bir zamanlar tanrıya isyan, en büyük günahtı. Fakat tanrı öldü ve onunla birlikte bu günahlar da öldü. Şimdi en korkunç şey, yaşama karşı günah işlemek ve ‘bilinmesi mümkün olmayanı’ yaşamın amacından üstün tutmaktır.</p>

  <p class="calibre2">Bir zamanlar ruh, bedeni aşağılardı ve o zaman bu küçümseme büyük bir beceriydi. Ruh; bedeni cılız, çirkin ve aç görmek isterdi ve böylece bedenden ve yaşamdan sıyrılmak isterdi.</p>

  <p class="calibre2">Ah, bu ruhun kendisi cılızdı, çirkindi ve açtı; işkence de bu ruhun şehvetiydi.</p>

  <p class="calibre2">Fakat kardeşlerim, siz söyleyin; bedeniniz ruhunuz hakkında ne diyor? Ruhunuz, fakirlikten, kirlilikten ve acınacak bir rahat düşkünlüğünden meydana gelmiş değil midir?</p>

  <p class="calibre2">Gerçekten, insan kirli bir nehirdir, kirli bir nehri kirlenmeden içine alabilmek için bir insanın deniz olması gerekir.</p>

  <p class="calibre2">Bakın, size ‘İnsanüstü’nü öğretiyorum. O, işte bu denizdir ki içinde büyük küçümsemeniz batabilir. Görüp geçirebileceğiniz şeylerin en büyüğü nedir? Bu büyük küçümsemenin zamanıdır. Mutluluğunuzun, aklınızın ve erdemlerinizin de size iğrenç geleceği zamandır.</p>

  <p class="calibre2">“Benim şansım nedir ki? O; fakirlik, kirlilik, acınacak bir rahat düşkünlüğü. Fakat yazgım varlığına sahip çıkmalıydı” diyeceğiniz zamandır.</p>

  <p class="calibre2">“Benim aklım nedir ki? O; bilgiye karşı bir aslanın yiyeceğine duyduğu şiddetli isteği duyuyor mu? O; fakirlik, kirlilik acınacak bir rahat düşkünlüğüdür.” diyeceğiniz zamandır.</p>

  <p class="calibre2">“Benim erdemim nedir ki? O, henüz beni çıldırtamadı. İyilik ve kötülüklerimden ne kadar bıktım. Bunların hepsi yoksunluk, kirlilik ve acınacak bir rahat düşkünlüğüdür.” diyeceğiniz zaman.</p>

  <p class="calibre2">“Benim adaletim ne ki? Alev ve kömür olduğumu görmüyorum. Oysaki adil olan, alev ve kömür olur.” diyeceğiniz zaman.</p>

  <p class="calibre2">“Benim acımam nedir ki? Acıma, insanları sevenin çakıldığı bir çarmıh değil midir? Oysaki benim acımam henüz bir çarmıha gerilmedi.” diyeceğiniz zaman.</p>

  <p class="calibre2">Böyle konuşuyor, böyle bağırıyor muydunuz? Ah sizin böyle bağırdığınızı bir işitebilsem!</p>

  <p class="calibre2">Günahınız değil, kanaatkârlığınız göklere haykırıyor. Günahınızın içinde bulunan cimriliğiniz göklere haykırıyor.</p>

  <p class="calibre2">Diliyle sizi yalayacak yıldırım nerede? Sizin aşılanmanız gereken cinnet nerede?</p>

  <p class="calibre2">Bakın, size ‘İnsanüstü’nü öğretiyorum. O, bu yıldırımdır; o, bu deliliktir.”</p>

  <p class="calibre2">Zerdüşt, sözlerini bitirince halktan biri bağırdı: “İp cambazının sözlerini çok dinledik, şimdi artık kendisini gösterin bize” ve bütün halk Zerdüşt’e gülüyordu. Fakat bu sözlerin kendisine yöneldiğini sanan ip cambazı, işinin başına geçti.</p>

  <p class="calibre4"><a id="bookmark3"></a><span class="calibre3">4</span></p>

  <p class="calibre2">Zerdüşt, halka şaşırarak baktı. Sonra şöyle konuştu:</p>

  <p class="calibre2">"İnsan bir iptir ki hayvanla ‘İnsanüstü’ arasına gerilmiştir. Uçurum üstünde bir ip!</p>

  <p class="calibre2">Tehlikeli bir geçiş, tehlikeli bir yolculuk, tehlikeli bir geriye bakış, tehlikeli bir ürperiş ve duraklayış. İnsanda büyük olan şey nedir? Bir amaç değil, bir köprü oluşudur.</p>

  <p class="calibre2">İnsanda sevilebilecek şey, onun bir geçiş ve bir batış olmasıdır.</p>

  <p class="calibre2">Ben o adamları severim, çünkü yaşamayı bilmezler, ola ki batanlar olsunlar, çünkü onlar karşıya geçenlerdir.</p>

  <p class="calibre2">Ben büyük küçümseyicileri severim, çünkü onlar saygılılardır ve karşı kıyıya duyulan özlemin oklarıdır.</p>

  <p class="calibre2">Ben o adamları severim, çünkü batmak ve kurban olmak için ancak yıldızların ardında bir yer aramazlar; aksine, kendilerini yaşama kurban ederler, ta ki yaşam bir zaman gelip ‘İnsanüstü’nün olsun!</p>

  <p class="calibre2">Ben o adamı severim, çünkü anlamak için yaşar ve ‘İnsanüstü’nün geleceğini anlamak ister.</p>

  <p class="calibre2">Ben o adamı severim, çünkü ‘İnsanüstü’ne ev yapmak ve ona toprak, hayvan ve bitki hazırlamak için çalışır ve keşifler yapar. Böylece kendini yok etmek ister.</p>

  <p class="calibre2">Ben o adamı severim -ki o kendi değerlerini sever; çünkü değerler, kendini yok etmenin ve özlemin bir okudur.</p>

  <p class="calibre2">Ben o adamı severim, çünkü kendisine bir damla bile fikir ayırmaz, aksine tamamen erdeminin ruhu olmak ister. O, böylece fikir halinde köprüyü geçer.</p>

  <p class="calibre2">Ben o adamı severim ki; erdeminden askısını ve felaketini hazırlar: O böylece ancak erdeminin hatırı için yaşar ve daha fazla yaşamak istemez.</p>

  <p class="calibre2">Ben o adamı severim ki; çok fazla erdeme sahip olmak istemez. Bir erdem iki erdemden daha fazla erdemdir. Çünkü o erdem belanın asıldığı düğümdür.</p>

  <p class="calibre2">Ben o adamı severim ki; ruhunu harcar, teşekkür beklemez ve hiçbir şey geri vermez. Çünkü o, daima armağan verir ve kendisini korumak istemez.</p>

  <p class="calibre2">Ben o adamı severim ki; zar kendi lehine düştüğü zaman utanır ve sorar: “Ben bir hilekâr mıyım?” Çünkü o harcanmak ister.</p>

  <p class="calibre2">Ben o adamı severim ki; işine altın sözlerle başlar ve verdiği sözlerden fazlasını yerine getirir. Çünkü o yok olmayı ister.</p>

  <p class="calibre2">Ben o adamı severim ki; gelecektekilere yakışır ve geçmiştekileri kurtarır. Çünkü o var olan durum yüzünden harcanmak ister.</p>

  <p class="calibre2">Ben o adamı severim ki; tanrısını hükmü altına alır. Çünkü tanrısını sever, zira o tanrısının gazabı yüzünden yok olmalıdır.</p>

  <p class="calibre2">Ben o adamı severim ki; ruhu, yaralandığı zaman da derindir ve küçük bir macera yüzünden harcanabilir. O, böylece köprüyü severek geçer.</p>

  <p class="calibre2">Ben o adamı severim ki; ruhu dolup taşmıştır, öyle ki kendisini unutmuştur ve her şey onun içindedir. Böylece her şey ona ölüm getirir.</p>

  <p class="calibre2">Ben o adamı severim ki; ruhu ve kalbi özgürdür. Böylece kafası yalnız kalbinin kabıdır, ama kalbi onu yok olmaya sürükler.</p>

  <p class="calibre2">Ben bütün o adamları severim ki, insanların üstünde asılı duran siyah buluttan tek tek düşen ağır damlalar gibidirler. Onlar yıldırımın gelmekte olduğunu haber verirler ve haberci olarak yok olurlar. Bakın, ben bir yıldırım habercisiyim ve bulutun ağır bir damlasıyım. Amma bu yıldırımın adı ‘İnsanüstü’dür.</p>

  <p class="calibre4"><a id="bookmark4"></a><span class="calibre3">5</span></p>

  <p class="calibre2">Zerdüşt bu sözleri söyledikten sonra yine halka baktı ve sustu; kendi kendine: “Orada duruyorlar ve gülüyorlar; beni anlamıyorlar, ben bu kulaklara uyan ağız değilim.” dedi.</p>

  <p class="calibre2">Gözleriyle işitmeyi öğrenmeleri için kulaklarını mı patlatmalı?</p>

  <p class="calibre2">Öğütleyenler, şaklabanlar gibi yaygara mı yapmalı? Yoksa tepinenlere mi inanıyorlar?</p>

  <p class="calibre2">Güvendikleri bir şeyleri var. Bu güvendikleri şeyin adına ne diyorlardı? Ona kültür diyorlar; onları keçi çobanlarından ayırt eden şeymiş bu.</p>

  <p class="calibre2">Onun için küçümseme kelimesini işitmeyi sevmezler. Şimdi ben onların gururlarına sesleneceğim. Onun için en küçümsenecek şeyden bahsedeceğim, ama bu, son insandır.”</p>

  <p class="calibre2">Ve Zerdüşt, halka şöyle seslendi:</p>

  <p class="calibre2">"İnsanın bir amaç edineceği zaman gelmiştir.</p>

  <p class="calibre2">İnsanın en yüksek umutlarının tohumunu ekeceği zaman gelmiştir.</p>

  <p class="calibre2">Henüz toprak buna yetecek kadar bereketlidir. Fakat bir zaman olacak, bu toprak fakirleşecek ve artık hiçbir yüksek ağaç yetiştiremeyecek.</p>

  <p class="calibre2">Yazık, insanın özleminin okunu, insan üzerinden aşıramayacağı ve yayının gerilmeyi unutacağı bir zaman gelecek.</p>

  <p class="calibre2">Size diyorum ki: dans eden bir yıldız doğurabilmek için, insanın içinde uzlaşmayan bir yan olmalıdır. Size diyorum: İçinizde henüz bu vardır.</p>

  <p class="calibre2">Yazık, artık insanın hiçbir yıldız doğuramayacağı zaman geliyor. Yazık, kendi kendini önemsiz, değersiz göremeyen en zavallı adamın zamanı geliyor.</p>

  <p class="calibre2">Bakın size son insanı anlatayım:</p>

  <p class="calibre2">“Aşk nedir? Yaratış nedir? Özlem nedir? Yıldız nedir?” Son insan böyle sorar ve göz kırpar.</p>

  <p class="calibre2">O zaman dünya küçülmüştür ve üstünde her şeyi küçülten son insan sıçramaktadır. Son adamın cinsi, toprak piresi gibidir, kökü kurutulamaz. Son adam, en uzun ömürlüdür.</p>

  <p class="calibre2">Son insanlar “biz mutluluğu keşfettik” derler ve göz kırparlar.</p>

  <p class="calibre2">Onlar yaşanması güç semtleri terk etmişlerdir. Çünkü ısı gereklidir. Henüz komşu sevilir ve ona sürtünülür, çünkü ısı gereklidir.</p>

  <p class="calibre2">Hasta olmak, güvensiz olmak, onlara göre günahkârlıktır. İhtiyatlıdırlar; ayrıca ayağı taşlara ve insanlara takılan, delidir.</p>

  <p class="calibre2">Ara sıra biraz zehir! Bu, hoş rüyalar verir ve sonunda biraz fazlaca zehir, hoş bir ölüm getirir.</p>

  <p class="calibre2">Henüz çalışır, çünkü iş eğlencedir. Fakat eğlencenin zararlı olmamasına dikkat edilir.</p>

  <p class="calibre2">Artık zengin ve züğürt olan yoktur. Her ikisi de sıkıntılıdır. Artık hükmetmek isteyen kim, itaat etmek isteyen nerde? Her ikisi de sıkıntılıdır.</p>

  <p class="calibre2">Çobanı olmayan bir sürü! Herkes aynı şeyi ister, herkes birdir. Başka bir şey isteyen, kendi arzusuyla tımarhaneye gider.</p>

  <p class="calibre2">“Eskiden bütün dünya çılgındı.” En inceleri böyle der ve göz kırparlar.</p>

  <p class="calibre2">Akıllıdırlar ve olan her şeyi bilirler. Böylece sonsuz alay konuları vardır. Henüz dövüş vardır. Fakat çabuk barışırlar. Yoksa mideleri bozulur.</p>

  <p class="calibre2">Gündüz ve gece için birer küçük keyifleri vardır. Fakat sağlığı sayarlar.</p>

  <p class="calibre2">“Biz mutluluğu keşfettik.” Son insanlar böyle derler ve göz kırparlar.</p>

  <p class="calibre2">Zerdüşt’ün başlangıç söylevi burada sona ermişti. Çünkü bu anda halkın haykırışı onun sözünü kesmişti: “Ah Zerdüşt” diyorlardı “bu son insanları bize ver, bizi bu son insanlardan yap. ‘İnsanüstü’ senin olsun.” Bütün halk, çılgın bir neşe içinde ağızlarını şapırdatıyordu. Fakat Zerdüşt kederlendi ve kendine şöyle dedi:</p>

  <p class="calibre2">“Beni anlamıyorlar, ben bu kulaklara uyan ağız değilim.</p>

  <p class="calibre2">Sanırım dağda çok fazla kalmışım. Irmakların ve ağaçların sesini çok fazla dinlemişim. Şimdi onlara, keçi çobanlarına söyler gibi sesleniyorum.</p>

  <p class="calibre2">Ruhum, hareketsiz ve dağın kuşluk zamanı gibi aydınlık... Fakat onlar sanıyorlar ki; ben soğuk bir insanım ve korkunç şakalar yapan bir dalgacıyım.</p>

  <p class="calibre2">Şimdi bana bakıyorlar ve gülüyorlar ve gülerken bana kin duyuyorlar. Gülüşleri buz gibi soğuk!”</p>

  <p class="calibre4"><a id="bookmark5"></a><span class="calibre3">6</span></p>

  <p class="calibre2">Burada ağızları susturan, gözleri donduran bir olay oldu, çünkü bu arada ip cambazı işe başlamıştı. Cambaz, küçük bir kapıdan çıkmış ve iki kule arasına, halkın ve panayırın üstüne gerilmiş olan ipin üstüne gelmişti. Cambaz yolun yarısına varınca küçük kapı bir daha açıldı. Şaklaban bir herif oradan sıçrayarak hızlı hızlı, cambazın arkasından yürüdü:</p>

  <p class="calibre2">"İleri! Miskin, topal, tembel hayvan, hödük! Yürü ki ayağım sana çarpmasın. Bu iki kule arasında işin ne? Senin yerin kulenin içi. Seni oraya tıkmalı. Senden daha ustasının yolunu kapıyorsun!” diye haykırıyor ve cambaza yaklaşıyordu. Fakat aralarında bir adım uzaklık kalınca her ağızı susturan ve her gözü donduran korkunç bir şey oldu; arkadan gelen, şeytan gibi bir çığlık koparmış ve önündekinin üstünden atlamıştı. Rakibinin zafer kazandığını gören birinci cambaz; dengesini kaybetmiş, sırığını elinden bırakmış ve sırığından önce; bir kol, bacak kasırgası halinde aşağıya düşmüştü. Panayır ve halk, fırtına kopmuş denize dönmüştü. Herkes birbirini çiğneyerek kaçmış ve cambazın vücudunun çarpacağı yer büsbütün boşalmıştı.</p>

  <p class="calibre2">Fakat Zerdüşt yerinde kaldı. Cambazın vücudu henüz canlı, fakat paramparça bir halde onun yanına düştü. Bir an sonra adam kendine geldi ve Zerdüşt’ü yanında diz çökmüş halde gördü. “Orada ne yapıyorsun?” dedi. “Çoktan biliyordum ki şeytan benim bacağımı kıracak. Şimdi beni cehenneme sürüklüyor. Onun elinden almak mı istiyorsun?”</p>

  <p class="calibre2">Zerdüşt; “Şerefimle söylerim ki dostum, söylediğin şeylerin hiçbirisi yoktur. Şeytan yoktur ve cehennem yoktur. Ruhun, bedeninden daha önce ölecektir. Artık hiçbir şeyden korkma.” dedi. Adam, güvensizlikle gözlerini açtı. “Söylediğin doğru ise” dedi, “hayatımı kaybetmekle bir şey kaybetmiş olmayacağım. Ben, dayakla ve açlıkla oyun öğretilmiş hayvandan pek fazla bir şey değilim.”</p>

  <p class="calibre2">“Hayır,” dedi Zerdüşt “sen mesleğini tehlikeden yarattın. Bunda küçümsenecek bir şey yok. Şimdi de mesleğin yüzünden ölüyorsun. Bunun için seni kendi ellerimle gömeceğim.”</p>

  <p class="calibre2">Zerdüşt bunu söylediğinde son nefesini vermekte olan adam, artık ses çıkarmadı; yalnız, sanki teşekkür etmek için Zerdüşt’ün elini arıyormuş gibi elini kımıldattı.</p>

  <p class="calibre4"><a id="bookmark6"></a><span class="calibre3">7</span></p>

  <p class="calibre2">Bu arada akşam olmuş ve panayır karanlığa bürünmüştü. Halk dağılmıştı. Çünkü araştırma ve dehşet için bile bir yorulma gerekir. Fakat Zerdüşt, toprak üstünde yatan ölünün yanına oturdu ve düşünceye daldı. Böylece zamanı unuttu. Fakat sonunda gece oldu ve bir soğuk rüzgâr, yalnızın üstünden esmeye başladı. O zaman Zerdüşt ayağa kalktı ve kendi kendine şöyle dedi:</p>

  <p class="calibre2">“Gerçekten, Zerdüşt bugün güzel bir balık avı yaptı. Bir insan yakalayamadı, fakat bir cenaze buldu.”</p>

  <p class="calibre2">"İnsanın varlığı korkunç, yine de anlamsızdır. Bir şaklaban onun yok olmasına neden olabilir.</p>

  <p class="calibre2">Ben, insanlara varlıklarının anlamını öğretmek istiyorum: Bu anlam ‘İnsanüstü’dür. İnsan denen siyah bulutun yıldırımı...</p>

  <p class="calibre2">Fakat ben henüz onlara uzağım. Benim düşüncelerim onlara hitap etmiyor. İnsanların gözünde ben, deli ile ölü arası bir şeyim.</p>

  <p class="calibre2">Gece karanlık, Zerdüşt’ün yolları karanlık... Gel, soğuk ve katı yoldaşım! Seni ellerimle gömeceğim yere taşıyayım.”</p>

  <p class="calibre4"><a id="bookmark7"></a><span class="calibre3">8</span></p>

  <p class="calibre2">Zerdüşt bunları kendi kendine söyledikten sonra ölüyü sırtladı ve yola koyuldu. Daha, yüz adım gitmemişti ki, yanına bir adam sokuldu ve kulağına bir şeyler fısıldadı. Hele bak, bu adam kuledeki şaklabandı. “Zerdüşt,” diyordu, “bu şehirden uzaklaş, burada çoğu kişi sana kin duyuyor. İyiler ve adiller senden nefret ediyorlar. Seni düşman sayıyorlar, sana hor bakıyorlar. Hak dinin müminleri senden nefret ediyorlar ve seni halk için tehlike sayıyorlar. Sana gülmeleri, hakkında hayırlı oldu. Gerçekten, bir şaklaban gibi konuştun, ölü köpeğe yanaşmak hakkında hayırlı oldu. Böylece alçalmak sayesinde bugün için yakayı kurtardın. Fakat bu şehirden uzaklaş, yoksa yarın senin üstünden de atlarım, bir canlının bir ölü üstünden atlayışı gibi...” Bunu söyleyen, kayboldu. Fakat Zerdüşt karanlık sokaklardan yoluna devam etti.</p>

  <p class="calibre2">Şehrin kapısında mezarcılarla karşılaştı. Bunlar fenerlerini Zerdüşt’ün yüzüne tuttular. Onu tanıdılar ve alay ederek dediler ki: “Zerdüşt, ölü köpeği alıp götürüyor. Zerdüşt’ün mezarcı oluşu ne iyi! Çünkü biz ellerimizi bu leşle kirletmek istemeyiz. Zerdüşt, şeytanın elinden lokmasını almak mı istiyor? Çok iyi. Afiyet olsun! Bari şeytan Zerdüşt’ten daha usta bir hırsız olmasa. Şeytan ikisini de çalar; ikisini de yer!” Bunu diyenler baş başa vererek gülüşüyorlardı.</p>

  <p class="calibre2">Zerdüşt buna bir şey demedi; yoluna devam etti. Ormanlar ve bataklıklar içinden iki saat kadar yol aldıktan sonra aç kurtların uluyuşlarını duydu. Açlığını hissetti. Böylece, içinde ışık yanan bir evin önünde durdu.</p>

  <p class="calibre2">“Açlık beni bir haydut gibi bastırıyor. Açlık; ormanlar ve bataklıklarda ve de derin gece içinde beni bastırıyor.</p>

  <p class="calibre2">Açlığın tuhaf kaprisleri var. Çok defa yemekten sonra gelir. Bugün, bütün gün hiç gelmedi. Acaba nerde kalmıştı?”</p>

  <p class="calibre2">Zerdüşt bunları diyerek evin kapısını çaldı. Elinde ışık tutan yaşlı bir adam çıktı ve sordu: “Bu gelen kim? Uykumu bozan kim?”</p>

  <p class="calibre2">“Bir ölü ve bir diri,” dedi Zerdüşt... “Bana yiyecek ve içecek ver. Gündüz yemeyi unuttum. Açları besleyen, kendi ruhunu ferahlatmış olur. Hikmetin gereğidir bu.”</p>

  <p class="calibre2">İhtiyar uzaklaştı. Fakat az sonra yine geldi. Zerdüşt’e ekmek ve şarap getirmişti. “Burası açlar için kötü bir yerdir” dedi. “Onun için burada oturuyorum. İnsan ve hayvan bu terk edilmişliğe uğrar. Fakat yoldaşına da yiyecek ve içecek ver. O senden daha yorgun.” Zerdüşt cevap verdi: “Yoldaşım ölüdür. Ona yedirmek çok güçtür.” İhtiyar mırıldanarak: “Bana ne,” dedi. “kapımı çalan, verdiğimi almalı. Yiyin ve rahatınıza bakın.”</p>

  <p class="calibre2">Zerdüşt bundan sonra iki saat daha yol aldı. Yola ve yıldızların ışığına kendini bıraktı. Çünkü o, gece yürümeye alışıktı ve uyuyanların yüzüne bakmayı severdi. Fakat tanyeri ağarırken kendini kuytu bir ormanda buldu. Hiçbir yol görünmüyordu. Orada ölüyü bir ağaç kovuğunun içine yerleştirdi. Çünkü onu kurtlardan korumak istiyordu. Kendisi de toprak ve yosun üzerine uzandı. Az sonra yorgun bir vücut ve sakin bir ruhla uykuya daldı.</p>

  <p class="calibre4"><a id="bookmark8"></a><span class="calibre3">9</span></p>

  <p class="calibre2">Zerdüşt uzun zaman uyudu. Uyku içinde yalnız sabahı değil kuşluğu da geçirmişti. Fakat sonunda uyandı. Ormana ve sakinliğine hayretle baktı. Sonra birden kara görmüş bir denizci gibi hızla doğruldu ve bir sevinç çığlığı kopardı; çünkü yeni bir gerçeğe ermişti. Kendi kendine şöyle dedi: “Gözümde bir ışık çaktı! Ölülere ve istediğim yere taşıyabileceğim cenazelere değil, canlılara ve yoldaşlara ihtiyacım var. Kendi arzularıyla ve benim istediğim yere kadar beni izleyen, canlı yoldaşlara muhtacım.</p>

  <p class="calibre2">Gözümde bir ışık çaktı: Zerdüşt halka değil, havarilere seslenmeli. Zerdüşt bir sürünün çobanı ve köpeği olmamalı.</p>

  <p class="calibre2">“Sürüden birçoklarını ayartmak!” Ben işte bunun için geldim. Halk ve sürü, varsın bana kızsın. Çobanlar Zerdüşt’e haydut desin.</p>

  <p class="calibre2">Ben onlara çoban diyorum. Onlar kendilerine iyiler ve adiller diyorlar. Ben onlara çoban diyorum, ama onlar kendilerine Hak Dinin Müminleri diyorlar.</p>

  <p class="calibre2">Şu iyilere ve adillere bakın. En çok kimden nefret diyorlar? Kendilerinin değer tablosunu kırandan, parçalayandan. Fakat o, yaratıcıdır.</p>

  <p class="calibre2">Yaratıcı; yoldaşlar arar, ölüler aramaz. Sürü ve müminler de aramaz. Yaratıcı, yeni levhalar üstünde yeni değerler yaratacak ortaklar arar.</p>

  <p class="calibre2">Yaratıcı, yoldaşlar ve hasat ortakları arar; çünkü her şey onda hasada olgundur. Fakat onun yüz orağa ihtiyacı vardır. Bunlar olmayınca başaklarını döker ve üzülür.</p>

  <p class="calibre2">Yaratıcı, yoldaşlar arar. Oraklarını bilemesini bilenleri arar. Bunlara “yırtıcı” diyecekler, “iyi ve kötü”yü yok edici diyecekler. Fakat onlar hasat yapanlar ve bayram edenlerdir.</p>

  <p class="calibre2">Zerdüşt, yaratma ortağı arıyor. Zerdüşt, hasat ve bayram ortağı arıyor. Onun sürüler, çobanlar ve ölülerle işi ne?</p>

  <p class="calibre2">Ey benim ilk yoldaşım, hoşça kal! Seni ağaç kovuğuna iyice gömdüm ve kurtlardan iyice sakladım. Fakat senden ayrılıyorum, vakit geç, iki sabah arasında ben bir gerçeğe vardım.</p>

  <p class="calibre2">Ben, çoban ve mezarcı olmamalıyım. Artık bir daha halkla da konuşmayacağım, bir ölüye de son defa seslenmiş oluyorum.</p>

  <p class="calibre2">Yaratanlara, hasatçılara ve bayram edenlere katılacağım. Onlara gök kuşağını ve Üstinsan’a çıkaran merdivenleri göstereceğim. Şarkımı yalnızlara ve çift yalnızlara söyleyeceğim. İşitilmemiş şeyler için kulağı olanın, kalbini mutlulukla dolduracağım.</p>

  <p class="calibre2">Ben hedefime varmak istiyorum, ben kendi yolumu yürüyorum. Gecikenler ve mızmızlar üzerinden atlayıp geçeceğim. Böylece benim yürüyüşüm, onların batışı olacak.”</p>

  <p class="calibre4"><a id="bookmark9"></a><span class="calibre3">10</span></p>

  <p class="calibre2">Zerdüşt bunları kendi kendine söylerken öğle olmuştu. Bu sırada bir şey arar gibi göklere baktı. Çünkü başının üstünde bir kuşun keskin çığlığını duymuştu. Bu kimdi? Havada bir kartal, geniş daireler çizerek uçuyordu. Boynuna bir yılan, av gibi değil, bir dost gibi asılmıştı. Çünkü yılan kartalın boynuna sarılmıştı.</p>

  <p class="calibre2">“Bunlar benim hayvanlarım!” dedi Zerdüşt ve gönülden sevindi.</p>

  <p class="calibre2">“Yeryüzünün en gururlu hayvanı ile en akıllı hayvanı. Bunlar haber almaya çıkmışlar...</p>

  <p class="calibre2">Haber almak istiyorlar. Zerdüşt sağ mı? Gerçekten, ben hâlâ yaşıyor muyum?</p>

  <p class="calibre2">İnsanlar arasında olmak, hayvanlar arasında olmaktan daha tehlikeli. Zerdüşt, tehlikeli yollardan yürüyor. Bana hayvanlarım yol göstermeli.”</p>

  <p class="calibre2">Zerdüşt bunları söylerken ormandaki azizin konuşmasını hatırladı. İçini çekerek kendi kendine şöyle dedi:</p>

  <p class="calibre2">“Daha akıllı olabilsem, yılanım gibi, çok akıllı olabilsem...</p>

  <p class="calibre2">Fakat olanaksız bir şey istiyorum. Onun için gururumdan, daima aklımla beraber yürümesini dileyeyim.</p>

  <p class="calibre2">Ve bir gün aklım beni terk ederse -ah o kaçmayı sever- o zaman gururum deliliğimle beraber uçmalı.”</p>

  <p class="calibre2">Zerdüşt’ün inişi böyle başladı.</p>

  <h3 class="calibre11" id="sigil_toc_id_2"><a class="calibre10" id="bookmark10"></a><span class="calibre8"><a class="calibre10" id="bookmark11"></a>ZERDÜŞT’ÜN SESLENİŞİ</span></h3>

  <h4 class="calibre12" id="sigil_toc_id_3"><span class="calibre3">Üç Değişme Üstüne</span></h4>

  <p class="calibre2">Size, ruhun üç değişmesini anlatacağım. Ruhun deve, devenin aslan ve sonunda aslanın çocuk oluşunu!</p>

  <p class="calibre2">Saygılı, dayanıklı ve kuvvetli bir ruhun ağır yükleri vardır. Onun kuvveti, daima ağırı ve en ağırı ister.</p>

  <p class="calibre2">Ağır nedir? Dayanıklı ruh böyle sorar. Deve gibi diz çöker ve iyi yüklenmek ister.</p>

  <p class="calibre2">“Yiğitler, en ağır şey nedir ki omuzuma alayım ve kuvvetime sevineyim?” Her türlü cefayı çekebilen ruh böyle sorar.</p>

  <p class="calibre2">Kibrini zedelemek için alçalmak mı? Hikmetiyle alay için deliliğini belli etmek midir?</p>

  <p class="calibre2">Yoksa zaferini kutlayan bir davadan ayrılmak, ayartıcıyı ayartmak için yüksek dağlara çıkmak mıdır?</p>

  <p class="calibre2">Akıl erdirmenin çayır ve otu ile geçinmek ve gerçeğin aşkıyla ruhta açlık çekmek midir?</p>

  <p class="calibre2">Hasta olmak ve teselliye geleni geri çevirmek ve senin istediğini hiçbir zaman duyamayan sağırlarla dostluk yapmak mıdır?</p>

  <p class="calibre2">Bizi hor görenleri sevmek ve bizi korkutmak isteyen hayalete el uzatmak mıdır?</p>

  <p class="calibre2">İçinde gerçek var diye kirli sulara dalmak ve soğuk kurbağaları, sıcak yengeçleri itememek midir? Bütün bu en güç şeyleri, dayanıklı bir ruh yüklenir. Yükünü almış ve çöl yolunu tutan bir deve gibi, o da kendi çölüne doğru yürür.</p>

  <p class="calibre2">Fakat en ıssız çölde ikinci değişme olur. Ruh, aslanlaşır. Hür olmak ve kendi çölünde egemen olmak ister.</p>

  <p class="calibre2">Burada son efendisini arar. Son tanrısına düşman olmak ister ve zafer için büyük devle boğuşmak diler.</p>

  <p class="calibre2">Artık ruhun efendi ve tanrı olarak tanıyamadığı büyük dev nedir? Büyük devin adı “Sen yapmalısın”dır. Fakat aslanın ruhu “ben isterim” der.</p>

  <p class="calibre2">“Sen yapmalısın” onun yolunda altın kıvılcımlarıyla parlayan pullu bir hayvandır ve her pulun üstünde altın bir parıltı ile “sen yapmalısın” parıldar.</p>

  <p class="calibre2">Bu pulların üstünde binlerce yıllık değerler parıldar ve devlerin en güçlüsü şöyle der: “Bütün değerler bende parıldar. Bütün değerler yaratılmıştır ve bütün yaratılmış değerler benim. Ve gerçekten, artık ‘ben isterim’ egemen olmalıdır.” Dev böyle söyler.</p>

  <p class="calibre2">Kardeşlerim, ruhun aslanlaşmasına ne gerek var? Dayanıklı ve saygılı yük hayvanı neye yetmez? Özgürlüğe ermek ve göreve karşı da kutsal bir “hayır” diyebilmek! Kardeşlerim, işte bunun için aslan gereklidir.</p>

  <p class="calibre2">Yeni değerlere hak kazanmak! Bu, dayanaklı ve saygılı bir ruh için “almaların” en korkuncudur. Gerçekten de bu, onun için bir el koymadır ve bir yırtıcı hayvan işidir.</p>

  <p class="calibre2">Bir zamanlar o en kutsal şey olarak “sen yapmalısın”ı seviyordu. Şimdi sevgisinden özgürlük çalabilmek için her şeyde cinnet ve keyfilik bulabilmelidir. Bu el koyma için aslana ihtiyaç vardır. Fakat söyleyin kardeşlerim, aslanın yapamayıp da çocuğun yapabileceği şey nedir? Yırtıcı aslan niçin çocuğa dönüşmelidir?</p>

  <p class="calibre2">Çocuk bir günahsızlık, temizlik ve bir unutmadır. Bir yeni başlama, bir oyun, kendiliğinden yuvarlanan bir tekerlek, bir ilk hareket ve kutsal bir “evet”tir.</p>

  <p class="calibre2">Evet kardeşlerim, yaratıcının oyunu için kutsal bir “evet” gereklidir. Ruh, şimdi kendi iradesini ister ve dünyayı kaybeden, kendi dünyasını kazanır.</p>

  <p class="calibre2">Size ruhun üç değişmesini söyledim: Ruh, nasıl deve oldu, deve nasıl aslanlaştı ve sonunda aslan nasıl çocuk oldu?”</p>

  <p class="calibre2">Zerdüşt böyle dedi. Bu, “Alaca İnek” denen şehirde oluyordu.</p>

  <h4 class="calibre12" id="sigil_toc_id_4"><a id="bookmark12"></a><span class="calibre3"><a id="bookmark13"></a>Erdem Kürsüleri Üstüne</span></h4>

  <p class="calibre2">Zerdüşt’e, uyku ve erdem hakkında çok iyi şeyler söyleyen bir bilgini övdüler. Bundan dolayı o, çok saygı ve kabul görürmüş ve bütün gençler kürsüsünün etrafında toplanırlarmış. Zerdüşt bu bilgine gitti ve kürsüsünün önüne oturdu. Bilgin şöyle diyordu:</p>

  <p class="calibre2">“Uykuya karşı saygı ve utanç duymalı. İşin başı budur. Kötü uyuyanların ve gece uyanık duranların yolundan çekilin.</p>

  <p class="calibre2">Hırsız bile uykuya karşı utanç duyar. Hırsız, hep gece, sessizce çalar ve kaçar. Fakat gece bekçisi utanmazdır, utanmazca düdüğünü taşır.</p>

  <p class="calibre2">Uyku kolay bir sanat değildir. Onun hatırı için bütün gün uyanık durmak gerekir.</p>

  <p class="calibre2">Gündüzün kendini on defa yenmelisin; bu, iyi bir yorgunluk verir ve ruhun uyuşturucusudur.</p>

  <p class="calibre2">Yine on defa kendinle barışmalısın, çünkü yenme acıdır ve barışmayan kötü uyur.</p>

  <p class="calibre2">Gündüzün on gerçek bulmalısın, yoksa gece de gerçeği ararsın ve ruhun aç kalır.</p>

  <p class="calibre2">Gündüz on defa gülmeli ve neşelenmelisin. Yoksa geceleyin mide, bu keder babası, seni rahatsız eder.</p>

  <p class="calibre2">Bunu bilen azdır. İyi uyumak için bütün erdemlere sahip olmak gerekir. Yalan yere tanıklık mı? En yakındaki kıza şehvet mi duyacağım? Bütün bu düşünceler uykuyu bozar.</p>

  <p class="calibre2">Bütün erdemlere sahip olsan bile, bir şeyi iyi anlamalı; bizzat erdemleri de tam zamanında uykuya yollamalı. Ta ki bu uslu dişiler, senin yüzünden birbirleriyle didişmesinler.</p>

  <p class="calibre2">Tanrı ile ve komşu ile barış. Bu iyi uykunun şartıdır. Komşunun şeytanı ile de barış halinde olmalı. Yoksa geceleyin senin çevrende dolaşır.</p>

  <p class="calibre2">Benim için en iyi çoban, koyununu en yeşil yamaca sürendir! İyi uyku ile bu bağdaşır.</p>

  <p class="calibre2">Ne çok şeref ve ne de büyük servet isterim; bu, zihni karıştırır. Ama iyi bir ün ve küçük bir kasaya sahip olunmayınca da iyi uyunmaz.</p>

  <p class="calibre2">Küçük bir topluluk, bence kötü topluluktan daha geçerlidir. Yeter ki tam zamanında gitsin ve gelsin. İyi uykunun bir şartı da budur.</p>

  <p class="calibre2">Kafaca yoksul olanlar da hoşuma gider! Bunlar uykuyu kolaylaştırır. Hele kendilerine sürekli hak verilirse mutludurlar.</p>

  <p class="calibre2">Erdemlilerin günü böyle geçer. Gece olunca uykuyu çağırmaktan çekinirim! Erdemlerin efendisi olan uyku, çağrılmak istemez.</p>

  <p class="calibre2">Aksine, gündüzün ne yaptığımı ve ne düşündüğümü hatırlarım. Bir inek gibi sabırlı, geviş getirerek sorarım: Senin on zaferin nelerdi ve kalbime huzur veren on barışma, on gerçek, on gülme nelerdi?</p>

  <p class="calibre2">Bunları düşünürken ve bu kırk düşünceye dalarken, erdemlerin efendisi olan uyku, çağrılmadan, birdenbire beni bastırır.</p>

  <p class="calibre2">Uyku göz kapaklarıma dokunur; orası ağırlaşır. Uyku ağızıma dokunur; orası açık kalır.</p>

  <p class="calibre2">Gerçekten, bu hırsızların en sevimlisi, yumuşak ökçeler üstünde gelir ve düşüncelerimi çalar; o zaman şu ders kürsüsü gibi budala kalakalırım.</p>

  <p class="calibre2">Ama artık uzun zaman ayakta kalamam; artık yatarım.”</p>

  <p class="calibre2">Zerdüşt bilginin bu sözlerini duyunca kendi kendine güldü: Çünkü gözünde bir ışık çakmıştı. Kendi kendine şöyle dedi:</p>

  <p class="calibre2">Bu kırk düşünceli bilgin, bence bir delidir. Fakat sanıyorum ki uykuyu iyi anlıyor.</p>

  <p class="calibre2">Bu bilginin yakınında olanlara ne mutlu! Çünkü böyle bir uyku bulaşıcıdır, kalın duvarlar arasından bile bulaşır.</p>

  <p class="calibre2">Öğüt kürsüsünde bile bir büyü var. Gençlerin bu erdem söylevcisinin karşısında oturmaları boşuna değilmiş.</p>

  <p class="calibre2">Onun “hikmet”i şu: İyi uyumak için uyanık durmak. Ve gerçekten, hayatın bir amacı olmasa ve bir saçmalık seçmem gerekirse bence seçilmeye en layık bu olurdu.</p>

  <p class="calibre2">Zamanında, erdem öğreticileri aranırken neler istendiğini şimdi tüm açıklığıyla anlıyorum: İyi bir uyku ve uyuşturucu etkisi yapan erdemler aranıyordu.</p>

  <p class="calibre2">Bütün bu övülen kürsü, din öğütleri verenlerin “hikmet”i rüyasız bir uykuydu. Onlar hayat için başka bir anlam tanımıyorlardı.</p>

  <p class="calibre2">Bugün de bu erdem öğütleyicisi gibi düşünen bazıları var. Hatta onlar bu kadar içtenlikli bile değiller. Fakat onların zamanı geçmiştir. Artık uzun zaman ayakta kalamazlar! İşte yatıyorlar bile. Bu uykucular mutludurlar. Çünkü yakında başları düşecektir.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_5"><a id="bookmark14"></a><span class="calibre3">Öte Dünyalılar Üstüne</span></h4>

  <p class="calibre2">Zerdüşt de bir zamanlar, bütün öte dünyalılar gibi, insanın ötesi kuruntusuna kapıldı. O zamanlar dünya bana, ıstıraplı ve eziyet çeken bir tanrının eseri gibi görünürdü.</p>

  <p class="calibre2">O zaman dünya bana, bir rüya ve bir tanrı şiiri gibi görünürdü; ilahi bir memnun olmamışın gözleri önünde, bir duman gibi görünürdü.</p>

  <p class="calibre2">İyi ve kötü, haz ve elem, ben ve sen; yaratıcının gözleri önünde renkli bir duman gibi görünürdü bana.</p>

  <p class="calibre2">Yaratıcı, kendisinden uzaklaşmak istiyordu; o zaman dünyayı yarattı.</p>

  <p class="calibre2">Acı çeken için ıstırabından uzaklaşmak ve kendini kaybetmek çılgın bir haz verir. Bir zaman dünya bana çılgın bir haz ve bir kendini kaybetme gibi görünürdü.</p>

  <p class="calibre2">Bu dünya sonsuz, sonsuz bir çelişkinin örneği, mükemmel olmayan bir örneği - mükemmel olmayan yaratıcı için çılgın bir haz- dünyayı bir zamanlar böyle görüyordum.</p>

  <p class="calibre2">Böylece ben de bütün öte dünyalılar gibi, insanın ötesi kuruntusuna kapıldım. Gerçekte, insanın ötesi nedir?</p>

  <p class="calibre2">Ah kardeşlerim, benim yarattığım bu tanrı, bütün tanrılar gibi bir insan eseri ve kuruntusuydu.</p>

  <p class="calibre2">O, bir insandı hatta zavallı bir insan ve bir ben!</p>

  <p class="calibre2">Bu bana kendi kül ve alevimden geliyordu. Bu hayalet bana gerçek öte dünyadan gelmiyordu.</p>

  <p class="calibre2">Ne oldu kardeşlerim? Ben kendimi, ıstırap çekeni, yendim. Kendi külümü dağa taşıdım. Ve kendime daha parlak bir alev buldum. Ve bakın, o zaman derhal hayalet kayboldu.</p>

  <p class="calibre2">Şimdi benim için, hastalıktan yeni kalkmış biri için, böyle hayaletlere inanmak dert ve ıstıraptır. Istırap ve hakarettir. Öte dünyalılara böyle sesleniyorum.</p>

  <p class="calibre2">Bütün öte dünyaları yaratan, acı ve iktidarsızlıktı. Ve yalnız en çok acı çekenin duyabileceği kısa bir mutluluk kuruntusuydu.</p>

  <p class="calibre2">Bir adımla, bir ölüm adımıyla son durağa varmak isteyen bir yorgunluk, artık bir şey isteyemeyen zavallı, toy bir yorgunluk. Bütün tanrıları, öteki dünyaları yaratan duygu!</p>

  <p class="calibre2">Bana inanın kardeşlerim, vücuttan yılgınlık gösteren vücuttu! O, varlığın kendisine seslenişini dinliyordu.</p>

  <p class="calibre2">Ve böylece kafasıyla ve yalnız kafasıyla değil, bütün varlığıyla son duvarların arasından geçip öte dünyaya göçmek istiyordu.</p>

  <p class="calibre2">Fakat öte dünya, insanlardan iyi gizlenmiştir. O, ilahi bir hiç olan insansız ve insanca olmayan dünya. Ve varlık insana hiç hitap etmez, meğerki insan olarak bunu yapsın.</p>

  <p class="calibre2">Gerçekten; her türlü varlık güç kanıtlanır ve güç söyletilir. Söyleyin kardeşlerim, en iyi kanıtlanan şey, en acayip şey değil midir?</p>

  <p class="calibre2">Evet bu ben ve “ben”in karşıtı ve karışıklığı en içten olarak kendi varlığından söz eder. Bu yaratan, isteyen “ben”-ki her şeyin ölçüsü ve değeridir.</p>

  <p class="calibre2">Ve bu en içten varlık, ben; bu vücuttan dem vurur ve hatta şiir söylediği, hayal kurduğu ve kırık kanatlarla titrediği zaman bile bedeni ister.</p>

  <p class="calibre2">“Ben” gittikçe daha içten konuşmasını öğrenir! Ve öğrendikçe beden ve hayat için daha fazla saygı duyar.</p>

  <p class="calibre2">Benim “ben”im, bana yeni bir gurur öğretti. Onu insanlara söylüyorum:</p>

  <p class="calibre2">Artık başınızı kutsal şeylerin gizine gömmeyin. Tersine, onu özgürce taşıyın. Yaşama anlam kazandıran bir kafa taşıyın.</p>

  <p class="calibre2">İnsanlara yeni bir irade öğretiyorum:</p>

  <p class="calibre2">İnsanın körü körüne gittiği yolu tutun, onu onaylayın. Hastalar gibi ondan sapmayın!</p>

  <p class="calibre2">Bedeni ve hayatı hor gören “tanrı katını” ve “kurtarıcı kandamlasını” bulan, hastalardır. Fakat bu tatlı ve karanlık zehri bile, bedenden ve yaşamdan alıyorlardı!</p>

  <p class="calibre2">Sefaletlerinden kaçmak istiyorlardı. Fakat yıldızlar onlara çok uzaktı. O zaman içlerini çekerek; “Ne olur, başka bir varlık ve mutluluğa ulaştıracak tanrısal yollar bulunsa!” dediler. Böylece kendi çıkmazlarını ve kanlı içkilerini bulmuş oldular.</p>

  <p class="calibre2">Bu nankörler, böylece bedenden ve yaşamdan sıyrılabileceklerini zannettiler. Oysaki bu sıyrılışın çarpıntısını ve neşesini kime borçluydular? Vücutlarına ve bu toprağa!</p>

  <p class="calibre2">Zerdüşt hastalara karşı şefkatlidir. Gerçekten, onların teselli tarzlarına ve nankörlüklerine kızmaz. Tek, hastalıktan kurtulsunlar ve yenenler arasına katılsınlar ve kendilerinden daha üstün bir varlık yaratsınlar.</p>

  <p class="calibre2">Zerdüşt, kendi kuruntusuna dikkatle bakan ve gece yarısı, tanrısının mezarı etrafına sokulan, hastalıktan yeni kalkmış olanlara kızmaz. Fakat bence onun gözyaşları da hastalıktır ve hasta bir bedenin eseridir.</p>

  <p class="calibre2">Şairler ve tanrı çılgınları arasında çok hastalar vardı. Bunlar anlayanlardan ve erdemlerin en genci olan içtenlikten şiddetle nefret ederler.</p>

  <p class="calibre2">Onlar daima geriye, karanlık zamanlara bakarlar. Fakat o zaman kuruntu ve iman başka bir şeydi. Aklın çılgınlıkları tanrı benzerliğiydi ve şüphe günahtı.</p>

  <p class="calibre2">Bu tanrı benzerlerini pekiyi tanırım. Onlar kendilerine inanılmasını isterler. Ve şüphe günahtır derler. Özellikle kendilerinin neye inandıklarını pekiyi bilirim.</p>

  <p class="calibre2">Gerçekten, onlar da en çok öte dünyalara ve kurtaran kandamlalarına değil, bedene inanırlar ve onlarca kendi bedenleri, “mutlak varlık”tır.</p>

  <p class="calibre2">Fakat vücut onlarca hasta bir şeydir ve vücuttan sıyrılmak isterler. Onun için ölüm öğütleyenlere inanırlar ve özellikle öte dünya öğütleri verirler.</p>

  <p class="calibre2">Kardeşlerim! Beni, sağlam vücudun sesini dinleseniz daha iyi, bu ses, daha içten daha temiz bir sestir.</p>

  <p class="calibre2">Sağlam, mükemmel, dik vücut daha içten konuşur ve yaşamın amacından söz eder.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_6"><a id="bookmark15"></a><span class="calibre3">Bedeni Küçümseyenler Üstüne</span></h4>

  <p class="calibre2">Bedeni küçümseyenlere seslenmek istiyorum:</p>

  <p class="calibre2">Bildiğinizi değiştirmeyin ve bana yeni bir şey öğretmeyin, yalnız vücudunuza hoşça kal deyin, yani susun.</p>

  <p class="calibre2">“Ben, beden ve ruhtan ibaretim.” Çocuk böyle der. Neden çocuklar gibi konuşmamalı?</p>

  <p class="calibre2">Fakat uyanık ve bilgin adam şöyle der: “Ben tamamen bedenden ibaretim. Başka hiçbir şeyim yok. Ve ruh ancak bedende olan bir şeyin adıdır.”</p>

  <p class="calibre2">Beden; büyük bir akıl, tek hedefli bir çokluk, bir savaş ve bir barış, bir sürü ve bir çobandır. Kardeşim, senin küçük aklın da bedeninin bir parçasıdır. Ruh dediğin şey büyük aklının bir parçası ve oyuncağıdır.</p>

  <p class="calibre2">“Ben” diyorsun ve bu kelime ile gururlanıyorsun. Fakat bundan daha büyüğü ki, sen ona inanmak istemezsin, bedenin ve onun büyük aklıdır. O, “ben” demez. Fakat “ben”i oluşturur.</p>

  <p class="calibre2">Duyunun hissettiği, aklın anladığı, kendiliğinden bir sonuç vermez. Fakat duygu ve ruh her şeyin amacı olduklarına seni inandırmaya çalışırlar. O kadar kibirlidirler.</p>

  <p class="calibre2">Duygu ve ruh, alet ve oyuncaktırlar. Bunların ardında asıl varlık vardır. Bu varlık; duyguların gözüyle arar, ruhun kulaklarıyla dinler.</p>

  <p class="calibre2">Bu varlık sürekli arar ve dinler. Kıyaslar, zorlar, fetheder, tahrip eder, hükmeder ve “Ben”in de hâkimidir.</p>

  <p class="calibre2">Kardeşim, düşüncelerin ve duyguların ardında kudretli bir amir, meçhul bir egemen vardır. Asıl varlık budur. O, senin bedenindedir, o senin bedenindir.</p>

  <p class="calibre2">Senin bedeninde hikmetinden fazla kavrayış vardır. Ve kim bilir bedenin, bu en keskin hikmeti ne amaçla kullanır!</p>

  <p class="calibre2">Bedenin “ben”ine ve onun gururlu sıçrayışlarına güler. “Fikrin bu sıçrayışları ve uçuşları niye?” diye sorar. “Benim amacım için bir dolambaçlı yol. Ben, ‘ben’in ipini tutan ve ona anlamlarını fısıldayanım.</p>

  <p class="calibre2">Beden, “ben”e şöyle der: “Şuranda ağrı duy.” O ağrı duyar ve daha fazla ağrı çekmemeye bakar. İşte düşüncesi yalnız bunun içindir.</p>

  <p class="calibre2">Beden “ben”e der ki: “Şurada haz duy”. O zaman sevinir ve sık sık sevinmeyi düşünür. İşte düşüncesi bunun içindir.</p>

  <p class="calibre2">Bedeni hor görenlere bir söz söylemek isterim: Onların hakaretleri saygılarıdır. Hakareti ve saygıyı, değer ve iradeyi yaratan nedir?</p>

  <p class="calibre2">Bizzat yaratıcı, saygıyı ve hakareti yaratmıştır. Haz ve elemi yaratmıştır. Yaratıcı, beden iradesinin eli olsun diye ruhu yaratmıştır...</p>

  <p class="calibre2">Bedeni hor görenler, deliliğiniz ve hakaretinizle bile vücudunuza hizmet ediyorsunuz.</p>

  <p class="calibre2">Size derim ki, bizzat bedeniniz ölmek istiyor ve hayattan ayrılıyor.</p>

  <p class="calibre2">Artık en çok sevdiği şeye gücü yetmez: Kendinden ileri bir varlık yaratmak. O en çok bunu ister. Bütün isteği budur.</p>

  <p class="calibre2">Fakat artık zaman geçmiştir. Vücudu hor görenler, artık vücudunuz göçmek istiyor.</p>

  <p class="calibre2">Varlığınız batmak istiyor. Onun için vücudu hor görenlerden oldunuz. Çünkü artık kendinizden ileri bir varlık yaratamazsınız.</p>

  <p class="calibre2">Onun için hayata ve toprağa kızıyorsunuz. Küçümsemenizin şaşı bakışında uygunsuz bir kıskançlık vardır.</p>

  <p class="calibre2">Bedeni hor görenler, sizin yolunuzdan gitmiyorum. Siz bence ‘İnsanüstü’ne köprü değilsiniz. Zerdüşt böyle dedi.</p>

  <h4 class="calibre12" id="sigil_toc_id_7"><a id="bookmark16"></a><span class="calibre3">Sevinç ve Tutku Üstüne</span></h4>

  <p class="calibre2">Kardeşim, senin bir erdemin varsa ve bu senin erdeminse bunda hiç kimse ile ortak değilsin.</p>

  <p class="calibre2">Tabii, sen erdemine ad takmak ve onu okşamak istersin. Onun kulağını çekmek, onunla eğlenmek istersin.</p>

  <p class="calibre2">Bak, şimdi onun adına halk da katılmış bulunuyor. Ve sen erdeminle halklaşmış ve sürüleşmiş oluyorsun.</p>

  <p class="calibre2">Şöyle desen daha iyi olurdu: “Ruhuma elem ve haz veren, vücudumun susadığı şey, adsızdır ve anlatılamaz.”</p>

  <p class="calibre2">Erdemin, isimlerin gizine sığmayacak kadar yüce olmalı. Eğer ondan söz etmeye mecbur kalırsan, kekelemekten utanma. Şöyle konuş ve kekele:</p>

  <p class="calibre2">“Benim için iyi budur, onu beğeniyorum. Onu seviyorum. Bu iyi şeye tek başıma sahip olmak isterim.</p>

  <p class="calibre2">Onu bir tanrı buyruğu, bir insan yasası ve kötülüğü olarak istemem. O benim için evrenin ötesine ve cennetlere yol gösteren bir şey değildir.</p>

  <p class="calibre2">Benim sevdiğim, yaşamsal bir erdemdir. Onda az kurnazlık vardır. Ve kamu aklından pek az şey vardır.</p>

  <p class="calibre2">Fakat bu kuş benim yanımda yuvasını yapmıştır. Onun için onu sever ve korurum. Şimdi yanımda ve altın yumurtalarının üstünde oturuyor.”</p>

  <p class="calibre2">İşte böyle söyleyerek erdemini övmelisin.</p>

  <p class="calibre2">Bir zamanlar tutkuların vardı ve onlara kötü diyordun. Fakat şimdi yalnız erdemlerin var. Bunlar senin tutkularından yetiştiler.</p>

  <p class="calibre2">En yüksek hedefini bu tutkularına emanet etmiştin. Böylece bu tutkuların senin erdemlerin ve sevinçlerin oldular.</p>

  <p class="calibre2">İster deve kinlilerin, ister şehvetlilerin, ister iman çılgınlarının, ister intikamcıların soyundan ol. Ne olursan ol. Sonunda bütün tutkuların, erdemlerin oldular. Ve bütün şeytanların da meleklerin oldular.</p>

  <p class="calibre2">Bir zamanlar mahzeninde azgın köpekler vardı. Fakat sonunda bunlar kuşlar ve sevimli şarkıcılar oldular.</p>

  <p class="calibre2">Zehirlerinden kendi iksirini kaynattın. Gam ineğini sağıyordun. Şimdi memelerinden tatlı süt içiyorsun. Ve artık senden kötülük gelemez. Meğerki erdemlerinin savaşından doğan kötülük ola. Kardeşim, şansın varsa tek bir erdemin olur ve daha fazla olmaz. Böylece köprüyü daha çabuk geçersin.</p>

  <p class="calibre2">Çok erdeme sahip olmak ayrıcalıklı bir şeydir. Fakat güç bir yazgıdır. Niceleri çöle gittiler ve kendilerini öldürdüler. Çünkü erdemlerin savaş alanı olmaktan yorulmuşlardı.</p>

  <p class="calibre2">Kardeşim, savaş ve savaşmak kötü müdür? Fakat bu kötülük gereklidir. Erdemlerin arasında kıskançlık, güvensizlik ve iftira gereklidir.</p>

  <p class="calibre2">Bak erdemlerinin her biri nasıl en yüksek hedefi arzular! Her erdem bütün ruhunu ister; öfke de, nefret de, sevgi de bütün kuvvetini ister. Ruhunun çığırtkanı olmak ister.</p>

  <p class="calibre2">Her erdem başka erdemi kıskanır. Ve kıskançlık korkunç bir şeydir. Erdemler de kıskançlık yüzünden yok olabilirler.</p>

  <p class="calibre2">Kıskançlık aleviyle sarılan, sonunda akrep gibi zehirli kuyruğuyla kendi kendisini sokar.</p>

  <p class="calibre2">Ah kardeşim, bir erdemin kendisine iftira ettiğini ve kendisini hançerlediğini hiç görmedin mi?</p>

  <p class="calibre2">İnsan, aşılması gereken bir şeydir. Onun için erdemlerini sevmelisin. Çünkü onlar yüzünden yok olacaksın.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_8"><a id="bookmark17"></a><span class="calibre3">Solgun Suçlu Üstüne</span></h4>

  <p class="calibre2">Ey yargıçlar ve kurban edenler! Hayvanı, başını eğmeksizin öldürmek istemiyorsunuz. Bakın solgun suçlu başını eğdi. Gözlerinde büyük küçümseme beliriyor.</p>

  <p class="calibre2">“Benim ‘ben’im, aşılması gereken bir şeydir. Benim ‘ben’im bence insanın büyük aşağılamasıdır.” Bu gözler böyle konuşuyor.</p>

  <p class="calibre2">Kendi hükmünü kendi verdiği an, onun en yüksek anıydı. Bu yücelik anının bayağılığa dönmesine izin vermeyin.</p>

  <p class="calibre2">Kendi kendinin acısını çekene artık başka kurtuluş yoktur. Meğerki tez bir ölüm gele.</p>

  <p class="calibre2">Ey yargıçlar sizin öldürüşünüz bir acıma olmalı. Bir öç alma olmamalı. Dikkat edin ki öldürürken siz kendiniz yaşamaya hak kazanasınız.</p>

  <p class="calibre2">Öldürdüğünüzle barışmanız yetmez. Kederiniz, ‘İnsanüstü’ne olan sevginiz olmalı. Hayatta kalmaya böyle hak kazanırsınız.</p>

  <p class="calibre2">Düşman deyin, kötü demeyin. Hasta deyin, rezil demeyin. Deli deyin, fakat cani demeyin.</p>

  <p class="calibre2">Ve sen ey kızıl yargıç, kafanın içinden geçenleri açığa vurman gerekirse herkes şöyle haykırır; "Defol ey haşere, zehirli solucan!”</p>

  <p class="calibre2">Fakat fikir başka, eylem başka, eylemin biçimi başka! Bunlar arasında bağlantı yoktur.</p>

  <p class="calibre2">Bu solgun adamı solduran, bir hayaldi. Suçu işlediği zaman onun ustasıydı. Fakat işledikten sonra onun görünümüne dayanamadı.</p>

  <p class="calibre2">Ve artık her zaman kendisini bir eylemin faili olarak görüyordu. Ben buna delilik derim; istisna onun varlığına bürünmüştü.</p>

  <p class="calibre2">Bir el sürme tavuğu hipnotize eder; onun işlediği fiil, zavallı kavrayışını bağladı. Hipnotize etti. Ben buna fiilden sonra gelmiş bir delilik derim.</p>

  <p class="calibre2">Dinleyin yargıçlar, bir başka delilik daha var; bu, fiilden önceki deliliktir. Ah sizler, bu ruhun derinliklerine bence yeter derecede dalamıyorsunuz.</p>

  <p class="calibre2">Kızıl yargıç şöyle der: "Bu suçlu neden öldürdü? Bir şey çalmak istiyordu da ondan.” Fakat ben size diyorum: "Onun ruhu kan istiyordu, çalmak değil, o bıçaktaki mutluluğa susamıştı.”</p>

  <p class="calibre2">Onun zavallı aklı bu deliliği kavrayamadı. "Kanda ne var?” dedi. Hiç olmazsa öldürdüğünden bir şey çalmak, bir öç almak istemez misin?</p>

  <p class="calibre2">Ve o, zavallı aklına uydu. Çünkü aklının hükmü onun üstüne kurşun gibi yüklendi. Ve böylece öldürürken çaldı da. O deliliğinden utanmak istemiyordu.</p>

  <p class="calibre2">Ve şimdi suçunun kurşun yükü, yine onu eziyor. Ve zavallı aklı yine öyle durgun, inmeli ve ağır. Kafasını sallayabilse yükü üstünden yuvarlanacak. Fakat bu kafayı kim sallayabilir?</p>

  <p class="calibre2">Bu insan nedir? Ruhun içinden dünyaya yayılmak isteyen bir hastalıklar yığını! Bunlar avlanmak ister.</p>

  <p class="calibre2">Bu insan nedir? Birbiri yanında ender olarak sakin durabilen vahşi yılanlardan bir yumak! Bunların her biri dışarı çıkar ve dünyada av arar.</p>

  <p class="calibre2">Bu zavallı vücuda bakın, onun acılarını ve arzularını bu zavallı ruh, kendisine göre açıkladı. Bıçaktaki mutluluğa duyulan katilce zevk ve tutku diye açıkladı.</p>

  <p class="calibre2">Şimdi hasta olanı kötülük bastırır. O, kendine acı veren şeyle acı vermek ister. Fakat başka zamanlar da vardı. Başka bir kötülük ve iyilik de vardı.</p>

  <p class="calibre2">Bir zamanlar şüphe kötüydü. Ve irade bizzat kendisiydi. O zaman hasta, büyücü ve cin olmuştu. Ve cin olarak acı çekerdi. Ve acı vermek isterdi.</p>

  <p class="calibre2">Fakat bu sizin kulağınıza girmiyor. Bana diyorsunuz ki; bu sizin iyiliğinize zarar verir. Fakat sizin iyiliğinizden bana ne?</p>

  <p class="calibre2">Kötülükleriniz değil birçok iyilikleriniz bana bulantı veriyor. Ah sizin de bu solgun suçlu gibi bir deliliğiniz olsa da o yüzden boş yere harcanasınız! İsterdim ki cinnetiniz gerçek bağlılık veya adalet olsun. Hâlbuki sizin erdeminiz, yalnız uzun yaşamak ve acınacak bir rahata kavuşmak içindir.</p>

  <p class="calibre2">Ben, nehir kıyısında bir parmaklığım. Tutunabilen bana tutusun. Ama ben sizin topal değneğiniz değilim.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_9"><a id="bookmark18"></a><span class="calibre3"><a id="bookmark19"></a>Okuma ve Yazma Üstüne</span></h4>

  <p class="calibre2">Bütün yazılmış şeyler içinde, yalnız kanla yazılmış olanı severim. Kanla yaz! Fark edeceksin ki kan, ruhtur.</p>

  <p class="calibre2">Yabancı kanı anlamak kolay değildir. Avare okuyuculardan nefret ederim. Okuyucuyu tanıyan, artık onun için bir şey yazmaz. Daha yüzyıl okunsun, bizzat ruh da kokuşacak.</p>

  <p class="calibre2">Herkesin okuma öğrenebilmesi, zamanla yalnız yazmayı değil, düşünmeyi de bozuyor.</p>

  <p class="calibre2">Bir zamanlar ruh tanrıydı. Sonra insanlaştı. Şimdi hatta halklaşıyor.</p>

  <p class="calibre2">Kanla ve özdeyişlerle yazan, okunmak değil ezberlenmek ister.</p>

  <p class="calibre2">Dağda en kısa yol tepeden tepeyedir. Fakat bunun için uzun bacakların olmalı. Özdeyişler tepeler olmalı ve muhataplar iri yarı olmalı.</p>

  <p class="calibre2">Hava temiz ve hafif, tehlike yakın ve ruh, çocuksu bir neşeyle dolu... Bunlar birbirine iyi yaraşır.</p>

  <p class="calibre2">Ben etrafımda cinler isterim. Çünkü cesurum. Hayaletleri dağıtan cesaret, kendisine caniler yaratır. Cesaret gülmek ister.</p>

  <p class="calibre2">Artık sizinle aynı şeyleri duymuyorum. Altımda gördüğüm bu bulut, beni güldüren bu siyah ve ağır bulut. İşte bu, sizin fırtına bulutunuzdur.</p>

  <p class="calibre2">Yükseliş istediğiniz zaman siz yukarı bakarsınız, ben aşağı bakarım. Çünkü ben yükselmişim. Sizden kim, aynı zamanda güler ve yükselmiş olabilir?</p>

  <p class="calibre2">En yüksek dağlara tırmanan, bütün bu dramlara ve dram ciddiyetine güler.</p>

  <p class="calibre2">Cesur, kaygısız, dalga geçen ve zorlu... "Hikmet” bizim böyle olmamızı ister. Hikmet bir dişidir ve sürekli zafer kazananı sever.</p>

  <p class="calibre2">Bana diyorsunuz ki: "Hayatı sürüklemek güçtür!” Fakat tan ağarırken gelen gururunuz ve akşamki teslimiyetiniz neye yarar?</p>

  <p class="calibre2">Hayatı sürüklemek güçtür. Öyleyse pek nazlanmayın. Biz hepimiz dayanıklı erkek ve dişi eşekleriz.</p>

  <p class="calibre2">Vücudunun üzerinde bir damla çiğ var diye titreyen bir gül goncasıyla ortaklaşa neyimiz var? Gerçekten, hayatı severiz. Fakat yaşamaya değil sevmeye alıştığımız için.</p>

  <p class="calibre2">Aşkta daima biraz cinnet vardır. Fakat cinnette de her zaman biraz akıl vardır.</p>

  <p class="calibre2">Hayatı seven bana da; insanlar arasında kelebek ve sabun köpüğü ve bu çeşitten olanlar, mutluluğu en iyi anlamış görünüyorlar.</p>

  <p class="calibre2">Bu yufka, çılgın, narin, hareketli ruhcukları titrer görmek! Bu, Zerdüşt’ü gözyaşlarına ve şarkılara boğar.</p>

  <p class="calibre2">Ben yalnız dans etmesini bilen bir tanrıya inanabilirdim. Ve şeytanımı görünce onu ağır, derin ve ciddi buldum. Bu, ağırlığın ruhu idi. Onun yüzünden her şey düşer.</p>

  <p class="calibre2">Öfke ile değil gülümsemeyle öldürülür. Haydi, ağırlığın ruhunu öldürelim!</p>

  <p class="calibre2">Ben yürümeyi öğrendim. O zamandan beri kendimi koşturuyorum. Ben uçmayı öğrendim, o zamandan beri kımıldamak için itilmeye ihtiyacım kalmadı.</p>

  <p class="calibre2">Şimdi hafifim, şimdi uçuyorum, şimdi kendimi altımda görüyorum, şimdi içimde bir tanrı dans ediyor.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_10"><a id="bookmark20"></a><span class="calibre3">Dağdaki Ağaç Üstüne</span></h4>

  <p class="calibre2">Zerdüşt, bir delikanlının kendisinden çekindiğini görmüştü. Bir akşam "Alaca İnek” denen şehrin etrafını saran dağlarda yalnız yürürken, bu delikanlıya rast geldi. Genç; bir ağaca yaslanmış yorgun bir bakışla vadiyi seyrediyordu. Zerdüşt, delikanlının yanındaki ağacı tuttu ve şöyle konuştu:</p>

  <p class="calibre2">"Bu ağacı ellerimle sallamak istesem bunu yapamam. Fakat bizim görmediğimiz rüzgâr, onu üzer ve istediği tarafa eğer. Biz en çok, görünmeyen eller tarafından eğilir ve yoğruluruz.”</p>

  <p class="calibre2">Delikanlı şaşkınlıkla ayağa kalktı ve "Zerdüşt’ün sesini işitiyorum, ben de onu düşünüyordum,” dedi. Zerdüşt şu cevabı verdi:</p>

  <p class="calibre2">"Öyleyse ne korkuyorsun? İnsanın hali de bu ağaç gibidir. Yükseklere ve aydınlıklara çıkmak istediği oranda kökleri toprağa; aşağıya, karanlığa, derine ve kötülüğe dalar!</p>

  <p class="calibre2">"Evet kötülüğe!” dedi delikanlı. "Benim ruhumu nasıl oluyor da keşfediyorsun?” Zerdüşt gülümsedi ve "Bazı ruhlar hiç keşfedilemez. Meğerki onları ilk bulan biz olalım.” dedi.</p>

  <p class="calibre2">Delikanlı bir kez daha "Evet kötülüğe!” diye bağırdı.</p>

  <p class="calibre2">"Zerdüşt, sen doğru söylüyorsun. Yükseklere çıkmak istediğim zamandan beri artık kendime güvenemiyorum. Artık kimse bana güvenmiyor. Bu nasıl oluyor?</p>

  <p class="calibre2">Ben hızla değişiyorum. Bugünüm dünümle zıt düşüyor. Merdivenleri tırmanırken çok defa bir iki basamak birden atlıyorum. Bunu hiçbir basamak bağışlamıyor.</p>

  <p class="calibre2">Yukarı çıkınca kendimi sürekli yalnız buluyorum. Kimse benimle konuşmuyor. Yalnızlığın buzu beni titretiyor; yükseklerde ne istiyorum?</p>

  <p class="calibre2">Benim küçümsemem ve özlemim beraber büyüyorlar. Yükseklere çıktığım oranda, yükselenleri küçümsüyorum. Yüksekte onların işi ne?</p>

  <p class="calibre2">Yükselmemden ve sendelememden ne kadar utanıyorum! Solumamla ne kadar alay ediyorum! Uçanlardan ne kadar nefret ediyorum! Yükseklerde ne kadar yorgunum.”</p>

  <p class="calibre2">Delikanlı burada sustu. Zerdüşt yanlarındaki ağaca baktı ve şöyle dedi:</p>

  <p class="calibre2">"Ağaç bu yüksek dağda yalnız duruyor. Boyu insan ve hayvanı aşmıştır. Eğer konuşmak isteseydi onu anlayacak kimse bulunmazdı. O, o kadar boylanmıştır.</p>

  <p class="calibre2">- Şimdi bekliyor ve bekliyor- Neyi bekliyor? O, bulutlara yakın bulunuyor; herhalde ilk yıldırımı bekliyor.”</p>

  <p class="calibre2">Zerdüşt bunu söyleyince delikanlı heyecanlı bir ifade ile bağırdı; "Evet Zerdüşt, sen gerçeği söylüyorsun. Ben yüksekleri dileyince batmamı istemiş oldum. Ve benim beklediğim yıldırım sensin. Bak, sen görüneli beri ben neyim artık? Beni harap eden, sana karşı duyduğum kıskançlıktır.” Delikanlı böyle konuştu ve acı acı ağladı.</p>

  <p class="calibre2">Fakat Zerdüşt kollarını delikanlıya doladı, birlikte yürümeye başladılar.</p>

  <p class="calibre2">Bir süre beraber yürüdükten sonra Zerdüşt söze şöyle başladı:</p>

  <p class="calibre2">"Bu, benim kalbimi parçalıyor. Karşı karşıya kaldığın tehlikeleri gözlerin, sözlerinden daha iyi anlatıyor.</p>

  <p class="calibre2">Sen henüz, özgür değilsin. Sen henüz özgürlüğü arıyorsun. Bu arayış sana uykusuz geceler geçirtmiş.</p>

  <p class="calibre2">Özgür yüksekleri istiyorsun. Ruhun, yıldızların özlemini çekiyor. Fakat senin kötü hisselerin de özgürlüğe susamışlar.</p>

  <p class="calibre2">Vahşi köpeklerin serbest olmak istiyorlar. Ruhun bütün zindanları açmaya uğraşırken, onlar keyiflerinden mahzenlerinde havlıyorlar.</p>

  <p class="calibre2">Sen benim gözümde henüz özgürlüğü düşünen bir tutsaksın. Ah, böyle tutsakların ruhları uyanık, fakat hilekâr ve kötü olur.</p>

  <p class="calibre2">Ruhu özgürlüğe kavuşan da temizlenmeye mecburdur. Onda henüz çok hapis ve batak vardır. Onun gözleri de temizlenmelidir.</p>

  <p class="calibre2">Evet karşı karşıya kaldığın tehlikeyi biliyorum. Fakat sana sevgim ve ümidimle yemin veririm; “Sevgi ve ümidini terk etme.”</p>

  <p class="calibre2">Henüz kendini soylu hissediyorsun. Senin usandığın ve sana kötü gözle bakanlar da henüz seni soylu buluyorlar. Şunu bil ki herkesin yolunu bir ‘soylu’ kesmektedir.</p>

  <p class="calibre2">İyilerin yolunu da bir ‘soylu’ kesmektedir. Hatta ona iyi dedikleri zaman bile onu yok etmek isterler. Soylu olan, yeni bir şey ister ve yeni bir erdem yaratmak ister. İyiler ise eskiyi isterler ve eskinin devam etmesini isterler.</p>

  <p class="calibre2">Fakat soylunun karşı karşıya kaldığı tehlike, onun bir ‘iyi’ olması değildir. Bir küstah, alaycı ve yıkıcı olmasıdır.</p>

  <p class="calibre2">Ah, ben en yüksek ümitlerini kaybeden soylular tanırdım. Şimdi onlar bütün yüksek ümitlerini inkâr ediyorlar.</p>

  <p class="calibre2">Şimdi kısa zevkleri içinde çılgınca yaşıyorlar. Günlük hedeflerden başka emel bilmiyorlar.</p>

  <p class="calibre2">“Ruh biraz da şehvettir,” diyorlar. Böylece ruhlarının kanatları kırılıyor; bu ruh şimdi yerde sürünüyor ve kemirerek kirleniyor.</p>

  <p class="calibre2">Bir zamanlar kahraman olmayı düşünüyorlardı. Şimdiyse keyif düşkünleridirler. Kahraman, onlara göre korkunç ve hazin bir şeydir.</p>

  <p class="calibre2">Fakat sevgim ve ümidimle sana yemin veririm; ruhundaki kahramanı terk etme. En yüksek ümidini kutsal tut.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_11"><a id="bookmark21"></a><span class="calibre3">Ölüm Öğütleyenler Üstüne</span></h4>

  <p class="calibre2">Ölüm öğütleyenler vardır. Dünya, hayattan çekilmelerini önerdiğimiz böyleleriyle doludur.</p>

  <p class="calibre2">İşte böyle gereksiz insanlarla doludur dünya. Bu fazlalar yüzünden hayat bozulmuştur. Bunları “sonsuz hayat” sözleriyle kandırıp bu dünyadan ayırmak gerek.</p>

  <p class="calibre2">Ölüm öğütleyenlere sarı veya kara diyorlar. Fakat ben onları size başka renklerde de göstermek istiyorum.</p>

  <p class="calibre2">İşte içlerinde vahşi hayvan taşıyan, keyfetmek ve kendini yemekten başka bir şey yapamayan korkunçlar! Onların keyifleri de bir kendini yemedir.</p>

  <p class="calibre2">Bu korkunçlar, daha insan bile olamamışlardır. Varsın ölüm vaaz etsinler ve kendileri de göçsünler.</p>

  <p class="calibre2">İşte ruhu veremliler; daha doğmadan, ölmeye başlarlar ve yorgunluktan bir tarafa çekilip, kendi kendine özlem çekerler. Onlar ölmeyi istiyorlar. Bizim de onların bu arzusunu onaylamamız gerekir. Bu ölüleri diriltmekten ve bu canlı tabutları zedelemekten sakınalım.</p>

  <p class="calibre2">Karşılarına bir hasta, bir ihtiyar, bir cenaze çıksa hemen “hayat boştur” derler. Fakat kendileri ve varlığın yalnız bir yüzünü gören gözleri boştur.</p>

  <p class="calibre2">Yoğun bir kedere bürünmüş ve ölüm getirecek küçük rastlantılara inanıp, böyle beklerler ve dişlerini gıcırdatırlar.</p>

  <p class="calibre2">Veyahut şekerlemelerine uzanırlar ve çocuklarıyla alay ederler: Bir saman çöpü gibi olan hayatlarına asılırlar. Ve bir saman çöpüne asılı durmakla alay ederler. Onların ‘hikmet’i şudur; “Yaşamak isteyen delidir. İşte biz bu kadar deliyiz ve hayatta en büyük delilik budur.”</p>

  <p class="calibre2">“Hayat yalnız acıdır”. Bazıları böyle derler ve bu yalan değildir. Öyleyse yalnız acı olan bu hayatın bitmesine çalışın!</p>

  <p class="calibre2">Erdemleri onlara şu öğüdü vermelidir: “Sen kendini öldürmelisin. Sen kendini bu hayattan çekmelisin.”</p>

  <p class="calibre2">Ölüm öğütleyenlerden bazıları, “Şehvet günahtır!” derler. “Bırakın, kenara çekilelim ve çocuk yapmayalım.”</p>

  <p class="calibre2">Bazıları da: “Doğurmak güçtür” derler. Ve niye doğurmalı? “Bütün doğanlar mutsuz oluyorlar!” Bunlar da ölüm öğütçüleridir.</p>

  <p class="calibre2">Yine bir kısımları; “Acımak gerek. Neyim varsa alın. Ben ne isem alın ki hayata daha az bağlanayım.” der.</p>

  <p class="calibre2">Fakat tam merhametli olsalardı en yakınlarını hayattan bıktırırlardı. Kötü olmak, onların gerçek iyilikleri olurdu.</p>

  <p class="calibre2">Fakat bunlar hayattan çekilmek isterler. Başkalarını zincirleri ve armağanlarıyla hayata daha sıkı bağlanmaktan ne bekliyorlar?</p>

  <p class="calibre2">Hayatları vahşi bir çalışma ve huzursuzluktan ibaret olanlar, sizler, hayattan pek yorgun değil misiniz? Ölüm öğütçüleri için pek olgun değil misiniz?</p>

  <p class="calibre2">Vahşi çalışmayı, aceleyi, yeniyi, yabancıyı seven sizler, kendinizden memnun değilsiniz. Çalışmanız, kendinizi unutmak için arzu ve bir kaçmadır.</p>

  <p class="calibre2">Hayata daha fazla inansaydınız, kendinizi ‘an’a bu kadar kaptırmazdınız. Fakat beklemek için, hatta tembellik etmek için bile yeteri kadar isteğiniz yok.</p>

  <p class="calibre2">Her yerde ölüm öğütleyenlerin sesi çınlıyor ve dünya, kendilerine ölüm öğütlenmesi gereken böyle insanlarla doludur.</p>

  <p class="calibre2">Ya sonsuz hayat? Bence onlar için uygun, yeter ki tez göçsünler.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_12"><a id="bookmark22"></a><span class="calibre3">Savaş ve Savaşçılar Üstüne</span></h4>

  <p class="calibre2">En iyi düşmanlarımız tarafından esirgenmek istemeyiz. Keza gönülden sevdiklerimizin de bizi esirgemesini istemeyiz. Böylece bırakın size gerçeği söyleyeyim:</p>

  <p class="calibre2">Savaştaki kardeşlerim; sizi gönülden severim. Ben sizdenim ve sizin en iyi düşmanınızım. Bırakın size gerçeği söyleyeyim:</p>

  <p class="calibre2">Kalbinizdeki kini ve kıskançlığı bilirim. Kini ve kıskançlığı tanımayacak kadar büyük değilsiniz. Bari bunlardan utanmayacak kadar büyük olun.</p>

  <p class="calibre2">Gerçeğe ulaşmanın azizleri olmazsanız bile hiç olmazsa onunla savaşan olun. Bunlar o kutsiyetin yoldaşları ve öncüleridir.</p>

  <p class="calibre2">Çok asker görüyorum. Çok düşman görmek isterdim! Giydikleri şeye üniforma diyorlar. Fakat üniformanın içindekiler ‘tek tip’ olmasa!</p>

  <p class="calibre2">Gözleri daima bir düşmanı, kendi düşmanını arayanlar olun. İçinizde bazılarınızda ilk bakışta bir kin vardır.</p>

  <p class="calibre2">Düşmanınızı aramalısınız. Kendi fikirleriniz için kendi özgürlüğünüzü aramalısınız. Fikriniz yenilse bile içtenliğiniz zafer kazanmalıdır.</p>

  <p class="calibre2">Barışı yeni savaşların aracı olarak sevmelisiniz. Ve kısa barışı uzun barıştan fazla sevmelisiniz. Size iş değil savaş öneririm. Barış değil zafer öneririm. İşiniz savaş, barışınız zafer olsun!</p>

  <p class="calibre2">Ancak okla yay elde bulunduğu zaman, susulup sakin oturulabilir. Yoksa gevezelik edilir ve çekişilir. Barışınız zafer olsun.</p>

  <p class="calibre2">Diyorsunuz ki savaşı kutsal kılan şey iyi bir davadır. Ben size derim ki her davayı kutsal yapan şey iyi bir savaştır.</p>

  <p class="calibre2">Savaş ve cesaret, yakın sevgisinden büyük eserler yaratmıştır. Şimdiye kadar kazazedeleri, acımanız değil cesaretiniz kurtardı.</p>

  <p class="calibre2">İyi nedir? diye soruyorsunuz. Cesur olmak iyidir. Şu sözü küçük kızlara bırakın. “İyi şey hem güzel hem sevimli olandır.”</p>

  <p class="calibre2">Size kalpsiz diyorlar. Fakat yüreğiniz saftır. Ve ben içten utancınızı severim. Siz ‘med’dinizden utanıyorsunuz, başkaları ‘cezirlerinden.</p>

  <p class="calibre2">Siz çirkin misiniz? Pekâlâ kardeşlerim, öyleyse çirkinin mantosu olan ‘yüce’yi giyininiz.</p>

  <p class="calibre2">Ruhunuz büyüdüğü zaman coşkun olur. Sizin yüceliğinizde kötülük vardır. Sizi tanırım.</p>

  <p class="calibre2">Kötülük de taşkınla ender karşılaşır. Fakat bunlar birbirlerini anlamazlar. Ben sizi tanırım.</p>

  <p class="calibre2">Sizin, kin besleyecek düşmanlarınız olmalı. Fakat hor görülecek düşmanlarınız olmamalı. Düşmanınızla gurur duymalısınız. O zaman düşmanınızın başarısı da sizin başarınız olur. Yaslanmak. Bu kölelerin kibarlığıdır. Sizin kibarlığınız söz dinleme olmalı. Emirleriniz bile itaat olmalı.</p>

  <p class="calibre2">İyi bir düşmanın kulağına “sen yapmalısın”, “ben isterim”den daha hoş gelir. Ve sevdiğiniz her şeyi kendinize kumanda ettirmelisiniz.</p>

  <p class="calibre2">Hayata olan sevginiz en yüksek ümidinize olan sevginiz olsun. Ve en yüksek ümidiniz, en yüksek hayat düşünceniz olsun.</p>

  <p class="calibre2">Fakat en yüksek düşüncenize, bırakın ben kumanda edeyim. Bu kumanda şudur; “İnsan yenilmesi gereken bir şeydir.”</p>

  <p class="calibre2">Böylece boyun eğme ve savaş içerisinde ömrünüzü sürün.</p>

  <p class="calibre2">Uzun yaşamada ne var. Hangi düşman esirgenmek ister?</p>

  <p class="calibre2">Ben sizi esirgemem. Ben sizi gönülden severim, savaştaki kardeşlerim.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_13"><a id="bookmark23"></a><span class="calibre3">Yeni Putlar Üstüne</span></h4>

  <p class="calibre2">Başka bir yerde henüz uluslar ve sürüler vardır. Fakat bizde yoktur kardeşim. Bizde devletler vardır.</p>

  <p class="calibre2">Devlet nedir? Pekâlâ; şimdi kulak verin. Çünkü size ulusların ölümünden bahsedeceğim.</p>

  <p class="calibre2">Bütün soğuk maddelerin en soğuğunun adı devlettir. Onun yalanı da soğuktur. Ve ağzından şu yalan sızar: “Ben devlet, ben halkım.”</p>

  <p class="calibre2">Bu, yalandır. Ulusları meydana getiren yaratıcılardır. Onlar bu ulusların üstüne bir iman ve bir aşk gerdiler. Böylece hayata hizmet ettiler.</p>

  <p class="calibre2">Birçokları için tuzak kurup buna devlet diyen bozgunculardır. Onlar kitlelerin üstüne bir kılıç ve yüz tutku astılar.</p>

  <p class="calibre2">Henüz halk var olan yerde devlet anlaşılmaz bir şeydir. Örf ve hukuka karşı kötü bir kasıt ve bir günah sayılarak ondan nefret edilir.</p>

  <p class="calibre2">Size şu işareti veririm; “Her ulus kendi ‘iyi’ ve ‘kötü’sünden bahseder, bunu komşu anlamaz. O, dilini örf ve hukukunda yaratmıştır.</p>

  <p class="calibre2">Fakat devlet, bütün iyi ve kötü dillerle yalan söyler. Ne söylese yalandır ve sahip olduğu her şey çalmadır.</p>

  <p class="calibre2">Onda her şey sahtedir; bu ısırgan çalınmış dişleriyle ısırır. Bağırsakları bile sahtedir.</p>

  <p class="calibre2">İyi ve kötüde dil karmakarışık! Size devleti böyle tarif ederim. Bu işaret ölüm iradesine işaret eder. Gerçekten, ölüm öğütleyenlerini çağırır.</p>

  <p class="calibre2">Gereğinden pek fazla adam doğuyor. Bu gereksizler için, devlet yaratılmıştır.</p>

  <p class="calibre2">Bakın devlet bu gereksizleri nasıl ayırtıyor ve nasıl geviş getiriyor:</p>

  <p class="calibre2">“Dünyada benden büyük bir şey yoktur. Ben, tanrının düzen veren parmağıyım.” O vahşi hayvan böyle homurdar. Ve diz çökenler, yalnız uzun kulaklı ve kısa görüşlüler değildir.</p>

  <p class="calibre2">Ah ey büyük ruhlar; o, yalanlarını sizin içinize de sindirir. Ah, kendilerini harcamasını seven cömert gönülleri avlar.</p>

  <p class="calibre2">Ey eski tanrıyı yenenler, o sizi de bulur. Siz savaşta yorulmuştunuz. Şimdi yorgunluğunuz yeni puta yarıyor.</p>

  <p class="calibre2">Yeni put, etrafına kahramanlar ve namuslular dizmek ister. Bu soğuk hayvan, iyi vicdanların ışığında güneşlenmeyi sever.</p>

  <p class="calibre2">Bu yeni put, kendisine yalvarırsanız size her şeyi vermek ister. Böylece erdemlerinizin parıltısını ve gururlu gözlerinizin bakışını satın alır.</p>

  <p class="calibre2">Ey gereksizler, o sizi yemlemek ister. Evet bunun için cehennemi bir sanat bulmuştur; “İlahi şereflerin süsü içinde parlayan bir ölüm anı.”</p>

  <p class="calibre2">Evet, birçokları için bir ölüm bulunmuştur ki kendisini hayat gibi över. Gerçekten, bütün ölüm öğütleyenlerine esaslı bir yardım.</p>

  <p class="calibre2">İyi ve kötü bütün zehir içenlerin bulunduğu yere, devlet derim. İyi ve kötü herkesin kendisini kaybettiği yere devlet derim. Herkesin yavaş yavaş ölümüne, hayat denildiği yere devlet derim.</p>

  <p class="calibre2">Şu gereksizlere bakın; kâşiflerin eserlerini ve egemenlerin hazinelerini çalarlar ve bu hırsızlığa eğitim derler. Ve bunların hepsi onlara dert getirir.</p>

  <p class="calibre2">Şu gereksizlere de bakın! Daima hastadırlar ve safralarını kusarlar ve buna gazete derler. Birbirlerini yutarlar. Fakat hazmedemezler.</p>

  <p class="calibre2">Şu gereksizlere bakın; servetler kazanırlar ve bununla yoksullaşırlar. İktidar isterler ve önce iktidarın kerpeteni olarak çok para isterler. Bu acizler!</p>

  <p class="calibre2">Şu çevik maymunların tırmanışına bakın! Birbirlerinin üstünden aşıp tırmanmak isterler ve böylece batağa ve çukura yuvarlanırlar.</p>

  <p class="calibre2">Hepsi ‘taht’a ulaşmak isterler. Mutluluğun yalnız taht üzerinde bulunduğunu sanırlar! Çok defa tahtın üzerinde bataklık vardır ve çok defa taht, bataklığın üstünde durur.</p>

  <p class="calibre2">Bunların hepsi, bu tırmanan maymunlar ve bu azgınların hepsi bence delidir. Putlar pek fena kokar. Bunların hepsi, bu puta tapanlar, bana fena kokar.</p>

  <p class="calibre2">Kardeşlerim, çenelerinizin ve tutkularınızın dumanında mı boğulmak istersiniz? Daha iyi, pencereleri kırın ve dışarı fırlayın!</p>

  <p class="calibre2">Fena kokunun yolundan kaçın. Bu insan kurbanlarının dumanından kaçın.</p>

  <p class="calibre2">Büyük ruhlar için dünya şimdi de açıktır. Henüz etrafında sakin denizlerin kokusu esen birçok yerler, yalnızlığa çekilenler için boş duruyor.</p>

  <p class="calibre2">Henüz büyük ruhlar için özgür bir hayat vardır. Gerçekten, az şeye sahip olana az hükmedilir. Yaşasın bu küçük fakirlik!</p>

  <p class="calibre2">Ancak devletin bittiği yerde, gereksiz olmayan insan başlar. Gerekli adamın türküsü ve eşsiz, biricik şarkısı burada başlar.</p>

  <p class="calibre2">Evet kardeşlerim, onun bittiği yerde ‘İnsanüstü’nün gökkuşağı köprüsü başlar.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_14"><a id="bookmark24"></a><span class="calibre3">Panayırın Sinekleri Üstüne</span></h4>

  <p class="calibre2">Dostum yalnızlığına kaç! Seni büyük adamların gürültüsünden sersemlemiş ve küçüklerin iğnesiyle didiklenmiş görüyorum.</p>

  <p class="calibre2">Orman ve kaya seninle vakur, susmayı bilirler.</p>

  <p class="calibre2">Sevdiğin geniş dallı ağaca benze yine! O, denizin kenarında susan ve dinleyen bir tavırla durmaktadır.</p>

  <p class="calibre2">Yalnızlığın bittiği yerde panayır başlar ve panayırın başladığı yerde büyük artistlerin gürültüsü ve zehirli sineklerin vızıltısı başlar.</p>

  <p class="calibre2">Dünyada en iyi şeyler bile, gösterecek kimse bulunmazsa, bir şeye yaramaz. Halk bu göstericilere büyük adam der.</p>

  <p class="calibre2">Halk, büyükten pek anlamaz. Büyük, yaratıcıdır. Oysaki halk yalnız büyük davaların göstericilerini ve artistlerini tanır.</p>

  <p class="calibre2">Dünya, yeni değerler yaratanların etrafında döner. Görünmeden döner. Oysaki halk ve şöhret artistlerin etrafında döner. Dünyanın gidişi böyledir.</p>

  <p class="calibre2">Artistin zekâsı vardır. Fakat zekânın vicdanı zayıftır. O daima en çok inandırabileceği şeye inanır. Yarın başka, öbür gün başka bir şeye inanır. Onun duyguları halk gibi ve hava gibi sık değişir. Devirmek! Bu ona göre kanıttır. Çıldırtmak! Bu ona göre iknadır ve kan ona delillerin en sağlamı görünür.</p>

  <p class="calibre2">Yalnız duyarlı kulaklara sızan bir gerçeğe, yalan ve hiç der. Gerçekten, o ancak dünyada büyük gürültü yapan tanrılara inanır.</p>

  <p class="calibre2">Panayır şatafatlı şaklabanlarla doludur ve halk bu büyük adamlarla övünür. Onca zamanın egemenleri bunlardır.</p>

  <p class="calibre2">Fakat zaman onları baskı altına alır, böylece seni baskı altına alırlar ve senden de bir evet ve hayır isterler. Yazık, bu ‘leh’ ve ‘aleyh’ arasında mı yer almak istiyorsun?</p>

  <p class="calibre2">Ey gerçek aşığı, bu sokulganları ve dönekleri kıskanma, gerçek hiçbir zaman bir döneğin koluna asılmamıştır!</p>

  <p class="calibre2">Bu bıktıran, usandıranlardan kendini koru. İnsanı ancak panayırda ‘evet’ veya ‘hayır’la bastırırlar. Bütün derin kaynakların duyuşu yavaştır. Derinliklerine düşen bir şeyin ne olduğunu anlamak için uzun zaman beklemeleri gerekir.</p>

  <p class="calibre2">Gerçek büyüklükler panayırın ve şöhretin ötesindedirler. Yeni değerlerin yaratıcıları daima panayırın ve şöhretin üstünde bulunurlar.</p>

  <p class="calibre2">Dostum, yalnızlığına kaç. Seni zehirli sineklerle didiklenmiş buluyorum. Sert ve sağlam bir havanın estiği yerlere kaç!</p>

  <p class="calibre2">Yalnızlığına kaç. Sen küçüklere ve acınacak adamlara çok yakın yaşadın. Onların görünmez öçlerinden kaç. Bunlar senin için öçten başka bir şey değildirler.</p>

  <p class="calibre2">Onlara artık el kaldırma! Onlar sayısızdır. Ve sinek avcılığı sana düşmez.</p>

  <p class="calibre2">Bu küçükler ve acınacak yaratıklar sayısızdır. Ve nice görkemli yapıları, yağmur damlaları ve vahşi otlar harap etmiştir.</p>

  <p class="calibre2">Sen bir kaya değilsin, fakat damlaların çokluğu seni oymuş bile! Damlaların çokluğundan çatlayacaksın.</p>

  <p class="calibre2">Zehirli sineklerden seni yorulmuş görüyorum. Yüz yerinde kanayan yaralar açılmış görüyorum. Ve gururun öfkelenmek bile istemiyor.</p>

  <p class="calibre2">Onlar senden masumiyetle kan isterler. Kansız ruhları kana hasrettir. Onun için bütün masumiyetleriyle sokarlar.</p>

  <p class="calibre2">Fakat ey derin adam, sen küçük yaraların da acısını pek derinden duyuyorsun ve daha şifa bulmadan aynı zehirli sülük vücuduna tekrar sokulur.</p>

  <p class="calibre2">Bu pisboğazları öldüremeyecek kadar gururlusun. Fakat sakın ki, onların bütün bu zehirli haksızlıklarına dayanmak sana bela getirmesin!</p>

  <p class="calibre2">Onlar seni överek de etrafında vızıldarlar. Yılışıklık onların övüşüdür. Onlar senin derine ve kanına yakın olmak isterler.</p>

  <p class="calibre2">Sana bir tanrı veya şeytana yaptıkları gibi yılışırlar. Bir tanrı veya şeytan karşısında olduğu gibi acınırlar. Fakat neye yarar? Onlar dalkavuk ve mızmızlardır. Başka bir şey değillerdir.</p>

  <p class="calibre2">Çok defa kendilerini sana hoş gösterirler. Fakat korkakların kurnazlığı her zaman bu olmuştur. Evet korkaklar, kurnazdır.</p>

  <p class="calibre2">Dar ruhlarıyla seni çok düşünürler. Sen onlarca her zaman düşündürücü bir şeysin. Çok düşünülen her şey, düşündürücü olur.</p>

  <p class="calibre2">Bu erdemlerin için seni cezalandırırlar. Aslında yalnız hatalarını bağışlarlar.</p>

  <p class="calibre2">Sen sakin ve dürüst olduğun için dersin ki; “Bu küçük varlıklar suçsuzdur.” Fakat onların dar ruhları şöyle düşünür: “Bütün büyük varlıklar suçludur.”</p>

  <p class="calibre2">Sen onlara şefkatli olsan bile kendilerine hakaret ettiğini zannederler ve senin iyiliğine gizli acılarla karşılık verirler.</p>

  <p class="calibre2">Senin sessiz gururun onların zevkini bozar. Bir defa da gururlu olacak kadar alçakgönüllü olursan seni ayartırlar.</p>

  <p class="calibre2">Biz bir adamda bulduğumuzu alevlendiririz de! Onun için küçüklerden sakın!</p>

  <p class="calibre2">Senin karşında kendilerini küçük görürler ve alçaklıkları sana karşı görünmez bir kin halinde yanar, tutuşur.</p>

  <p class="calibre2">Kendilerine yaklaştığın zaman nasıl sustuklarını ve kuvvetlerinin, sönmüş bir ateşin dumanı gibi kaybolduğunu hissetmedin mi?</p>

  <p class="calibre2">Evet dostum, sen en yakınların için bir vicdan azabısın; çünkü onlar sana layık değillerdir. Böylece senden nefret ederler. Ve kanını emmek isterler.</p>

  <p class="calibre2">Yakınların daima zehirli sinek olacaklardır. Sende büyük olan şey, onları daima daha zehirli ve daha fazla sinek yapacaktır.</p>

  <p class="calibre2">Dostum yalnızlığına, sert ve kuvvetli bir havanın estiği yere çekil. Senin kısmetin, sinek kovalayıcılığı değildir.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_15"><a id="bookmark25"></a><span class="calibre3"><a id="bookmark26"></a>Namusluluk Üstüne</span></h4>

  <p class="calibre2">Ormanı severim, şehirlerde yaşama kötüdür. Orada çok azgınlar var!</p>

  <p class="calibre2">Azgın bir dişinin rüyasına girmektense bir katilin eline düşmek daha iyi değil mi?</p>

  <p class="calibre2">Ve şu erkeklere de bakın; gözlerinden, dünyada bir kadınla yatmaktan daha iyi bir şey olmadığı okunuyor.</p>

  <p class="calibre2">Ruhlarının dibi bataklık! Bataklıklarının bir de zekâsı varsa, ne yazık!</p>

  <p class="calibre2">Bari hayvan olarak mükemmel olsaydınız. Fakat hayvan olmak için masum olmak gerekir. Duygularınızı öldürmenizi mi önereyim? Duygularınızda namus öneriyorum.</p>

  <p class="calibre2">Size namusu mu önereyim? Namus bazılarınca bir erdemdir. Fakat birçokları için hemen hemen bir günahtır.</p>

  <p class="calibre2">Şunlar kendilerini tutarlar, fakat şehvet denen dişi köpek, yaptıkları her şeyde kıskançlıkla sırıtır. Erdemlerinin zirvesine ve soğuk zekâlarına kadar onları bu hayvan ve onun huzursuzlukları izler. Ve şehvet köpeği, kendisinden biraz et esirgendiği zaman, bir parça akıl için dilenmesini nasıl biliyor!</p>

  <p class="calibre2">Siz dramları ve kalp burkan şeyleri seversiniz. Fakat ben sizdeki dişi köpeğe karşı güvensizim. Gözleriniz bana pek zalim gelir ve sıkıntı içinde olanlara şehvetle bakarsınız. Şehvetiniz kıyafet değiştirerek acıma ismini almadı mı?</p>

  <p class="calibre2">Size şu sembolü de veririm: Şeytanlarını kovmak isterken bizzat bataklığa gömülenler az değildir. Namus kime güç gelirse vazgeçmeli. Ta ki bir cehennem yolu olmasın. Bu, ruhun bataklığı ve azgınlığıdır.</p>

  <p class="calibre2">Kirli şeylerden mi söz ediyorum? Bence işin en kötüsü bu değildir.</p>

  <p class="calibre2">Olgun olan, gerçeğin suyuna kirli olduğu zaman değil, sığ olduğu zaman girmeyi sevmez. Gerçekten, tam anlamıyla namuslu olanlar vardır. Bunlar temiz kalplidirler. Sizden daha çok ve daha sevimli gülerler.</p>

  <p class="calibre2">Onlar namusa da gülerler ve “namus nedir?” derler.</p>

  <p class="calibre2">Namus delilik değil midir? Fakat bu delilik bize geldi. Biz ona gitmedik.</p>

  <p class="calibre2">Biz bu konuğa barınak ve gönül verdik. Şimdi bizde oturuyor, istediği kadar kalsın.</p>

  <p class="calibre2">Zerdüşt böyle dedi.</p>

  <p class="calibre2"><a id="bookmark27"></a><span class="calibre3"><a id="bookmark28"></a>Dost Üstüne</span></p>

  <p class="calibre2">“Etrafımda daima biri fazla!” Yalnızlığa çekilen kişi böyle düşünür. “Bir kere bir; bu, zamanla iki olur.”</p>

  <p class="calibre2">‘Ben’ ve ‘beni’ sık sık şunu görüşürler; “Bir dost olmasaydı nasıl dayanırdık?”</p>

  <p class="calibre2">Yalnız için dost, daima üçüncüdür. Üçüncü, bir mantardır ki iki kişi arasındaki konuşmanın derinlere dalmasını önler.</p>

  <p class="calibre2">Ah bütün yalnızlar için çok fazla derinlikler vardır. Onun için bir dosta ve onun yüksekliklerine özlem çekerler.</p>

  <p class="calibre2">Başkalarına olan imanımız, kendimizde neye inanmak istediğimizi açığa çıkarır. Bir dosta olan özlemimiz, bizi ele verir.</p>

  <p class="calibre2">Çok defa sevgi ile yalnız, kıskançlığı atlamak isterler.</p>

  <p class="calibre2">Çok defa tecavüz ederler ve bunu gizlemek için bir düşman ortaya çıkarırlar.</p>

  <p class="calibre2">“Hiç olmazsa benim düşmanım ol.” Dostluk dilemeye cesaret edemeyen gerçek saygı, böyle der. Bir dosta sahip olmayı isteyen, onun uğrunda savaşı göze almalı ve savaş yapabilmek için düşman olabilmeli.</p>

  <p class="calibre2">Dostundaki düşmana da saygı göstermeli.</p>

  <p class="calibre2">Dostuna, kendisine ulaşmadan yanaşabilir misin?</p>

  <p class="calibre2">İnsan dostunda en iyi düşmanını bulmalı. Ona karşı koyduğun zaman kalbinle ona en yakın olmalısın.</p>

  <p class="calibre2">Dostunun karşısında çıplak olmak mı istersin?</p>

  <p class="calibre2">Olduğun gibi görünmen; dostuna şeref vermeli. Fakat o seni bunun için şeytana havale etmek ister.</p>

  <p class="calibre2">Olduğu gibi görünebilen, çıldırtır. Çıplaklıktan ürkmeye bu derece mecbursunuz. Evet, eğer tanrı olsaydınız elbiselerinizden utanmaya mecbur olurdunuz.</p>

  <p class="calibre2">Dostun için ne kadar süslensen azdır. Çünkü sen onca ‘İnsanüstü’ne ok ve özlem ifade etmelisin. Dostunun çehresini görmek için ona uyurken baktın mı?</p>

  <p class="calibre2">Dostunun çehresini başka nasıl görürsün. O pürüzlü ve mükemmel olmayan bir aynada kendi şeklinin görünüşüdür.</p>

  <p class="calibre2">Dostunu uyurken gördün mü? Dostunun görünümü sana dehşet vermedi mi? Ah dostum, insan aşılması gereken bir şeydir.</p>

  <p class="calibre2">Sezmek ve susmakta dost usta olmalı. Her şeyi görmek istememelisin. Dostunun uyanıkken ne yaptığını rüyan meydana çıkarmalı.</p>

  <p class="calibre2">Senin sezişin, dert ortaklığın olmalı. Ta ki dostunun dert ortaklığı edip etmeyeceğini bilesin. O, sende belki keskin gözü ve sonsuz bakışını seviyor.</p>

  <p class="calibre2">Dostuna olan dert ortaklığın, sert bir kabuk altında saklanmalı. Ve bir dişin bu kabuğu ısırırken kırılmalı. O böyle tatlanır ve nefisleşir.</p>

  <p class="calibre2">Dostun için temiz hava, yalnızlık, ekmek ve ilaç mısın? Bazıları kendi zincirlerini çözemezler. Fakat dostlarının kurtarıcılarıdır.</p>

  <p class="calibre2">Köle misin? Dost olamazsın.</p>

  <p class="calibre2">Uzak mısın? Dost olamazsın.</p>

  <p class="calibre2">Kadın da pek uzun zaman köle olarak saklandı. Onun için kadın dostluğu bilmez.</p>

  <p class="calibre2">O, yalnız aşkı tanır.</p>

  <p class="calibre2">Kadının aşkında sevmediği her şeye karşı haksızlık ve körlük vardır. Kadının bilinçli aşkında bile ışık yanında karanlık, yıldırım ve baskın vardır.</p>

  <p class="calibre2">Kadın henüz dostluğa elverişli değildir. Kadınlar, henüz kedi veya kuşturlar. Olsa olsa inektirler. Kadın henüz dostluğa elverişli değildir. Fakat erkekler, söyleyin içinizde kim dostluğa yeteneklidir? Ah, ey erkekler, sizin ruh cimriliğiniz ve yoksunluğunuz. Dostunuza verebildiğiniz kadarını ben düşmanıma verebilirim. Ve bununla yoksullaşmam.</p>

  <p class="calibre2">Arkadaşlık var, dostluk da olmalı.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_16"><a id="bookmark29"></a><span class="calibre3"><a id="bookmark30"></a>Bin ve Bir Hedef Üstüne</span></h4>

  <p class="calibre2">Zerdüşt çok ülkeler, çok uluslar gördü. Birçok ulusun iyi ve kötü saydıkları şeyleri öğrendi. Zerdüşt dünya üzerinde iyi ve kötüden daha büyük kuvvet bulamadı.</p>

  <p class="calibre2">Değer yargısı olmayan hiçbir ulus yaşayamaz. Fakat yaşamak isterse komşusunun yargılarından ayrı yargılara sahip olmalıdır.</p>

  <p class="calibre2">Bir ulusun iyi dediğine başka bir ulus rezalet der. Ben böyle gördüm. Şurada kötü denilen şey, orada erguvan bir şerefle süslü!</p>

  <p class="calibre2">Komşu komşuyu hiçbir zaman anlamadı, ruhu hep komşusunun çılgınlığına ve kötülüğüne hayret etti.</p>

  <p class="calibre2">Her ulusun üstünde bir değerler levhası asılıdır. Bak bu, o ulusun zaferinin levhasıdır. Bu, o ulusun kudret iradesinin sesidir.</p>

  <p class="calibre2">O ulusça, güç olan şey geçerlidir; elzem ve güç olan şeyse iyidir. En kesin ihtiyaçtan kurtaran nadir ve en güç şey, kutsaldır.</p>

  <p class="calibre2">Hükmederek, komşusunu kıskandıracak şekilde zafer kazanmış olarak ve parlayarak yaptığı şey; bu, o ulusça yüce, en önemli ve her şeyin anlamı ve amacı olan şeydir.</p>

  <p class="calibre2">Evet kardeşlerim, bir ulusun ihtiyacını, toprağını, göğünü ve komşusunu tanıdınız mı böylece zaferlerinin yasası ve bu merdiven üstünde ümitlerine tırmanışının nedenlerini sezmiş olursunuz. “Daima birinci olmalısın ve başkalarını geçmelisin, kıskanç ruhun kimseyi sevmemeli, meğerki dostun ola” bu söz bir Yunanlının ruhunu titretti, böylece büyüklüğün yolunu tuttu.</p>

  <p class="calibre2">“Doğru söylemek, ok ve yayda usta olmak” benim ismimin geldiği ulus için bu yöntem sevimli ve güçtü. O isim ki bana hem sevimli hem ağır gelir.</p>

  <p class="calibre2">“Ana babayı saymak ve ruhun derinliklerine kadar onlara boyun eğmek”; başka bir ulus bu zafer levhasını üzerine astı ve bununla kuvvetli ve sonsuz oldu.</p>

  <p class="calibre2">“Bağlılık göstermek ve bağlılık yüzünden kötü ve bozuk şeyler için bile şeref ve kan feda etmek.” Başka bir ulus bunu söyleyerek zafere ulaştı ve kendini böyle zorlarken büyük ümitlere gebe kaldı. Gerçekten, insanlar her türlü iyilik ve kötülüklerini göstermişlerdir. Gerçekten, bunu bir yerden almadılar ve bir yerde bulmadılar. Bu, onlara gökten bir ses gibi inmedi.</p>

  <p class="calibre2">İnsan kendini korumak için ilk defa eşyaya değer biçti.</p>

  <p class="calibre2">Eşyanın anlamını, insani anlamını o yarattı. Onun için kendine insanım diyor. Bu, değer biçen demektir.</p>

  <p class="calibre2">Ancak takdir sayesinde değer meydana gelir. Ve takdirsiz varlığın anlamı kalmazdı. Yaratıcılar bunu işitin.</p>

  <p class="calibre2">Değerlerde değişme! Bu, yaratıcılarda değişmedir. Yaratıcı olmaya mecbur olan, daima yıkıcı olur. Başlangıçta uluslar yaratıcıydılar. Sonra yaratıcı insanlara az rastlanır oldu. Gerçekten kişi en geç bir yaratıktır.</p>

  <p class="calibre2">Uluslar, üstlerine bir iyilikler levhası astılar. Hükmetmek isteyen sevgi ile boyun eğmek isteyen sevgi birleşerek böyle levhalar yarattılar.</p>

  <p class="calibre2">Sürüdeki keyif ‘ben’deki keyiften daha eskidir ve iyi vicdan sürü ismini aldığı sürece, ancak kötü vicdan ‘ben’ der.</p>

  <p class="calibre2">Gerçekten, kurnaz ve çıkarını çoklarının çıkarında arayan “ben”; bu, sürünün kökü değil, bitişidir. Sevenler ve yaratanlardı ki; iyi ve kötüyü yaratmışlardı. Sevginin ve kinin ateşi bütün erdemlerde belirir.</p>

  <p class="calibre2">Zerdüşt birçok ülkeler ve uluslar gördü. Zerdüşt dünya üzerinde sevenlerin eserinden büyük bir kudret bulamadı. Bu eserlerin adı; ‘iyi’ ve ‘kötü’ydü.</p>

  <p class="calibre2">Gerçekten bu övme ve yermenin kudreti korkunç bir şeydir. Söyleyin kardeşlerim, onu kim zorlayabilir. Söyleyin bu hayvanın bin katlı ensesine kim kement atabilir?</p>

  <p class="calibre2">Şimdiye kadar bin hedef vardı. Çünkü bin ulus vardı. Eksik olan şey bin katlı ensenin kemendidir. Bir tek hedef eksiktir: Henüz insanlığın hedefi yoktur.</p>

  <p class="calibre2">Fakat kardeşlerim söyleyin; insanlığın hedefi olmayınca bizzat kendisi de yok değil midir?</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_17"><a id="bookmark31"></a><span class="calibre3">Yakın Sevgisi Üstüne</span></h4>

  <p class="calibre2">Yakınlarınız için ısrar ediyorsunuz. Ve güzel sözler buluyorsunuz. Fakat ben size derim ki yakınlarınıza olan sevginiz, bizzat kendinize olan kötü sevginizdir.</p>

  <p class="calibre2">Bizzat kendinizden kaçarak yakınınıza sığınıyorsunuz. Ve bundan bir erdem yaratmak istiyorsunuz. Fakat ben bu özverinizin iç yüzünü bilirim.</p>

  <p class="calibre2">‘Sen’, ‘ben’den daha eskidir. ‘Sen’ kutsal sayılmıştır. Fakat ‘ben’ henüz değil! Onun için insan yakınına sokulur.</p>

  <p class="calibre2">Size yakın sevgisini mi öneriyim? Yakınlardan kaçmayı ve en uzaktakini sevmeyi öneririm.</p>

  <p class="calibre2">En uzağa ve geleceğe olan sevgi, yakın sevgisinden daha yüksektir. Eşyaya ve hayaletlere sevgi; insana olan sevgiden daha yüksektir.</p>

  <p class="calibre2">Kardeşim, önüne koşan bu hayalet senden güzeldir. Ona neden etini, kemiğini vermiyorsun? Fakat korkuyorsun ve yakınlarına koşuyorsun.</p>

  <p class="calibre2">Siz kendinize dayanamıyorsunuz ve kendinizi yeteri kadar sevmiyorsunuz. Şimdi yakınınızı sevgiyle aldatmak ve onun hatasıyla yaldızlanmak istiyorsunuz.</p>

  <p class="calibre2">İsterdim ki bu çeşit yakınlarınıza ve onun komşularına katlanmayasınız ve böylece dostunuzu ve onun taşkın ruhunu bizzat kendinizden yaratasınız.</p>

  <p class="calibre2">Kendi lehinizde konuşmak istediğiniz zaman bir tanık çağırıyorsunuz. Onu, hakkınızda ‘iyidir’ demeye kandırınca, kendinizin iyi olduğuna inanıyorsunuz.</p>

  <p class="calibre2">Yalancı, yalnız bilgisi karşılığında konuşan değildir. Özellikle bilgisizliği karşısında konuşandır. İlişkilerinde kendinizden böyle söz ediyorsunuz. Ve kendiniz hakkında, komşunuzu aldatıyorsunuz. Deli şöyle der; “İnsanlarla ilişki, karakteri bozar. Özellikle karakter bulunmazsa!”</p>

  <p class="calibre2">Birisi yakınına, kendisini aradığı için gider. Diğeri kendini kaybetmek istediği için gider. Kendinize olan diğer gamlığınız, yalnızlığınızı bir hapse çevirir.</p>

  <p class="calibre2">Yakınınıza olan sevginizi ödeyen daha uzaktakilerdir. Ve beşiniz birleşince bir altıncının ölmesi gerekir.</p>

  <p class="calibre2">Sizin bayramlarınızı da sevmem. Orada pek fazla artist gördüm. Seyirciler bile artist pozu alıyorlar. Size, yakın sevgisini önermem, dostu öneririm. Dost sizin için evrenin bayramı ve ‘İnsanüstü’nü seziş olmalı.</p>

  <p class="calibre2">Size dostu ve onun taşkın gönlünü öğretiyorum. Fakat taşkın gönüller tarafından sevilmek isteyen, bir sünger olmalı.</p>

  <p class="calibre2">Size içinde hazır bir dünyası olan ve iyiliklerin kabuğu olan dostu, daima armağan etmeye hazır bir âlemi olan yaratıcı dostu öğretiyorum.</p>

  <p class="calibre2">Onun çözülen dünyası; kötüden iyinin, rastlantıdan amacın oluşu uğrundaki savaş sırasında yine birleşir.</p>

  <p class="calibre2">Bu gününün nedeni, gelecek ve en uzaktaki hedef olmalı. Dostunda ‘İnsanüstü’nü kendi nedenin olarak sevmelisin.</p>

  <p class="calibre2">Kardeşlerim, size yakın sevgisini önermem. Size en uzağı sevmeyi öneririm.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_18"><span class="calibre3"><a id="bookmark1"></a>Yaratıcının Yolu Üstüne</span></h4>

  <p class="calibre2">Kardeşim yalnızlığa çekilmek mi istersin? Kendine olan yolu aramak mı istersin, biraz durakla ve dinle:</p>

  <p class="calibre2">“Arayan, kendisini kolaylıkla kaybeder; her yalnızlık suçtur.” Sürü böyle der. Ve sen çok uzun zaman sürü içinde kaldın.</p>

  <p class="calibre2">Sürünün sesi sende de çınlamaya devam edecek. Ve “Vicdanım artık seninle ortak değildir” diyecek olsan, bu bir yakınma ve acı olacak.</p>

  <p class="calibre2">Bak, bizzat bu acıyı bir vicdan doğurmuştur. Ve bu vicdanın son kıvılcımı, senin gamında parıldamaktadır.</p>

  <p class="calibre2">Fakat kederinin yolunu, yani bizzat kendine olan yolu yürümek mi istersin? Bana bunu hak ettiğini ve kuvvetini göster.</p>

  <p class="calibre2">Yeni bir kudret ve yeni bir hak mısın? Bir ilk hareket misin? Kendinden yuvarlanan bir tekerlek misin? Yıldızları kendi etrafında dönmeye zorlayabilir misin?</p>

  <p class="calibre2">Ah, yükseklikler isteyen o kadar tutku var ki! Kibirlinin o kadar istekleri var ki, bana bu şehvet düşkünü ve kibirlilerden olmadığını göster.</p>

  <p class="calibre2">Ah, çok büyük fikirler vardır ki, bir körükten başka bir şey değildirler. Körüklerler ve daha fazla boşaltırlar.</p>

  <p class="calibre2">Kendine özgür mü diyorsun? Bir boyunduruktan kurtulduğunu değil, egemen düşüncelerini işitmek isterim.</p>

  <p class="calibre2">Boyunduruktan kurtulmaya layık bir adam mısın? Uşaklıktan çıktığı zaman, son değerini de kaybedenler vardır.</p>

  <p class="calibre2">Nelerden kurtuldun? Bu bana vız gelir. Fakat gözün bana şunu apaçık bir şekilde söylemeli; “Özgür, ama ne amaçla?”</p>

  <p class="calibre2">Kendi iyilik ve kötülüğünü kendin yaratabilir misin? Ve iradeni bir yasa gibi kendine egemen kılabilir misin? Kendi kendinin yargıcı ve kendi yasanın intikamcısı olabilir misin?</p>

  <p class="calibre2">Kendi yasasının yargıcı ve intikamcısı ile yalnız kalmak korkunçtur. Bir yıldız, uzayın boşluğuna ve yalnızlığının buzlu soluğuna böyle atılır.</p>

  <p class="calibre2">Ey yalnız adam, bugün henüz kalabalığın acısını çekiyorsun. Bugün henüz bütün cesaretine ve ümitlerine sahipsin.</p>

  <p class="calibre2">Fakat bir zaman gelecek, yalnızlık seni yoracak. Bir zaman gelecek gururun eğilecek. Ve cesaretin kırılacak. Bir zaman gelecek, “Ben yalnızım!” diye haykıracaksın.</p>

  <p class="calibre2">Bir zaman gelecek, yüksekliğini görmeyecek ve alçaklığı pek yakın duyacaksın. Kendi yüceliğin bir hayalet gibi seni korkutacak. Bir zaman gelecek, “Her şey yanlış!” diye bağıracaksın.</p>

  <p class="calibre2">Yalnızı öldürmek isteyen hisler vardır. Öldürmezlerse kendilerinin ölmesi gerekir. Fakat katil olmayı başarabilir misin?</p>

  <p class="calibre2">Kardeşim, aşağılamak kelimesini ve seni aşağı görenlere karşı adil olmanın acısını tanır mısın? Senin hakkındaki düşüncelerini değiştirmeye çoklarını zorladın. Bunun intikamını alacaklar. Onlara yaklaştın; fakat yine de önlerinden geçip, gittin.</p>

  <p class="calibre2">Bunu sana hiçbir zaman bağışlamayacaklar. Sen onları geçtin. Fakat sen yükseldikçe kıskançlığın gözü seni o oranda küçük görür. En çok, uçandan nefret edilir.</p>

  <p class="calibre2">Demelisin ki; “Bana karşı nasıl adil olabilirsiniz? Ben kendime sizin haksızlığınızı yakıştırıyorum.” Onlar yalnıza haksızlık eder ve çamur atarlar. Fakat kardeşim eğer bir yıldız olmak istersen böyle yaptılar diye onları daha az aydınlatmamalısın.</p>

  <p class="calibre2">Ve iyiler ve adillerden sakının! Onlar kendi erdemlerini yaratanı çarmıha germeyi severler. Onlar yalnızdan nefret ederler.</p>

  <p class="calibre2">Kutsal basitlikten de sakının! Basit olmayan her şey onlarca kutsal olmayandır.</p>

  <p class="calibre2">Bu odun yığını, ateşle oynamasını da sever.</p>

  <p class="calibre2">Kendi sevginin baskınlarından da sakın. Yalnız, rast geldiğine pek çabuk elini uzatır.</p>

  <p class="calibre2">Bazı adamlara, elini değil, yalnız pençeni uzatmalısın. Ve isterim ki pençenin tırnakları da olsun. Fakat; rast gelebileceğin en kötü düşman, bizzat kendin olacaksın. Bizzat sen, mağaralarda ve ormanlarda kendini izlersin.</p>

  <p class="calibre2">Yalnızsan, kendine giden yolu yürüyorsun. Fakat bu yol, kendine ve yedi şeytanına uğrar.</p>

  <p class="calibre2">Sen, kendinin inkârı, cini, cinneti, falcısı, delisi, şüphecisi, uğursuzu ve kötülüğü olacaksın.</p>

  <p class="calibre2">Kendi alevinde, kendini yakmak istemelisin. Kül olmadan nasıl yenileneceksin?</p>

  <p class="calibre2">Yalnız, sen yaratıcının yolundan yürüyorsun. Yedi şeytanından kendine bir tanrı yaratacaksın. Yalnız, sen, sevenlerin yolundan yürüyorsun. Sen bizzat kendini seviyorsun. Ve yalnız sevenlerin yaptığı gibi kendini küçümsüyorsun.</p>

  <p class="calibre2">Seven, yaratmak ister, çünkü küçümser. Sevdiğini küçümsemeyen, aşktan ne anlar?</p>

  <p class="calibre2">Sevgin ve yaratıcılığınla yalnızlığına git kardeşim. Çok sonra hakkaniyet, topallayarak seni izleyecektir.</p>

  <p class="calibre2">Gözyaşlarımla yalnızlığına git kardeşim. Ben kendinden üstün bir şey yaratmak isteyen ve bu yüzden harcananı severim.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_19"><span class="calibre3">Genç ve Yaşlı Dişicikler Üstüne</span></h4>

  <p class="calibre2">"Zerdüşt, alaca karanlıkta ürkek ürkek öyle nereye gidiyorsun? Mantonun altında öyle özenle sakladığın şey nedir?</p>

  <p class="calibre2">Sana armağan edilmiş bir hazine mi? Yeni doğmuş bir çocuğun mu? Ey kötüler dostu, sende mi hırsızların yolunu tuttun?”</p>

  <p class="calibre2">"Gerçekten kardeşim,” dedi Zerdüşt "o bana armağan edilmiş bir hazinedir. Taşıdığım şey, bir küçük gerçektir.</p>

  <p class="calibre2">Fakat bu gerçek, afacan küçük bir çocuk gibidir. Ve eğer ağzını tutmasam bağıracak.</p>

  <p class="calibre2">Bugün, gün batarken yolda gidiyordum, bir ihtiyar kadına rastladım. Bana şöyle dedi:</p>

  <p class="calibre2">"Zerdüşt, biz kadınlara çok şey söyledi. Fakat kadın hakkında hiçbir şey söylemedi.”</p>

  <p class="calibre2">"Kadınlar hakkında ancak erkeklerle konuşulur.” dedim.</p>

  <p class="calibre2">"Bana da kadından söz et.” dedi. "Ben onu derhal unutacak kadar ihtiyarım.”</p>

  <p class="calibre2">İhtiyar kadının dediğini kabul ettim. Ve ona şöyle dedim:</p>

  <p class="calibre2">"Kadında her şey bir bilmecedir. Ve kadında her şeyin bir tek hal noktası vardır. Bu, gebeliktir. Erkek, kadın için bir araçtır. Amaç daima çocuktur. Fakat kadın, erkek için nedir?</p>

  <p class="calibre2">Gerçek erkek iki şey ister: ‘Tehlike ve oyun!’ Onun için kadını, en tehlikeli bir oyuncak olduğu için ister.</p>

  <p class="calibre2">Erkeği savaşa karşı eğitmeli. Ve kadını, savaşanı dinlendirmeye. Başka türlüsü deliliktir.</p>

  <p class="calibre2">Savaşan, pek tatlı meyveleri sevmez. Onun için kadını sever. En tatlı kadın bile acıdır.</p>

  <p class="calibre2">Kadın, çocuğu erkekten daha iyi anlar. Fakat erkek, kadından daha çocuktur.</p>

  <p class="calibre2">Gerçek erkekte bir çocuk gizlidir. Bu, oynamak ister. Haydi bakalım kadınlar, erkekteki bu çocuğu keşfedin.</p>

  <p class="calibre2">Kadın; saf, ince ve henüz var olamayan bir dünyanın erdemleriyle parlayan mücevher gibi bir oyuncak olmalı.</p>

  <p class="calibre2">Aşkınızda bu yıldızın ışığı parlamalı. Ümidiniz ‘İnsanüstü’nü doğurmak olmalı.</p>

  <p class="calibre2">Aşkınızda cesaret olmalı ve aşkınızla, sizi korkutanın üstüne yürümelisiniz.</p>

  <p class="calibre2">Şerefiniz aşkınızda olmalı. Yoksa kadın şereften pek anlamaz. Şerefiniz, sevildiğinizden daha fazla sevmek ve hiç bir zaman ikinci olmamaktır.</p>

  <p class="calibre2">Erkek, seven kadından korkmalı. Kadın o zaman her şeyi feda eder ve başka her şey onca değersiz olur.</p>

  <p class="calibre2">Erkek, kin besleyen kadından korkmalı! Erkek, ruhunun derinliğinde kötüdür sadece, oysa ki kadın berbattır.</p>

  <p class="calibre2">"En çok kimden nefret edersin,” demir, mıknatısa böyle sormuş. "En çok senden nefret ederim, çünkü çekersin, fakat kendinde tutacak kadar kuvvetli değilsin.”</p>

  <p class="calibre2">Erkeğin mutluluğu, "Ben isterim” der. Kadının mutluluğu, "O istiyor,” der.</p>

  <p class="calibre2">"Bak, şimdi dünya ne eşsiz.” Bütün sevgisiyle boyun eğen kadın böyle düşünür.</p>

  <p class="calibre2">Kadın boyun eğmeli. Ve sığlığına bir derinlik aramalı. Kadının ruhu sığdır. Sığ bir su üstünde, hareketli, çılgın bir zardır.</p>

  <p class="calibre2">Erkeğin ruhu ise derindir. Onun nehri, yeraltı mağaralarında çağlar. Kadın onun kuvvetini sever, fakat anlayamaz.”</p>

  <p class="calibre2">İhtiyar kadın bana şu cevabı verdi; "Zerdüşt pek güzel şeyler söyledi. Hele genç olanlar için.</p>

  <p class="calibre2">Ne tuhaf! Zerdüşt kadınları az tanır. Fakat onlar hakkında söylediği sözler çok doğru. Bunun nedeni kadında hiçbir şeyin olanaksız olmayışıdır.</p>

  <p class="calibre2">Şimdi benim şu küçük armağanımı teşekkür yerine kabul et. Ben bunu verecek kadar ihtiyarım. Onu iyi sar ve ağzını kapa. Yoksa bu küçük gerçek pek şiddetli haykırır. "</p>

  <p class="calibre2">"Kadın armağanını ver.” dedim.</p>

  <p class="calibre2">İhtiyar kadın şöyle dedi:</p>

  <p class="calibre2">"Kadınlara mı gidiyorsun? Kırbacı unutma.”</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_20"><span class="calibre3">Zehirli Yılan Sokması Üstüne</span></h4>

  <p class="calibre2">Zerdüşt, sıcak bir gün bir incir ağacının altında, kolları yüzünde uykuya dalmıştı. Bu sırada zehirli bir yılan geldi ve boynundan öyle soktu ki Zerdüşt ağrıdan bağırdı. Elini yüzünden çekince zehirli yılanı gördü. Yılan Zerdüşt’ün gözlerini tanıdı. Ve acemice kıvrılarak kaçmak istedi. Zerdüşt "Olmaz!” dedi. "Henüz benim teşekkürümü almadın. Beni zamanında uyandırmış oldun. Daha uzun yolum var.”</p>

  <p class="calibre2">"Yolun artık kısadır.” dedi yılan, kederli. "Zehrim öldürücüdür.” Zerdüşt gülümsedi. "Bir yılanın zehri ile bir devin öldüğü görülmüş mü?” dedi. "Fakat zehrini geri al, onu bana armağan edecek kadar zengin değilsin.” O zaman yılan tekrar Zerdüşt’ün boynuna sarıldı ve yarasını yaladı.</p>

  <p class="calibre2">Zerdüşt bir zaman sonra bunu havarilerine anlatınca: "Bu kıssadan çıkaracağımız hisse nedir?” dediler. Zerdüşt şu cevabı verdi:</p>

  <p class="calibre2">"İyiler ve adiller bana ahlak yıkıcısı diyorlar. Benim öyküm ahlak dışıdır.</p>

  <p class="calibre2">Fakat siz, bir düşmanınız olduğunda onun kötülüklerine iyilikle karşılık vermeyin. Çünkü bu, utandırır. Tersine size iyilik yaptığını ona kanıtlayın. Utandırmaktansa, öfkelenmek iyidir.</p>

  <p class="calibre2">Ve size sövenlere iyilik yapmanız, hoşuma gitmez. Siz de biraz sövün daha iyi.</p>

  <p class="calibre2">Ve size büyük bir haksızlık yapıldığında hemen buna beş küçük haksızlık ekleyin. Yalnız, haksızlıklarla ezilen adamı seyretmek kötüdür.</p>

  <p class="calibre2">Bunu zaten biliyor muydunuz? Ortaklaşa yapılmış bir haksızlık, bir yarım haktır. Ve haksızlığı, ancak taşıyabilecek adam yüklenmeli.</p>

  <p class="calibre2">Bir küçük intikam, hiç intikam almamaktan daha insanidir. Ve eğer ceza saldırgan için bir hak ve şeref değilse, sizin cezalarınızı da istemem.</p>

  <p class="calibre2">Kendisini haksız çıkarmak, hak iddia etmekten daha kibardır. Hele, insan haklı olursa! Yalnız, bunun için yeteri kadar zengin olmalı.</p>

  <p class="calibre2">Sizin soğuk adaletinizi sevmem. Yargıçlarınızın gözünde bana daima cellat ve onun soğuk demiri görünür.</p>

  <p class="calibre2">Gören gözle, sevgi anlatan adalet nerde? Söyleyin!</p>

  <p class="calibre2">Öyleyse yalnız bütün cezaları değil, bütün suçları da taşıyacak bir sevgi icat edin.</p>

  <p class="calibre2">Öyleyse yargıçlardan başka herkesi beraat ettiren bir adalet bulun.</p>

  <p class="calibre2">Şunu da işitmek ister misiniz? Tam adil olmak isteyenler için yalan da bir insan severlik olur.</p>

  <p class="calibre2">Nasıl tam adil olayım? Herkese kendi payını nasıl vereyim? Ama herkese kendi payımı veririm, bu yeter.</p>

  <p class="calibre2">Sonunda kardeşlerim, yalnızlara haksızlık yapmaktan çekinin. Bir yalnız bunu nasıl unutabilir ve nasıl karşılık verebilir?</p>

  <p class="calibre2">Yalnız adam, bir derin göl gibidir. İçine bir taş atmak kolaydır. Fakat taş dibine kadar çökerse, söyleyin, kim onu çıkarabilir?</p>

  <p class="calibre2">Yalnıza hakaret etmekten çekinin. Fakat bunu yaparsanız artık onu öldürün.”</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_21"><span class="calibre3">Çocuk ve Evlilik Üstüne</span></h4>

  <p class="calibre2">Kardeşim, yalnız senin için bir sorgum var. Bunu bir sonda gibi ruhunun dibine atıyorum. Derinliğini anlamak için.</p>

  <p class="calibre2">Sen gençsin, evlilik ve çocuk arzu ediyorsun. Fakat sana sorarım; çocuk istemeye ehil bir adam mısın?</p>

  <p class="calibre2">Sorarım; zafere erişmiş misin? Kendi kendini zorlayan mısın? Duygularının hâkimi misin? Erdemlerinin efendisi misin? Sorarım!</p>

  <p class="calibre2">Yoksa arzun, hayvanlıktan ve zina ihtiyacından mı? Yalnız kalmaktan mı, kendinle geçinememekten mi geliyor?</p>

  <p class="calibre2">İsterim ki, zaferin ve özgürlüğün çocuğu özlesin. Zaferine ve kurtuluşuna canlı anıtlar dikesin. Kendinden ötesi için inşa etmelisin. Fakat bunun için önce kendin, beden ve ruhça tam yapılı olmalısın.</p>

  <p class="calibre2">İşin yalnız üremekten ibaret olmamalı. Kendinden üstün varlık yaratmalısın. Bu iş için evlilik bahçesi sana yardım etmeli.</p>

  <p class="calibre2">Daha yüksek bir varlık, bir ilk hareket, kendiliğinden dönen bir tekerlek, bir yaratıcı yaratmalısın. Evlenme, iki kişinin bütün yarattıklarından daha üstün bir varlık getirme iradelerine derim. Böyle bir iradenin sahibi oldukları için iki kişinin birbirini saymasına derim.</p>

  <p class="calibre2">Senin evliliğinin anlamı ve gerçeği bu olmalı. Fakat şu gereksizlerin evlilik dediği şey; buna ne ad vereyim?</p>

  <p class="calibre2">Ah bu iki kişinin karşılıklı ruh yoksunluğu! Ah, bu iki kişinin karşılıklı ruh kirliliği! Ah, bu iki kişinin acınacak rahat düşkünlüğü!</p>

  <p class="calibre2">Bunların hepsine evlilik diyorlar. Ve nikâhlarının gökte kıyıldığını söylüyorlar.</p>

  <p class="calibre2">Bu gereksizlerin göğünü istemem. Bu ilahi ağda kucaklaşan hayvanları istemem.</p>

  <p class="calibre2">Birbiri için yaratmadığı bu iki insanın nikâhını onaylamak için topallayarak gelen tanrı da bana uzak olsun.</p>

  <p class="calibre2">Böyle evliliklere gülmeyin! Hangi çocuk ana-babasının haline ağlamak için nedene sahip değildir? Şu adam, bana olgun ve dünyanın anlamını kavramaya yetkin göründü. Fakat karısını görünce dünyayı bir tımarhane sandım.</p>

  <p class="calibre2">Evet ben isterdim ki bir azizle bir kaz çiftleştikleri zaman dünya sarsıntıyla çırpınsın.</p>

  <p class="calibre2">Şu adam, bir kahraman gibi gerçekleri aradı. Ve sonunda küçük ve süslü bir yalan yakaladı. Buna "evliliğim” diyor.</p>

  <p class="calibre2">Şu adam, ilişkilerinde pek çekingen ve çok güç beğenirdi. Fakat birdenbire sonsuz olarak derneğini bozdu. Buna "evliliğim” diyor.</p>

  <p class="calibre2">Şu adam, melek erdemlerine sahip bir hizmetçi arıyordu. Fakat birdenbire bir kadının hizmetçisi oluverdi. Şimdi yalnız bir melek olması kaldı!</p>

  <p class="calibre2">Bütün alıcıları dikkatli görüyorum. Hepsinin hilekâr gözleri var. Fakat en hilekâr adam bile karısını torbada alıyor.</p>

  <p class="calibre2">Çok kısa delilikler -siz buna aşk diyorsunuz. Ve evliliğiniz, uzun bir budalalık halinde bu kısa deliliklerinize bir son veriyor.</p>

  <p class="calibre2">Kadına olan sevginiz ve kadının erkeğe karşı olan sevgisi... Bu, acı çeken ve gizlenen tanrılara bir acıma olsaydı. Fakat çok defa iki hayvan birbirini buluyor.</p>

  <p class="calibre2">Sizin en iyi aşkınız bile şaşkın bir sembol ve acıklı bir alevden ibarettir. O ise daha yüksek yolları aydınlatacak bir fenerdir.</p>

  <p class="calibre2">Biraz da kendinizden ötesi için sevin. Böyle sevmeyi öğrenin. Bunun için aşkınızın acı kadehini içmelisiniz.</p>

  <p class="calibre2">En iyi aşkın kadehinde bile acılık vardır. Böylece ‘İnsanüstü’ne sıcaklık getirir. Böylece yaratıcı, sana susuzluk verir.</p>

  <p class="calibre2">Yaratıcıya susuzluk, ‘İnsanüstü’ne özlem ve ok! Kardeşim söyle, evlilik iraden bu mu? Bu iradeyi ve bu evliliği kutsarım.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_22"><span class="calibre3">Serbest Ölüm Üstüne</span></h4>

  <p class="calibre2">Çokları çok geç ve bazıları da pek erken ölürler. "Zamanında öl.” vecizesi henüz yabancı geliyor. "Zamanında öl.” Zerdüşt bunu önerir.</p>

  <p class="calibre2">Fakat hiçbir zaman, zamanında yaşayamayan, zamanında nasıl ölsün? Keşke hiç doğmasaydı. Gereksiz kişilere bunu öneririm.</p>

  <p class="calibre2">Fakat gereksizler de henüz ölümlerini önemsiyorlar ve en boş ceviz bile kırılmak istiyor.</p>

  <p class="calibre2">Herkes ölümü önemsiyor. Ölüm henüz bayram değil! İnsanlar henüz en iyi bayramlarını nasıl kutlayacaklarını öğrenmediler.</p>

  <p class="calibre2">Ben size yaratıcının yaşayanlara bir diken ve bir adak olan ölümünü göstereceğim.</p>

  <p class="calibre2">Yaratıcı, zafer kazanmış bir halde, umanlar ve övenlerle çevrili olarak kendi ölümü ile ölür.</p>

  <p class="calibre2">Böyle ölmeyi öğrenmeli.</p>

  <p class="calibre2">Böyle bir ölmenin, canlılara yeminler sunmadığı hiçbir bayram kutlanmamalı.</p>

  <p class="calibre2">Böyle ölme en iyisidir. Fakat ikincisi, mücadelede ölmek ve bir büyük ruhu harcamaktır.</p>

  <p class="calibre2">Fakat sizin sinerek sokulan ve bir efendi gibi gelen yaslı ölümünüz, savaşanın ve zafer kazananın yabancısıdır.</p>

  <p class="calibre2">Size kendi ölümümü ve istediğim için bana gelen serbest ölümü överim.</p>

  <p class="calibre2">Bunu ne zaman isteyeceğim? Bir hedef ve bir varise sahip olan, bu hedef ve varis için tam zamanında ölmek ister.</p>

  <p class="calibre2">Ve hedef ve varise saygı için, hayat mabedine kuru çelenkler asmaz.</p>

  <p class="calibre2">Gerçekten, ben tel çevirenlere benzemek istemem. Bunlar tellerini uzatırken kendileri geri giderler. Bazıları gerçeklerin ve zaferlerinin değerinden çok fazla yaşlanırlar. Dişsiz bir ağızın artık her gerçeği söylemeye hakkı yoktur.</p>

  <p class="calibre2">Şöhret sahibi olmak isteyenler tam zamanında şereften ayrılmalı. Ve "Zamanında gitmek!” güç hünerini göstermeli.</p>

  <p class="calibre2">En fazla tat verdiğimiz zaman, kendimizi yedirmeyi durdurmalıyız. Uzun zaman sevilmek isteyenler bunu bilirler.</p>

  <p class="calibre2">Ekşi elmalar vardır ki, yazgıları güzün son gününe kadar beklemektir. Bunlar olgunlaşır, sararır, buruşurlar.</p>

  <p class="calibre2">Bazılarının kalbi, bazılarının ruhu daha önce ihtiyarlar. Bazıları da gençliklerinde düşkün ihtiyardırlar. Geç gençleşen, uzun zaman genç kalır.</p>

  <p class="calibre2">Bazılarına yaşam aksilik eder ve yüreklerini bir zehirli sülük aşındırır. Bunlar ölümü kendilerine yakıştırma çaresine baksınlar.</p>

  <p class="calibre2">Bazısı hiç tatlılaşmaz, daha yazın çürür. Onu dalda tutan şey, korkaklıktır.</p>

  <p class="calibre2">Pek çokları pek uzun zaman dalda asılı kaldılar. Bir fırtına gelse de bütün bu çürük ve kurt yeniklerini ağaçtan silkse.</p>

  <p class="calibre2">Tez ölüm öğütleyenleri gelse! Bunlar bence hayat ağaçları için en iyi fırtınalar ve sallayıcılardır. Fakat yalnız, yavaş yavaş ölümü ve bütün evrene ait olan felaketlere dayanmayı önerdiklerini duyuyorum. Ah, "Evrene ait olan”a dayanmayı öneriyorsunuz. Ey şom ağızlılar işte bu evrene ait olan, size fazla dayanıyor.</p>

  <p class="calibre2">Gerçekten, yavaş yavaş gelen ölüm öğütleyenlerinin saygı gösterdikleri o Yahudi, pek erken öldü ve onun erken ölmesi, o zamandan beri çoklarının başına ansızın gelen bela oldu.</p>

  <p class="calibre2">Yahudi İsa, yalnız Yahudiliğin gözyaşlarını ve kederini; iyilerin ve adillerin kinini tanıyordu. Böylece ölüm özlemine tutulmuştu.</p>

  <p class="calibre2">Çölde iyilerden ve adillerden uzak kalabilseydi belki yaşamayı, evreni sevmeyi ve gülmeyi öğrenirdi.</p>

  <p class="calibre2">Kardeşlerim, bana inanın. O pek erken öldü. Eğer benim yaşıma kadar yaşasaydı, tebliğlerini geri alırdı. Geri alacak kadar asildi.</p>

  <p class="calibre2">Fakat henüz olgunlaşmamıştı. Delikanlı ham sever. Ve hamlıkla insandan ve evrenden nefret eder. Onun gönlü ve ruhunun kanatları henüz ağırdır ve serbest değildir.</p>

  <p class="calibre2">Olgun erkekte delikanlıdan fazla çocukluk ve daha az gam vardır; ölüm ve dirimi daha iyi anlar. Ölmek için özgür ve ölümde özgür olabilen ve evet demeye zaman kaldığında hayır diyebilen. Böylesi, ölmeyi ve yaşamayı anlar.</p>

  <p class="calibre2">Dostlarım, ölümünüz insan ve toprağa karşı bir günahkârlık olmamalı. Bunu ruhunuzun tatlılığından dilerim.</p>

  <p class="calibre2">Ölümünüzde, ruhunuz ve erdeminiz evrenin etrafındaki akşam kızıllığı gibi parıldamalı. Yoksa ölümünüz kötü bir ölümdür.</p>

  <p class="calibre2">Siz, dostlarım, hatırım için evreni daha fazla seviniz diye, ben böyle ölmek isterim ve beni doğuran toprağa karışmak isterim.</p>

  <p class="calibre2">Gerçekten, Zerdüşt’ün bir hedefi vardı. Zarını attı. Şimdi siz, dostlarım, hedefimin varisi oldunuz. Altıntopu size atıyorum.</p>

  <p class="calibre2">Dostlarım, altıntopu attığınızı görmeyi her şeyden fazla severim. Bunun için bir süre daha dünyada dolaşıyorum. Beni bağışlayın.</p>

  <p class="calibre2">Zerdüşt böyle dedi.</p>

  <h4 class="calibre12" id="sigil_toc_id_23"><span class="calibre3">Armağan Veren Erdem Üstüne</span></h4>

  <p class="calibre4"><span class="calibre3">1</span></p>

  <p class="calibre2">Zerdüşt çok sevdiği "Alaca İnek” adlı şehre veda edince, kendilerini onun havarisi ilan edenler, onu izlediler, uğurladılar. Böylece bir yol çaprazına vardılar. Burada Zerdüşt kendilerine, yalnız yürümek istediğini ve artık yalnız yürüyeceğini söyledi. Havariler ona bir hatıra olarak altın kabzasında, güneş etrafında bir yılan sarılmış olan bir asa armağan ettiler. Zerdüşt asaya memnun oldu. Ona dayandı ve havarilerine şöyle dedi:</p>

  <p class="calibre2">"Söyleyin, nasıl oldu da altın en yüksek değere ulaştı? Nadir, faydasız olduğu ve tatlı bir parlaklığa sahip olduğu için! O daima armağan edilir.</p>

  <p class="calibre2">Altın en yüksek erdemin sembolü olarak en yüksek değere erdi. Armağan edenin gözü, altın gibi parlar. Altın parıltısı, ayla güneş arasında barış yaratır.</p>

  <p class="calibre2">En yüksek erdem; nadir, faydasız ve tatlı parıltılıdır. En yüksek erdem armağan eden erdemdir. Gerçekten, havarilerim, sizi anlıyorum. Siz armağan erdemini benim gibi yorumluyorsunuz. Kediler ve kurtlarla ortaklaşa neyiniz var?</p>

  <p class="calibre2">Kurban vermeye ve armağan etmeye susadınız. Onun için dünyanın bütün servetlerini ruhunuzda toplamaya susamışsınız.</p>

  <p class="calibre2">Ruhunuz hazineler ve tılsımlar aramaya doymuyor. Çünkü armağan etmeye doymayan bir erdeminiz var.</p>

  <p class="calibre2">Her şeyi kendinize toplamak istiyorsunuz ki sevginizin armağanı olarak sizden fışkırsınlar. Gerçekten, böyle armağan edici bir sevgi bütün değerlerin gaasıbıdır. Fakat ben bu bencilliği kutsarım.</p>

  <p class="calibre2">Bir de başka bencillik vardır; züğürt, aç, daima çalmak isteyen hastaların bencilliği, hasta bencillik! O her parlayan şeye bir hırsız gözü ile bakar. Ve doyacak kadar yiyeceği olana açın iştahıyla bakar. Ve daima armağan edenlerin masasına sokulur.</p>

  <p class="calibre2">Bu tutku, bir hastalık ve görünmez bir soysuzlaşmadır.</p>

  <p class="calibre2">Bu bencillik hırsız tutkusudur ve veremli bir bedenden gelir.</p>

  <p class="calibre2">Söyleyin kardeşlerim, bizce kötü ve en kötü şey nedir? Soysuzlaşma değil midir? Ve armağan edici ruhun bulunmadığı yerde soysuzlaşma olur.</p>

  <p class="calibre2">Bizim yolumuz yükselen bir yoldur. Bir çeşit üstün bir türe doğru. Fakat “her şey benim için” diyen soysuz duygu, bizim için korkunçtur.</p>

  <p class="calibre2">Duygularımız yükseklere uçar. Böylece vücudumuzun sembolü, yükselişin sembolüdür. Böyle yükseliş sembolleri, erdemlerdir.</p>

  <p class="calibre2">Vücut işte böyle, bir oluşan ve savaşan halinde tarihten geçer. Ya ruh bu bedenin nesidir? Bedenin mücadele ve zaferlerinin yoldaşı ve yankısı!</p>

  <p class="calibre2">Bütün iyilik ve kötülük isimleri birer semboldür. Onlar konuşmazlar, yalnız işaret ederler. Onları bilmek isteyen, delidir.</p>

  <p class="calibre2">Kardeşlerim, ruhunuzun sembollerle konuştuğu saatlere dikkat edin. Bu saat erdemlerinizin kaynağıdır.</p>

  <p class="calibre2">O zaman bedeniniz yükselir, yeniden dirilir ve mutluluğuyla mest eder ve onu; yaratıcı, takdir eden, seven ve her şeyin iyisi yapar.</p>

  <p class="calibre2">Yüreğiniz bir nehir gibi geniş ve dolu akıp, etrafındakiler için bir bereket ve bir tehlike olduğu an; erdemlerinizin kaynağıdır.</p>

  <p class="calibre2">Övme ve yermenin üstüne çıkabildiğiniz ve iradeniz bir sevenin iradesi olarak her şeye hükmetmek istediği an, erdemlerinizin kaynağıdır.</p>

  <p class="calibre2">Hoş olan şeyi küçük gördüğünüz ve yumuşak şeylerden en çok uzaklaştığınız an, erdeminizin kaynağıdır.</p>

  <p class="calibre2">Bir iradenin sahibi olarak ve bütün ihtiyaçlardan dönüşü sizin için zorunlu gördüğü an, erdemlerinizin kaynağıdır.</p>

  <p class="calibre2">Gerçekten, bu erdem yeni bir iyi ve kötüdür. Gerçekten yeni, derin bir çağlayışın ve yeni bir kaynağın sesidir.</p>

  <p class="calibre2">Bu yeni erdem kudrettir. Bir güçlü fikirdir ve onun etrafında uyanık bir ruhtur. Bir altın güneş ve etrafında bir anlama yılanıdır!</p>

  <p class="calibre4"><span class="calibre3">2</span></p>

  <p class="calibre2">Zerdüşt burada biraz durdu ve havarilerine sevgi ile baktı. Sonra konuşmaya devam etti. Sesi değişmişti:</p>

  <p class="calibre2">“Kardeşlerim erdeminizin kudretiyle evrene sadık kalınız. Armağan sevginiz ve iradeniz, evrenin amacına hizmet etsin. Sizden bunu dilerim, sizden bu yemini isterim.</p>

  <p class="calibre2">‘Evrene ait olan’dan onları kaçırmayın ve kanatlarla ‘sonsuz duvarlara’ çarptırmayın. Ah, her zaman o kadar çok yolunu şaşırmış erdem vardı ki!</p>

  <p class="calibre2">Yolunu şaşıran erdemi tıpkı benim gibi, evrene çeviriniz. Onu bedene ve hayata iade ediniz ki evrende bir amaç, bir insani amaç versin.</p>

  <p class="calibre2">Ruh ve erdem şimdiye kadar yüzlerce çeşit yanlış yollara saptılar. Ve yanlış hareketler yaptılar. Ah vücudumuzda hâlâ bütün bu deliliklerin ve hataların izleri vardır. Bunlar beden ve irade haline gelmişlerdir.</p>

  <p class="calibre2">Şimdiye kadar ruh ve erdem yüzlerce tecrübeye girişmiş, yüzlerce defa yolunu şaşırmıştır. İnsan bir tecrübeydi. Ah birçok hata bizde vücutlaşmıştır.</p>

  <p class="calibre2">Bin yılların yalnız bilinci değil, deliliği de bizim başımızdadır. Varis olmak tehlikeli şeydir.</p>

  <p class="calibre2">Henüz adım adım rastlantı devi ile çarpışıyoruz. Ve şimdiye kadar bütün insanlıkta bir amaçtan yoksunluk anlamsızlığı hüküm sürmüştür.</p>

  <p class="calibre2">Ruhunuz ve erdeminiz evrenin amacına hizmet etmeli kardeşlerim. Ve her şeye yeniden sizin tarafınızdan değer biçilmeli. Bunun için savaşan olmalısınız. Bunun için yaratıcı olmalısınız.</p>

  <p class="calibre2">Vücut, bilerek temizlenir. Bilgi ve deneyim ile yükselir. İdrak edenin bütün içgüdüleri kutsallaşır. Ve yükselenin ruhu şen olur.</p>

  <p class="calibre2">Doktor, kendine yardım et. Böylece hastalarına da yardım etmiş olursun. Onun en iyi yardımı, kendi kendini şifalandırabileni iyi görebilmesidir. Henüz yürünmemiş binlerce yol, hayatın binlerce gizli adları ve sağlıkları vardır. Halen insan ve insanın dünyası tükenmemiş ve keşfedilmemiştir.</p>

  <p class="calibre2">Ey yalnızlar, uyanık durun ve dinleyin! Gelecekten gizli kanat darbeleriyle rüzgârlar esiyor. Ve hassas kulaklara iyi haberler geliyor.</p>

  <p class="calibre2">Bugünün yalnızları ve ayrılanları, bir zamanlar siz bir ulus olmalısınız. Bizzat kendini seçmiş olan sizlerden seçme bir ulus yetişmelidir ve bu ulus içinden de ‘İnsanüstü’ doğmalıdır.</p>

  <p class="calibre2">Gerçekten, dünya, artık bir dinlenme yeri olmalıdır. Ve şimdiden, evrenin etrafında şifa getiren, yeni bir koku ve yeni bir ümit var.”</p>

  <p class="calibre4"><span class="calibre3">3</span></p>

  <p class="calibre2">Zerdüşt bunları söyledikten sonra, son sözünü söylememiş birisi gibi sustu. Asayı şüphe içinde uzun zaman elinde salladı. Sonunda konuşmaya başladı. Sesi değişmişti.</p>

  <p class="calibre2">“Havarilerim, artık yalnız gidiyorum. Siz de çekilin ve yalnız gidin. Ben öyle istiyorum. Gerçekten, size öneririm, benden ayrılın ve Zerdüşt’e direnin. Hatta daha iyisi, ondan utanç duyun! O belki sizi aldatmıştır.</p>

  <p class="calibre2">İdrak adamı, yalnız düşmanlarını sevmekle kalmamalı, dostlarından da nefret edebilmeli.</p>

  <p class="calibre2">Daima öğrenci kalmak bir hocaya iyi bir ödül değildir. Ve siz neden benim çelengimi didiklemek istemiyorsunuz?</p>

  <p class="calibre2">Bana saygı gösteriyorsunuz; ya bir gün saygınız kaybolursa, ne olacak? Sakının ki bir resim sütunu sizi öldürmesin!</p>

  <p class="calibre2">Zerdüşt’e inandığınızı söylüyorsunuz. Fakat Zerdüşt’te ne var? Benim müminlerimsiniz. Fakat bütün müminlerde ne var?</p>

  <p class="calibre2">Henüz kendinizi aramadığınız bir zamanda beni buldunuz. Bütün müminler böyle yapar. Onun için bütün imanların aslı yoktur.</p>

  <p class="calibre2">Şimdi size beni kaybetmenizi ve kendinizi bulmanızı öneriyorum. Ve ancak hepiniz, beni, inkâr ettikten sonra size dönmek istiyorum.</p>

  <p class="calibre2">Gerçekten, kardeşlerim o zaman kaybettiklerimi başka bir gözle arayacağım. Sizi başka bir sevgi ile seveceğim.</p>

  <p class="calibre2">Bir zaman sonra benim dostlarım ve aynı ümidin çocukları olacaksınız. O zaman büyük öğleyi sizinle beraber kutlamak için üçüncü defa aranızda bulunacağım.</p>

  <p class="calibre2">Bu büyük öğle, insanın hayvanla ‘İnsanüstü’ arasındaki yolunun ortasında bulunduğu ve akşam yolunu en büyük ümidi olarak kutladığı zamandır. Çünkü bu yol, yeni bir sabahın yoludur.</p>

  <p class="calibre2">O zaman batan, bir atlayan olarak, bizzat kendisini kutsayacak ve kavrayışının güneşi tepesinin üstünde bulunacaktır.</p>

  <p class="calibre2">Bütün tanrılar ölmüştür. Şimdi istiyoruz ki ‘İnsanüstü’ yaşasın.</p>

  <p class="calibre2">Gelecekte, büyük öğlede, son arzumuz bu olmalı.</p>
</body>
</html>
