<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block21">DOKUZUNCU KISIM</h1>

  <p class="block17">Ter içinde bayılmıştım, gene ter içinde kendime geldim. Bayılırken gözlerimi örten pis karanlık olduğu gibi duruyordu. Sadece vücudumu saran ter şekil değiştirmiş, maddi ızdırap haline gelmişti. Her tarafım sızlıyordu. Buna sızlamak denmez, her tarafım ağır ağır, inatla törpülenen bir açık yara gibi acıyor.</p>

  <p class="block17">Gözlerimi karanlığa alıştırmak istedim. İçinde bulunduğum karanlık göz alıştıracak cinsten değildi. Kokmuş yiyecekler, kurtlanmış etler dolu ve aylardır kapıları pencereleri açılmamış bir ardiye de ancak böyle olurdu. Her nefes alışta ciğerlerime sanki kalın makine yağı giriyor, en ince damarlara kadar, bunları çatlatacakmış gibi dolduruyordu.</p>

  <p class="block17">Elimi yüzümde gezdirdim. Üst dudağım yarılmış, kan ağzımda pıhtılaşmıştı. Bu kadarcık bir hareket bile can acısıyla inlememe kafi geldi. Değil elimi kaldıracak, gözlerimi kırpacak takatim kalmamıştı.&nbsp;Alberto&nbsp;denilen dişsiz haydut az kalsın tekmeyle hesabımı görüyordu. Bir eski layterin bir bölmesinde,&nbsp;Alberto&nbsp;isimli meçhul bir haydut tarafından temizlenmek Mayk için hazin bir akibet olacaktı. Bunu düşünür düşünmez, harap vücudumu tarifsiz bir öfke kapladı. Sızıya mızıya aldırmadan bir kere davrandım, ilk akıllı hareketim elimi cebime atıp sigara paketini aramak oldu. Herifler üstümü boşaltmışlar, her şeyi almışlardı. Zorla yarı doğruldum, arkama dayanarak oturdum.</p>

  <p class="block17">Başım dönüyor, dilim paslı layter saçı gibi damağımı sıyırıyordu.</p>

  <p class="block17">"Ulan Antonyo, ulan namussuz! Alacağın olsun! Yakamı buradan kurtarırsam kendini bitmiş bil!" diye homurdandım. Ekseriya başıma geldiği gibi öfkelenmek bana yarıyor, zihnimi çalıştırıyordu. Antonyo çetesinin müthiş kudreti bir kere daha meydana çıkmıştı. Herif adeta devlet içinde devlet. Bu sabah villasının bahçesinde. Mösyö Verdu'ya benzeyen haliyle beni ne kolay aldattı. Bu kadar kudreti yoklan var edip senelerce kullanabilmesi için namussuzun elbette birtakım meziyetleri olmalı. Bunların en başında insanları kolayca aldatma kabiliyeti geliyor. Benim gibi bir herif, haydutlarla bunca yıl haşır neşir olmuş bir pişkin herifi kafese koyması sahiden kolay değil. Nasıl da budala gibi kandım. Saate verilen ehemmiyeti nasıl da küçümsedim. Bir tarafta kan gövdeyi götürürken benim işi ehemmiyete almayışım budalalığın en alası olmadı mı?</p>

  <p class="block17">Kafamın içinde beynim fırıl fırıl dönüyor, vites değiştiren otomobil motoru gibi bir dişliden çıkıp bir başka dişliye takılıyordu. Acaba beni salaklaşman o ne olduğu belirsiz kırmızı saçlı orospunun birdenbire önüme çıkması mı? Bu bizim işte kadınlardan çekinmek birinci şart. Bu şartı ne zaman ihmal etsem başım belaya girmiştir. Başım belaya girmiştir ama, insanların başını belaya sokan kadınların hepsi de ya güzellikleriyle, yahut bir başka hususiyetleriyle emsalsiz mahluklar...</p>

  <p class="block17">Böyle olmasalar erkek milleti hiç şaşırır mı? Aklını kaybeder, "Kotra Villasında rahatça oturan haydudu bırakıp layter leşlerinde belasını arar mı? Nasıl oldu da herifin yakasını resmen toparlamadım, ayağımın altına alıp bildiklerini bülbül gibi söyletmedim. O haydut sürüsünü o kızıl saçlı kahpeyle beraber kurşundan geçirip işini bitirsene hey avanak!.. Hey...</p>

  <p class="block17">— Heyy!</p>

  <p class="block17">Yukarıdan gelen sese kulak vererek geçmiş fırsatlar için ağlamaktan vazgeçtim.</p>

  <p class="block17">Yukarıdaki ses tekrar:</p>

  <p class="block17">— Heyy! diye bağırdı.</p>

  <p class="block17">Manasız bir ümitle imdat gelmiş olması ihtimalini düşündüm. Ayıldığımdan beri ilk defa biçare Wilson'u hatırladım.&nbsp;New&nbsp;York'un en dangalak polisini yanıma alıp yola çıkmama ayrıca güldüm. Hiç dangalak olmasa peşime takılır da kafasını kırdırır mı?</p>

  <p class="block17">Üzerimdeki kapak gıcırtılarla biraz aralandı. Sarnıcın içinde çelik meç inceliğinde bir güneş ışığı çaktı. Bu ışıkla kamaşan gözlerimi kırpıştırdım.</p>

  <p class="block17">Aynı ses:</p>

  <p class="block17">— Mayk, diye homurdandı, ayıldın mı, yoksa gelip ayıttayım mı? Sesin arada sırada ıslıklaşmasından konuşan herifin iki ön dişi noksan haydut olduğu anlaşılıyordu.</p>

  <p class="block17">— Ayıldım, diye cevap verdim</p>

  <p class="block17">— İyi! Şimdi beni dinle Mayk! Reis'ten emir aldık yavrum, Reis'ten telefon geldi.</p>

  <p class="block17">— Neymiş?</p>

  <p class="block17">— Beni üzme yavrum Mayk, beni üzmeden saati uçlanırsan hakkında hayırlı olur.</p>

  <p class="block17">— Ne saati? Üzerimde kürdan bırakmamışsınız.</p>

  <p class="block17">— Bu saat başka saat! Bu saati&nbsp;sen Linda&nbsp;denilen karıdan almışsın.</p>

  <p class="block17">— Ben saat filan almadım.</p>

  <p class="block17">— Almışsın yavrum. Belki de unuttun. Ayıp değil. Unutmak insana mahsus. Hele biraz düşün. Bir iyi düşün de sonunda mahçup olma!</p>

  <p class="block17">— Bende saat filan yok. Olsa da senin gibi kopuğa vermem. Antonyo gelsin de görüşelim.</p>

  <p class="block17">— Reis mi? Buraya mı gelecek? Belli bir şey, sen aklını henüz başına devşirmemişsin benim tosun yavrum, bizim Reis böyle yerlere tenezzül edip gelir mi? Çık saati! Saati uzatıver.</p>

  <p class="block17">— Üstümü aradınız ya! Saatin üzerimde olmadığını biliyorsun.</p>

  <p class="block17">— Biliyorum tabii! Benimki lafın gelişi! Sen saatin yerini söyleyeceksin. Biz gidip alıvereceğiz. Olursa bu kadar olur canım! Emrin baş üstüne! Sen hiç yorulmayacaksın.</p>

  <p class="block17">— Sonra?</p>

  <p class="block17">— Sonrasını biz bilmeyiz, patron bilir. Sonrası var mı zaten bu dünyanın oğlum Mayk, bu dünyanın sonu layter sarnıcı değil mi?</p>

  <p class="block17">Pis pis güldü. Öfkeden kudurarak ayağa kalktım. Meğer beni gözetliyormuş.</p>

  <p class="block17">— Merdivene yanaştın mı kurşunu dizkapağına yerleştiririm, diye ihtar etti, kurşun dizkapağını tekmil parçalar. Şimdiye kadar süründüğün yetmemiş gibi bir de sahiden sürünürsün, yılan gibi sürünürsün Mayk oğlum... Çıngıraklı yılan gibi sürünürsün.</p>

  <p class="block17">İntikam alır gibi:</p>

  <p class="block17">— Saat yok! dedim.</p>

  <p class="block17">— Yalana bak, diyerek büsbütün keyiflendi, yalan duydum ama böylesini hiç duymadım.</p>

  <p class="block17">Sipsivri bir yalan. Erkek kısmına yalan yaraşır mı yavrum, yalan karı işi. Saatin yerini bildir. Nasıl olsa bildireceksin. Oynaya oynaya bildireceksin, üstüne üstelik yalvaracaksın da...</p>

  <p class="block17">Kendimi tutamadım, ana avrat küfüre başladım.</p>

  <p class="block17">— Bunlar ne nağmeler Mayk oğlum, diye zevkten bayılır gibi oldu, kötü söz, kalp akçe gibidir tosun, döner dolaşır sahibini bulur. Bak ben kızıyor muyum?.. Sen bilirsin, işte benden günah gitti. Birazdan böğürmeye başlamazsan ben de sana "Yiğit herif derim. Lâkin birazdan böğürmeye başlamamak!</p>

  <p class="block17">Gene dayanılmaz bir sigara arzusu duydum. Çaresizlik içinde yere çöktüm. Ben bu haydutların her cinsini iyi tanıyordum. Bu kadar keyif, bu kadar alay müthiş bir şeyin, kati neticeli bir şeyin hazırlandığına delaletti. Halbuki haydutların böyle ayak takımı kısmında fi kir icadı pek bulunmaz. Bunların bildikleri iki tane işkence şekli vardır. Birisi dövmek, öteki öldürmek. Hakikatte her ikisi de işkence edilenin bayılmasına, yahut ölmesine kısacası bir şey duymaz olmasına gider. Birdenbire aklıma bir başka macerada rastladığım Nazi doktoru geldi, işkenceyi bir ince zanaat haline getirmiş korkunç namussuz! Karşımdakiler de Avrupa'dan buraya kapağı atmış herklerdi. Ekserisi Nazilerin işkence mektebinden yetişme hergeleler. Yukarıdan konuşanın adı da&nbsp;Alberto!&nbsp;Şu halde Hitler'in çetesinde değilse bile Musolini'nin ahırında terbiye almış biri olacak. ilk defa korku damarlarıma yayıldı. Oradan sivri uçlu bir bıçak gibi gelip yüreğime saplandı. Beni asıl korkutan taraf hazırlanan ve müthiş olduğuna şüphe edilmeyen işkence değildi. Bu işkencenin insanlar tarafından yapılmaması ihtimaliydi. Şimdi artık bir tek şey arzu ediyordum. Birisi elinde mitralyözle karşıma çıksın, ben onun üstüne atlayayım, ne olacaksa bildiğimiz şekilde olsun. Eğer hiçbiri meydana çıkmazsa işte o zaman iş berbat!</p>

  <p class="block17">Ayaklarımı topladım. Can havliyle ellerimin üstüne geldim.</p>

  <p class="block17">Emekleyerek sarnıcın her tarafını ilk defa dolaştım. Elime ne olursa olsun bir müdafaa vasıtası geçirmek istiyordum. Bir müdafaa vasıtası... Yahut herhangi bir delik, kurtuluşa yarayacak herhangi bir şey!</p>

  <p class="block17">Bütün ümitsiz aramalarım fayda vermedi. Sarnıcın içi tamtakırdı. Tekrar eski yerime doğru sürünürken garip bir koku ile beraber belli belirsiz bir ıslaklık hissettim. Kokunun ne olduğunu bir müddet anlamadım. Benzin taşımakta kullanılan ve motoru benzinle işleyen bir layterde bu koku garip olmayabilirdi. Benzin kokusu çakmağı, çakmak da yeniden sigara isteğini hatırlattı. Gene sırtımı saca dayayıp oturdum, ayaklarımı uzattım. Kapkaranlık sarnıcın havasında tarif edilmez bir boğuculuk vardı. İnsanı nefes almaktan usandıran bir boğuculuk.</p>

  <p class="block17">Bir müddet saat işini kullanarak buradan kurtulup kurtulamayacağımı düşündüm. Haklı olarak "Ecel Saati" adını taktığım metelik etmez teneke kutu şu anda postanede durup duruyordu. "Gidip almayı teklifetsem mi acaba beni götürürler mi?" diye bir şeyler mırıldandım. "Böyle bir aptallık yaparlar mı acaba?" sualime kendim de güldüm. Antonyo gibi kudretli bir haydut için herhangi bir posta kutusunu boşaltmak çocuk oyuncağı bile sayılmaz. Beni neden götürecek de tehlikeyi göze alacak. Kafama bir kurşun sıkıp leşimi gün batınca&nbsp;Harlem&nbsp;nehrine atmak daha ucuz iş değil mi?</p>

  <p class="block17">Elimi döşemeye sürdüm. Aynı zamanda hem vıcık vıcık hem de uçucu bir ıslaklık duydum.</p>

  <p class="block17">Biraz daha dikkat ettim. Şaşkınlığım arttı. Oturduğum yerin biraz evvel ıslak olmadığına emindim. Elime sıvaşan şeyi anlamak için burnuma götürdüm. Leş gibi benzin kokuyordu. Titreyen parmağım dudağımdaki yaraya değmiş, biber gibi yakmıştı.</p>

  <p class="block17">Birkaç dakika ne olup bittiğine akıl erdiremedim. Sonra birdenbire meseleyi keşfettim. Buraya benzin akıyordu. Bunun neye yarayacağını sezemediğim için, önce yan bölmelerden sızıntı olduğunu sandım. Az daha umursamayacaktım. Fakat hayvanca bir yaşama insiyakı müphem bir surette yüreğimi sıkıştırdı. Mahiyeti bilinmez bir tehlike sezinleyerek ayaklarımı altıma topladım, yüz metre koşacak gibi hazırlandım. Böyle başım önümde durmak birdenbire midemi bulandırdı. Öğürmemek için dişlerimi sıktım ve artık bu müthiş bulantı gittikçe artarak devam etti.</p>

  <p class="block17">Hayatımda gördüğüm işkencelerin en korkuncu yani benzin işkencesi bu suretle başlamış oldu.</p>

  <p class="block17">***</p>

  <p class="block17">Ben hususi polis hafiyesi Mayk&nbsp;Hammer,&nbsp;ben&nbsp;New&nbsp;York haydutlarının can düşmanı ve rüyalarının kabusu, ömrümde işkencenin çeşidini görmüştüm ama böylesini aklıma bile getirmemiştim. Birisi söyleseydi zaten de inanmazdım. Otomobilimde vites marşıyla litre litre yaktığım, aklıma estikçe çakmağıma doldurduğum, hasılı her gün kullandığım ve mahiyetini gayet iyi bildiğimi zannettiğim benzin, bu cıvaya benzeyen insaf tanımaz, şekilsiz canavar, artık kunduralarımdan yukarıya boğazıma doğru süratle yürüyordu.</p>

  <p class="block17">Sarnıç süratle dolduğu için değil, potinlerimin köseleleri, meşinleri, bağları, çoraplarım, pantolon paçalarım tarafından ihtirasla emilerek yükseliyordu.</p>

  <p class="block17">Bu kaypak, bu kancık, bu korkunç derecede gaddar ve kurnaz düşman daha yukarıya çıkmasın diyerek ümitsiz bir gayretle dizkapaklarımı tuttum. Bu hareketi yaparken biraz eğilmiştim. Midem az kalsın gırtlağımdan dışarıya uğrayacaktı. Ellerim ateşe değmiş gibi hızla doğruldum. Kaçıp kurtulmak için sağa sola atıldım.</p>

  <p class="block17">Hareket ettikçe daha sık nefes alıyor, her nefes alışta ciğerlerime sanki benzin yolluyordum. Ciğerlerime değil, artık bende ciğer filan kalmamıştı. Ne ciğer, ne bağırsak, ne kalp, ne böbrek, Hatta ne et, ne de kan... Zar gibi incelen derimin içi tıka basa mide doluydu, bu muazzam mide ruhumu sızlatarak biteviye öğütüyordu. Bu öğürmenin sonu gelmeyeceğini biliyordum. Bu öğürmenin önüne ölüm bile geçemeyecekti. Bir aralık saati vermenin, bu suretle kafama bir kurşun sıkılmasının da artık faydasız olduğunu dehşetle düşündüm.</p>

  <p class="block17">Bu düşünceyle merdiven olarak kullanılan demirlere doğru atıldım. Bağırdığımı zannediyordum ama sesim çıkmıyordu.</p>

  <p class="block17">Bu hareketi yaparken benzinin dizlerime kadar yükseldiğini hissettim. Bunu hissetmek boğazımı tıkayıp sesimi salıvermeyen tıkacı attı. Hiçbir insan sesine değil, Amazon ormanlarının insan ayağı basmamış köşelerinde barınan cinsi bilinmez hayvanların böğürmelerine de benzemeyen bir feryatla bağırdım. Hakikatte ancak dizlerime kadar yükselmiş olan dayanılmaz pislik, elbiselerimin ve iç çamaşırlarımın ipliklerini yutarak gelip boğazıma sarılmıştı. Merdiven olarak kullanılan duvara yapışık demirlere son bir gayretle sarılıp kafamı demir kapağa vurmak da bu sebeple fayda vermedi.</p>

  <p class="block17">Durmadan bağırıyordum. Nihayet&nbsp;Alberto’nun&nbsp;ıslıklı sesi duyuldu:</p>

  <p class="block17">— Tamam mı iki gözüm! Razı geldin mi?</p>

  <p class="block17">— Aç, geldim.</p>

  <p class="block17">— Yağma yok. Yerini söyle...</p>

  <p class="block17">— Kapağı açmazsan... Hava vermezsen... Biraz hava... Söyleyemem... istesem de söyleyemem.</p>

  <p class="block17">— Dur bakalım, biraz düşünelim aslan oğlum, bir miktar tefekkür edelim de...</p>

  <p class="block17">Ellerim demirlerden kurtuldu, sırtüstü benzinin içine yuvarlandım. Benzin bir anda burnuma, ağzıma, gözlerime, kulaklarıma doldu. Boğazıma sarıldığı zaman duyduğum azaptan daha beteri olmaz sanmıştım. Yanıldığımı bu melun maddenin içinde debelenirken anladım, ilk defa sahiden öğürdüm, midemdekileri çıkardım. Bu bir anlık kurtuluşla, aynı zamanda yüzümdeki yaraların dayanılmaz acısıyla tekrar demirlere sarıldım. Ben yukarıya çıkabildiğim anda kapak da açıldı.</p>

  <p class="block17">Alberto&nbsp;elinde benim tabancamla bir adım geri çekilmiş duruyordu. Bacaklarımdan hiç beklemediğim bir çelik yay hızıyla kendimi dışarı attım.</p>

  <p class="block17">Yüzüm ne hale gelmişse gelmişti. Yüzümün bu hale gelişi de beni kurtardı. Dişsiz haydudun suratı ancak bizzat Şeytan'ı görseydi bu kadar karışırdı. O da benzin işkencesinin bir insanı ne hale getireceğini o zamana kadar bilmiyor olacak ki fena şaşırdı. Bunu nasılsa sezdim ve of demesine meydan bırakmadan kaplan gibi üstüne atıldım. Tabancam elinden fırladı. Yumruğumu suratının ortasına patlattım. Fakat çektiğim azap yumrukla halledilebilir cinsten değildi.</p>

  <p class="block17">Bir aralık ayaklarımın dibine serildiğini gördüm. Bana o anda ufacık, kudretsiz, erkek kılığına girmiş bir sıska kadın gibi hafif geldi. Ayaklarından tutup vücudunu yan yarıya kaldırdım. Sonra var kuvvetimle savurarak iki kere döndürdüm ve kafasını layterin kalın demirden yapılmış güdük vinç direğine vurdum. Kafa bir anda kuru bir kabak gibi dağıldı. Beyin parçaları geri teperek suratıma sıçradı. Bunu ilk görüşte bir şeye benzetemedim, daha doğrusu işi fark etmeye pek lüzum görmedim. Alnından üst tarafı uçup Harlem nehrine düşmüş leşi hırıl hırıl hırlayarak demir direğe vurmaya devam ettim.</p>

  <p class="block17">Bu suretle birkaç dakika içinde iki tane görülmemiş hadise hayatımı kurtarmış oldu. Herri dehşet içinde beni seyre dalmış, mitralyöze davranmayı akledememişti. Onu karşımda, ayakta görmek bana elimdeki leş hurdasını unutturdu. Alberto'dan kalan cıvık şeyi suya fırlatıp Herri'nin üstüne saldırdım. Kendisini müdafaa etmeyi dahi düşünemeyecek derecede dehşete kapılmıştı. Yumruğu yer yemez yıkıldı.</p>

  <p class="block17">Yakasından tuttum. Kaymış gözlerine bakarak:</p>

  <p class="block17">— Wilson nerde? diye sordum.</p>

  <p class="block17">Bir şeyler mırıldandı. Kafasını iki kere layterin paslı saçtan gövdesine çarptım. Arkadaşımın aynı işkenceye maruz bırakılması hâlâ da bu işkenceye tabi tutulması ihtimaliyle deliye dönmüş olarak haydudu bıraktım. Çaresizlikle etrafıma baktım. Mitralyöz gözüme ilişti. Bir tekmede bunu da suya attım. Öteki bölmenin kapalı olan kapağına saldırdım. Hâlâ benzin kokusunu bir taffün halinde duyuyordum. Bunu duymak beni çıldırtıyordu. Bu çılgınlıkla kapağın sustalı mandalını bir türlü çeviremiyordum. Nihayet:</p>

  <p class="block17">— Wilson! diye bağırmak hatırıma geldi. Oğlana biraz cesaret vermek lazımdı. Eğer aklını oynatmadıysa biraz cesaret vermenin tam sırası...</p>

  <p class="block17">— Wilson! Benim ben! Ben Mayk... Kurtulduk... Bent... "dinle" diyecektim, bir anda her tarafımı müthiş bir alev sardı ve ben nasıl düşünüp nasıl karar verdiğime hâlâ akıl erdiremediğim ani bir hareketle kendimi suya attım.</p>

  <p class="block17">Bir müddet suyun altında yüzdüm. Başımı çıkarmak isteyince alevlerin nehrin üzerinde yılanlar gibi kıvrandıklarını gördüm. Herri gene hayretle bakıyordu. Kafamı yeniden parlayacağı sırada tekrar daldım. İki kurşun sesini arka arkaya işte bu esnada duydum.</p>

  <p class="block17">Layterin arka tarafına dolaşıp dümenin altına saklanmaktan başka çare yoktu.</p>

  <p class="block17">"Eğer haydut bota binip beni avlamaya kalkarsa hapı yuttum" diye düşündüm.</p>

  <p class="block17">Kendi sıktığı silahların sesinden ürkmüş olmalı, kısa bir müddet sonra yanaşırken görmediğimiz küçük bir motora atlayarak savuştu. Belki de suyun üzerinde hâlâ yanmakta olan benzinin layteri tutuşturacağından&nbsp;korkmuştu.</p>

  <p class="block17">Herif 15 mille uzaklaşınca ilk defa rahatça nefes aldım. Sanki ömrümde ilk defa böyle normal insan gibi soluyabilmiştim. Yüzerek bota yaklaştım. Zorla bindim. Buradan laytere çıkmak,</p>

  <p class="block17">Wilson'u kapatıldığı bölmeden kurtarmak artık işten bile değildi.</p>

  <p class="block17">O da suratımı görünce dehşete kapıldı. Bu dehşete kapılışından arkadaşıma aynı işkenceyi yapmadıklarını anladım. Çünkü ben hâlâ dünyayı benzinden ibaret, havayı, suyu, demirleri, her şeyi benzinden ibaret zannediyordum.</p>

  <p class="block17">— Bu ne hal Mayk? diye hayretle sordu, üstüne benzin mi döküldü?</p>

  <p class="block17">— Yürü, diye çıkıştım, bana benzin lafını etme!</p>

  <p class="block17">— İyi ama üstün, başın...</p>

  <p class="block17">— Yürü dedim&nbsp;ya,&nbsp;yürü.&nbsp;Burada durmaya gelmez.</p>

  <p class="block17">— Nerede namussuzlar? Yahu beni az kalsın...</p>

  <p class="block17">— Kes! Atla kayığa... Haydi...</p>

  <p class="block17">— Batmışsın birader! Leş gibi benzin...</p>

  <p class="block23" id="calibre_pb_13">Az kalsın yumruğu çenesine indirecektim. Bunu anladı. Derhal bota atladı.</p>
</body>
</html>
