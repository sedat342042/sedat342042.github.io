<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Bobby Sampson kendine güvenen gür bir sesle, "Çavuş Manyoro'yu tanık kürsüsüne çağırıyorum!" dedi.</p>

  <p>Subay lokalinde büyük bir şaşkınlık yaşandı. Manyoro, kabaca yontulmuş değneğiyle topallayarak içeri girince yargıçlar ani bir ilgiyle başlarını kaldırıp baktılar. Bir numaralı üniformasını giymiş, dolaklarını [<i>Bacağın iki bileğinden dize kadar olan bölümüne dolanarak sarılan ensiz, uzun, yünlü kumaş ya da deri parçası.</i>] baldırlarına gayet muntazam bir şekilde sarmıştı, ama ayakları çıplaktı. Kırmızı fesinin önündeki alay rozetiyle kemer tokası metal cilasıyla güzelce ovulmuş, yıldız gibi parlıyordu. Arkasından, engel olmayı başaramadığı sırıtışıyla Başçavuş M'fefe gelmekteydi. İkili yüksek kürsünün önüne gelince yargıçlara gösterişli birer selam çaktılar.</p>

  <p>Bobby, "Başçavuş M'fefe bizim gibi az Kiswahili dili bilenlere tercümanlık yapacak," diye açıkladı. Tanık yemin ettikten sonra Bobby çevirmene döndü. "Başçavuş, lütfen tanığa adını ve rütbesini sorun."</p>

  <p>Manyoro gururla, "Çavuş Manyoro, Kraliyet Afrika Piyadeleri 1. Alay, 3. Tabur C Bölüğü," diye ilan etti.</p>

  <p>Binbaşı Snell'in yüzü dehşetle çarpılmıştı. O ana kadar Manyoro'yu tanımamıştı. Leon birkaç kere, binbaşının subay lokalinin barında üçüncü veya dördüncü viskisini yudumlarken, "Bu kahrolası zencilerin hepsi aynı gibi geliyor bana," dediğini duymuştu. Bu tür aşağılayıcı sözler Snell'in o dayanılmaz kibirli tutumuna çok uygundu. Başka hiçbir subay, komutasındaki insanlar için böylesi tanımlar kullanmazdı.</p>

  <p>Leon keyifle, şimdi bu kahrolası zenciye iyi bak, diye düşündü. Onun yüzünü kolay kolay unutamayacaksın.</p>

  <p>Bobby mahkeme başkanına, "Sayın yargıç," diye hitap etti. "Tanığım ifadesini oturarak verebilir mi? Sağ bacağından bir Nandi okuyla vurulmuş. Gördüğünüz gibi henüz tam olarak iyileşmiş değil."</p>

  <p>Bütün gözler Manyoro'nun o sabah alay cerrahı tarafından değiştirilmiş olan sargılarına döndü. Gazlı bezin üstüne taze kan sızmıştı.</p>

  <p>Başyargıç, "Elbette," dedi. "Birisi ona iskemle getirsin."</p>

  <p>Herkes beklentiyle öne eğilmişti. Binbaşı Snell'le Eddy Roberts sinirli sinirli fısıldaşıyorlardı. Eddy sürekli başını sallıyordu.</p>

  <p>Bobby yanında oturan Leon'u gösterip, "Çavuş, bölük subayın bu adam mı?" diye sordu.</p>

  <p>"Bwana teğmen, benim subayımdır."</p>

  <p>"Müfrezen ve sen Niombi boma'sına onunla mı gitmiştiniz?"</p>

  <p>"Öyle yaptık Bwana Teğmen."</p>

  <p>Bobby akıcı bir Kiswahili diliyle, "Çavuş Manyoro, bana Bwana Teğmen demen gerekmiyor," diye itiraz etti.</p>

  <p>Manyoro da, "Ndio, Bwana Teğmen," diye kabul etti.</p>

  <p>Bobby, yargıçlar anlasın diye İngilizceye döndü. "Yürüyüşünüz esnasında şüpheli izlere rastladınız mı?"</p>

  <p>"Evet. Gelai Lumbwa yönünden Rift Vadisi duvarına gelen yirmi altı tane Nandi savaşçısının izini bulduk."</p>

  <p>"Yirmi altı mı? Emin misin?"</p>

  <p>"Tabii ki eminim Bwana Teğmen." Manyoro sorunun anlamsızlığına gücenmiş gibiydi.</p>

  <p>"Savaşçı olduklarından nasıl bu kadar emin olabiliyorsun?"</p>

  <p>"Yanlarında kadın veya çocuk yoktu."</p>

  <p>"Masai değil de Nandi olduklarını nereden anladın?"</p>

  <p>"Onların ayakları bizimkilerden küçüktür ve farklı bir şekilde yürürler."</p>

  <p>"Nasıl farklı?"</p>

  <p>"Kısa adımlarla, onlar cücedir. Gerçek bir savaşçının yaptığı gibi önce topuklarına basıp sonra parmaklarıyla itmezler. Hamile babunlar gibi bütün tabanlarıyla yere basarlar."</p>

  <p>"Yani onun bir Nandi savaş grubu olduğundan eminsin?"</p>

  <p>"Sadece bir aptal veya küçük bir çocuk bundan şüphe edebilir."</p>

  <p>"Nereye gidiyorlardı?"</p>

  <p>"Nakuru'daki misyon istasyonuna."</p>

  <p>"Misyona saldırmaya gittikleri senin fikrin miydi?"</p>

  <p>Manyoro kibirli bir tavırla, "Oraya rahiplerle bira içmeye gittiklerini sanmıyorum," dedi ve başçavuş sözlerini çevirince başyargıç gülmemek için kendini zor tuttu. Öteki yargıçlar gülümseyerek başlarını salladılar.</p>

  <p>Eddy artık somurtuyordu.</p>

  <p>"Bunu teğmenine söyledin mi? Bu konuyu kendisiyle tartıştın mı?"</p>

  <p>"Tabii ki."</p>

  <p>"Bu savaşçıları takip etme emrini teğmenin mi verdi?"</p>

  <p>Manyoro başını salladı. "Çok yaklaştığımız için peşlerinde olduğumuzu anlayana kadar iki gün boyunca takip ettik."</p>

  <p>"Bu sonuca nasıl vardılar?"</p>

  <p>Manyoro sabırla, "Çalılık düzlükler yüzünden Nandi'lerin bile kafalarında göz bulunur," diye açıkladı.</p>

  <p>"O zaman teğmenin takibi bırakıp Niombi'ye gitmenizi emretti. Düşmanla neden çarpışmak istemediğini biliyor musun?"</p>

  <p>"Yirmi altı Nandi yirmi altı farklı yöne dağıldı. Teğmenim aptal değildir. Çok koşarsak ve şansımız da yaver giderse ancak bir tanesini yakalayabileceğimizi biliyordu. Onları korkuttuğumuzu ve bu yüzden artık Nakuru'ya gitmeyeceklerini de. Bwana misyonu saldırıdan kurtarmıştı ve bu yüzden daha fazla vakit harcamadı."</p>

  <p>"Ama hemen hemen dört gün kaybettiniz?"</p>

  <p>"Ndio, Bwana Teğmen."</p>

  <p>"Niombi'ye varınca ne buldunuz?"</p>

  <p>"Başka bir Nandi savaş grubu boma'yi yerle bir etmişti. Bölge komiserini, karısını ve çocuğunu öldürmüşlerdi. Çocuğu mızraklamış, adamla karısını da ağızlarına işeyerek boğmuşlardı."</p>

  <p>Bobby, Manyoro'ya Nandi pususunu ve sonraki ümitsiz çarpışmayı anlattırırken yargıçlar dikkatle öne eğilmişlerdi. Manyoro bir duygu belirtisi göstermeden müfrezenin katledilişini ve Leon'la ikisinin boma’ya girip mücadele edişini anlattı.</p>

  <p>"Çarpışmada teğmenin erkek gibi davrandı mı?"</p>

  <p>"Bir savaşçı gibi çarpıştı."</p>

  <p>"Hiç düşman öldürdüğünü gördün mü?"</p>

  <p>"Sekiz Nandi'yi öldürdüğünü gördüm. Ama daha fazla da olabilir. Ben de meşguldüm."</p>

  <p>"Sonra yaralandın. Bize bunu anlat."</p>

  <p>"Cephanemiz bitmek üzereydi. Tören meydanında yatan ölü askari'lerden almak için dışarı çıktık."</p>

  <p>"Teğmen Courtney de seninle mi geldi?"</p>

  <p>"O önden gitti."</p>

  <p>"Sonra ne oldu?"</p>

  <p>"Nandi köpeklerinden biri bana ok attı, şurama isabet etti." Manyoro haki şortunu sıyırıp sargılı bacağını gösterdi.</p>

  <p>"O yarayla koşabiliyor muydun?"</p>

  <p>"Hayır."</p>

  <p>"Nasıl kaçtın o zaman?"</p>

  <p>"Vurulduğumu görünce Bwana Teğmen dönüp beni almaya geldi. Beni boma'ya taşıdı."</p>

  <p>"Sen iriyarı bir adamsın. Gerçekten taşıdı mı seni?"</p>

  <p>"İriyim, çünkü Masai'yim. Fakat Bwana Courtney de güçlüdür. Masai dilinde adı Bizon'dur."</p>

  <p>"Sonra ne oldu?"</p>

  <p>Manyoro, Nandi'ler binayı yakana kadar nasıl dayandıklarını, sonra nasıl çıkmak zorunda kaldıklarını, muz plantasyonuna kaçmak için yanan çatıdan çıkan dumanda nasıl gizlendiklerini ayrıntılarıyla anlattı.</p>

  <p>"Sonra ne yaptınız?"</p>

  <p>"Plantasyonun ötesindeki açıklığa gelince Bwana'ma tabancasıyla beni orada bırakıp yalnız gitmesini söyledim."</p>

  <p>"Sakatlandığın için ve Nandi'lerin seni yakalayıp komiserle karısına yaptıklarını yapmasını istemediğin için kendini öldürmeyi mi düşünmüştün?"</p>

  <p>"Nandi'lerin eliyle ölmektense kendimi öldürürüm ama birkaç çakalı da yanıma almadan gitmem."</p>

  <p>"Subayın seni bırakmayı kabul etmedi mi?"</p>

  <p>"Tren yoluna kadar sırtında taşımak istedi. Bunun için Nandi Bölgesi'nde dört gün yürümek gerektiğini söyledim, bölgenin savaş gruplarıyla kaynadığını da biliyorduk. Annemin manyatta'sının sadece elli kilometre ötede olduğunu ve Nandi alçaklarının takip edemeyeceği kadar içerilerde olduğunu anlattım. Beni de yanında götürmeye kararlıysa o yoldan gitmek zorunda olduğumuzu belirttim."</p>

  <p>"Söylediğin gibi mi yaptı?"</p>

  <p>"Öyle yaptı."</p>

  <p>"Elli kilometre? Elli kilometre boyunca seni sırtında mı taşıdı?"</p>

  <p>"Belki biraz daha fazladır. O güçlü bir adam."</p>

  <p>"İkiniz annenin köyüne varınca neden seni bırakıp hemen Nairobi'ye dönmedi?"</p>

  <p>"Niombi'den gelirken ayakları parçalanmıştı. Üstüne basamıyordu. Annem çok güçlü bir şifacıdır. Ayaklarını kendi ilaçlarıyla tedavi etti. Bwana Courtney yürüyecek hale gelir gelmez manyatta'dan ayrıldı."</p>

  <p>Bobby durup yargıçlara baktı. Sonra, "Çavuş Manyoro, Teğmen Courtney hakkındaki duyguların nedir?" diye sordu.</p>

  <p>Manyoro vakarla, "Bwana ve ben, savaşçı kanından gelen kardeşleriz," dedi.</p>

  <p>"Teşekkür ederim çavuş. Başka sorum yok."</p>

  <p>Uzun süre salonda huşu içinde bir sessizlik oldu. Sonra Albay Wallace yerinden kalktı. "Yüzbaşı Roberts, bu tanığı sorguya çekecek misiniz?" Eddy çabucak Binbaşı Snell'e göz attıktan sonra gönülsüzce, "Hayır efendim, tanığa sorum yok," dedi.</p>

  <p>Albay Wallace, "Başka tanık var mı? Müvekkilinizi ifade vermeye çağıracak mısınız Teğmen Sampson?" diye sordu. Saatini çıkarıp göstere göstere baktı.</p>

  <p>"Mahkemenin hoşgörüsüne sığınarak Teğmen Courtney'i tanık kürsüsüne çağıracağım. Ancak, sorgumu bitirmek üzereyim ve mahkemenin fazla vaktini almayacağım."</p>

  <p>"Bunu duyduğuma memnun oldum. Çağırabilirsiniz."</p>

  <p>Leon yerini alınca Bobby ona bir tomar kâğıt uzatıp, "Teğmen Courtney, amirinize verdiğiniz resmi Niombi raporu bu mu?" diye sordu.</p>

  <p>Leon kâğıtlara çabucak göz gezdirdi. "Evet, bu benim raporum."</p>

  <p>"Üstünden geçmek istediğiniz, eklemek istediğiniz herhangi bir şey var mı?"</p>

  <p>"Hayır yok."</p>

  <p>"Yeminli olarak bu raporda geçen her şeyin doğru ve gerçek olduğunu onaylıyor musunuz?"</p>

  <p>"Evet onaylıyorum."</p>

  <p>Bobby belgeleri ondan alıp yargıçların önüne bıraktı. "Bu raporun kanıt olarak kayda geçmesini istiyorum."</p>

  <p>Albay Wallace hırçın bir tavırla, "Zaten geçmişti," dedi. "Hepimiz okuduk. Sorularınızı sorun ve bu işi bitirelim teğmen."</p>

  <p>"Başka sorum yok, sayın yargıç. Savunma çekiliyor."</p>

  <p>"Güzel." Albay keyiflenmiş ve şaşırmıştı. Bobby'nin bu kadar hızlı olmasını beklemiyordu. Kaşlarını çatarak Eddy Roberts'e baktı. "Çapraz sorgu yapacak mısınız?"</p>

  <p>"Hayır efendim. Sanığa sorum yok."</p>

  <p>"Mükemmel." Wallace ilk defa gülümsemişti. "Tanık oturabilir, savcılık da kapanış konuşmasını yapabilir."</p>

  <p>Eddy ayağa kalktı, yitirdiği belli olan özgüvenini kazanmaya çalışıyordu. "Mahkeme dikkatini, sanığın yeminli olarak da her bir ayrıntısının doğruluğunu onayladığı yazılı raporuna ve Çavuş Manyoro'nun işbirlikçi ifadesine vermelidir. Her ikisi de sanığın kendisine yazılı olarak verilen emre itaat etmeyip, Nakuru misyonuna saldırabileceğini düşündüğü Nandi savaşçılarının peşine düştüğünü ortaya koymaktadır. Sanık, düşman karşısında amirinin yazılı emrine itaatsizlik ettiğini itiraf etmiştir. Bu hususta hiçbir şüphe yoktur."</p>

  <p>Eddy kendini toparlamak için durakladı. Büz gibi suyla dolu bir havuza dalacakmışçasına derin bir nefes aldı. "Çavuş Manyoro'nun sanığın davranışlarıyla ilgili kölelere yakışır ifadesi, sanıkla aralarındaki 'savaşçı kanı kardeşliği' dediği o gülünç ve duygusal tutuma dayanmaktadır." Albay Wallace duydukları karşısında kaşlarını çattı ve diğer yargıçlar koltuklarında huzursuzca kıpırdadılar.</p>

  <p>Eddy'nin beklediği tepki bu değildi ve çabucak devam etti. "Tanığın önceden savunma tarafından bilgilendirildiğini ve tümüyle sanıktan yana ifade vermiş olduğunu arz ederim. Papağan gibi kendisine öğretilenleri tekrarlamıştır."</p>

  <p>"Yüzbaşı Roberts, yani müfreze komutanının korkaklığını örtmek için tanığın kendi bacağına ok attığını mı söylemek istiyorsunuz?"</p>

  <p>Eddy yerine otururken bütün salon kahkahalara boğulmuştu.</p>

  <p>Kâtiplik yapan yaver, "Sessizlik! Lütfen beyler, lütfen!" diye araya girdi.</p>

  <p>Wallace, "Kapanış konuşmanız tamam mı yüzbaşı? Bitirdiniz mi?" diye sordu.</p>

  <p>"Bitirdim, sayın yargıç."</p>

  <p>"Teğmen Sampson, savcılığın kapanış konuşmasına itirazınız olacak mı?"</p>

  <p>Bobby ayağa fırladı. "Sayın yargıç, sadece tüm kapanış konuşmasının içeriğini reddetmekle kalmıyor, savcılık makamının Çavuş Manyoro'nun onuruna leke süren sözlerini de hakaret kabul ediyoruz. Mahkemenin, tanıkta İngiliz Ordusu'nun temelini oluşturan güvenilirlik, dürüstlük, sadakat, göreve adanmışlık ve subaylarına karşı saygı özelliklerinin bulunduğunu kabul edeceğine güvenimiz tamdır." Üç yargıcın her birine tek tek baktı. "Beyler, savunma sözünü bitirmiştir."</p>

  <p>"Mahkeme karar vermek üzere çekilecek. Hükmü bildirmek üzere öğle vakti tekrar toplanacağız." Wallace ayağa kalktı ve diğer iki yargıca gayet iyi duyulabilen bir fısıltıyla, "Evet beyler, gemiye yetişme şansımız olacak galiba," dedi.</p>

  <p>Salondan çıkarken Leon, Bobby'e, "İngiliz Ordusu'nun temelini oluşturan," diye fısıldadı. "Ustaca söylenmiş sözlerdi."</p>

  <p>"Öyle değil mi zaten?"</p>

  <p>"Bira ısmarlayayım mı?"</p>

  <p>"Hayır demem."</p>

  <p>***</p>

  <p>Bir saat sonra Albay Wallace kürsüde oturmuş notlarını karıştırıyordu: Sonra gırtlağını temizleyip söze başladı. "Verilen kararı bildirmeden önce bu mahkemenin Çavuş Manyoro'nun davranışlarından ve ifadesinden etkilendiğini belirtmek istiyorum. Kendisinin tümüyle güvenilir, dürüst, sadık ve değerli bir asker olduğunu düşünüyoruz." Bobby kendi tanımının aynen Wallace tarafından tekrarlandığını duyunca sevinmişti. "Bu ifade Çavuş Manyoro'nun sicil kaydına da geçirilecektir."</p>

  <p>Wallace koltuğunda dönüp Leon'a baktı. "Mahkemenin kararı aşağıdaki gibidir. Korkaklık, kaçma, görevi ihmal suçlamalarında sanığı suçsuz bulduk." Savunma tarafından rahatlama mırıltıları yükseldi. Bobby masanın altından Leon'un dizine dokundu. "Mahkeme, sanığın her fırsatta düşmanla çarpışma içgüdüsünü anlıyor ve sempatiyle bakıyor olsa da İngiliz Ordusu'nun gelenekleri uyarınca, en hızlı biçimde Niombi'ye intikal etmek yerine isyancıların peşine düşmesinin, amirlerine kayıtsız şartsız itaati öngören Askerlik Hukuku'nu çiğnemek olduğunu düşünüyoruz. O yüzden amirinin yazılı emirlerine itaatsizlikten suçlu bulmaktan başka seçeneğimiz bulunmuyor."</p>

  <p>Bobby ile Leon dehşet içinde yargıca bakarken Snell kollarını göğsüne kavuşturdu. Koca ağzında sevimsiz bir tebessümle arkasına yaslandı.</p>

  <p>"Şimdi cezaya geliyorum. Sanık ayağa kalksın." Leon ayağa kalktı ve gözlerini Wallace'nin başının üstündeki duvara dikip hazır ola geçti. "Suçlu hükmü sanığın siciline işlenecektir. Bu mahkeme sona erene kadar gözaltı durumu devam edecek, daha sonra rütbesinin tüm sorumluluk ve yetkileriyle görevine dönecektir. Tanrı kralı korusun.</p>

  <p>"Duruşma bitmiştir." Wallace ayağa kalkıp aşağıdaki adamlara başıyla selam verdikten sonra diğer yargıçları da alıp bara gitti. "Tren kalkana kadar birer yolluk içecek vaktimiz var. Ben viski içeceğim. Siz beyler?"</p>

  <p>Leon'la Bobby tekrar subay lokaline dönüşen salonun kapısına giderken Snell'in hâlâ oturmakta olduğu kürsünün önüne geldiler. Adam ayağa kalktı, hazır ola geçerek selam vermek zorunda kalsınlar diye şapkasını başına taktı. Soluk mavi gözleri iyice pörtlemiş, dudakları yüzüne kurbağadan ziyade zehirli karakurbağasına benzer bir ifade vermişti. "Yarın sabah yeni emirler vereceğim Courtney. Tam sekizde ofisimde ol. Bu arada işine bakabilirsin," diye hırladı.</p>

  <p>Güneşli tören meydanına çıkarlarken Bobby, "Kurbağa'yı ömür boyu dost edinmişsin gibi geliyor bana," diye mırıldandı. "Şimdiden sonra oldukça ilginç bir hayatın olacak. Tahminime göre, yeni bir emirle Natron Gölü'ne veya Tanrı'nın unuttuğu başka bir yere devriyeye gideceksin. Bir ay kadar yüzünü pek göremeyeceğiz, ama en azından ülkeyi biraz daha tanımış olursun."</p>

  <p>Askari'leri, kutlama yapmak için Leon'un etrafına toplanmışlardı. "Jambo Bwana. Aramıza hoş geldin."</p>

  <p>Bobby, "En azından birkaç dostun kalmış," diye teselli etti. "Sen vahşi doğayla haşır neşir olurken külüstürü ben kullanabilir miyim?"</p>

  <p>***</p>

  <p>Birkaç ay sonra iki atlı yan yana Athi Nehri kıyısında ilerliyordu. Seyisler de yedek atları çekerek biraz geriden onları takip ediyorlardı. Biniçiler geniş kenarlı yumuşak şapkalar giymişlerdi ve mızraklarını arkada taşıyorlardı. Önlerindeki geniş, yeşil Athi düzlükleri ufka kadar uzanmaklaydı. Yer yer zebra, devekuşu, impala ve öküz başlı Güney Afrika antilobu, yani gnu sürüleri görünüyordu. Sadece yüz adım ötelerinden geçen bir çift zürafa, kocaman kara gözleriyle atlılara şöyle bir göz attılar.</p>

  <p>Leon en sevdiği amcasına, "Efendim, daha fazla dayanamayacağım," dedi. "Başka bir alaya tayin edilmek için başvuracağım."</p>

  <p>Kraliyet Afrika Piyadeleri 1. Alay Komutanı Albay Penrod Ballantyne, "Seni alacaklarından kuşkuluyum oğlum. Sicilinde koca bir kara leke var," dedi. "Hindistan'a ne dersin? Daha önce Güney Afrika'da birlikte olduğum arkadaşlara senin için bir iki laf edebilirim." Penrod yeğenini deniyordu.</p>

  <p>Leon, "Teşekkür ederim efendim, ama Afrika'dan ayrılmayı hiç düşünmedim," diye cevap verdi. "İnsan Nil suyuyla memeden kesilince bağlarından kurtulamıyor."</p>

  <p>Penrod başını salladı. Beklediği cevap buydu. Üst cebinden gümüş bir kutu alıp içinden bir tane Player's Altın Yaprak çıkardı. Dudaklarının arasına yerleştirerek bir tane de Leon'a ikram etti.</p>

  <p>"Teşekkür ederim efendim, sevmiyorum." Leon, amcası kapatmadan önce kutunun içine kazılmış yazıyı okuyabilmişti. "İki Pens'e, onu seven karısından 50. Doğum Günü Anısı, Saffron." Saffron Yenge'nin ilginç bir espri anlayışı vardı. Penrod'un asıl lakabı Penny idi, ama onca yıllık evlilikten sonra karısı bu değeri ikiye katlamaya karar vermişti.</p>

  <p>"Efendim, kimse beni istemezse sanırım görevimden istifa etmekten başka çarem kalmayacak. Zaten üç yılımı Binbaşı Snell'in emirleri yüzünden vahşi yerlerde dolanarak, hiçbir yere ulaşamadan harcadım. Bu durumu daha fazla kaldıramayacağım."</p>

  <p>Penrod konuyu düşündü, ama uygun bir cevap vermesine fırsat kalmadan nehir kıyısındaki bir hareket gözüne takıldı. Kıyıdaki çalıların arasında tırıs giden bir Afrika yabandomuzu vardı. Kıvrık beyaz dişleri neredeyse siyah yumrularla kaplı suratının tamamını kaplıyordu. Püsküllü kuyruğu cetvel gibi dümdüz yukarı kalkmıştı. Penrod, "Tamam gidiyoruz!" diye bağırdı. "Haydi çabuk!" Kısrağının böğrünü topuklayınca hayvan ok gibi fırladı.</p>

  <p>Leon da uzun domuz mızrağını tutarak polo atının boynuna yapışmış amcasının peşinden gidiyordu. "Tanrım, sahiden kocaman. Şu dişlere bakın! Kaçırmayalım amca!"</p>

  <p>Penrod'un kısrağı avın hemen ardından uçarcasına gidiyordu, ama Leon'un hadım edilmiş doru atı da uçuşan kuyruğunun yarım boy gerisinden geliyordu. Domuz, nal seslerini duyunca durup arkasına baktı.. Yaklaşan atlara hayretle bakıp hızla döndü ve keskin toynaklarıyla tozu dumana katarak kaçmaya başladı. Ama kısraktan kurtulamamıştı.</p>

  <p>Penrod eyerde doğruldu ve mızrağıyla domuzun çıkık kürek kemiklerinin ortasındaki tüysüz gri deriye nişan aldı.</p>

  <p>"Vur onu İki Pens!" Leon, duyduğu heyecandan sadece yengesinin kullandığı isimle seslenmişti. Penrod duyduğunu belli eden bir şey yapmadı. Pozisyonunu aldı, mızrağın sivri ucu tam hedefe yönelmişti. Fakat son anda yabandomuzu yön değiştirdi ve kısrağın ön bacaklarının altına doğru koştu. Zıplayan polo topunu ustaca takip etmek üzere eğitilmiş olduğu halde kısrak bu manevrayı karşılayamadı ve avın üstünden geçti. Mızrak yabandomuzuna zarar vermeden postunu sıyırıp geçmişti. Penrod sert bir hareketle atın başını çevirdi. Hayvan şaha kalkıp gemini ısırdı, av heyecanından gözleri irileşmişti.</p>

  <p>Penrod, "Haydi sevgilim! Hamle zamanı," diyerek kısrağı yüreklendirdi ve köreltilmiş mahmuzlarıyla böğrünü okşadı. Hayvan tekrar koşmaya hazırdı ama Leon yolunu kesmişti ve midillisi kayışla bağlanmış gibi domuzun arka ayaklarına yapışmıştı. At ve binicisi çırpınan, kaçmak için umutsuzca dönüp duran yabandomuzundan ayrılmıyordu. Onlar birlikte daireler çizerken Penrod da gülerek tavsiyelerde bulunuyordu.</p>

  <p>"Bırakmayın bayım. Dişlere dikkat edin, neredeyse geçirecek!" Yabandomuzu Leon'un görüş alanının dışına çıktı ve az kalsın tekrar çalıların arasında kayboluyordu, ama üzengilerinin üstünde kalkmış olan Leon mızrağını ustaca sol eline geçirip domuzun kürek kemiklerinin ortasına sapladı. Hayvan belli ki kalbine darbe almıştı. Leon, hadım midillisi ölmekte olan domuzun üstünden geçerken mızrağın sapını bıraktı ve bileğini bükmesine gerek kalmadan mızrağın ucu serbest kaldı. Parlak çelik ve atmış santimlik sapı yabandomuzunun kanıyla parlıyordu. Hayvan bir kere haykırdı ve ön bacakları altına büküldü. Önce uzun burnunun üstüne düştü, sonra yana devrildi, arka bacaklarıyla havayı tırmaladı ve öldü.</p>

  <p>"Oo! Gerçekten bravo bayım! Mükemmel bir avdı!" Penrod yeğeninin yanında atının dizginlerini çekti. İkisi de soluk soluğa gülüyorlardı. "Sen bir dakika önce bana seslenirken ne demiştin?"</p>

  <p>"Özür dilerim amca. Heyecandan ağzımdan kaçtı."</p>

  <p>"Bir daha duymayayım saygısız ufaklık. Kurbağa'nın sana kızmasına şaşmamak lazım. İçten içe onu anlıyor ve sempati duyuyorum."</p>

  <p>"Bu iş beni susattı. Bir fincan çaya ne dersiniz efendim?" Leon konuyu değiştirivermişti.</p>

  <p>İsmail öldürdükleri hayvanı görür görmez yük arabasını gölgeye çekmiş ve ateşi yakmıştı bile.</p>

  <p>Penrod, "Çay bunu telafi etmek için hafif kalır. İki Pens'miş! Ne tür bir kuşak geliyor arkamızdan?" diye homurdandı.</p>

  <p>Onlar atlarından indiklerinde çay demlenmekteydi. Penrod gölgedeki kamp koltuklarından birine yerleşirken, "Üç kaşık şeker, iki tane de senin zencefil çubuklarından İsmail," dedi.</p>

  <p>"Saygıdeğer ve değerli leydi eşiniz bundan hoşlanmayacak effendi."</p>

  <p>"Saygıdeğer ve değerli eşim Kahire'de. Bize katılmayacak," diye hatırlatan Penrod, İsmail'in önüne koyduğu bisküvi tabağına uzandı. Bisküviyi zevkle çiğneyip, üstüne çay içti ve bıyığını düzeltti. "E, Hindistan'a da gitmek istemiyorsun madem, istifa ettikten sonra ne yapmak niyetindesin?"</p>

  <p>"Benim için sadece Afrika var." Leon; kendi kupasından çay içip, düşünceli bir tavırla, "Belki fil avcılığında kendimi deneyebilirim," dedi.</p>

  <p>"Fil avcılığı mı?" Penrod inanamamıştı. "Meslek olarak mı? Yani Selous'la Bell'in bir zamanlar yaptıkları gibi mi?"</p>

  <p>"Eh, onların maceralarını okuduğumdan beri beni büyülüyor bu iş."</p>

  <p>"Romantik saçmalıklar! Otuz yıl geç kaldın. O ihtiyar çocuklar bütün Afrika'yı parselledi. Canlan nereye isterse oraya gittiler, ne isterlerse onu yaptılar. Artık modern çağdayız. Her şey değişti. Şimdi her tarafa giden yollar ve demiryolları var. Afrika'daki ülkelerin hiçbirinde, sahibine o harika hayvanların binlercesini katletme hakkı sağlayan sertifikalar verilmiyor artık. Bütün bunlar bitti ve bitmesi de iyi bir şey. Zaten zor ve acı bir hayattı. Üstelik tüm tehlikelerinin yanında bir de yalnızlık çekiyordum. Düşünsene, yıllarca yabani bölgelerde dilini bilen birine rastlamadan dolanıp duruyordun. Bu fikri aklından çıkar."</p>

  <p>Leon hayal kırıklığına uğramıştı. Penrod bir sigara daha çıkarıp yakarken, o, gözlerini fincanına dikmişti. Sonunda, "Eh, o zaman ne yapacağımı bilmiyorum demektir," diye itiraf etti.</p>

  <p>"Başını kaldır oğlum." Penrod'un sesi şimdi daha kibardı. "Avcı mı olmak istiyorsun? Eh, bu işten adam gibi para kazanan birkaç kişi var. Safari rehberliği için denizaşırı ülkelere pazarlıyorlar kendilerini. Avrupa'da, Amerika'da bir iki file ateş etmek için servet ödemeye hazır zenginler, kraliyet mensupları, aristokratlar, milyonerler var. Bugünlerde Afrika'daki büyük av partileri sosyetede moda oldu."</p>

  <p>"Beyaz avcılar mı? Yani Tarlton ve Cunninghame gibi mi?" Leon'un yüzü aydınlanmıştı. "Ne müthiş bir hayat olmalı." Sonra yine çöktü. "Ama nasıl başlarım? Hiç param yok, babamdan da yardım isteyemem. Zaten güler bana. Başka birini de tanımıyorum. O dükler, prensesler, zengin işadamları ne diye ta Avrupa'dan kalkıp benimle avlanmaya gelsinler ki?"</p>

  <p>"Seni, tanıdığım bir adamla görüştürebilirim. Sana yardım etmek isteyebilir."</p>

  <p>"Ne zaman gidebiliriz?"</p>

  <p>"Yarın. Kamp, Nairobi'ye atla kısa bir mesafede."</p>

  <p>"Binbaşı Snell beni Turkana Gölü'ne göreve gönderiyor. Orada yapılacak kale için uygun yer bulmaya."</p>

  <p>"Turkana mı?" Penrod kahkahayı bastı. "Orada niye kaleye ihtiyacımız, olsun ki?"</p>

  <p>"Bu da onun eğlence anlayışı. İstediği raporları sunduğum zaman kenarlarına alaycı yorumlar yazıp geri gönderiyor." "Onunla konuşurum, özel bir iş için kısa bir süre izin vermesini isterim." "Teşekkür ederim efendim. Çok teşekkür ederim."</p>

  <p style="text-align: center;">&nbsp;<img alt="wsa" src="../Images/wsa.gif" /><span style="text-indent: 0.61em;">&nbsp;</span></p>
</body>
</html>
