<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Nehir yatağında ve açık bozkırda izleri takip edince erkek filin kovandan bal alırken çıkardıkları seslerden ürküp kaçtığı anlaşıldı.</p>

  <p>"Dört nala gidiyor." Manyoro izlerin arasındaki mesafeyi göstermişti. Uzun adımlarla insanlar kadar hızlı koşuyordu. Onun bu hızla hiç dinlenmeden şafaktan gün batımına kadar koşabileceğini hepsi biliyordu.</p>

  <p>Manyoro birinci saatin sonunda, "Doğuya gidiyor," dedi. "Bence Nyiri Çölü'ne gitmek istiyor, orada insan yoktur, suyun nereden çıkacağını bir tek o bilir. Eğer bu hızla devam ederse yarın sabah güneş doğarken dağı aşmış ve çölün derinliklerine ulaşmış olacak."</p>

  <p>Loikot, "Onu dinleme M'bogo," diye araya girdi. "İhtiyarlar böyle karamsar olur. En hoş kokulu çiçekleri koklasalar bile pislik kokusu alırlar." Bir saat daha gittikten sonra mataralarından su içmek üzere durdular.</p>

  <p>Manyoro, "Fil seçtiği yoldan hiç sapmamış," diye gözlemini belirtti. "Hiç durmamış, hatta hiç yavaşlamamış. Daha şimdiden bizden çok ileride."</p>

  <p>"Bu ihtiyar, çiçeklerden hâlâ gübre kokusu almakla kalmıyor, en tatlı genç bakirenin bacak arasındaki çiçekte bile pislik kokusu alıyor." Loikot, Leon'a arsızca sırıttı. "Ona hiç aldırma M'bogo. Beni takip et, gün batmadan önce sana gözünü gönlünü şenlendirecek fildişleri göstereyim."</p>

  <p>Fakat iz hiç dalgalanmadan dümdüz ilerliyordu. Bir saat sonra Loikot bile çaptan düşmeye başlamıştı. Bir gölgede azıcık su içmek ve uzanmak için durduklarında herkes suskun ve keyifsizdi. Kuru dere yatağından ayrıldıklarından beri kendilerini fazlasıyla zorladıkları halde erkek filin epeyce gerisinde kaldıklarının farkındaydılar. Leon matarasının kapağını kapatarak ayağa kalktı. Tek laf etmeden öbürleri de kalkıp yola devam ettiler.</p>

  <p>Öğleden sonranın ortasını bulduklarında bir mola daha verdiler. Manyoro, "Annem yanımızda olsaydı fili yolundan saptırıp yemek molası verdirecek bir büyü yapardı ama maalesef yanımızda değil," dedi.</p>

  <p>Loikot umutla, "Belki bizi izliyordur, çünkü o büyük bir büyücü," dedi. "Belki seslenirsem beni duyabilir." Ayağa fırlayıp uzun, ince bacaklarının üstünde hoplayıp zıplayarak kutsal danslarını yapmaya başladı. "Duy beni Büyük Kara Dişi, duy sana seslenişimi." Leon güldü, Manyoro bile sırıttı ve eliyle tempo tutmaya başladı.</p>

  <p>"Duy onu Ana! Küçük babunumuzu duy!"</p>

  <p>"Duy beni Kabilenin Anası! Filin izlerini sen gösterdin, şimdi de kaçıp gitmesine engel ol. Koca ayaklarını yavaşlat. Karnını açlıkla doldur. Yemek yemek için durmasını sağla."</p>

  <p>Leon, "Bugünlük bu kadar büyü yeter," diye kesti. "Hadi kalk Manyoro. Devam edelim."</p>

  <p>İz sürüp gidiyordu. Fil o kadar hızlı hareket ediyordu ki toprağın gevşek olduğu yerlerde her yer toza bulanmış oluyordu. Leon başını kaldırıp güneşe bakınca kalbi adeta duracak gibi oldu. Bir saat sonra güneş batacak, karanlık, izleri örtüp takibi ertesi sabah şafak vaktine bırakmaya zorlayacaktı. O zamana kadar da hayvan yetmiş kilometre öne geçmiş olacaktı.</p>

  <p>Başı hâlâ yukarıda olduğu için aniden durmuş olan Manyoro'ya çarptı. O anda her iki Masai de toprağı inceliyordu. Başlarını kaldırıp Leon'a baktılar ve elle işaret ederek ses çıkarmamasını istediler. Her ikisinin de sırıtırken gözleri parlıyordu. Yeniden canlanmışlardı ve üstlerinde herhangi bir yorgunluk belirtisi kalmamıştı. Manyoro anlamlı ve zarif bir hareketle yön değiştiren izi gösterdi.</p>

  <p>Leon bu küçük mucize karşısında nefesini tuttu. Erkek fil yavaşlamış, adım aralan kısalmış ve vadi duvarına doğru kararlılıkla ilerlediği yoldan çıkmıştı. Manyoro beş yüz metre ilerideki ngong ağaçlarını gösteriyordu. Korunun ortasındaki ağaçlar etraflarını çevreleyen ağaçlardan daha yüksek ve yeşildi. Manyoro, Leon'a yaklaşıp kulağına fısıldadı. "Bu mevsimde ağaçlar meyve verir. Olgun meyvelerin kokusunu alınca dayanamamış. Ağaçlıkta bulacağız onu." Bir avuç toprak alıp parmaklarının arasından kaymasını seyretti. "Hâlâ rüzgâr yok. Doğruca üstüne gidebiliriz." Dönüp İsmail'e baktı ve olduğu yerde kalmasını işaret etti. İsmail çıkınını ayaklarının dibine indirdi ve kendi de minnetle yere çöktü.</p>

  <p>İki Masai önde, bir ağaçlıktan ötekine giderek, arada durup ormanı gözleyerek ilerlemeyi sürdürdüler. Artık en yakın ngong ağacına ulaşmışlardı. Yerler ağacın meyvesiyle doluydu ama yüksek dallarda hâlâ yarı olgun meyveler görünüyordu. Erkek fil bu ağacın altında uzun süre durmuş, sert meyveleri hortumunun ucundaki parmaklarla koparıp ağzına atmıştı. Sonrada yoluna devam etmişti. Dev izlerini bir sonraki ağaca kadar takip ettiler, orada da durmuş sonra yeniden yürümüştü. Bu kez sığ bir çöküntüyü hedef almıştı, oradaki ağaçların sadece tepesi görünüyordu. Aşağı bakacakları bir yere gelene kadar yaklaştılar.</p>

  <p>Aynı anda üçü birden erkek filin devasa gri gövdesini görmüşlerdi. Hayvan üç yüz adım ötede, en büyük ağaçlardan birinin gölgesinde, onlara yarı çapraz durumdaydı. Rahat adımlarla ilerlerken kulakları gevşekçe salınıyor, hortumu, görünen tek dişinin yanından rastgele sarkıyordu. Öteki diş hayvanın iri gövdesinin arkasında kalıyordu ama Leon görünürdeki dişin uzunluğuna ve kalınlığına inanamamıştı. Diş gözüne Yunan tapınaklarındaki sütunlar gibi görünüyordu.</p>

  <p>Manyoro'ya, "Rüzgâr?" diye fısıldadı. "Rüzgâr ne durumda?" Manyoro bir avuç toprak daha aldı ve parmaklarının arasından saldı. Sonra elini bacağına sürerek sözler kadar anlamlı bir işaret yaptı. "Rüzgâr yok. Hiç."</p>

  <p>Leon tüfeğinin namlularını açtı ve iri pirinç mermileri birer birer çıkardı. Kusurlu olup olmadıklarını kontrol ettikten sonra gömleğine sürerek parlatıp tekrar yerlerine yerleştirdi. Namluları kapattı, dolu silahın kabzasını sağ koltukaltına yerleştirdi. Sonra Manyoro'ya başıyla işaret verdi ve kendisi önde ilerlemeye başladılar. Leon önce ağaca doğru, sonra da filin üstüne doğru yürüdü.</p>

  <p>Ağaç, filin başını gizliyordu ama vücudu meydandaydı, onlara yakın dişin kıvrımı ötekinin yanından görünüyordu. Başına dalların arasından sızan güneş vurunca fildişi bir lamba gibi ışıldadı. Daha da yaklaşınca Leon hayvanın karnından gelen gök gürültüsüne benzer sesleri duymaya başlamıştı. Her adımını aşırı dikkatle atarak biraz daha ilerledi. Artık ağır tüfeği hazır vaziyette göğsünde çapraz tutuyordu.</p>

  <p>Holland temelde kısa menzilli bir silahtı. Leon, Tandala Kampından ayrılmadan önce birkaç atış yapmış ve ikiz namluların hedefi aynı anda tam otuz metreden vurduğunu saptamıştı. Daha uzun mesafelerde mermiler önceden tahmin edilemeyecek bir şekilde dağılıyordu. İsabetli bir atış yapabilmek için hayvana bundan daha yakın olması gerektiğinin farkındaydı. Ağaca erişip onu siper alarak ateş etmek istiyordu. Artık o kadar yakınındaydı ki filin buruşuk gri derisinde uçuşan etçil kuşları görebiliyordu. İnce yapılı san kuşlardan beş altı tanesi kuyruklarıyla denge sağlayarak kırmızı gagalarını hayvanın derisindeki çatlaklara sokup kene ve benzeri kan emici böcekleri arıyorlardı. Bir tanesi kulağına girince erkek fil rahatsız olup kulağını salladı. Diğer kuşlar karnında ve kasıklarında baş aşağı durmuş gri derinin sarkan katmanlarını gagalayıp duruyorlardı. Sonra aniden, Leon'un yaklaştığını fark ettiler ve filin sırtına çıkıp omurgası boyunca dizilerek parlak gözleriyle davetsiz misafiri seyretmeye koyuldular.</p>

  <p>Manyoro olacaklar hakkında Leon'u uyarmak istedi ama konuşmaya cesaret edemedi. Leon ise kendini avına o kadar kaptırmıştı ki arkasındaki ümitsiz el işaretlerini görmedi. Filin sırtındaki tüm kuşlar hep birden alarm çığlıkları atarak havalandığında Leon, ngong ağacından hâlâ on iki adım ötedeydi. Kuşlar fili temizlemekle kalmıyor aynı zamanda nöbetçilik ediyorlardı.</p>

  <p>Fil rahat oturma pozisyonunu bir anda bozup ayağa kalktı ve beş altı adımda maksimum hızına ulaştı. Tehlikenin nerede olduğunu bilmese de kuşlara güveniyor ve dosdoğru ileri gidiyordu. Leon'a göre otuz derecelik bir açı yapmaktaydı. Leon bir an için bu devasa yaratığın hızı ve ataklığı karşısında bocaladı. Sonra koşarak peşine düştü, amacı fil tamamen gözden kaybolmadan yakalamaktı. Kısa sürede arayı kapatıp kritik otuz metre menziline yaklaştı. Gözlerini filin başına dikmişti. Koca kulakları oraya buraya savrulduğu için hayvanın dikine kulak deliğini görebiliyordu. Fakat kalası şiddetle oynuyor ve her adımda iki yana sallanıyordu. Bir yandan etçil kuşlar tiz cıvıltılarla ötüşüyor, bir yandan da Leon'un arkasındaki iki Masai deliler gibi haykırıyordu. Her tarafta bir telaş ve karmaşa vardı, fil ise hızla uzaklaşıyordu. Birkaç adım sonra görüş menzilinden çıkmış olacaktı.</p>

  <p>Leon aniden durdu. Bütün konsantrasyonu dönen ve savrulan kafanın ortasındaki uzun kulak deliğine odaklanmıştı. Tüfeği omzuna dayadı, namluların üstünden baktı, derin konsantrasyonu yüzünden namluları bile zar zor görüyordu. Sanki rüyadaymış gibi zaman ve mekân kavramı yok olmuştu. Bakışları elmas matkabı gibi keskindi. Sadece hareketli gri derinin ve savrulan kulakların ötesini görüyordu. Beyni görüyordu. Olağanüstü bir duyguydu, Percy Phillips buna "avcı bakışı" diyordu. Avcı bakışıyla deriyi ve kemiği görebilir, beynin pozisyonunu tam olarak algılayabilirdi. Bir futbol topu büyüklüğündeki beyin, kulak deliği hizasının hemen altındaydı.</p>

  <p>Tüfek büyük bir gürültüyle patlarken ve ortalık aydınlık olduğu halde Leon namludan parlayan alevi gördü. İrkildi. Tetiğe dokunduğunun farkında değildi. Omzunu tepen iki buçuk tonluk enerjiyi bile pek hissetmemişti. Bakışları hâlâ sabitti. Merminin tam olması gerektiği gibi, kulak deliğinin beş santim altına saplandığını görüyordu. Filin ona yakın gözünün kapandığını görüyor, merminin baltanın ağaca vuruşu gibi tok bir sesle kemiğe çarptığını duyuyordu. Bu yeni avcı bakışı yeteneği sayesinde merminin kemiği ve dokuları geçip beyne doğru ilerleyişini hayal edebiliyordu.</p>

  <p>Koca hayvan başını geri atınca uzun dişler bir anlığına gökyüzünü gösterdi. Sonra ön bacakları içe büküldü ve bütün ağırlığıyla dizüstü çöktü. Yere çarpmasıyla birlikte bir toz bulutu yükseldi ve Leon ayaklarının altındaki toprağın titrediğini hissetti. Erkek fil bükülü ön bacaklarının üstünde bir seyisin üstüne tırmanmasını beklermiş gibi duruyordu. Başı, kavisli kısımlarından yere değmekte olan dişlerinden destek alıyordu, boş bakan gözleri sonuna kadar açılmıştı. Kuyruğu son kez titredi, sonra her şey durdu. Leon'un kulaklarında tüfeğin sesi yankılanıyordu ama ortalık derin bir sessizlik içindeydi.</p>

  <p>"Seni ölü fil öldürür." Beyninde Percy'nin uyarısı tekrarlandı. "Her zaman bir tedbir atışı yap." Leon tüfeğini tekrar doğrulttu ve hayvanın koltukaltı kirişine nişan aldı. Tüfek bir daha patladı. İkinci mermi kalbine doğru yol alırken hayvan son kez seğirdi.</p>

  <p>Leon ağır ağır yaklaşıp parmak ucuyla amber rengi gözü yokladı. Hareket yoktu. Dizleri büküldü ve bacakları makarna gibi yumuşadı. Yere yığılıp sırtını file yasladı ve gözlerini kapattı. Hiçbir şey hissetmiyordu. İçi boşalmıştı. Ne zafer duygusu, ne sevinç, ne de böyle muhteşem bir yaratığı öldürdüğü için pişmanlık ve keder. Şimdi sadece, sanki az önce güzel bir kadınla sevişmiş gibi o ıstıraplı boşluk vardı.</p>

  <p>Leon, Manyoro'yla Loikot'u Masai Bölgesi sınırlan dışındaki birtakım uzak köylere göndermişti. Görevleri fildişlerini tren yoluna taşıyacak hamallar bulmaktı. Masai'lerden değil başka kabilelerden bakmaları gerekiyordu, çünkü morani'ler böyle bayağı işlere tenezzül etmezdi. Leon'Ia İsmail sonraki beş gün boyunca karnı gazla şişen ve çürüyen cesetten yeterince uzak bir yerde kamp kurdular. Kemik kanallarındaki köklerin gevşemesi için bekledikleri fildişlerini koruyorlardı.</p>

  <p>Geceleri leş yiyen hayvanlar üşüştüğü için durum biraz gerginlik yaratıyordu. Çakallar uluyor, sırtlanlar çığlıklar atıp kendi aralarında boğuşuyorlardı. Üçüncü gece aslanlar geldi ve bu genel kakafoniye kendi otoriter kükremelerini eklediler. İsmail karanlık saatlerde ngong ağaçlarından birinin üst dallarına tüneyip Kiswahili dilinde Kuran'dan ayetler okuyor, Allah'tan kendilerini şeytanlardan korumalarını niyaz ediyordu.</p>

  <p>Altıncı gün Manyoro'yla Loikot peşlerinde güçlü kuvvetli Luo hamallarıyla döndüler, Manyoro adamları on şiline tutmuştu.</p>

  <p>"Her biri günde on şiline mi?" Leon bu bonkörlük karşısında dehşete düşmüştü. On şilin neredeyse bu dünyadaki tüm servetiydi.</p>

  <p>"Yok Bwana, hepsi."</p>

  <p>"Altısı mı günde on şiline?" Bu haber Leon'u yatıştırmıştı.</p>

  <p>"Hayır Bwana. Bu altı adamın fildişlerini demiryoluna kadar taşımasının toplam bedeli. Kaç gün süreceği önemli değil."</p>

  <p>"Manyoro, annen seninle gurur duymalı." Leon nihayet rahatlamıştı. "Ben kesinlikle duyuyorum." Hamalları leşten kalanların bulunduğu yere götürdü. Leş yiyiciler geride sadece büyük kemiklerle postu bırakmışlardı. Kafa hâlâ iki dişin kıvrımları üstünde dimdik duruyordu. Leon dişlerden birine uzun bir ağaç lifi doladı ve Lou hamallar halata asılırken bir iş şarkısı, tutturdular. Kafatasına gömülü olan kök fazla direnmeden kanalından çıktı. O ana kadar gerçek uzunluğu pek anlaşılmıyordu, ama şimdi gerçek boyutları göz önüne serilmişti. Taze koparılmış yapraklardan oluşan döşeğin üstüne iki dişi yan yana uzattıkları zaman Leon uzunluklarına ve güzel simetrilerine hayran oldu. Ölçmek için yine tüfeğinin namlularını kullandı. Daha uzun olan dişin boyu üç buçuk metreden fazlaydı, diğeri ise hemen hemen üç metre yirmi santimdi.</p>

  <p>Manyoro'nun gözetiminde Luo'lar iki uzun akasya dalı kestiler ve dişleri ayrı ayrı bu sırıklara bağladılar. Her sırığı iki ucundan birer kişi kaldırdı ve demiryoluna doğru yola koyuldular, diğerleri de yorulanın yerine geçmek üzere arkadan geliyordu.</p>

  <p>Leon'un artık askeri biniş kartı olmadığından, demiryolunun en keskin virajı yaptığı yerde, yani Rift Vadisi tabanından tepeye tırmandığı noktada durup Victoria Gölü'nden gelecek gece trenini beklediler. Tren bu noktada çift lokomotifine rağmen yürüme hızına düşüyordu. Karanlığın örtüsünde bir süre yük vagonlarından birinin yanında koşup çelik merdiveni yakalayarak yukarı tırmandılar. Lou hamallar dişleri ve İsmail'in çıkınını uzattılar. Leon heybesinden on şilini adamların liderine attı ve Luo'lar, onlar vagonun ardında karanlıkta kaybolana kadar sevinçle tezahürat yapıp el salladılar. Lokomotifler oflaya poflaya yamacı tırmanıyordu. Tünedikleri vagon gölden gelen kurutulmuş balık sepetleriyle doluydu, ama tren normal hızına ulaşınca koku rüzgârla dağılmıştı.</p>

  <p>Tren yavaşlayarak Nairobi İstasyonu'na girerken hava hâlâ karanlıktı. Küçük grup dişleri ve eşyalarını attıktan sonra kendileri de trenden atlayıp yollarına devam ettiler.</p>

  <p>Fildişlerinin altında iki büklüm Tandala Kampı 'na girdiklerinde Percy Phillips kahvaltısını ediyordu.</p>

  <p>Ağzındaki kahveyi püskürtüp koltuğundan fırlarken, "Tanrı ruhumu korusun!" diye bağırdı. "Bunlar sizin değil herhalde, değil mi?"</p>

  <p>"Biri bizim," dedi Leon ifadesiz bir yüzle. "Maalesef öteki de sizin efendim."</p>

  <p>Percy, "Tartıya alalım bakalım," diye emretti. "Görelim bize ne getirmişsiniz."</p>

  <p>***</p>

  <p>Bütün kamp çalışanları peşlerinden post yüzme kulübesine geldiler ve Leon küçük fildişini tartıya yerleştirirken başlarına toplandılar.</p>

  <p>Percy tarafsız bir şekilde, "Atmış dört kilo," dedi. "Şimdi de öbürüne bakalım."</p>

  <p>Leon diğer fildişini sapana koyunca Percy gözlerini kırpıştırdı. "Atmış dokuz kilo." Sesi biraz çatallanmıştı. Bu, Tandala Kampı'na getirilen en büyük Fildişiydi. Yine de genç adama bunu söylemek için iyi bir neden bulamıyordu. Sakalını kaşırken, burnu kalksın istemem de ondan, diye düşündü. Sonra Manyoro'ya, "İki dişi de arabaya bağlayın," dedi. Nihayet Leon'a baktı, gözleri parlıyordu.</p>

  <p>"Pekâlâ genç dostum, beni kulübe götürebilirsin. Sana bir içki ısmarlayayım."</p>

  <p>Araç bozuk yolda hoplaya zıplaya ilerlerken Percy sözleri duyulsun diye sesini yükseltmek zorunda kaldı. "Hadi bakalım! Anlat şunu. Başından başla. Hiçbir şeyi atlama. Onu devirmek kaç mermine mal oldu?"</p>

  <p>Leon, "Başı orası değil efendim," diye hatırlattı.</p>

  <p>"Biz o kısmı başlama noktası sayalım. Oradan geriye giderek anlatabilirsin. Kaç el ateş ettin?"</p>

  <p>"Beyne tek el. Sonra tavsiyenizi hatırladım ve hayvan devrildikten sonra bir tane de garanti atışı yaptım."</p>

  <p>Percy beğeniyle başını salladı. "Şimdi gerisini anlat." Percy dinlerken Leon'un avı hikâye edişinden etkilenmişti. Olayı yüz kere yaşamış olduğu halde anlatılanlar ona bile büyüleyici gelmişti. Beyaz bir avcının en önemli görevlerinden biri de müşterilerini eğlendirmekti. Müşteriler üç beş hayvan vurmaktan fazlasını isterlerdi: Unutulmaz bir macerada yer almak, korunmalı kent yaşamlarının dışına çıkmak ve güvenebilecekleri, hayranlık duyabilecekleri birinin önderliğinde ilkel çağlara dönmek için dünyanın parasını ödüyorlardı. Percy ormanda rahatça yaşayabilen ve vahşi doğa hakkında çok şey bilen bir sürü insan tanıyordu ama onlarda çekicilik ve empati yoktu. Suratsız ve sessizdiler. Doğanın eşsiz güzelliklerini çok iyi bildikleri halde başkalarına anlatmayı beceremezlerdi. Tekrar onları isteyecek bir müşterileri olmazdı. Avrupa saraylarında veya Londra'nın, New York'un, Berlin'in özel kulüplerinde isimleri dilden dile gezmezdi.</p>

  <p>Bu çocuk o kategoriye girmiyordu. İstekli ve hevesliydi. Mütevazı, sevimli ve konuşkandı. Tane tane konuşuyordu. Kıvrak bir mizah duygusu vardı. Yakışıklıydı. Kısacası insanların hoşlanacağı biriydi. Percy içinden gülümsedi. Hatta ben bile hoşlanıyorum, diye düşündü.</p>

  <p>Kulübe varınca Percy arabayı doğruca ön kapıya çekmesini istedi. Leon'u, çoğu İngiltere’deki ailelerinden gelen parayla yaşayan bir düzine müdavimin çoktan yerine yerleşmiş olduğu uzun bara götürdü. Sonra onlara hitap ederek, "Beyler," dedi. "Sizi yeni çırağımla tanıştırmak istiyorum. Sonra da hepinizi dışarı çıkarıp bir çift fildişi göstereceğim. Yani hakikatli bir fildişi ama."</p>

  <p>Hep birlikte dışarı çıkınca haberin kentte çoktan duyulduğunu anladılar, hatta küçük bir grup arabanın başına toplanmıştı bile. Percy hepsini bara davet etti.</p>

  <p>Hugh Delamere yıllar önce bir aslan tarafından çiğnenen bacağı üstünde sekerek bara girdiğinde, eğlence iyiden iyiye gürültülü bir hal almıştı. Bu, lort hasretlerinin pek sevdiği bir ortamdı; Özel okullarda okuyan birçok İngiliz gibi, Delamere de mobilyaların kırılıp dökülmesi ve diğer zararlı çevre etkileriyle sonuçlanan bu tür şamatalara bayılırdı. Bu akşam yanında Penrod Ballantyne de vardı, Leon'u avcılıkta kendini kanıtladığı için kutladılar ve Delamere, barın altında koruduğu özel stokundan koca bir kadeh Talisker viskisi ikram etti. Sonra da amca yeğeni, High Cockalorum oynamaya, yani geniş salonda yere değmeden yarışmaya davet etti. Bir aşamada barın arkasındaki raflar lort hazretlerinin ağırlığını kaldıramayıp çökünce şişeler yerlere saçıldı. Gece yansından hemen önce kulüp üyelerinden biri gürültüden şikâyete gelince lort hazretleri gecenin geri kalanında adamı şarap mahzenine kilitledi.</p>

  <p>Birkaç saat sonra Percy bilardo salonuna taşındı ve yeşil çuha kaplı masaya yatırıldı. Leon ise arabanın ön koltuğuna kadar gidip orada sızmıştı.</p>

  <p>Leon, dayanılmaz bir baş ağrısıyla uyandı.</p>

  <p>"Günaydın effendi." İsmail elinde dumanı tüten sade kahveyle aracın yanında duruyordu. "Size yasemin kokulu bir gün dilerim." Leon içtiği kahve sayesinde Manyoro'yu bulabildi. Otomobili birlikte çalıştırmayı başardılar ve ana caddeden Büyük Victoria Ticaret Şirketi'nin merkezine gittiler. Yakın bir zamanda, tabeladaki ismin altındaki yazı bizzat ekselansları valinin emriyle boyayla kapatılmıştı. Ama yine de tek kat boyanın altından okunabiliyordu: "<i>Majesteleri İngiltere Kralı'nın onayıyla, güzel, nadir ve değerli eşya toptancısı."</i> Sansürsüz kısımda da<i>, "Altın, elmas, fildişi ve her tür ilginç, doğal ürünler satılır. Mal sahibi Bay Goolam Vilabjhi Esq</i>" yazıyordu.</p>

  <p>Leon daha küçük olan fildişiyle içeri girince mağaza sahibi telaşla seğirtti. "Oh, sevgili, Teğmen Courtney, ben ve mütevazı dükkânım için bu ne büyük şeref."</p>

  <p>Leon fildişini tezgâha bırakırken, "Günaydın Bay Vilabjhi. Bir düzeltme yapayım, artık teğmen değilim," dedi.</p>

  <p>"Ama hâlâ Afrika'nın en büyük polo oyuncususunuz ve duyduğum kadarıyla şimdi de büyük bir shikari olmuşsunuz. Üstelik, bunun kanıtını da getirdiğinizi görüyorum." İçeri seslenip Bayan Vilabjhi'den kahve ve tatlı getirmesini istedikten sonra, Leon'u tıka basa dolu rafların arasından minik ofisine buyur etti. Bütün duvarı kaplayan kütüphanesinde yirmi iki ciltlik <i>Oxford İngilizce Sözlük ve Britannica Ansiklopedisinin</i> tam takımı, Burke'nin <i>Asalet ve Soylular</i>'ı ile İngiliz krallarını, tebalarını ve dilini anlatan çeşitli tarih kitapları duruyordu.</p>

  <p>"Sayın bayım lütfen oturun." Bayan Vilabjhi de kahve tepsisiyle koşturup gelmişti. Kocasından daha dolgun ve en az onun kadar kibardı. Fincanlara koyu, yapışkan kara sıvıyı koyduktan sonra kocası onu başından savıp Leon'a döndü. "Şimdi söyleyin sahip, ne arzu ederdiniz?"</p>

  <p>"O fildişini size satmak istiyorum."</p>

  <p>Bay Vilabjhi bu konuyu o kadar uzun bir süre düşündü ki Leon huzursuz oldu. Nihayet, "Açıkçası saygıdeğer sahip, o fildişini sizden almayacağım," dedi.</p>

  <p>Leon irkilmişti. "Neden?" diye sordu. "Siz fildişi alıp satmıyor musunuz?"</p>

  <p>"Hiç anlatmış mıydım sahip, ben bir zamanlar at seyisi ya da Hindistan'da dediğimiz şekliyle syce'ydim, mihracenin Cooch Behar'daki ahırlarında çalışıyordum. Asillere layık polo oyununun ve onu oynayanların da en büyük hayranıydım."</p>

  <p>Leon, "O yüzden mi benim fildişimi almıyorsunuz?" dedi.</p>

  <p>Bay Vilabjhi güldü. "Hoş bir jestti sahip. Hayır! Çünkü ben o dişi alırsam piyano tuşu yapılsın veya enfes bilardo topları oyulsun diye İngiltere'ye yollayacağım. Sonra benden nefret edeceksiniz. Günün birinde ihtiyarlayıp bu avı hatırladığınızda kendi kendinize 'O meşhur haydut ve rezil dolandırıcı Goolam Vilabjhi Esquire'ye on bin kere lanet olsun!' diyeceksiniz."</p>

  <p>"Öte yandan, eğer bunu almazsanız o lanetleri şimdi yağdıracağım. Bay Vilabjhi, paraya ihtiyacım var, hem de fena halde."</p>

  <p>"Ah! Para okyanus dalgası gibidir. Gelir ve gider. Ama böyle bir fildişini hayatınız boyunca bir daha göremezsiniz."</p>

  <p>"Şu anda o dalga benim için ufuk kadar uzakta."</p>

  <p>"O zaman sahip, bir numara veya Cooch Behar'da dediğimiz gibi, çeşitli isteklerimizi karşılayacak bir taktik bulmalıyız." Bir an derin düşüncelere dalmış gibi yaptı, sonra bir parmağıyla şakağına dokundu. "Evreka! Buldum. Fildişini güvence olarak bana bırakacaksınız, ben de size ihtiyacınız olan parayı vereceğim. Bana yılda yüzde yirmi faiz vereceksiniz. Sonra bir gün, Afrika'nın en ünlü ve tanınan shikari'si olduğunuzda tekrar bana gelecek ve 'Sevgili ve güvenilir dostum Bay Goolam Vilabjhi Esquire, borcumu ödemeye geldim,' diyeceksiniz. Ben de o güzelim fildişinizi iade edeceğim ve ölene kadar dost kalacağız!"</p>

  <p>"Sevgili ve güvenilir dostum Bay Goolam Vilabjhi Esquire, size on bin kere şükredeceğim." Leon güldü. "Bana ne kadar borç verebilirsiniz?"</p>

  <p>"Duyduğuma göre bu fildişi atmış dört kilo geliyormuş."</p>

  <p>"Tanrım. Bunu nasıl bildiniz?"</p>

  <p>"Nairobi'de yaşayan herkes bunu çoktan öğrendi." Bay Vilabjhi başını yana eğdi. "Kilosu bir buçuk şilinden size doksan altı altın pound ödeyebilirim." Leon gözlerini kırpıştırdı. Hayatında ilk kez bu kadar paraya bir arada sahip olacaktı.</p>

  <p>Leon, Bay Vilabjhi'nin mağazasından çıkmadan ilk harcamasını yaptı. Tezgâhın ardındaki raflardan birinde kırmızı ve san mukavva kutularda Kynoch'un, yani Britanya'daki mermi üreten en büyük şirketin aslan başlı amblemini görmüştü. Kutulara yakından bakınca üzerlerinde, "H&amp;H .470 Royal Nitro Express 500 adet." yazdığını görüp sevindi. Verity O'Hearne'nin armağan olarak bıraktığı on mermiden sadece üç tane kalmıştı. Besini tüfeği tanımak için kullanmış, ikisini de erkek filde harcamıştı.</p>

  <p>Korkarak, "Bu mermiler kaça Bay Vilabjhi?" diye sordu ve nefesini tutup cevabı bekledi.</p>

  <p>"Sizin için, sadece sizin için çok çok özel bir fiyat yapacağım sahip." Kali, Ganesha ve diğer Hint tanrılarından ilham bekler gibi gözlerini tavana dikti. Sonra, "Sizin için mermi başına beş şilin sahip," dedi.</p>

  <p>Her birinde beş tane bulunan on paket vardı. Leon çabucak aklından bir hesap yaptı ve sonuç karşısında dehşete düştü. On iki sterlin on şilin! Arka cebindeki kabarıklığa dokundu. Buna gücüm yetmez, diye düşündü. Öte yandan hangi profesyonel avcı kuşağında üç mermiyle ava çıkardı ki? İstemeye istemeye cebinden az önce oraya koymuş olduğu bez keseyi çıkardı.</p>

  <p>Tamam şans dalgası gelmişti ama tam da Bay Vilabjhi'nin uyardığı gibi hemen çekilmeye de başlamıştı.</p>

  <p>Manyoro ile İsmail hâlâ mağazanın önünde bekliyorlardı. Leon onlara da söz verdiği ücretleri ödedi. Manyoro'ya, "Onca parayla ne yapacaksın?" diye sordu.</p>

  <p>"Üç tane inek alacağım, başka ne olacak ki Bwana?" Manyoro böyle aptalca bir soru karşısında başını sallıyordu. Bir Masai için sığır tek gerçek zenginlikti.</p>

  <p>"Ya sen İsmail?"</p>

  <p>"Ben Mombasa'daki kanlarıma yollayacağım effendi." İsmail'in altı tane, yani dininin uygun bulduğu en üst sayıda eşi vardı ve çekirge sürüleri gibi doymak bilmiyorlardı.</p>

  <p>Leon, İsmail ve Manyoro'yla KAR Karargâhı'na gitti. Bobby Sampson'u subay lokalinde bir fıçı biranın içinde yüzerken buldu. Arkadaşını görünce Bobby'nin yüzü aydınlandı. Leon, ona da Vauxhall için borçlandığı on beş gineyi ödeyince sevinçten havalara uçtu.</p>

  <p>Leon karargâhtan kentin hemen dışındaki hayvan pazarına gitti. "Manyoro, fil meselesindeki yardımlarından ötürü Lusima Ana'ya bir inek göndermek istiyorum."</p>

  <p>Manyoro da, "Böyle bir hediye uygun olur Bwana," diye onayladı.</p>

  <p>"Sığırı kimse senden iyi seçemez Manyoro."</p>

  <p>"Bu doğru Bwana."</p>

  <p>"Kendine sığır alırken bir tane de Lusima Ana'ya seç ve sıkı bir pazarlık yap." Manyoro pazardaki en iyi hayvanı seçtiği için bu alışveriş de Leon'a on beş pounda mal oldu.</p>

  <p>Manyoro, Lonsonyo Dağı'na gitmek üzere yola çıkmadan önce Leon ona gümüş şilinlerle dolu bir kese verdi. "Bu da Loikot için. Eğer arkadaşlarıyla konuşup bize haber getirmeye devam ederse bunlardan daha pek çok alacak. Söyle parasını biriktirsin, böylece o da güzel bir inek alabilir. Şimdi git Manyoro ve çabucak dön. Bwana Samawati'nin bize vereceği daha çok iş var."</p>

  <p>Manyoro sığırlarını önüne katıp Rift Vadisi'nin dibine inen bozuk yolda yürümeye koyuldu. İlk dönemece varınca dönüp baktı ve Leon'a, "Bekle beni kardeşim, on gün sonra döneceğim," diye seslendi.</p>

  <p>Leon, Percy Phillips'i almak üzere arabayı kulübe sürdü. Adamı güneşli çimenliğe bakan geniş verandadaki koltuklardan birine gömülü halde buldu. Sersemlemiş görünüyordu. Gözleri kan çanağına dönmüştü, sakalı karışmış, yüzü gece boyunca çıkarmadığı haki ceketi gibi buruşmuştu. Leon'a, "Hangi cehennemdeydin?" diye homurdandıktan sonra cevabını beklemeden basamaklardan inip arabanın çalışır vaziyette beklediği yere gitti. Üzerinde İsmail'in oturduğu fildişini görünce yüzü biraz aydınlanır gibi oldu. "Eh, Tanrı'ya şükür bu hâlâ duruyor. Ötekine ne oldu?"</p>

  <p>"Vilabihi kâfirine sattık effendi." İsmail, patronlarına bu şekilde hitap etmeye alışmıştı.</p>

  <p>Percy, "O dolandırıcıya! Eminim sizi kazıklamıştır," deyip ön koltuğa yerleşti. Yolun Tandala Kampı'na girişteki en kötü kısmını hoplaya zıplaya aşana kadar da bir daha konuşmadı.</p>

  <p>"Dün gece amcan Penrod'la birkaç kelime konuşma fırsatımız oldu. Amerikan Dışişleri Bakanlığı 'ndan bir telgraf almış. Eski Birleşik Devletler Başkanı ve bütün maiyeti iki ay sonra büyük bir safariye çıkmak üzere Mombasa'da olacakmış. Buharlı, lüks Alman gemisi Admiral'le geliyorlar. Hazırlık yapmalıyız."</p>

  <p>Büyük çadırın önüne park ettiklerinde Percy bağırarak çay istedi. İki fincan demli çay, keyfini ve mizah duygusunu yerine getirmişti. Leon'a, "Kalemini, defterini al," diye emretti.</p>

  <p>"Bende ikisi de yok."</p>

  <p>"Gelecekte en temel gereçlerin onlar olacak. Tüfeğinle kinin şişenden hile daha öncelikli. Kütüphanemde yedekleri var. Şimdilik onları kullan bir daha kente indiğinde yerine koyarsın." Hizmetkârlardan birini kütüphaneye yolladı ve az sonra Leon'un kalemi ilk sayfada hazır bekliyordu.</p>

  <p>"Şimdi, safaride bulunacakların geniş bir listesini yapalım. Başkan'dan başka oğlu -kendisi senin yaşlarında bir adammış- konukları Sir Alfred Pease, Lort Cranworth ve Frederick Selous olacak."</p>

  <p>Leon heyecanla, "Selous!" diye bağırdı. "O bir Afrika efsanesi. Kitaplarını daha bebekken okumuştum. Şimdi çok yaşlı olsa gerek."</p>

  <p>Percy, "Hiç de değil," diye atıldı. "Altmış beş bile olmamıştır daha."</p>

  <p>Leon, altmış beşin yaşlıdan bile öte olduğunu söyleyecekti ki Percy'nin öfkeli bakışlarını fark etti. Anladı ki Percy Phillips'in nezdinde yaş hassas bir konuydu ve hemen girmek üzere olduğu mayın tarlasından çıktı. "Ah, o zaman gençmiş daha," dedi çabucak.</p>

  <p>Percy başını sallayıp devam etti. "Başkan benim dışımda beş avcı daha getiriyor. Benim yakından tanıdıklarım Judd, Cunninghame ve Tarlton, hepsi de iyi adamlardır. Muhtemelen çıraklarını da getirirler diye düşünüyorum. Penrod'dan anladığım kadarıyla, safariyi kısmen finanse eden Smithsonian Enstitüsü Müzesi'nden de yirmiden fazla doğa bilimci ve hayvan doldurma uzmanı geliyor. Penrod'a gazetecilerle diğer basın mensuplarını sordum ama Başkan onların bulunmasını yasaklamış. İki dönem başkanlık yaptıktan sonra artık mahremiyetine çok önem veriyormuş."</p>

  <p>"Yani gazeteci olmayacak mı?" Leon defterinden başını kaldırıp baktı.</p>

  <p>"Sen onu merak etme. Hiç kimse o kakalakları uzak tutamaz. Amerikan Associated Press Ajansı bir musibet grup gönderiyor, ama dibimizden hiç ayrılmayacak ayrı bir safari grubu oluşturacaklar ve her fırsatta New York'a haber uçuracaklar. Hepsi frengi olur inşallah."</p>

  <p>"Yani bizim safaride otuzdan fazla konuk olacak. Bu da dağ gibi bir bavul, donanım ve erzak yığını demektir."</p>

  <p>Percy alayla, "Gerçekten de öyle," dedi. "New York'tan gelen ilk tahmin, toplam doksan altı ton ağırlıkla yolculuk yapacakları şeklinde. Geri kalan her şey buradan temin edilecek. Bu da avlanan hayvanları korumak için beş ton tuz ve atlar için yem demek. Amerika'dan gelecek eşyalar yolculardan önce yola çıkacak, böylece kıyıdan buraya getirip hamalların taşıyacağı şekilde otuzar kiloluk parçalara ayırma imkânı bulacağız."</p>

  <p>Leon merakla, "Kaç tane at gerekecek?" diye sordu.</p>

  <p>Percy, "Avın çoğunu at sırtında geçirmek niyetindeler. Başkan en az otuz tane at istiyor," diye cevap verdi. "Bu senin uzmanlık alanına girdiği için at meselesinden sen sorumlu olacaksın. Hayvanlarla ilgilenecek güvenilir bir seyis ekibi kurman lazım." Durdu. "Ve tabii ki, iki araba da senin sorumluluğunda olacak. Başkan herhangi bir yerde kamp kurmak istediğinde taze erzak temini için kullanmak istiyorum."</p>

  <p>"İki araba mı? Sizin sadece bir arabanız var."</p>

  <p>"Safari için senin arabana da el koyuyorum. İkisini de çalışır bir halde tutsan iyi olur." Percy, Leon'un arabası için kira ödemekten veya araçların gidiş dönüşü için gerekli onarım masraflarından söz etmemişti.</p>

  <p>"Lort Delamere de Norfolk Otel'deki baş aşçısını gönderecek. Dört beş tane sos şefi olacak. Senin şu İsmail'i de kampta görevlendireceğim. Ha, bu arada Cunninghame bin kadar yerli hamal ayarlayacak, valizlerle safari eşyalarını taşısınlar diye. Dün gece senin Kiswahili dilini iyi bildiğini ve bu işte seve seve ona yardım edeceğini söyledim."</p>

  <p>Leon masum bir tavırla, "Kendisine asıl av sırasında da seve seve yardım edeceğimden söz ettiniz mi?" diye sordu.</p>

  <p>Percy sarkık gri kaşlarından birini kaldırdı. "Soruyor musun? Son muazzam olayından sonra Başkan'ın seni rehber olarak kullanmaktan onur duyacağına eminim. Ancak, seni eğlendirecek çok daha önemli işlerin olacak genç dostum." Bu hitap şekli Leon'u rahatsız etmeye başlamıştı ama Percy'nin de sırf bu yüzden o kadar sık kullandığına karar verdi.</p>

  <p>"Kesinlikle haklısınız efendim. Bunu düşünmemiştim." Ve Percy'e en sevimli tebessümüyle baktı.</p>

  <p>Percy de gülümsememek için kendini zor tuttu. Bu çocuğun hiç sızlanmadan her işi üstlenmesi giderek daha çok hoşuna gidiyordu. Yumuşadı. "Doyurulacak binden fazla karın olacak. Koloninin av yasaları gereği bizonlar zararlı kabul ediliyor. Avlanmaları konusunda bir sınır yok. Görevlerinden biri de safarinin etini temin etmek. İstediğin kadar avlanabileceksin. Söz veriyorum."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
