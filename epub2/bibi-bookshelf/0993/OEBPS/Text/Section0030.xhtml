<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>İki hafta sonra Penrod gri aygırıyla Tandala Kampı'na geldi ve İsmail, onu yeni demlenmiş Lapsang Souchong çayı ve bir tabak zencefilli kurabiyeyle karşıladı. İsmail o kurabiyeleri, sadece sevdiği konuklara ikram ederdi. Penrod bir şeyler söyledikten sonra Leon'la ikisi atlarına binip on beş kilometrelik Muthaiga'ya doğru yola çıktılar.</p>

  <p>Penrod, "At binmeyi gerçekten çok özlemişim," dedi. "Bugünlerde masamdan kalkmıyorum." Leon'a göz attı. "Diğer yandan sen oldukça zinde görünüyorsun sevgili çocuğum."</p>

  <p>"Prensesin sayesinde. Yüzden fazla yabandomuzu vurduğunu anlattı mı size, canavar gibi siyah yeleli bir aslanla, güzelim leoparı saymıyorum bile?"</p>

  <p>"O zarif hanımla ben yolculuk boyunca on kelime ya ettik ya etmedik. Her şeyi senden duymak istiyorum. O yüzden gelip aldım seni. Burada gizli kulaklar olmadan rahatça konuşabiliriz." Eliyle çevredeki ormanı ve yeşil tepeleri gösterdi. "Bu kadar büyük göz ve kulak yoktur. Eee... Leon, anlayışlı amcana her şeyi anlat bakalım."</p>

  <p>"Binici başlığınızın tokalarını sıkıca bağlasanız iyi olur efendim, yoksa anlattıklarımdan sonra uçup gidebilir."</p>

  <p>"En baştan başla ve hiçbir şeyi atlama." Ağır ağır gittikleri için Muthaiga Şehir Kulübü'ne ulaşmaları neredeyse bir buçuk saat sürdü ve Leon da raporunu ancak bitirebildi. Penrod arada, bir ismi doğrulatmak veya bazı ayrıntıları tekrarlatmak dışında hiç sözünü kesmemişti. Sık sık nefesi kesiliyor, yüzünde derin bir tiksinti ifadesi oluşuyordu. Leon, "İşte böyle amca," diyebildiğinde kulübün özel yolunda ilerliyorlardı.</p>

  <p>Penrod ciddi bir tavırla, "Yeter, fazla bile," diye cevap verdi. "Başka biri anlatsa inanmazdım. Bazıları o kadar gerçekdışı ki. Beklediğimden çok daha fazlasını yapmışsın."</p>

  <p>"Bütün bunları yazmamı ister misiniz efendim?"</p>

  <p>"Hayır. Yazmış olsan kadın çadırını karıştırırken bulacaktı hepsini. Ben hatırlarım, hatta muhtemelen ölene kadar unutmam." Özel yolun sonuna gelip, atlarını kulüp binasının önüne bağlayana kadar Penrod konuşmadı.</p>

  <p>"Ben de unutamayacağım efendim. Kadını sırtlanlara atabilirdim."</p>

  <p>"Hadi gidip yemeğimizi yiyelim. Bugün şefin mönüsünde ilikle güveçte pişmiş mısırlı biftek var. Umarım tüyler ürpertici hikâyelerin iştahımı kaçırmamıştır."</p>

  <p>"Hiçbir şey bunu yapamaz efendim."</p>

  <p>"Dikkatli ol dostum. Ağarmış saçıma ve omzumdaki yıldızlara saygı göster biraz."</p>

  <p>"Bağışlayın general. Kötü bir niyetim yoktu. Sadece mükemmel bir yemek zevkinize hayran olduğumu söylemek istemiştim."</p>

  <p>Penrod'un salonda yemek yiyen herkesi tek tek selamlayıp, her masada birkaç saniye duraklamasının ardından nihayet terasa çıkıp begonvilin altına yerleşebildiler. Malonzi şarabı açıp kadehlere koyduktan sonra üzerine ilik ve kızarmış ekmekten oluşan ordövrlerini servis edip saygıyla çekildi.</p>

  <p>"Sen vahşi doğada kraliyet mensupları ve yabandomuzlarıyla uğraşırken, daha büyük dünyada neler oluyor anlatayım biraz." Penrod kızarmış ekmeğine yağlı ilikten bolca sürdükten sonra Avrupa'da yaşananları özetlemeye başladı: "En çarpıcı dedikodu, son seçimlerde Sosyal Demokratik Parti'nin tarihinde ilk kez, Alman Reichstag'ındaki birinci parti haline gelmesi. 1907 seçimlerindeki toplam sandalye sayısının iki katından fazlasını aldılar. Çok sancılı bir süreç başlıyor orada. Yönetim kadrosundaki Alman askeri elitleri otoritelerini yeniden kazanmak için bir şeyler yapmak zorunda kalacaklar. Küçük şirin bir savaş gibi mesela." İlikli ekmeği ağzına atıp büyük bir iştahla çiğnedi. "Ve Sırbistan kesinlikle Avusturya'ya yürümek isteyecek. Hadi küçük bir savaş daha. Tabii savaş demişken Türkiye'yi de unutmamak gerek. Türkler, Bulgarları Konstantinapol kapısından kovdu, ama yirmi bin kayıp verdiler..." Son ilikli lokmasını da ağzına atıp bir kadeh Margaux ile midesine indirdi.</p>

  <p>Malonzi'nin güveç servisini yapmasını beklerken, "Şimdi, hazır bize yaklaşmışken, sana yine birçok mektup geldi, on on iki tanesi de avcılık hizmetinden yararlanmak isteyenlerden. Postaneden alıp sen yorulmayasın diye hepsini okudum."</p>

  <p>'"Daha önce de demiştim. Amca siz çok iyi bir dostsunuz."</p>

  <p>Penrod iltifata zarif bir çatal hareketiyle karşılık verdi.</p>

  <p>"Mektupların çoğu önemsiz kişilerden, onları eledim. Ancak, en sevdiğimiz ülke olan Almanya umut vaat ediyor. Bir tanesi hükümetin tutucu bir bakanından, biri İmparatorluk Şansölyesi Theobald von Bethmann-Hollweg'in danışmanı olan Kont Bauer, diye birinden, üçüncüsü de ordunun en büyük ve tek tedarikçisi olan bir sanayi kuruluşunun başkanından. Tabii ki üçü üzerinde de çalışmak istiyoruz. Ancak, şu anda en cazip görünen sanayici. Adamın adı Graf Otto Kurt Thomas von Meerbach. Meerbach Motor Şirketi'nin sahibi."</p>

  <p>"Onları tanıyorum." Leon etkilenmişti. "Uçaklar için Meerbach devir motorunu geliştirmişlerdi. Hava gemileri alanında Kont Zeppelin'le rekabet halindeler. Kan gövdeyi götürüyor. O adamla tanışmayı çok isterim. Gökyüzünü ele geçirme fikri beni büyülüyor, ama şimdiye kadar bırakın binmeyi, o inanılmaz uçan makineleri yakından görme fırsatım bile olmadı."</p>

  <p>Penrod, onun çocukça hevesine gülümsedi. "Her şey planlandığı gibi giderse, yakında fırsat bulabilirsin. Percy sayesinde, von Meerbach'a senin adına acil bir telgraf gönderdim. Safaride neler sunduğunu, olası tarihleri ve standart ücretleri bildirdim. Bu arada güveci tatmadın daha. Harika olmuş. Ha, bir de Kermit Roosevelt'ten mektup gelmiş."</p>

  <p>"Onu da açtınız tabii ben yorulmayayım diye?"</p>

  <p>"Yüce Tanrım, hayır." Penrod dehşete düşmüştü. "Aklımdan bile geçilmedim. O senin özel mektubun."</p>

  <p>Leon, "Oysa diğerleri kamu malıydı değil mi amca?" diye sorunca Penrod pişkin bir tavırla gülümsedi.</p>

  <p>"Görev icabı sevgili oğlum." Sonra konuyu değiştirdi. "Prensesi başından savdığına göre bir an önce Eastmont Safarisi için ortağın Percy'e yardım etmen gerek."</p>

  <p>"Doğru. Yarın sabah erkenden gidiyorum. Percy, Alman Bölgesi'ndeki Manyara Gölü'nün batı kıyısında avlanıyor. Tandala'ya benim için bir not bırakmış. Lort Eastmont'un çok büyük bir bizon avlamak istediğini, bunun için en uygun yerin de Manyara olduğunu söylemiş."</p>

  <p>"Nairobi'den geçerken beni de Lort Eastmont'la tanıştırdı. Burada Percy, ben ve iki lort hazretleri, Eastmont ve Delamere'le birlikte akşam yemeği yedik."</p>

  <p>"Eastmont hakkında ne düşündüğünüzü sorabilir miyim efendim?"</p>

  <p>"Sorabilirsin tabii. Aslında, ben de bilmeniz gerekenleri -yani Percy'le senin- anlatmak istiyordum. Daha ilk görüşte adamın garip bir balık olduğunu düşündüm. Onda beni rahatsız eden bir şey vardı. Ama Percy'le ikisi Manyara'ya gittikten sonra her şey hızla ve kükreyerek aklıma üşüştü, şiirsel dilimin kusuruna bakma."</p>

  <p>"Ne demek efendim. Devam edin lütfen. Bütün dikkatimle sizi dinliyorum."</p>

  <p>“99'da, Güney Afrika seferberliğinde küçük, pis bir kaza olduğunu hatırladım. Güçlü bir Boer Birliği'ne saldırı yapıldığı sırada, Yeomanry Süvari Alayı'ndan Bertie Cochrane isimli genç bir yüzbaşı, müfrezesiyle birlikte Slang Nek denen yerde keşif görevine gönderilmişti. İlk ateş açıldığında genç Cochrane kaçmış. Çavuşunu Boer'lerle savaşırken bırakıp evine, annesinin yanına dönmüş. Daha sonra orada bir katliam yaşanmış. Yirmi kişilik müfrezeden geriye beş kişi kalmıştı. Cochrane düşman karşısında korkaklık ettiği için yargılanıp suçlu bulundu ve ordudan atıldı. Yüksek mevkilerde dostları olmasa kurşuna dizilebilirdi. Bütün bunları hatırlayınca Harp Dairesi'nde bir tanıdığıma telgraf çekip kontrol etmesini istedim. Cevapta kuşkularımda haklı olduğum ortaya çıktı. Cochrane ile Eastmong aynı kişiydi, ama birkaç ufak bilgi kırıntısı daha vardı. Şerefsizce ordudan ihraç edildikten sonra genç Bertie Cochrane, Amerikalı zengin bir petrol vârisçisiyle evlenmiş. Aradan iki yıl geçmeden de Bayan Cochrane, Cumberland'daki Göller Bölgesi'nde, Ullswater'da bir tekne kazasında boğulmuş. Cochrane, karısını öldürmekle suçlanmış ama delil yetersizliğinden beraat etmiş. Kadının mirasına konmuş ve iki yıl sonra kendi amcası da ölünce Eastmont kontu olup, Westmorland'daki Appleby yakınlarında beş bin hektarlık arazinin sahibi olmuş. Böylece bizim sade vatandaş Bertie Cochrane Eastmont Kontu Bertram oluvermiş."</p>

  <p>"Yüce Tanrım! Percy bunları biliyor mu?"</p>

  <p>"Henüz bilmiyor, ama eminim sen verirsin bu güzel haberleri."</p>

  <p>***</p>

  <p>Leon, Tandala'ya dönerken düşünceli bir ruh hali içindeydi. Kampta Manyoro'yla Loikot, onu bekliyorlardı. Ertesi sabah erkenden yola çıkıp, Manyara Gölü kıyısındaki kampta Percy'e katılmak için gereken talimatları verdi ve mektuplarını okumak üzere çadırına gitti.</p>

  <p>Annesinden üç tane sevgi dolu ve eğlenceli mektup vardı. Her biri yirmi sayfaydı ve birer ay arayla gönderilmişti, ama Nairobi postanesi hepsini birlikte teslim etmişti. Babasının her zamanki gibi sağlıklı ve zengin olduğunu öğrendi. Annesinin son kitabının adı Afrika Yansımaları'ydı ve Londra'daki Macmillan tarafından yayınlanacaktı. Leon'un en büyük ablası Penelope altı hafta önce çocukluk aşkıyla evlenmişti. Ona güzel bir düğün hediyesi göndermesi gerekiyordu. Annesinin üç mektubunu daha sonra cevaplamak üzere kenara koydu, New York damgalı, Kermit'in kırmızı mührüyle kapatılmış zarfı açtı.</p>

  <p>Kermit sözünü tutmuştu. Mektubu coşkulu ve keyifliydi. Quentin Grogan'la Nil kıyılarında, Sudan ve Mısır'da yaptıkları büyük safarinin son aylarını anlatıyordu. Büyük Sihirbaz, av hayvanlarını öldürmeye devam etmişti. İskenderiye'den New York'a dönerken yine âşık olmuş, ama kız sorun çıkarmıştı. Kermit'in bu geri çevrilişi iyi yanından aldığı anlaşılıyordu. Sonra büyük başkanlık safarisini finanse eden çelik milyarderi Andrew Carnegie'nin evinde verilen daveti anlatarak devam ediyordu. Konuklardan biri de Bavyera Wieskirche'den bir Alman sanayicisiydi. Kermit yemekte onun karşısına oturmuştu ve birbirleriyle hemen kaynaşmışlardı. Yemekten sonra hanımlar çekilince de şarap ve puro içmişlerdi.</p>

  <p><i>Otto olağanüstü biri, bütün o düello yaralarıyla filan hayatı kalın bir roman olabilir.</i></p>

  <p><i>Dağ gibi bir adam, özgüveni ve enerjisi etrafa yayılıyor, insan ondan hoşlanmasa da hayranlık duymaktan kendini alamıyor. Meerbach Motor Şirketi' nin sahibi. Eminim duymuşsundur. Sanırım seninle o şirketten söz etmiştik. Tüm Avrupa'nın en büyük ve başarılı kurumlarından biri, otuz binden fazla çalışanı var. MMW zeplinler ve uçaklar için devir motorunu icat eden şirket. Alman Ordusu için otomobil ve kamyon da üretiyor, hava kuvvetleri için de uçak. Fakat Otto’nun en ilginç yanı usta bir avcı oluşu. Bavyera’da geyik ve yabandomuzu avladığı muazzam arazilere sahip. Kışın Schloss’unda, yani dağ şatosunda ünlü av partileri veriyor. Günde iki yüz yabandomuzu avlanması sıradan bir olay sayılıyor. Avrupa'ya bir dahaki gidişimde ben de bu av partilerine katılacağım. Bizim safariyi anlatınca çok ilgilendi. O da yıllardır Afrika'da safariye çıkmayı düşünüyormuş. Adresini istedi, tabii ki verdim ben de. Umarım sakıncası yoktur?</i></p>

  <p>Leon yüksek sesle, "Demek von Meerbach, beni bu şekilde bulmuş," dedi. "Teşekkürler Kermit." Mektup birkaç sayfa daha sürüyordu.&nbsp;</p>

  <p><i>Otto’nun karısı ya da metresidir belki, aralarındaki ilişkiyi tam olarak bilmiyorum, gerçekten hayatımda gördüğüm en güzel kadınlardan biri. Adı Eva von Wellberg. Çok zarif ve sessiz bir kadın, ama yüce Tanrım, o gözlerini bana çevirdiği zaman kalbim tereyağı gibi eriyor. Otto'yla onun için düello etmeye bile hazırdım, ki adam Avrupa’nın en iyi kılıç ustalarından biriymiş. Yani o tatlı eşi beni bu kadar etkiledi.</i></p>

  <p>Leon güldü. Tam Kermit'e göre bir durumdu. Arkadaşının sözlerinden Eva'nın muhtemelen orta halli bir güzelliği olduğunu tahmin ediyordu. Kermit, Leon'dan da hemen bir cevap beklediğini belirterek mektubunu bitiriyordu. Leon'un yaptıklarını anlatmasını ve Kermit'in İngiliz Doğu Afrikası'nda edindiği yeni dostlarından, özellikle de Manyoro ve Loikot'tan havadisler vermesini istiyordu. En alta da, "Salaams ve Waidmanns Heil" (bunu Otto öğretti, avcı selamı demekmiş), EID." yazıyordu. Leon bir süre bu harflerin ne anlama geldiğini düşündükten sonra tekrar gülümsedi. "Benden de sana en iyi dilekler savaşçı kan kardeşim Kermit Roosevelt."</p>

  <p>Leon, annesiyle Kermit'e cevap yazmak için seyyar masasını açtı, ama kalemini mürekkebe batıramadan İsmail yemek gongunu çaldı. Leon inledi. Daha Penrod'la yediği öğle yemeğini hazmedememişti. Fakat İsmail'in yemeklerine katılmak isteğe bağlı değil mecburiydi.</p>

  <p>***</p>

  <p>Manyara Gölü'ne giden yolun ilk üç yüz kilometresi çok kötüydü. Vauxhall bunun bedelini gaddarca ödetti ve en azından on iki kere durup patlayan lastikleri onarmak zorunda kaldılar. Manyoro ile Loikot lastiklerin patlamasına yol açan dikenleri bulup çıkarmakta ustalaşmışlardı. Kumlu kısımlarda da motor düzenli olarak su kaynatıyordu ve radyatörü yeniden doldurmak için soğumasını beklemek mecburiyetinde kalıyorlardı.</p>

  <p>İngiliz ve Alman Doğu Afrikalarını ayıran sınırda ne işaret, ne de nöbetçi vardı. Yol kenarındaki ağaçlara yapılan işaretlerle sırığa dikilip ağarmış birkaç hayvan kafatasından başka yol tabelası da yoktu. Genelde hislerine ve semavi güçlere güvenerek nihayet Makuyuni Nehri kıyısında Hintli bir tüccar tarafından işletilen sazdan yapılmış minik dükkâna ulaştılar. Percy, onun için iki tane güzel at bırakmıştı.</p>

  <p>Leon arabayı dükkânın arkasındaki tropikal ağacın altına park edip atlardan birini eyerledi. Buradan Percy'nin av kampına en az seksen kilometre vardı. Kamp göl kıyısındaki bir buruna kurulmuştu.</p>

  <p>Leon'la Masai'ler ertesi gün karanlık çöktükten bir saat sonra kampa vardılar. Henüz Percy de soylu müşterisi de kampa dönmemişlerdi. Percy'nin aşçısı Leon'a ızgara hipopotam yüreğiyle kabak ezmesi ve kalın bir parça gravyerden oluşan bir akşam yemeği hazırladı.</p>

  <p>Yemekten sonra Leon ateşin başına oturup karanlıkta aya doğru dalga dalga uçan flamingoları seyretti. Gölün karşı kıyısında bir çalı yangını vardı. Karanlık tepelere doğru alevlerden bir yılan gibi kıvrılıyordu ve Leon yanık kokusunu alabiliyordu. Karanlıkta yaklaşan nal seslerini duyup gelenleri karşılamaya gittiğinde saat onu geçmişti.</p>

  <p>Percy kazık kesilmiş bir halde ağrılar içinde attan inerken gölgelerin arasında bekleyen Leon'u gördü. Omuzları dikleşti ve yüzünde bir hoş geldin tebessümü belirdi. "Nihayet kavuştuk!" Diye seslendi. "Zamanlaman muhteşem Leon. Ateşin başına gel de seni lort hazretleriyle tanıştırayım. Sana bir miktar Talisker bile ikram edebilirim."</p>

  <p>Eastmont uzun boylu, leylek gibi bir adamdı. Koca koca elleri, ayakları vardı ve kafası karpuz gibiydi. Uzun, ince kol ve bacakları kalıplı gövdesine hiç uymuyordu. Percy bir seksen boyundaydı ve Masai iz sürücü ondan iki üç santim daha uzundu, ama Eastmont yine de onlara tepeden bakıyordu. Leon en az bir doksan olduğunu tahmin etmişti. Tokalaşırken Leon'un eli adamın avucunun içinde çocuk eli gibi kalmıştı. Titreşen alevlerin ışığında yüz hatları kuru ve kemikli, ifadesi karanlık ve somurtkandı. Çok az konuşup, konuşma işini Percy'e bırakıyordu. Kadehler doldurulduktan sonra Percy o günkü av maceralarını anlatırken Eastmont'da gözünü ateşe dikmiş oturuyordu.</p>

  <p>"Lort hazretleri büyük bir bizon istiyordu ve şanslıymış ki bu sabah bir tane bulduk. Yaşlı bir erkekti ve tüm kutsal şeyler üstüne yemin ederim dişleri bir metre otuz santimden az değildi."</p>

  <p>"Percy, inanılır gibi değil! Ama ben, sana inanıyorum tabii ki. Kafayı göstersene bana. Adamların bu gece mi getiriyor, yoksa yarın post yüzücüler mi getirecek?"</p>

  <p>Garip bir sessizlik oldu ve Percy ateşin üstünden müşterisine baktı. Eastmont konuşulanları duymamış gibiydi. Gözünü alevlerden ayırmıyordu.</p>

  <p>Percy, "Şey," deyip tekrar duraksadı. Sonra hızlı hızlı konuşmaya başladı. "Küçük bir sorun var. Hayvanın kafası gövdesine yapışık ve gövdesi de hâlâ canlı."</p>

  <p>Leon ensesinde bir ürperti hissetti ama temkinli bir şekilde, "Yaralandı mı?" diye sordu.</p>

  <p>Percy gönülsüzce başını salladıktan sonra, "Evet ama çok kötü yaralandı sanırım," diye itiraf etti.</p>

  <p>"Ne kadar kötü Percy? Neresinden yaralandı? Çok mu fazla kan kaybetti?"</p>

  <p>Percy, "Arka bacağından," dedikten sonra alelacele. "Arka uyluk kemiğinin kırıldığına inanıyorum," diye ekledi. "Yarın sabaha katılaşıp tutmaz hale gelir."</p>

  <p>"Kan Percy? Ne kadardı?" Biraz."</p>

  <p>"Atardamardan mı toplardamardan mı?"</p>

  <p>"Söylemek zor."</p>

  <p>"Percy bunları birbirinden ayırmak güç değil ki. Bana sen öğretmiştin, bilmen gerekir. Birinde karı parlak kırmızı olur, diğerinde koyu. Aradaki farkı söylemek bu kadar zor mu?"</p>

  <p>"Çok kan yoktu."</p>

  <p>"Ne kadar gittin peşinden?"</p>

  <p>"Hava kararana kadar."</p>

  <p>"Percy, ne zamana kadar değil, ne kadar dedim?"</p>

  <p>"Birkaç kilometre."</p>

  <p>Leon, "Bok!" dedi ve gerçekten de onu kastetmişti.</p>

  <p>"Bu kelimenin kibarcası 'merde'dir." Percy ortamı biraz neşelendirmeye çalışıyordu.</p>

  <p>"Ben Anglo-Sakson dilime sadık kalayım." Leon gülümsememişti.</p>

  <p>Uzun süren bir sessizlikten sonra Leon, Eastmont'a baktı. "Kaç kalibrelik tüfek kullanıyordunuz lordum?"</p>

  <p>"Üç yedi beş." Eastmont konuşurken de başını kaldırmamıştı.</p>

  <p>Leon bir daha bok, diye düşündü ama dile getirmedi. Kahrolası bezelyeler atan bir tüfekti demek ki. "Sığındığı yerde bitki örtüsü yoğun muydu Percy?"</p>

  <p>Percy, "Evet," diye itiraf etti. "Sabahın ilk ışıklarıyla birlikte takibe çıkarız. Bacağı katılaşmış ve acıyor olacağından bulmamız uzun sürmez."</p>

  <p>"Benim daha iyi bir fikrim var. Siz ikiniz burada kalıp sakin bir gün geçirin. Sen bacağını dinlendir Percy. Ben gidip hayvanın işini bitireyim."</p>

  <p>Lort hazretleri çiftleşme mevsimindeki bir boğa gibi böğürdü. "Böyle bir şey yapacak değilsin ukala delikanlı. O benim bizonum, işini de ben bitireceğim."</p>

  <p>"'Saygısızlık etmek istemem, ama birden fazla tüfek ölümcül bir tehlike yaratabilir lordum. İzin verirseniz ben gideyim. Bize bunun için para ödüyorsunuz." Leon inandırıcı olmayan diplomatik bir edayla gülümsüyordu.</p>

  <p>"Senin de dediğin gibi size çuvalla para ödedim ahbap." Leon'un ifadesi sertleşti. Başını sallamakta olan Percy'e baktı.</p>

  <p>Percy, "Tamam Leon," dedi. "Muhtemelen yarın şafak vakti bulmuş oluruz hayvanı."</p>

  <p>Leon ayağa kalktı. "Nasıl isterseniz. Günün ilk ışıklarıyla ben hazır olurum. İyi geceler lordum." Eastmont cevap vermedi ve Leon tekrar Percy'e döndü. Alevlerin ışığında yaşlı ve hasta görünüyordu. Yumuşak bir ifadeyle, "İyi geceler Percy," dedi. "Merak etme. İçimde iyi bir his var. Şafakta bulacağız onu, biliyorum."</p>

  <p>***</p>

  <p>Leon yamacın kenarında Manyoro ve Loikot'la birlikte duruyordu. Güneş daha doğmamıştı ve suyun üstüne sis inmişti. Hiç rüzgâr yoktu ve göl kalaylanmış gibi parlıyordu. Parlak, pembe flamingolar sürü halinde alçaktan uçarken, gri sular mükemmel bir ayna görevi görmekteydi. Çok güzel bir manzaraydı.</p>

  <p>Leon gözünü flamingolardan ayırmadan, "Bwana Samawati arka bacağının kırıldığını düşünüyor," dedi. "Belki bu onu biraz yavaşlatır." Loikot siyah lav kalıntısının üstüne sümkürdü ve Manyoro işaret parmağıyla aldığı kalıntıyı büyük bir dikkatle inceledi. İkisi de yorum yapmamıştı ama kırık bir bacağın kızgın bir erkek bizonu yavaşlatmayacağını onlar da biliyordu.</p>

  <p>Leon devam etti. "Bwana Mjiguu önden gitmek istiyor. Onun bizonu olduğunu söylüyor. Kendisi vuracakmış." Masai'ler, Eastmont'a "Bay Koca Ayak" adını takmışlardı ve bu son bilgiyi yakın bir arkadaşlarının ölüm haberini almış gibi karşıladılar.</p>

  <p>Manyoro, "Belki öbür bacağına ateş eder, böylece hayvan yavaşlar," deyince Loikot ikinci bir gülme krizine tutuldu. Leon da kendini tutamadı. Hep birlikte kahkahalarla gülmek keyiflerini biraz yerine getirmişti.</p>

  <p>O sırada Perçy çadırından çıktı ve Leon, Masai'leri onu karşılamaya yolladı. Percy'nin suratı gölün rengiyle aynıydı ve bacağındaki aksama daha belirgindi.</p>

  <p>"Günaydın Percy. Gece uyuyabildin mi?"</p>

  <p>"Kahrolası bacak uyutmadı beni."</p>

  <p>Leon, "Ana çadırda kahve var," dedi ve birlikte o tarafa doğru yürüdüler. "Nairobi'de Penrod Amca'mı gördüm. Sana anlatmamı istediği bir şeyler var."</p>

  <p>"Anlat."</p>

  <p>"Eastmont Güney Afrika'da ordudan kaçmış. Düşman karşısında korkakça davranmış." Percy durup Leon'un yüzüne baktı. "Sonra zengin karısını öldürmekle suçlanmış ama delil yetersizliğinden beraat etmiş."</p>

  <p>Percy bunları bir süre düşündükten sonra, "Biliyor musun?" dedi. "Hiç şaşırmadım. Dün bizona ateş ederken çok yakınındaydım. Hayvanla aralarında yirmi metre vardı. İki santim bile fazlası yoktu. Arka bacağına ateş etti çünkü korkmuştu."</p>

  <p>"Bugün önde gitmesine izin verecek misin?"</p>

  <p>"Dün gece söylediklerini duydun. Fazla seçeneğimiz yok, öyle değil mi?"</p>

  <p>"Arkasından destek olmamı ister misin?"</p>

  <p>"Sence ben artık beceremez miyim?" Percy sevdiği bir şeyden yoksun kalmış gibi görünüyordu.</p>

  <p>Leon söylediğinden pişman oldu. "Kesinlikle hayır! Hâlâ dinamit gibisin."</p>

  <p style="text-align: center;"><img alt="wsa" src="../Images/wsa.gif" />&nbsp;</p>
</body>
</html>
