<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Leon dağa geldiğinden beri Loikot saygılı bir mesafeden onu takip ediyordu. Şimdi de Leon kamp ateşinin başında köyün yaşlılarından bir düzine adamla otururken, Loikot da arkasındaki gölgelere sinmiş, başını oradan oraya çevirerek dikkatle konuşmaları dinliyordu.</p>

  <p>"Masai Bölgesi'nde ve bütün Rift Vadisi boyunca insanlarla hayvanların tüm hareketlerini bilmek istiyorum, hatta büyük Kilimanjaro ve Meru dağlarının ardında olanları bile. Bu bilginin toparlanıp mümkün olduğunca hızla bana ulaştırılması gerekiyor."</p>

  <p>Köyün ihtiyarlan isteği dinledikten sonra kendi aralarında el kol hareketleriyle tartışmaya başladılar, her kafadan ayrı bir ses çıkıyordu. Leon, Maa diline hâlâ yeterince hâkim olmadığı için ateşli sözleri ve itirazları takip edemiyordu. Manyoro konuşulanları tercüme etti. "İhtiyarlar, Masai ülkesinde çok insan var. Her birinin yaptıklarını mı bilmek istiyor diye soruyorlar."</p>

  <p>"Sizinkilerin, yani Masai'lerin yaptıklarını bilmeme gerek yok. Ben sadece yabancıları, beyaz insanları ve özellikle de Bula Matari'yi bilmek istiyorum." Almanlardan söz ediyordu. "Kaya kıranlar" anlamına gelen bu söz, ilk gelen Almanların jeolog olmasından ve mineral kayalarının yüzeyini çekiçleriyle yontmalarından kaynaklanıyordu. "Bula Matari'nin ve askerilerinin hareketlerini. Nerede duvar yaptıklarını, nereye çukur kazıp bunduki mkuba, yani büyük silahlarını gömdüklerini bilmek istiyorum."</p>

  <p>Tanışma gece geç vakte kadar sonuçsuz devam etti. Nihayet kendini grubun sözcüsü sayan dişsiz bir ihtiyar, "Her şey üstünde düşüneceğiz," sözleriyle konseyi bitirdi. Kalkıp kulübelerine yollandılar.</p>

  <p>Adamlar gidince Leon'un arkasındaki karanlıktan bir ses duyuldu. "Konuştuktan sonra biraz daha konuşacaklar. Onlardan duyacağın tek şey kendi konuşmaları olacak. Ağaç tepelerindeki rüzgârın sesini dinlemek bundan iyidir,"</p>

  <p>Manyoro, "Yaşlılarına karşı büyük saygısızlık bu Loikot," diye çocuğu azarladı.</p>

  <p>"Ben bir morani'yim ve saygı duyacağım kişiyi dikkatle seçerim."</p>

  <p>Leon çocuğun sözlerine güldü. "Karanlıktan çıkıp buraya gelsene sevgili savaşçı dostum, o cesur yüzünü görelim." Loikot ateşin başına yaklaşıp Leon'la Manyoro'nun ortasına oturdu.</p>

  <p>"Loikot, demiryolunun kenarında yürürken bana büyük bir filin izlerini göstermiştin."</p>

  <p>Loikot, "Hatırlıyorum," diye cevap verdi.</p>

  <p>"O zamandan beri hiç gördün mü onu?"</p>

  <p>"Dolunay zamanı kardeşlerimle kamp kurduğumuz yerin yakınındaki ağaçların arasında gördüm."</p>

  <p>"Neredeydi kamp?"</p>

  <p>"Sığırları, tanrıların duman tüten dağının yakınlarında otlatıyorduk, buradan tam üç günlük yürüme mesafesinde."</p>

  <p>Manyoro, "O zamandan beri çok yağmur yağdı," dedi. "İzler silinip gitmiştir. Üstelik, dolunaydan bu zamana çok vakit geçti. Artık erkek fil Manyara Gölü'ne kadar güneye inmiştir."</p>

  <p>Leon, "Loikot'un onu son gördüğü yerden değilse nereden başlamalıyız?" diye sordu.</p>

  <p>Manyoro, "Lusima'nın dediğini yapmalıyız. Rüzgârı izlemeliyiz," dedi.</p>

  <p>Ertesi sabah, dağdaki patikadan inerlerken rüzgâr batıdan esiyordu. Rift Vadisi yamacından gelip Masai savanını yalayan yumuşak ve ılık bir rüzgârdı. Yüksekteki bulutlar beyaz yelkenleri parlayan bir kalyon filosu gibi süzülerek ilerliyordu. Grup, vadinin tabanına ulaşınca dönüp tempolu bir yürüyüşle rüzgârla birlikte ilerlemeye başladı. Manyoro ile Loikot önden gidiyor, toprağa işlemiş pek çok büyük hayvan izi buluyor, arada bir durup, özel ilgi gösterilmesi gerekenleri Leon'a gösteriyor, sonra yola devam ediyorlardı. İsmail de başında ağır yüküyle epey geriden onları izliyordu.</p>

  <p>Rüzgârı arkalarına aldıkları için kokuları onlardan önde gidiyor ve otlayan av hayvanları insan kokusu alınca başlarını kaldırıp onlara bakıyordu. Sonra da aralarında yol açıp insanların güvenli bir mesafeden geçmesine izin veriyorlardı.</p>

  <p>O sabah üç kere fil izine rastladılar. Hayvanın geçtiği yerlerde kırmış olduğu büyük dalların beyaz uçları görünüyor ve içlerinden özsuyu sızıyordu. Taze pisliklerin başında sinek bulutları inip kalkıyordu. İki iz sürücü bu işaretleri önemsiz bulmuşlardı. Manyoro, "Çok genç iki erkek fil," dedi. "Önemli değil."</p>

  <p>Loikot başka bir işaret bulana kadar devam ettiler. "Çok yaşlı bu," diye fikir yürüttü. "O kadar yaşlı ki ayağındaki yumuşak yerler aşınıp düzleşmiş."</p>

  <p>Bir saat sonra Manyoro taze izler buldu. "Buradan beş tane emzikli dişi geçmiş. Üçünün yanında sütten kesilmemiş yavrusu var."</p>

  <p>Güneş tepeye ulaşmadan hemen önce, önden giden Loikot aniden durdu ve uzaktaki çalı korusunun içindeki devasa gri figürü gösterdi. Bir hareket vardı ve Leon koca kulakların o bildik sesini duydu. Yana dönüp rüzgâr altından çekilirken kalp atışları hızlandı. Cüssesine bakarak çok iri bir erkek olduğunu söyleyebilirlerdi. Alçak bir çalıdan karnını doyuruyordu ve sırtı onlara dönük olduğu için dişleri görünmüyordu. Onlar yavaşça arkasından yanaşırken, rüzgâr yönünü değiştirmemişti. Leon artık hayvanın yıpranmış kuyruğundaki tüyleri sayabiliyor, buruşuk anüsünün etrafından üzüm salkımı gibi sarkan kırmızı kene kolonilerini görebiliyordu. Manyoro, Leon'a hazır olmasını işaret etti. Leon büyük av tüfeğini omzuna aldı ve filin dönüp dişlerini göstermesini beklerken parmağı emniyet mandalında bekledi.</p>

  <p>Leon bir file ilk kez bu kadar yaklaşmıştı ve muazzam iriliğinden fazlasıyla etkilenmişti. Neredeyse gökyüzünün yarısını kapatıyor, Leon'un önünde gri bir dağ gibi yükseliyordu. Fil aniden kulaklarını savurarak döndü. On, on iki adım öteden doğruca Leon'a bakıyordu. Küçük, iltihaplı gözlerini gür kirpikler çevrelemiş, yaşlar yanaklarında kara izler bırakmıştı. Birbirlerine o kadar yakınlardı ki Leon bir çift iri, cilalı amber gibi parlayan gözbebeklerinden yansıyan ışığı görebiliyordu. Tüfeği yavaşça omzuna kaldırdı ama Manyoro ateş etmemesi için omzunu sıktı. Erkek filin dişlerinden biri dudak hizasından kırılmış, ötekinin de ucu yıpranıp körelmişti. Leon o dişleri Tandala Kampı'na götürdüğü takdirde Percy Phillips'in kendisini horgöreceğini tahmin etti. Karşısında kendisine bakmakta olan fil saldıracak gibiydi, bu yüzden de ateş etmek zorunda kalabilirdi. Geçen haftalarda Percy geceler boyu onunla kandil ışığında oturmuş ve bu devasa hayvanları tek kurşunla öldürmenin inceliklerini öğretmişti. Afrika Üstünde Muson Bulutları adını verdiği otobiyografisini birlikte incelemişlerdi. Kitabın bütün bir bölümünü atış pozisyonuna ayırmış ve kendi çizdiği gerçekçi Afrika safarisi resimleriyle desteklemişti.</p>

  <p>"Fil zapt edilmesi özellikle güç bir hayvandır. Unutma ki beyni küçücük bir hedef oluşturur. Her açıdan tam nereye denk geldiğini kesin olarak bilmek zorundasın. Döner veya başını kaldırırsa nişan alma noktan değişir. Sana doğru gelirse, saldırırsa veya kaçarsa durum yine değişir. Postunun altındaki gri perdenin ötesine bakmak ve devasa kafasıyla bedeninin derinliklerindeki hayati organları görmek zorundasın."</p>

  <p>Şimdi Leon dehşet içinde karşısındakinin kitaptaki bir çizim olmadığını algılıyordu. Bu onu ezip jöle haline getirebilecek ve vücudundaki her kemik parçasını tek bir hortum darbesiyle parçalayabilecek bir yaratıktı ve kendisine ulaşması için iki büyük adım yeterdi. Fil saldıracak olursa onu öldürmek zorundaydı. Percy'nin sesi kulaklarında yankılanıyordu: "Başı sana dönükse gözlerinin arasındaki çizgiye nişan al ve hortumundaki ilk kıvrıma gelene kadara aşağı in. Eğer başını kaldırmışsa veya sana çok yakınsa daha da aşağı inmen gerekir. Acemiler için en ölümcül hata, fazla yükseğe ateş edip mermiyi beynin üstünden aşırtmaktır."</p>

  <p>Leon gözünü dikmiş hortumun dibine bakıyordu. Amber gözlerin arasındaki kalın gri deride bulunan yanal kıvrımlar çok derindi. Leon, onların ardında ne olduğunu gözünde canlandıramıyordu. Hayvan çok mu yakındı? Acaba ilk kıvrıma değil de ikinci veya üçüncüye mi nişan almalıydı? Emin olamıyordu.</p>

  <p>Aniden erkek fil başını öyle bir şiddetle salladı ki kulakları gök gürültüsünü andıran bir sesle omuzlarına çarptı ve vücudunu kaplayan kurumuş çamur tabakasından bir toz bulutu yükseldi. Leon hemen tüfeğine davrandı ama hayvan dönüp badi badi koşarak yüksek çalıların arasında gözden kayboldu.</p>

  <p>Leon'un adeta dizlerinin bağı çözülmüş, tüfeği tutan elleri titremeye başlamıştı. Ne kadar yetersiz olduğunu anlamak onu fazlasıyla etkilemişti. Percy'nin onu niye kan dökmeye yolladığını anlıyordu. Bu, kitap okuyarak veya saatlerce ders dinleyerek kazanılacak bir beceri değildi. Bu, silahla sınanmaktı ve başarısızlık ölüm demekti. Manyoro yanına gelip bir matara uzattı. Leon ancak o zaman ağzının ve boğazının kavrulduğunu, susuzluktan dilinin şiştiğini fark etti. İki Masai'nin yüzünü incelediğini fark etmeden, önce kana kana içti. Sonra matarayı indirip tereddütle gülümsedi. Manyoro, "En cesur adam bile ilk seferinde korkar," dedi. "Ama sen kaçmadın."</p>

  <p>***</p>

  <p>Öğle sıcağında durdular ve İsmail'in kendilerine yetişip öğle yemeğini hazırlamasını beklemek üzere yüksek bir akasyanın altına yerleştiler. İsmail daha yedi, sekiz yüz metre gerideydi ve sıcak yüzünden serap gibi görünüyordu. Loikot, Leon'un önüne çömelip kaşlarını çattı, bu da bildirecek önemli bir şeyi olduğunu ve aralarında erkek erkeğe bir konuşma geçeceğini gösteriyordu.</p>

  <p>"M'bogo, sana söyleyeceklerimin hepsi gerçek," diye başladı.</p>

  <p>"Seni dinliyorum Loikot. Konuş da duyayım." Leon bu karşılıktan sonra yüzüne onu yüreklendirecek hevesli bir ifade takındı.</p>

  <p>"İki gece önce o ihtiyarlarla yaptığın konuşmanın bir önemi yok. Bira içmekten beyinleri manyok lapasına dönmüş onların. İz sürmenin ne demek olduğunu unutmuşlar. Karılarının dırdırından başka bir şey duydukları yok. Gördükleri de sadece manyatta'larının duvarları. Sığırlarını sayıp göbeklerini şişirmekten başka bir şey yapamazlar."</p>

  <p>"İhtiyar adamlar böyledir." Leon, Loikot'un gözünde muhtemelen kendisinin de bunamanın eşiğinde olduğunun gayet iyi farkındaydı.</p>

  <p>"Bütün dünyada olup bitenleri bilmek istiyorsan bize sorman lazım."</p>

  <p>"Söylesene Loikot, biz derken kimi kastediyorsun?"</p>

  <p>"Biz sığır muhafızlarıyız, yani chungaji’yiz. İhtiyar adamlar güneşte oturup bira içer ve çok eski marifetlerini anlatırken biz chungaji'ler sığırlarla ülkeyi kat ederiz. Her şeyi görür ve duyarız."</p>

  <p>"Peki Loikot, günlerce mesafelik yerlerde bulunan öbür chungaji'lerin görüp duyduklarını nasıl öğreneceksin?"</p>

  <p>"Benim bıçak kardeşlerim var. Çoğumuz aynı yıl sünnet olduk. Ruhsal törenimizi birlikte yaptık."</p>

  <p>"Mesela Kilimanjaro'nun ötesindeki chungaji’lerin dün ne gördüklerini öğrenme şansın var mı? Şimdi bize on günlük mesafedeler."</p>

  <p>Loikot, "Var," diye cevap verdi. "Birbirimizle konuşuruz biz."</p>

  <p>Leon inanamamıştı.</p>

  <p>Loikot, "Bu akşam güneş batarken kardeşlerimle konuşacağım, sen de duyacaksın," dedi ama Leon daha nasıl diye soramadan düzlükten canhıraş bir feryat duyuldu. Leon'la Manyoro tüfeklerini kapıp ayağa fırladılar. Uzaktan görünen İsmail'e baktılar. Başında taşıdığı çıkını iki eliyle kavramış, son sürat onlara doğru koşuyordu. Hemen arkasından da dev gibi bir devekuşu gelmekteydi. Uzun pembe bacaklarıyla aradaki mesafeyi hızla kapatıyordu. Bu mesafeden bile Leon hayvanın tüm tüylerinin kabarmış olduğunu seçebiliyordu. Vücudundakiler kapkara, kuyruğundaki ve kanat uçlarındaki tüyler parlak beyazdı. Bacaklarıyla gagası çiftleşme isteği yüzünden koyu kırmızıya dönmüştü. Üreme alanını korumak için o beyaz cüppeli saldırganı öldürmeye kararlıydı.</p>

  <p>Leon, iki Masai'yi İsmail'i kurtarmaları için yolladı. Kuşu ürkütmek için bağırıyor, kollarını sallıyorlardı ama hayvan onlara aldırmadı ve amansızca İsmail'i kovalamaya devam etti. İyice yaklaşınca uzun boynunu gerdi ve mutfak çıkınına öyle bir gaga attı ki İsmail neye uğradığını şaşırdı. Bir anda yere düşerek toz toprak içinde kaldı. Çıkını patladı ve tavalar tencereler yerlere saçılıp etrafında zıplamaya başladı. Devekuşu üstüne atılmış, iki ayağıyla birden pençe atıyordu. İsmail'in kolunu bacağını gagalamak için başını eğdi, parçaladığı yerlerden kan fışkırdıkça İsmail haykırıyordu.</p>

  <p>Yaban tavşanı gibi atik olan Loikot diğerlerini geride bırakmış, yaklaştıkça devekuşuna ürkütücü bir sesle bağırmaya başlamıştı. Kuş İsmail'in yere secde etmiş vücudundan atladı ve kinle Loikot'a doğru koşmaya başladı. Güdük kanatlarını açmış, yükseğe sıçrayıp başını kinle aşağı eğerek, öfkeli çığlıklar eşliğinde ölüm dansı yapıyordu.</p>

  <p>Loikot durup pelerinini kanat gibi açtı. Sonra mükemmel bir şekilde devekuşunun dansını taklit etmeye başladı. O da aynı şekilde sıçrıyor, aynı baş hareketlerini tekrarlıyordu. Bu hareketleriyle hayvanı kışkırtmaya çalışıyordu. Şimdi çocukla kuş birbirlerinin etrafında dönüyorlardı.</p>

  <p>Devekuşu kendi üreme alanında tacize uğramıştı ve öfkesi kaçıp kurtulma içgüdüsünü bile bastırıyordu. Başını uzun boynunun izin verdiği ölçüde ileri uzatarak taarruza geçti. Loikot'un suratına doğru bir hamle yaptı ama çocuk bununla nasıl başa çıkacağını gayet iyi biliyordu. Leon, kendisinin de pek çok kez bunu yapmak zorunda kaldığını fark etti. Çocuk da korkusuzca bu devasa kuşa doğru atılmış ve iki elini tam ensesine dolamıştı. Sonra iki ayağıyla birden zıplayıp tüm ağırlığıyla hayvanın boynuna asıldı ve onu yere doğru büktü. Devekuşu kıskaca girmiş, dengesini bulmaya çalışıyordu. Başını kaldıramıyordu. Ayakta kalabilmek için çırpınmaktaydı. Leon koşup tüfeğini kaptı. İyi nişan alabilmek için kavganın etrafında dönmeye başladı.</p>

  <p>İsmail, "Hayır effendi! Hayır! Ateş etme," diye bağırdı. "Büyük şeytanın oğlunu bana bırak." Ellerinin ve dizlerinin üstünde etrafındaki çanak çömlekten kurtulup ayağa kalkmak için çabalıyordu. Sonunda sağ elinde parlak bir hançerle ayağa kalktı ve boğuşan ikiliye doğru koştu.</p>

  <p>Loikot'a, "Başını arkaya döndür!" diye bağırdı. Şimdi hayvanın gırtlağı meydandaydı ve İsmail usta bir kasap gibi keskin hançeriyle bir hamlede boynunu kesivermişti.</p>

  <p>İsmail, "Bırak gitsin," diye emredince Loikot kuşu bıraktı. Hayvanın keskin pençe darbelerinden kurtulmak için kenara çekildiler. Devekuşu zıplayıp uzaklaştı ama gırtlağından kan fışkırıyordu. Yönünü kaybedip bir daire çizdi. Uzun, pullu pembe bacakları gücünü yitirmiş ve boynu solan bir çiçek gibi bükülmüştü. Çöktü ve tekrar kalkmak için dermansızca çırpındı, fakat boynundan oluk oluk fışkıran kan güneşten kavrulmuş toprağı ıslatıyordu.</p>

  <p>"Allah büyüktür!" İsmail hâlâ hayat belirtileri gösteren kuşun başında sevinç gösterileri yapıyordu. "Allah'tan başka Tanrı yoktur!" Kuşun karnını düzgün bir şekilde yarıp karaciğerini çıkardı. "Bu yaratık benim bıçağımla can verdi ve onu Allah'a kurban ediyorum. Onun kanını akıttım. Eti helaldir." Ciğeri havaya kaldırdı. "Tüm yaratıkların en güzel etine bakın. Canlı bir kuştan alınmış devekuşu ciğeri."</p>

  <p>Devedikenli akasya dallarıyla yakılan ateşte hayvanın karaciğeri ile karın etlerini kebap yapıp yediler. Sonra tıka basa doymuş bir halde gölgede bir saat kadar uyudular. Uyandıklarında, öğle vakti kesilmiş olan rüzgâr yeniden başlamıştı ve geniş bozkıra doğru esiyordu. Tüfeklerini ve yüklerini omuzlayıp güneş ufukta bir karış tepede kalana kadar rüzgârla yürüdüler.</p>

  <p>Loikot, Leon'a tam önlerinde batan güneşin kızıl ışıklarıyla belirginleşen volkanik kayayı gösterip, "Şunun tepesine çıkmamız lazım," dedi. Sonra kendisi önden koşup zirveye tırmandı ve aşağıdaki vadiye baktı. Uzakta mavi gölgelere bürünmüş üç zirveli bir dağ güney ufkuna doğru yükseliyordu. "Loolmassin, tanrıların dağı." Leon yanına gelince Loikot en batıdaki zirveyi gösterdi. Sonra doğuya dönüp daha büyük iki zirveyi işaret etti. "Meru ve Kilimanjaro, bulutların yuvası. Bu dağlar Bula Matari'nin benim bölgem dediği yerde ama zamanın başından beri benim halkıma aittir oralar." Zirveler sınırın uzak ucundan iki yüz kilometre kadar içeride, Alman Doğu Afrika'sının derinliklerindeydi.</p>

  <p>Leon huşu içinde ses çıkarmadan Kilimanjaro'nun yuvarlak zirvesindeki karlara vuran güneşi izledi, sonra dönüp Loolmassin'in volkanik kraterinden yükselen uzun dumana baktı. Dünyada bundan daha muhteşem bir manzara olabilir mi, diye merak etti.</p>

  <p>Loikot, "Şimdi chungaji kardeşlerimle konuşacağım. Duy beni!" diye haber verdi. Ciğerlerini şişirip avuçlarını ağzının yanına getirdi ve Leon'u irkilten, iniş çıkışlı tiz bir ses çıkardı. Ses o kadar yüksek ve o kadar kulak tırmalayıcıydı ki Leon elinde olmadan kulaklarını kapadı. Loikot üç kez bu şekilde seslendikten sonra Leon'un yanına oturdu ve shuka'sını omzuna sardı. "Nehrin ötesinde bir manyatta var." Nehir yatağını belirleyen koyu ağaç hattını gösteriyordu.</p>

  <p>Leon kaç kilometre uzakta olabileceğini hesapladı. "Bu uzaklıktan duyarlar mı seni?"</p>

  <p>Loikot, "Göreceksin," dedi. "Rüzgâr dindi, hava açık ve soğuk. Özel sesimle daha uzaklara bile seslenebilirim." Beklediler. Aşağıda küçük bir Afrika ceylanı sürüsü dikenli çalılara doğru gidiyordu. Püsküllü gerdanı ve burgu gibi iri boynuzlan olan erkeğin önünden üç tane zarif, gri dişi gidiyordu. Sessizce çalılığa girip gözden kaybolan hayvanlar adeta duman gibi uçucuydu.</p>

  <p>Leon, "Hâlâ seni duyduklarını düşünüyor musun?" diye sordu.</p>

  <p>Çocuk hemen cevap vermeye tenezzül etmeyip Masai'lerin dişlerini beyazlatmak için kullandığı tinga çalısı kökünü çiğnemeyi sürdürdü. Sonra ağzındaki bulamacı tükürüp Leon'a parlak bir gülümsemeyle cevap verdi. "Beni duydular," dedi. "Ama şimdi cevap vermek için yüksek bir yere tırmanıyorlar." Tekrar sessizliğe gömüldüler.</p>

  <p>Tepenin dibinde İsmail küçük bir ateş yakmış, isten kararmış küçük çaydanlığında çay demliyordu. Leon susadığını fark ederek onu izledi.</p>

  <p>Loikot, "Dinle!" deyip pelerininin arkasına attığı gibi ayağa fırladı.</p>

  <p>Leon o zaman duydu, ses nehir yönünden geliyordu. Loikot'un çağasının hafif bir yankısı gibiydi. Çocuk, sesi duymak için başını kaldırdı, sonra avuçlarını ağzına götürüp ovaya doğru yine o inişli çıkışlı, yüksek tınılı sesi çıkardı. Cevabı dinledi ve bu karşılıklı sesleniş neredeyse hava kararana kadar sürüp gitti.</p>

  <p>Sonunda, "Bitti, konuştuk," dedi ve İsmail'in gece için kamp kurduğu yere doğru inmeye başladı. İsmail ateşin başına yerleşen Leon'a koca bir emaye fincanla çay getirdi. Devekuşu eti ve sıkıştırılmış mısır lapası çöreğinden oluşan yemeklerini yerken Loikot, Leon'a nehrin ötesindeki chungaji'lerle yaptığı uzun sohbette öğrendiği dedikoduları anlattı.</p>

  <p>"İki gece önce bir aslan, sürülerinden güzel boynuzlu siyah bir erkeği öldürmüş. Bu sabah morani'ler mızraklarıyla aslanın peşine düşüp etrafını sarmışlar. Hayvan saldırmak için Singidi'yi kurban seçmiş ve üstüne saldırmış. O da aslanı tek hamlede öldürerek büyük onur kazanmış. Şimdi mızrağını Masai ülkesinde istediği kadının kapısına bırakabilir." Loikot bir an bunu düşündü. Sonra özlemle, "Bir gün ben de böyle yapacağım ve kızlar artık bana gülüp bebek diyemeyecekler," dedi.</p>

  <p>Leon, İngilizce olarak, "Küçük azgın rüyalara şükürler olsun," dedikten sonra yine Maa diline döndü. "Başka ne duydun?" Loikot doğum, evlilik, kayıp sığırlar ve benzeri konularda birkaç dakikalık ezberine başlamıştı ki Leon, "Peki şu anda Masai ülkesinde dolaşan beyaz adamlar olup olmadığını sordun mu? Askari'leriyle gezen Bula Matari görmüşler mi hiç?" diye sordu.</p>

  <p>"Arusha'daki Alman komiseri altı askari'yle yola çıkmış. Vadiden Monduli'ye doğru iniyorlarmış. Vadide başka asker yokmuş."</p>

  <p>"Başka beyaz adam?"</p>

  <p>"Kadınları ve yük arabalarıyla iki Alman avcı, Meto Tepelerinde kamp kurmuş. Pek çok bizon öldürmüşler ve etlerini kurutmuşlar."</p>

  <p>Meto Tepeleri en az yüz elli kilometre uzaktaydı ve Leon çocuğun böylesine geniş bir bölgeden haberdar olmasından çok etkilenmişti. Masai'lerin bu kulaktan kulağa haberleşme özelliğiyle ilgili bir sürü eski avcı hikâyesi okumuştu ama hiç bu kadar yakından tanık olmamıştı. Bu ağ bütün Masai ülkesini kapsıyor olmalıydı. Fincanın içine bakarken gülümsedi: Penrod Amca'nın artık sınırda gözü kulağı vardı. "Ya filler? Kardeşlerine buralarda hiç büyük erkek fil görüp görmediklerini de sordun mu?"</p>

  <p>"Çok varmış ama genelde dişi ve yavru fillermiş. Bu mevsimde erkekler ya dağlarda olur ya da Ngorongoro ve Empakaai kraterlerinin ötesinde. Ama bunu herkes bilir."</p>

  <p>"Yani şimdi vadide hiç erkek fil yok mu?"</p>

  <p>"Chungaji, Namanga yakınlarında birkaç gün önce bir tane görmüş, çok büyük bir erkekmiş ve o zamandan beri onu bir daha görmemişler. Sığırlara yiyecek ot olmadığı için benim halkımdan kimsenin gitmediği Nyiri Çölü'nde olabileceğini düşünüyorlar."</p>

  <p>Manyoro, "Rüzgârı takip etmeliyiz," dedi.</p>

  <p>Leon, "Ya da sen bizim için tatlı tatlı şarkı söylemeyi öğrenmelisin," diye önerdi.</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
