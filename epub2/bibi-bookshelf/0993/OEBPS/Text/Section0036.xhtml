<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Nasıl olduysa Hennie ile aşçısı bir mucize gerçekleştirdiler. Max'in Tandala'dan getirdiği sandıklar dolusu yiyecekle güzel bir yemek hazırladılar. Leon ana çadırda konuklarını bekliyordu. Eva içeri girince gördüğü manzara karşısında ağzı açık kaldı. İlk kez güzel bir kadını pantolon etekle görüyordu, bu cüretkâr moda henüz kolonilere ulaşmamıştı. Kıyafet bacakları tamamen örttüğü halde içindeki güzellikleri göz önüne seriyordu. Leon ancak Graf Otto'nun çadıra girmesinden hemen önce ayırabilmişti gözlerini.</p>

  <p>Hennie birkaç kasa Meerbach Eisbock birasını ıslak torbalarda soğutmuştu. Bu bira geleneksel Münih Ekim Festivali'nde sayısız altın madalya kazanmıştı. Meerbach imparatorluğunun küçük bir parçası olan Bavyera fabrikasında üretiliyordu. Kendi kendinin baş müşterisi olan Graf yemek servis edilene kadar neredeyse yarım litreyi devirmişti.</p>

  <p>Masanın başındaki yerini alınca biradan Burgundy şarabına geçti. Bu 1896 mahsulü Romanee Conti'yi Wieskirche'deki mahzeninden kendi eliyle seçmişti. Antilop ciğeri ezmesi ve kızarmış kaz ciğeri üstünde yabanördeği çok iyi gidiyordu. Graf Otto yemeğini birkaç kadeh elli yıllık porto ve Havana'dan gelen bir Montecristo purosuyla bitirdi.</p>

  <p>Koltuğunda arkaya yaslanıp kemerini gevşetirken purosundan bir nefes alıp keyifle iç geçirdi. "Courtney, gelirken gördüğümüz o bizonları hatırlıyor musun, ja?"</p>

  <p>"Hatırlıyorum efendim."</p>

  <p>"Sık bitki örtüsünün arasındaydılar, nein?"</p>

  <p>"Öyle sıktı ki. Ama hiçbiri mermileri ziyan etmeye değmezdi."</p>

  <p>"Ah zo, o zaman tehlikeli de değiller öyle mi?"</p>

  <p>"Çok tehlikeli olabilirler. Özellikle yaralı olurlarsa, ama..."</p>

  <p>Graf Otto sözünü kesti. "Ama kelimesini pek sevmem Courtney." Ruh hali aniden ve gözle görünür şekilde değişmişti. "Genelde birinin bana itaatsizlik etmek için mazeret hazırladığını gösterir." Kaşlarını çatmıştı ve yanağındaki düello yarası şeffaf beyazdan gül pembesine dönmüştü.</p>

  <p>Leon henüz bunun bir tehlike işareti olduğunu bilmiyordu. Aldırmadan sözüne devam etti.</p>

  <p>"Ben sadece diyecektim ki..."</p>

  <p>"Senin ne diyeceğin beni ilgilendirmiyor Courtney. Senin benim dediklerimi dinlemeni tercih ederim."</p>

  <p>Leon kızardı ve sinirlendi, ama sonra Graf Otto'nun görüş alanında oturmayan Eva'yı gördü, kadın dudaklarını büzmüştü ve belli belirsiz başını sallıyordu. Leon da derin bir nefes aldı ve büyük çaba harcayarak kadının uyarısını dikkate aldı. "O bizonları avlamak mı istiyorsunuz efendim?"</p>

  <p>"Ah Courtney, sık sık öyle görünsen de bir Dummkopf [&nbsp;<i>Salak.</i>] değilsin demek ki!" Graf Otto gülerek lütufkâr haline döndü. "Evet, gerçekten de o bizonları vurmak istiyorum. Bana ne kadar tehlikeli olduklarını göstermen için bir fırsat vereceğim sana, ya?"</p>

  <p>"Tüfeğim Tândala'da kaldı."</p>

  <p>"İhtiyacın olmayacak ki. Hayvanları vuracak olan benim."</p>

  <p>"Silahsız olarak mı gelmemi istiyorsunuz?"</p>

  <p>"Sos midene mi dokundu, Courtney? Öyleyse yarın yatakta kal, hatta altına gir. Kendini nerede sıcak ve güvende hissedeceksen orada bekle."</p>

  <p>"Siz avlanırken yanınızda olacağım."</p>

  <p>"Birbirimizi anladığımıza sevindim. Bu her şeyi basitleştiriyor, öyle değil mi?" Ucu parlayana kadar purosunu emdi, sonra dumanı kusursuz bir halka şeklinde Leon'un suratına doğru üfledi. Leon parmağını ortasına uzatıp suratına gelmeden halkayı bozdu.</p>

  <p>Eva aralarındaki gerilimi azaltmak için sakin bir tavırla araya girdi. "Otto, bizi üstünden geçirdiğin o düz tepeli güzel dağ neydi?"</p>

  <p>Graf Otto, "Onu Courtney'e sor," dedi.</p>

  <p>"Lonsonyo Dağı denir, Masai'ler için kutsal bir yerdir ve en güçlü ruhani liderleri orada yaşar. Geleceği şaşırtıcı bir doğrulukla tahmin eden bir büyücüdür." Leon cevap verirken Eva'nın etrafına bakmamıştı.</p>

  <p>Kadın, "Ah Otto!" diye bağırdı. "O en büyük kulübeden çıkarken gördüğümüz kadın olmalı. Bu kâhinin adı nedir?"</p>

  <p>Graf Otto, "Bu sihir dalaverelerine bayılıyorsun değil mi budala?" diye dalga geçti.</p>

  <p>"Falıma bakılmasına bayılırım bilirsin." Eva tatlı tatlı gülümseyince adamın kalan öfkesi de buhar oldu. "Prag'daki Çingene kadını hatırlamıyor musun? Bana bütün kalbimle güçlü, sevecen bir erkeğe bağlanacağımı söylemişti. Tabii ki sendin o!"</p>

  <p>"Tabii ki. Başka kim olabilirdi?"</p>

  <p>"Otto, neydi kadının adı, yani kâhinin?"</p>

  <p>Adam, Leon'a döndü ve kızıl kaşlarından birini kaldırdı.</p>

  <p>"Adı Lusima efendim." Leon bu soru cevap oyununun nasıl oynanacağını öğrenmişti.</p>

  <p>Graf Otto, "Onu iyi tanır mısın?" diye sordu.</p>

  <p>Leon keyifle güldü. "Beni, oğlu olarak kabul ettiği için bayağı iyi tanıyorum."</p>

  <p>"Ha, ha! Eğer seni evlat edindiyse yargılarına pek güvenilmezmiş. Yine de..." Graf Otto, Eva'ya bakarken teslim olurcasına ellerini kaldırdı, "...isteğini kabul etmedikçe huzur bulamayacağımı görüyorum. Pekâlâ, götüreyim seni o dağa da ihtiyar kadın falına baksın."</p>

  <p>"Çok teşekkür ederim Otto." Eva, adamın elini okşadı. Leon midesinde yakıcı bir kıskançlık hissetti. "Artık Prag'daki Çingene kadının haklı olduğunu görüyorsun. Bana karşı çok iyisin. Ne zaman götüreceksin? Belki şu bizonları avladıktan sonra olur, ha?"</p>

  <p>"Göreceğiz," diyen Graf Otto konuyu değiştirdi. "Courtney, şafak sökerken hazır olurum. Sürüyü gördüğümüz yer birkaç kilometreden uzak değil. Güneş yükselmeden oraya varmak istiyorum."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
