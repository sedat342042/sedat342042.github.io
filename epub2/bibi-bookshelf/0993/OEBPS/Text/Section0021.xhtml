<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Hava, iz sürücülerin izleri takip edebileceği kadar aydınlanır aydınlanmaz yemlerin peşine düştüler. Leon'la Kermit sabah serinliği ve havanın Chablis kanalı gibi kokması yüzünden kalın ceketlerini giymişlerdi.</p>

  <p>Uğradıkları ilk üç yeme dokunulmamıştı, ama etraftaki ağaçların dallarında kara kara düşünen, sırtlarını kabartmış, cenaze levazımatçısı suratlı akbabalar bekleşiyordu. Dördüncü yemin başına geldiklerinde Leon birkaç yüz metre ötede durdu ve dürbünüyle yemin üstünü örten dalları inceledi.</p>

  <p>Kermit, "Boşuna vakit harcıyorsun ahbap. Orada hiçbir şey yok," dedi.</p>

  <p>Leon alçak sesle ve dürbünü indirmeden, "Aksine," dedi. "Ne demek istiyorsun?" Kermit birden dikkat kesilmişti. "Yemin hemen tepesinde bir erkek aslan var demek istiyorum." Kermit, "Yok!" diye itiraz etti. "Ben bir halt görmüyorum." "İşte." Leon dürbünü arkadaşına uzattı. "Bununla bak." Kermit mercekleri ayarladı ve bir dakika boyunca yeme baktı. "Ben hâlâ aslan filan görmüyorum."</p>

  <p>"Dalların kenara itildiği yere bak. Zebranın sırtındaki çizgileri göreceksin..."</p>

  <p>"Tamam. Onu gördüm."</p>

  <p>"Şimdi de hemen zebranın üstüne bak. İki küçük koyu renk yuvarlak görmüyor musun?"</p>

  <p>"Görüyorum da aslan değil ki o."</p>

  <p>"Onlar aslanın kulaklarının tepeleri. Zebranın arkasında yatıyor."</p>

  <p>Kermit, "Tanrım! Haklısın! Kulağının kıpırdadığını gördüm," diye bağırdı. "Bu hangisi? Genç olan mı yaşlısı mı?"</p>

  <p>Leon, Manyoro'yla hızlı hızlı konuşmaya başladı, arada Loikot da birkaç cümleyle kendi fikrini beyan ediyordu. Sonunda tekrar Kermit'e döndü. "Derin bir nefes al ahbap. Sana bir haberim var. Bu büyük olanı. Manyoro ona aslanların aslanı diyor." .. "Şimdi ne yapıyoruz? Atları ona doğru mu süreceğiz?"</p>

  <p>"Hayır, yürüyerek gideceğiz." Leon çoktan eyerden atlayıp Holland'ını yerinden çıkarmaya başlamıştı bile. Tüfeği açıp pirinç kovanları çıkardı ve fişekliğinden aldığı yeni mermileri sürdü. Kermit de aynısını küçük Lee-Enfıeld'le yapıyordu. Adamlar gelip atları dizginlerinden tutarak geri çektiler, sonra da biraz su içmek üzere mataralarını çıkardılar. Sonra da ayağa kalkıp aslan mızraklarını aldılar ve tüyler ürperten homurtularla mızraklarını havada sallayarak savaş için hazırlanmaya başladılar.</p>

  <p>Bütün avcılar hazır olunca Leon, Kermit'e talimatlarını verdi. "Sen önden gideceksin. Ben de üç adım arkandan geleceğim ki atış alanını kapatmayayım. Ağır ağır ve istikrarlı ilerleyeceğiz, ama tam ona doğru değil. Yirmi adım sağından geçip gidecekmiş gibi yapacaksın. Sakın doğrudan ona bakma. Gözlerini ileriye dik. Ona bakarsan ya kaçırırsın ya da vaktinden önce saldırmasına sebep olursun. Elli adım kadar yaklaşınca uyan anlamında kükrer. Kuyruğuyla da yeri dövmeye başladığını göreceksin. Ne dur, ne de hızlan. Yürümeye devam et. Otuz metre kalınca da kalkıp sana bakacaktır. Bu noktada herhangi bir aslan olsa ya saldırır ya da kaçar. Bu farklı. Genç aslanla mücadele ettiği için huysuz ve saldırgan bir halde. Kanı kaynıyor. Saldıracaktır. Sana iki üç saniye müddet verip atılır. O daha harekete geçmeden vurman lazım, yoksa sen daha gözünü bile kırpamadan saatte elli kilometre hızla üstüne atılır. Ben ateş diye bağırınca ya çenesinin altından ya da göğsünün ortasından vurman lazım. Bu kedilerin derisi yumuşak olur. .303 bile devirir onu. Ancak, ayakta kaldığı sürece ateş etmeyi sürdürmek zorundasın."</p>

  <p>"Sen ateş etmeyeceksin değil mi?"</p>

  <p>"Senin kafanı çiğnemeye başlamadan etmeyeceğim ahbap. Hadi, yürüyelim! "</p>

  <p>Önde Kermit, birkaç adım geride Leon ve arkalarında iki Masai olmak üzere yürümeye başladılar. Masai'ler assegai'lerini çekmiş omuz omuza ilerliyorlardı.</p>

  <p>Leon alçak sesle Kermit'e, "Mükemmel," dedi. "Bu hızla ve bu yönde yürümeye devam et. Gayet iyi gidiyorsun." Elli adım kadar sonra Leon, aslanın kafasını beş on santim kaldırdığını gördü. Artık başının üst kısmı ortaya çıkmış, yeleleri tehditkâr bir şekilde kabarmıştı. Küçük bir saman yığınını andırıyordu, gür ve Hades kadar karaydı. Kermit adımının ortasında kalakaldı.</p>

  <p>Leon, "Devam, devam, yürümeye devam et!" diye uyardı. Yürümeyi sürdürdüler, artık o koca yelenin altından aslanın gözlerini de görebiliyorlardı. Soğuk, san ve acımasızdılar. On ağır adımdan sonra aslan kükredi. Alçak, derinden, sonsuz tehdit içeren bir sesti, uzaktan duyulan gök gürültüsünü andırıyordu. Ses Kermit'i durdurdu ve uzun tüfeği omzuna kaldırırken dönüp aslana baktı. O hareket ve Kermit'in doğrudan bakışı aslanı tetikledi.</p>

  <p>Leon sertçe, "Dikkat et! Saldıracak," dedi ama aslan çoktan atağa kalkmış, hızlı bir lokomotifin buhar pistonları gibi kısa, kesik kesik homurtular çıkararak Kermit'e doğru koşmaya başlamıştı. Siyah yelesi öfkeden iyice havaya dikilmişti, uzun kuyruk iki yana savruluyordu. Dev gibi bir hayvandı ve attığı her adımda daha da iri görünüyordu.</p>

  <p>"Vur onu!" Leon'un sesi .303'ün şiddetli patlama sesinin altında kayboldu. Hızla fırlayan mermi aslanın başının üstünden geçmiş ve iki yüz metre ötede bir yere saplanmıştı. Kermit tüfeği hızla yeniden doldurdu. Bu defaki atışı daha alçaktandı ve hayvanın ön bacaklarının arasına denk gelmişti. Ne var ki aslan san bir bulut gibi koşmaya devam ediyordu. İnsanın kanını donduracak kızgın homurtular çıkarıyor, ortalığı tozu dumana katıyordu.</p>

  <p>Leon, aman Tanrım, diye düşündü. Kermit'i devirecek. Bütün gücünü toplayıp Holland'ı koca yeleli kafaya ve gıcırdayan dişlere doğrulttu. İşaret parmağının öndeki tetiğe gidişini güç bela fark etti. Aslan iki yüz elli kiloluk gövdesini saatte elli kilometre hızla Kermit'in göğsüne fırlatmadan önce, Kermit üçüncü atışını yaptı.</p>

  <p>.303 Lee-Enfıeld'in namlusu neredeyse aslanın parlak, siyah burun ucuna değiyordu. Hafif mermi tam burnun ucundan girip beyne doğru ilerlemişti. Esmer gövde, yem torbası gibi gevşek bir şekilde döndü. Kermit kendini son saniyede kenara attı ve aslan onun az önce durduğu yere yığıldı. Kermit titreyen bedeni ve tıkanmış nefesiyle ona bakakalmıştı. Yüzü ter içindeydi.</p>

  <p>Leon, "Bir daha vur," diye bağırdı ama Kermit'in çoktan dizlerinin bağı çözülüp yere oturmuştu. Leon koşup aslanın başına dikildi. Yakın mesafeden kalbine ateş etti. Sonra Kermit'in oturmakta olduğu tarafa döndü. Samimi bir ilgiyle, "Sen iyi misin dostum?" diye sordu.</p>

  <p>Kermit başını ağır ağır kaldırdı ve yabancı biriymiş gibi Leon'a baktı. Şaşkın bir şekilde başını salladı. Leon onun yanına oturup kolunu omzuna attı. "Gevşe biraz ahbap. Harika bir iş çıkardın. Saldırıya karşı durdun. Asla yıkılmadın. Orada durup bir kahraman gibi ateş ettin. Baban burada olsa seninle gurur duyardı."</p>

  <p>Kermit'in bakışları netleşti. Derin bir nefes alıp, "Gerçekten öyle mi düşünüyorsun?" diye sordu.</p>

  <p>Leon ikna edici bir sesle, "Gerçekten öyle olduğunu biliyorum," dedi.</p>

  <p>"Sen ateş etmedin değil mi?" Kermit hâlâ uzun mesafe koşucuları gibi nefes nefeseydi.</p>

  <p>"Hayır etmedim. Onu sen öldürdün, benim hiç yardımım olmadı."</p>

  <p>Kermit başka bir şey demedi, gözünü dikmiş aslanın muhteşem gövdesine bakıyordu. Leon onun yanında kaldı. Manyoro ile Loikot hoplayıp zıplayıp daireler çizerek dans etmeye başlamışlardı.</p>

  <p>Leon, "Senin şerefine aslan dansı yapacaklar," diye açıkladı.</p>

  <p>Manyoro şarkı söylemeye başladı. Sesi güçlü ve berraktı.</p>

  <p><i>“Biz genç aslanlarız. Kükreyince yeri</i></p>

  <p><i>sarsarız. Mızraklarımız dişlerimizdir.</i></p>

  <p><i>Mızraklarımız pençelerimizdir... ”</i></p>

  <p>&nbsp;Her mısradan sonra kuş gibi havaya sıçrıyorlar ve Loikot nakarata başlıyordu. Şarkı bitince ölü aslanın yanına gidip parmaklarını kanına buladılar. Sonra Kermit'in hâlâ oturmakta olduğu yere geldiler. Manyoro, Kermit'in üstüne eğilip alnına biraz kan sürdü.</p>

  <p><i>“Sen Masai 'sin.</i></p>

  <p><i>Sen moranisin.</i></p>

  <p><i>Sen bir aslan savaşçısısın.</i></p>

  <p><i>Sen benim kardeşimsin. ”</i></p>

  <p>&nbsp;O geri çekilince bu kez Loikot yanaştı. O da Kermit'in yanaklarına kırmızıçizgiler çekip;</p>

  <p><i>”Sen Masai 'sin.</i></p>

  <p><i>Sen morani 'sin.</i></p>

  <p><i>Sen bir aslan savaşçısısın.</i></p>

  <p><i>Sen benim kardeşimsin. ”</i></p>

  <p>&nbsp;diye tekrarladı.</p>

  <p>İkisi birden Kermit'in önüne diz çöküp ritmik bir şekilde el çırpmaya başladılar.</p>

  <p>"Seni Masai ve kan kardeşi yapıyorlar. Sana verebilecekleri en büyük onur bu. Senin de kabul etmen lazım."</p>

  <p>Kermit, "Siz de benim kardeşlerimsiniz," dedi. "Aramızda büyük sular olsa da sizi hayatım boyunca her gün anacağım."</p>

  <p>Leon'un çevirisi üzerine Masai'ler zevkle mırıldandılar.</p>

  <p>Manyoro, "Popoo Hima'ya, bize büyük onur verdiğini söyle," dedi.</p>

  <p>Kermit ayağa kalkıp aslanın yanına gitti. Bir tapınakmış gibi önünde diz çöktü. Hemen elini sürmedi ama o muazzam başı incelerken yüzünde farklı bir pırıltı vardı. Yele, mat gözlerin beş santim üstünden başlıyor ve dalga dalga gür kıllar halinde kafatasını, boynunu, dev gibi omuzlarını sarıyor, göğsün altına iniyor ve ta geniş sırtın ortasında bitiyordu. ,. Manyoro, Leon'a, "Bırak yapsın," dedi. "Popoo Hima aslanın ruhunu kendi yüreğine akıtıyor. Bu doğru ve uygun bir hareket. Gerçek bir savaşçı böyle yapar."</p>

  <p>Kermit aslanı bırakıp Leon'un tek başına oturduğu küçük ateşin başına geldiğinde güneş batmıştı. İsmail iki tane kütüğü karşılıklı koymuş, ortadaki düz kütüğe de iki kupayla bir şişe bırakmıştı. Kermit, Leon'un karşısına oturunca şişeye göz attı. Leon, "Bunnahabhain viski. Otuz yıllık," dedi. "Böyle bir şey olur da kutlamak zorunda kalırız diye Percy'den yalvar yakar almıştım. Ne yazık ki sadece şişenin yarısını bıraktı bana. Dediğine göre senin zevkine fazla gelirmiş." Leon kupalara içki koyup birini Kermit'e uzattı.</p>

  <p>Kermit, "Kendimi farklı hissediyorum," diyerek bir yudum içti.</p>

  <p>Leon, "Anlıyorum," dedi. "Bugün ateşle vaftiz edildin."</p>

  <p>"Evet!" Kermit hararetle cevap vermişti. "Tam öyle oldu. Mistik; adeta dini ayin gibi bir deneyimdi. Bana garip ve harikulade bir şey oldu. Kendimi başka biriymiş gibi hissediyorum, daha önce olduğumdan çok daha iyi biri gibi." Kelimeleri seçmek için durdu. "Yeniden doğmuş gibiyim. Öteki ben, korkak ve kuşkulu biriydi. Artık hiç korkmuyorum. Artık dünyayla kendi koşullarımda hesaplaşabilirim."</p>

  <p>Leon, "Anlıyorum," dedi. "Geçiş töreni."</p>

  <p>Kermit, "Sana da olmuş muydu?" diye sordu.</p>

  <p>Kavrulmuş toprakta çarmıha gerili soluk cesetleri, Nandi oklarının uçuşunu ve Manyoro'nun sırtındaki ağırlığını hatırlayan, duyan, hisseden Leon'un gözleri acıyla kısıldı. "Evet... ama bugüne hiç benzemiyordu."</p>

  <p>"Anlatsana."</p>

  <p>Leon başını salladı. "Bu gibi şeyleri pek konuşmayız. Kelimeler önemini azaltır, yetersiz kalır."</p>

  <p>"Anladım. Çok özel bir şey."</p>

  <p>Leon, "Kesinlikle," deyip kupasını kaldırdı. "Bunun için çabalamamız gerekmez. Yüreğimizden biliriz. Masai'lerin bunun için söylediği bir söz vardır, kısaca 'savaşçı kanı kardeşleri' diyorlar."</p>

  <p>Uzun süre huzurlu bir sessizlik içinde oturdular, sonra Kermit, "Bu gece uyuyacağımı sanmıyorum," dedi.</p>

  <p>Leon, "Ben de seninle nöbet tutarım," diye cevap verdi.</p>

  <p>Bir süre sonra o günkü avı en küçük ayrıntısına kadar hatırlamaya başladılar. İlk kükremeyi, koca aslanın atılırken nasıl göründüğünü, ne kadar hızla geldiğini konuştular. Ama duygusal konulardan kaçınıyorlardı. Şişedeki viski giderek azalıyordu.</p>

  <p>Gece yarısını geçtikten sonra karanlıkta hızla yaklaşan atları ve İngilizce konuşmaları duyunca şaşırdılar. Kermit ayağa kalktı. "Kim olabilir bu saatte?"</p>

  <p>"Ben bir tahminde bulunabilirim." Binici kıyafetleri ve gevşek kenarlı şapkasıyla bir atlı ateşin ışığında belirdiğinde Leon hâlâ kıkırdıyordu. "İyi geceler Bay Roosevelt, Bay Courtney. Geçiyordum da bir uğrayıp merhaba diyeyim dedim."</p>

  <p>"Bay Andrew Fagan, umarım size büyük bir yalancısınız dersem alınmazsınız. Neredeyse iki haftadır gece gündüz peşimizdesiniz. İz sürücülerim bıraktığınız izleri görüyor."</p>

  <p>Fagan, "İnanmıyorum Bay Courtney," diye güldü. "Peşimizdesiniz çok iddialı bir tanım. Ama ikinizin ne yaptığını bütün dünya gibi ben de merak ediyorum doğrusu." Şapkasını çıkardı. "Bir kadeh atmak için ben de size katılabilir miyim?"</p>

  <p>Kermit, "Maalesef biraz geç kaldınız," dedi. "Gördüğünüz gibi şişe boşalmış vaziyette."</p>

  <p>"Ne tesadüf ki benim yanımda fazla bir şişe var." Fagan fotoğrafçısına seslendi. "Cari, şu Jack Daniel's şişesini bulup sen de yanımıza gelir misin lütfen?" Hepsi ateşin başına yerleşip içkilerinden ilk yudumlan alınca, Fagan, "Bugün ilginç bir şey oldu mu?" diye sordu. "Sizin taraftan silah sesleri duyduk da."</p>

  <p>"Sen anlat Leon!" Kermit için için kaynıyordu ama övünüyormuş gibi görünmek de istemiyordu.</p>

  <p>"Ha, siz söyleyince hatırladım, bugün öğleden sonra Bay Roosevelt safarinin başından beri beklediğimiz aslanı vurdu."</p>

  <p>"Aslan mı?" Fagan'in ağzından biraz viski püskürdü. "İşte bu gerçek bir haber. Bir hafta kadar önce Başkan'ın vurduğuyla kıyaslayınca ne durumda?"</p>

  <p>Leon, "Kendiniz karar verin," dedi.</p>

  <p>"Görebilir miyiz?"</p>

  <p>Kermit hevesle, "Bu taraftan buyurun," deyip ateşten ucu yanan bir odun aldı ve adamları aslanın yattığı yere götürdü. Karanlıkta kaldığı için şu ana kadar belli olmuyordu. Kermit odunu havaya kaldırıp ortalığı aydınlattı.</p>

  <p>Fagan, "Her şey üstüne yemin ederim ki ki bu bir canavar!" dedi ve hemen fotoğrafçısına döndü. "Cari makineni getir." Daha sonra uzun bir süre aslanın yanında poz versinler diye Leon'la Kermit'e dil döktü. Kermit biraz nazlanıyordu. En sonunda yerlerine dönüp kupalarını tekrar ellerine aldıklarında sürekli patlayan flaşlar yüzünden hâlâ gözleri kamaşıyordu. Fagan not defterini çıkardı. "E, anlatsanıza Bay Roosevelt, şimdi kendinizi nasıl hissediyorsunuz?"</p>

  <p>Kermit bir süre bu soruyu düşündü. "Bay Fagan, siz de avlanır mısınız? Öyleyse açıklamak daha kolay olur da."</p>

  <p>"Hayır efendim. Ben golfçüyüm avcı değilim."</p>

  <p>"Tamam. Benim için bu aslan, sizin Açık Golf Şampiyonası'nda Willie Anderson'la unvan maçı yaparken tek atışta topu deliğe sokmanız gibi."</p>

  <p>"Şahane bir tanımlama! Doğru kelimeleri seçmek konusunda doğal bir yeteneğiniz var efendim." Fagan hızla not aldı. "Şimdi bana o devasa hayvanı ilk gördüğünüz andan ölüm anına kadar her şeyi adım adım anlatın." Kermit hâlâ heyecanın ve viskinin etkisi altındaydı. Hiçbir şeyi atlamadı. Ayrıntılar için sürekli Leon'dan yardım istiyordu. "Öyle değil mi? Tam öyle olmadı mı?" Leon da müşterisi için elinden geleni yapıyor ona destek oluyordu. Sonunda bütün hikâye anlatılınca, ayrıntıları sindirmek için sessizce oturdular. Karanlıkta gök gürültüsü gibi bir kükreme patladığında Leon herkesin yatmasını önermek üzereydi.</p>

  <p>"O da neydi?" Andrew Fagan çok korkmuştu. "Tanrı aşkına, neydi o ses?"</p>

  <p>Kermit düşünmeden, "Yarın avlayacağımız aslan," dedi.</p>

  <p>"Bir aslan daha mı? Yarın mı?"</p>

  <p>"Evet."</p>

  <p>"Biz de gelebilir miyiz?" Leon itiraz etmek için ağzını açacakken Kermit atıldı. "Tabii. Neden olmasın? Buyurun Bay Fagan."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
