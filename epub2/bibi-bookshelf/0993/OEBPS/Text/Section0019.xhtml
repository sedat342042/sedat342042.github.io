<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>O gece yemekten sonra Kermit, Leon'un çadırına geldi. İçinde Jack Daniel's viski bulunan gümüş cep matarasını da getirmişti. Lambayı kısıp sivrisinek ağının altındaki bez koltuklara oturdular ve fısıldayarak konuş-maya başladılar.</p>

  <p>Kermit, "Andrew Fagan bu gece onur konuğuydu," dedi. Kermit'in daveti üzerine Fagan o gün öğleden sonra kampa gelmişti. "Babamla iyi anlaştılar. İhtiyar yeni bir dinleyici bulmaktan memnun."</p>

  <p>Birkaç dakika sessiz kaldılar, sonra Kermit devam etti. "Babama kin gütmüyorum. O da hepimiz gibi iyi avlara düşkün ve yarı yaşındaki biri gibi uğraşıyor. Sen orada değildin tabii, ama bu gece iyice abarttığını söyleyebilirim. Bana böbürlenmedi ama kendinden fazlasıyla memnundu. Elbette Fagan da her şeye atladı."</p>

  <p>Leon bardağındaki amber rengi sıvıya bakarak onaylar gibi bir şeyler mırıldandı.</p>

  <p>Kermit hevesle, "Tamam iyi bir aslandı, güzel bir aslandı, ama Afrika'da vurulan en iyi aslan da değildi, değil mi?" diye sordu.</p>

  <p>Leon, "Kesinlikle haklısın. Gövdesi çok büyüktü ama yelesi tüy gibiydi. Kadınların devekuşu tüyünden yapılmış şallarına benziyordu," deyince Kermit bir kahkaha patlattı ama hemen elini ağzına kapadı. Başkan'ın çadırından yüz metre uzakta olsalar da büyük adam ışıklar söndükten sonra kampta sessizlik istiyordu.</p>

  <p>Kermit keyifle, "Kadın şalı," diye tekrarladı ve kadınsı bir sesle, "Baleye gidelim canlarım?" diye sordu. Bir süre bu espriyle oyalanıp Jack Daniel's içmeyi sürdürdüler.</p>

  <p>Sonra Kermit, "Bazen babamdan adeta nefret ediyorum. Bu beni kötü biri yapar mı?" diye sordu.</p>

  <p>"Hayır, seni insan yapar."</p>

  <p>"Açık söyle Leon, o aslan hakkında ne düşünüyorsun?"</p>

  <p>"Biz onu geçebiliriz."</p>

  <p>"Öyle mi düşünüyorsun? Gerçekten öyle mi düşünüyorsun?"</p>

  <p>"Babanın aslanının şalında tek bir siyah kıl yoktu. Bir tane bile." Kermit "şal" sözcüğü yüzünden bir kahkaha daha parlattı. Jack Daniel's içini ısıtıyor, keyfini yerine getiriyordu.</p>

  <p>Arkadaşı gülmeyi kesince Leon tekrar etti. "Onu geçebiliriz. Daha büyük ve daha siyah bir aslan vurabiliriz. Manyoro'yla Loikot birer Masai. Büyük kedilerle farklı bir yakınlıkları var. Onlar da daha iyisini yapabileceğimizi söylüyor, ben de inanıyorum."</p>

  <p>"Peki, nasıl yapacağız?" Kermit ciddi bir tavırla yüzüne bakıyordu.</p>

  <p>"Hızlı bir kafile oluşturur ve ana kampı geride bırakıp Masai Bölgesi'nin ötesine, aslanların son bin yıldır Masai'ler tarafından avlandığı yerlere gideriz. Biz diğerlerinden çok daha hızlı hareket edebiliriz, çünkü onlar hamalların adımlarına uymak zorundalar. Birkaç gün içinde yüz elli, iki yüz kilometre öne geçebiliriz. Başkan ne zaman kuzeye hareket etmek niyetinde, biliyor musun?"</p>

  <p>"Bu gece yemekte bir süre daha burada kalmak istediğini açıkladı. Anlaşılan birkaç gün önce yerli rehberler, babamla Bay Selous'u buradan otuz, kırk kilometre uzaktaki büyük bir bataklığa götürmüşler. Bataklığın yakınında birtakım izler görmüşler, Bay Selous erkek sitatunga antiloplarına ait olabileceğine inanıyor, ama bunlar kendisinin 1881'de Okavango Deltası'nda keşfettiklerinden daha büyükmüş. O antiloplara bu keşiften ötürü Limnotragm selousi adı verilmiş. Babamı bunların tümüyle yeni alt türler olabileceğine ikna etti. Babam için de önceden bilinmeyen bir türü keşfetmek dayanılmaz bir şey. Limnotragus roosevelti adı verilecek bir silatunga'nın hayalini kuruyor şimdi. Bunun için ilk doğan çocuğunu kurban edebilir. İlk doğan çocuğu da bendeniz oluyorum elbette! O antilobu bulana kadar veya var olmadığına ikna olana kadar buralarda oyalanacağını umuyorum."</p>

  <p>"Bu merakını anlayabiliyorum. Sitatunga hakkında ne biliyorsun?"</p>

  <p>Kermit, "Pek bir şey bilmiyorum," diye itiraf etti.</p>

  <p>"Büyüleyici bir yaratıktır, çok nadir bulunur ve ele geçmez. Suda yaşayan tek gerçek antiloptur. Toynakları o kadar uzun ve yayvandır ki karada zar zor yürür, ama derin çamurlarda veya suda yayın balığı gibi çeviktir. Tehlikeyle karşılaşınca suyun altına dalar ve sadece burun deliklerinin ucunu dışarıda bırakarak saatlerce öyle kalabilir."</p>

  <p>Kermit, "Vay canına, onlardan birini yakalamak isterdim," dedi.</p>

  <p>"Her şeye sahip olamazsın ahbap. Ya aslan, ya sitatunga, sen seç." Leon cevabı beklemedi. "Başkan'ın planı bizim için çok uygun. Onları bu işle uğraşsınlar diye bırakalım ve biz öbür gün atlarımıza binip gidelim. Şimdi, sence mataranın dibinde birkaç damla kalmış mıdır? Kaldıysa ziyan etmek istemezsin değil mi?"</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
