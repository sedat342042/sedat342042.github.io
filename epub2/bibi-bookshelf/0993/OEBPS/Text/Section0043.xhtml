<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Manyoro ile Loikot, Leon'u dağın bu yüzünden tırmanırken atların zorlanabileceği konusunda uyardılar, o da İsmail'le seyisi atlarla birlikte her zaman kullandıkları yoldan gönderdi.</p>

  <p>Onlar gözden kaybolunca Leon, Eva ve iki Masai şelalenin yanından yukarı tırmanmaya başladılar. Her adımda yol biraz daha zorlaşıyordu. Bazı yerlerde dağın yüzüne yapışarak tek tek yürümek zorunda kalıyorlardı ve maruz kaldıkları yükseklik her seferinde biraz daha arttı. Çoğu yerde şelale kayanın arkasında kalıyordu, ama iki kere soluklarını kesen manzaralarla karşılaştılar. Yukarıdan dökülen sular adeta etraflarında gümüşten perdeler oluşturuyor, duyularını köreltiyordu. Kayalık duvar ve ayaklarının altındaki zemin bir yosun tabakasıyla kaplı olduğu için ıslak ve kaygandı. Yukarı doğru ilerlemek giderek daha güç bir hal alıyordu.</p>

  <p>Zirvedeki platoya ulaştıklarında öğlen olmuştu. Manyoro'yla Loikot dinlenmek ve biraz enfiye çekmek için kendilerine bir ağaç gölgesi aradılar. Leon da Eva'yı elinden tutup uçurumun kenarına götürdü. Ayaklarını aşağı sarkıtarak yan yana oturdular. Leon oturdukları yerde yumruğu kadar bir taş buldu ve aşağı attı. Taşın kayalık duvara çarpmadan doksan metre inişini merakla izlediler. Taşın suya girerken sıçrattığı azıcık su şelaleden dökülen sular yüzünden güçlükle görülebilmişti. İkisi de konuşmuyordu, çünkü böyle bir ihtişamın ortasında kelimeler anlamsız geliyordu. Sonunda Manyoro seslendi ve istemeye istemeye kalkıp kenardan uzaklaştılar.</p>

  <p>Leon, "Lusima Ana'nın manyatta' sına ne kadar kaldı?" diye sordu.</p>

  <p>Loikot, "Uzak sayılmaz," dedi. "Güneş batmadan orada oluruz."</p>

  <p>"Sadece otuz kilometrecik filan." Leon gülümsedi. "Hadi gidelim." İki Masai aşın büyümüş otların arasından bir yol buldular ve rahat adımlarla yürümeye başladılar. Bir seferlik aceleleri yoktu ve üç erkek Rift Vadisi zemininden çok farklı görünen ortamın tadını çıkarıyordu. Eva ise dağa ilk kez geldiği için manzara ve bitki örtüsü büyüleyici görünüyordu. Yağmur ormanı ağaçlarının yüksek dallarını süsleyen yabani orkidelere bayılmış, altlarından geçerken onlara sataşan Colobus maymunlarının maskaralıklarına gülmekten ölmüştü. Bir keresinde de durup onların varlığıyla huzursuz olan ağır hayvan sürülerinin telaşlı ayak seslerini dinlediler.</p>

  <p>Onun sessiz sorusuna Leon, "Bizon," diye cevap verdi. "Bu yükseklerde çok büyük erkekler olur."</p>

  <p>Bir noktada derin bir boğaza indiler ve diğer tarafından tırmanınca polo sahası kadar düz ve ağaçsız bir yere ulaştılar. Uçurumun bir tarafı dimdik yüz yirmi metre iniyordu. Açıklığın karşı tarafında da bir çift kırmızımsı antilop vardı. Omuzlarını krem rengi çizgiler süslüyordu ve kulakları kocaman, trompet şeklindeydi. Sivri uçlu boynuzları siyah ve kıvrım kıvrımdı. "Ne kadar güzeller!" Eva heyecanla bağırınca sık fundalıkta tek yaprağı bile oynatmadan ormana kaçtılar. "Neydi onlar?"</p>

  <p>Leon, "Bongo," dedi. "Burada yaşayan en nadir ve en çekingen hayvan türümüz."</p>

  <p>"Ülkendeki her şeyin ne kadar güzel olduğunu hiç bilmezdim."</p>

  <p>"Ne zaman yaptın bu keşfi?" Leon, onun bu coşkusuna güldü.</p>

  <p>"Hemen hemen sana âşık olduğumu keşfettiğim sıralarda." Eva da güldü. "Buradan ayrılmayı hiç istemiyorum. Sonsuza kadar burada yaşayabilir miyiz, Porsuk?"</p>

  <p>Leon, "Ne güzel bir fikir," dedi ama Eva, onun dikkatinin dağıldığını fark etti.</p>

  <p>"Ne oldu?" diye sordu.</p>

  <p>"Bu!" Geniş bir kol hareketiyle karşılarındaki düzlüğü gösterdi. Sonra adımlarını sayarak ve bastığı yeri tartarak düzlük boyunca yürümeye başladı. Eva hiçbir yerinde otların Leon'un dizini aşmadığını fark etti. Aniden terlediğini ve yorulduğunu hissetti. Bir ağaç kökü buldu ve şükran duyarak oturdu, bir yandan da bandanasıyla yüzünü siliyordu. Açıklığın diğer başında Leon'la iki Masai hararetli hararetli konuşuyorlardı ve bu alışılmadık düzlüğü tartıştıkları belliydi. Bir süre sonra Leon yanına döndü. Eva, "Ne buldunuz? Altın mı, elmas mı?" diye takıldı.</p>

  <p>"Loikot, büyükbabasının zamanında büyük Masai Tanrısı Mkuba Mkuba'nın kızdığını ve kabileye öfkesini göstermek için burayı yıldırımla kelleştirdiğini söylüyor. O zamandan beri ne ağaç olmuş, ne de büyük bitkiler yetişmiş burada."</p>

  <p>"Ve sen de buna inandın mı?"</p>

  <p>"Tabii ki hayır, ama Loikot inanıyor ve önemli olan da bu."</p>

  <p>"Peki sen niye bu kadar heyecanlanıyorsun bu düzlük yüzünden?"</p>

  <p>"Çünkü doğal bir iniş pisti Eva. Eğer şu yüksek ağaçların arasından yanlamasına geçirirsem Ari'yi tereyağından kıl çeker gibi buraya indirebilirim. "</p>

  <p>"Bunu neden yapmak isteyesin ki sevgili erkeğim?"</p>

  <p>"Uçmanın sevmediğim tarafı her seferinde nereye ineceğini düşünmek. O yüzden karşıma çıkan her düzlüğü kafama not etme alışkanlığı edindim. Hiç ihtiyacım olmayabilir, ama günün birinde ihtiyaç duyacağımı hissediyorum. "</p>

  <p>"Ama burası dağın tepesi. Araştırmanı biraz fazla genişletmiş olmuyor musun? Buraya inmek için mantıklı bir sebep gösterirsen sana bir öpücük veririm."</p>

  <p>"Öpücük ha? Bak şimdi ilgimi çektin." Şapkasını çıkarıp düşünceli bir tavırla kafasını kaşıdı. "Buldum!" diye bağırdı. "Balayımızda şampanyalı bir piknik için seni buraya getirebilirim."</p>

  <p>"Gel de öpücüğünü al akıllı çocuk."</p>

  <p>Düzlükten ayrılır ayrılmaz yağmur başladı, ama damlalar kan gibi ılık olduğundan sığınacak yer arama zahmetine girmediler. Bir saat sonra, yağmur birdenbire kesildi ve tekrar güneş çıktı. Aynı anda da uzaktan tamtam sesleri duyuldu.</p>

  <p>"Ne coşkulu bir ses." Eva kulak kabartmıştı. "Afrika'nın nabzı sanki. Ama ne diye günün ortasında tamtam çalıyorlar?"</p>

  <p>Leon hemen Manyoro ile konuştu ve sonra ona dönüp, "Bizi karşılıyorlarmış," dedi.</p>

  <p>"Ama geleceğimizi kimse bilmiyordu ki."</p>

  <p>"Lusima bilir."</p>

  <p>Eva, "Bu da senin küçük şakalarından biri mi?" diye sordu.</p>

  <p>"Hayır, bu sefer değil. Bizim gelişimizi hep önceden bilir, hatta bazen daha bizim bile haberimiz yokken bilir."</p>

  <p>Tamtam sesleri onları heyecanlandırdı ve adımlarını iyice açtılar. Ormandan çıkıp odun isinin ve sığır ağıllarının kokusunu aldıklarında güneş alçalmış ve sisli bir kırmızı renge bürünmüştü. Sonra insan ve sığır seslerini duydular ve nihayet manyatta’nın yuvarlak damlarını ve kırmızı shuka'lara bürünmüş bir grup insanın hoş geldin şarkısını söyleyerek onlara doğru geldiğini gördüler.</p>

  <p>Grup onları içine aldı ve gülerek, şarkı söyleyerek köye götürdü. Ortadaki büyük kulübeye yaklaşırken herkes geri çekildi ve Leon'la Eva'yı kulübenin önünde yalnız bıraktılar.</p>

  <p>Eva huşu içinde fısıldayarak, "Burada mı oturuyor?" diye sordu.</p>

  <p>"Evet." Leon kolunu sahiplenircesine tuttu. "Bizi bir süre merakta bıraktıktan sonra girişini yapacak. Lusima biraz dramatik olmaktan hoşlanır."</p>

  <p>O konuşurken Lusima büyük kulübenin kapısında belirdi ve Eva şaşkınlıkla irkildi. "Ne kadar da genç ve güzelmiş. Ben, onu çirkin ihtiyar bir cadı sanıyordum."</p>

  <p>Leon, "Seni görüyorum Ana," diye selam verdi.</p>

  <p>Lusima da, "Ben de seni görüyorum M'bogo, oğlum," dedi ama o büyüleyici kara gözlerini Eva'ya dikmişti. Sonra mağrur bir zarafetle ona döndü. Gelip karşısında durduğunda Eva yerinden kıpırdamadı. Lusima, "Gözlerin bir çiçeğin renginde," dedi. "Sana Maua, yani çiçek diyeceğim." Sonra Leon'a baktı. "Evet M'bogo." Başını salladı. "Sana söz ettiğim kadın buydu. Onu bulmuşsun. O senin kadının. Şimdi ona söylediklerimi anlat."</p>

  <p>Çeviriyi dinleyince Eva'nın yüzü sevinçle aydınlandı. "Lütfen Porsuk, ona duasını almak için geldiğimi söyle."</p>

  <p>Leon Eva'nın söylediklerini çevirdi.</p>

  <p>Lusima, "Dualarımı alacaksın," diye söz verdi. "Ama çocuğum görüyorum ki annen yok. Kötü bir hastalık yüzünden ölmüş."</p>

  <p>Eva'nın yüzündeki tebessüm soldu. "Annemi de mi biliyor?" diye fısıldadı. "Şimdi onun hakkında anlattığın her şeye inanıyorum."</p>

  <p>Lusima iki elini uzatıp Eva'nın yüzünü yumuşak pembe avuçlarının arasına aldı. "M'bogo, benim oğlumdur, sen de kızım olacaksın. Atalarına kavuşmuş olan annenin yerini de ben alacağım. Şimdi sana bir annenin hayır duasını sunuyorum. Uzun zamandır yoksun olduğun mutluluğu bulmanı diliyorum."</p>

  <p>"Benim annemsin Lusima Ana. Ben de kızın olarak seni öpebilir miyim?"</p>

  <p>Lusima'nın tebessümü öyle sevgi doluydu ki adeta parlıyordu. "Kabilemizde gelenek olmadığı halde, mzungu'ların saygı ve sevgilerini bu yolla gösterdiğini biliyorum. Evet kızım, beni öpebilirsin, ben de seni öpeceğim." Eva adeta utanarak kadını kucakladı. Lusima, "Çiçek gibi kokuyorsun," dedi.</p>

  <p>Leon'un çevirisinden sonra Eva, "Sen de yağmurdan sonraki toprak kokusu gibi kokuyorsun," diye cevap verdi.</p>

  <p>Lusima, "Ruhun şiir dolu," dedi. "Ama derinliklerinde incinmiş ve yorulmuşsun. Senin için yaptığımız kulübede dinlenmelisin. Belki burada, Lonsonyo Dağı'nda yaraların iyileşir ve yine eski gücünü kazanırsın."</p>

  <p>Lusima'nın yardımcılarının onları götürdüğü kulübe yeni yapılmıştı. İçeriyi kutsamak için yakılan tütsülerin kokusu hâlâ geçmemişti, bir de yere döşenmiş olan taze inek gübresi kokuyordu. Çanaklar dolusu tavuk güveci, ızgara sebze ve manyok yemeği onları bekliyordu ve yemeklerini yedikten sonra hizmetkârlar hayvan postlarıyla yan yana konmuş tahta oyma yastıklardan oluşan yataklarına götürdüler. Dışarı çıkıp onları baş başa bırakmadan önce, "Burada ilk sizler uyuyacaksınız. Gelişinize duyduğumuz sevinç sizin de sevinciniz olsun," dediler.</p>

  <p>Sabahleyin kızlar gelip Eva'yı aldılar ve nehrin kadınlara ayrılmış gölcüğüne götürdüler. Yıkandıktan sonra saçını çiçeklerle ördüler. Sonra yepyeni bir shuka getirip kirlenmiş, yırtılmış eski giysilerini aldılar. Gülüşüp güzel bir çocukmuşçasına okşayarak shuka'yı nasıl Romalıların tolgaları gibi saracağını öğrettiler. Sonra çıplak ayakla altında Lusima'nın beklediği büyük konsey ağacına götürdüler. Leon çoktan gelmişti ve üçü ekşi sütle sorghum [<i>Süpürge dansı şerbeti.</i>] pekmezinden oluşan kahvaltıyı paylaştılar.</p>

  <p>Karınlarını doyurduktan sonra sabahın kalanını konuşarak geçirdiler. Eva ile Lusima yan yana oturmuş birbirlerinin yüzüne, gözlerine bakıyor, arada bir el ele tutuşuyorlardı. Öyle büyük bir uyum içindeydiler ki neredeyse Leon'un çevirileri gereksiz kalıyordu, onlar konuşmanın üstünde bir anlayışla birbirlerini anlıyorlardı.</p>

  <p>Lusima bir aşamada, "Uzun zaman yalnız kalmışsın," dedi.</p>

  <p>Eva, "Evet, çok uzun zamandır yalnızdım," dedikten sonra Leon'a göz attı ve uzanıp eline dokundu. "Ama artık değilim."</p>

  <p>"Yalnızlık, suyun kayaları aşındırması gibi ruhu aşındırır." Lusima başını salladı.</p>

  <p>"Bir daha yalnız kalacak mıyım Ana?"</p>

  <p>"Geleceğin neler vaat ettiğini mi öğrenmek istiyorsun Maua?"</p>

  <p>Eva başını salladı. "Oğlun M'bogo, bizi nelerin beklediğini görebileceğini söylüyor."</p>

  <p>"O bir erkek ve erkekler her şeyi basite indirgemeye çalışır. Gelecek basit değildir. Yukarı bak!" Eva itaatkâr bir tavırla başını kaldırıp gökyüzüne baktı. "Ne görüyorsun çiçeğim?"</p>

  <p>"Bulutları görüyorum."</p>

  <p>"Biçimleri ve renkleri nasıl?"</p>

  <p>"Bir sürü renk ve biçimleri var, ben onlara bakarken bile değişiyorlar."</p>

  <p>"Gelecek de böyledir. Birçok biçimi vardır ve yaşamlarımızın rüzgârları estikçe değişir."</p>

  <p>"Yani M'bogo ile beni bekleyenleri söyleyemezsin, öyle mi?" Eva'nın hayal kırıklığı öyle çocuksuydu ki Lusima güldü.</p>

  <p>"Dediğim bu değil. Bazen karanlık perdeler aralanır ve gerisinde yatanı şöyle bir görebilirim ama hepsini göremem."</p>

  <p>"Lütfen geleceğime bak Ana. Orada mutluluk görüyorsan söyle bana."</p>

  <p>"Henüz çok kısa bir süredir birlikteyiz. Ve senin hakkında çok az şey biliyorum. Ruhunun derinliklerine biraz daha baktığım zaman geleceğini daha iyi görebilirim."</p>

  <p>"Ah Ana! Bu beni öyle mutlu eder ki."</p>

  <p>"Öyle mi düşünüyorsun. Belki seni o kadar çok severim ki gördüklerimi söylemek istemem."</p>

  <p>"Anlamadım."</p>

  <p>"Gelecek her zaman kibar davranmaz. Seni üzecek ve mutsuz edecek şeyler görürsem de duymak istiyor musun?"</p>

  <p>"Bütün istediğim M'bogo ile sonsuza kadar mutlu yaşayacağımı duymak."</p>

  <p>"Ya öyle olmayacak dersem ne yaparsın?"</p>

  <p>"Ölürüm," dedi Eva.</p>

  <p>"Ölmeni istemiyorum. Çok tatlı ve iyisin. O yüzden eğer gelecekte ayrılacağınızı görürsem ölmeyesin diye sana yalan mı söyleyeyim?"</p>

  <p>"Çok zorlaştırıyorsun Ana.”</p>

  <p>"Hayat zordur. Hiçbir şey kesin değildir. Bize bağışlanan günleri alıp onlarla elimizden geleni yapmak zorundayız." Eva'nın yüzünü inceleyince çektiği acıyı gördü ve acıdı. "Şu kadarını söyleyebilirim. Birlikte olduğunuz süre boyunca sen ve M'bogo gerçek mutluluğu tadacaksınız, çünkü kalpleriniz şu iki bitki gibi iç içe geçmiş." Elini konsey ağacını yılan gibi saran eski asmanın üstüne koydu. "Görüyor musun asma nasıl ağacın bir parçası haline gelmiş? Bak birbirlerine nasıl destek oluyorlar. Onları ayıramazsın. İşte ikinizin durumu da bu."</p>

  <p>"Önümüzde bizi bekleyen tehlikeler olduğunu görürsen bizi uyarmayacak mısın? Sana yalvarıyorum Ana."</p>

  <p>Lusima omuz silkti. "Belki, eğer bilmenin işinize yarayacağını düşünürsem. Ama artık güneş tepeye çıktı. Konuşarak sabahı bitirdik. Şimdi gidin çocuklarım. Günün kalanını yaşayın ve birlikte mutlu olun. Yarın yine konuşuruz."</p>

  <p>Böylece günler geçti ve Lusima'nın yumuşak rehberliği sayesinde Eva'nın korkuları ve kuşkuları giderek azaldı, daha önce varlığını bile hiç bilmediği bir mutluluk ve gönül rahatlığı içine girdi.</p>

  <p>Leon'a, "Buraya gelmemiz gerektiğini biliyordum, ama gelene kadar sebebini bilmiyordum. Lonsonyo Dağı'nda geçirdiğimiz bu günler elmaslardan daha kıymetli. Ne olursa olsun sonsuza kadar bizimle kalacaklar," diyordu.</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
