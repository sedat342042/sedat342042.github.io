<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Leon sabahı Hugh Delamere ve diğer subaylarıyla toplantı yaparak geçirdi. Ufak tefek adam kendini bütün kalbiyle küçük birliğini kurmaya ve eğitmeye adamıştı. Daha şimdiden iki yüzden fazla asker yetiştirmiş ve hepsine kendi cebinden at ve teçhizat sağlamıştı. Delamere bütün kolonide enerjisi ve heyecanıyla ün kazanmıştı, ama ona adımlarını uydurmak yorucuydu. Alayını zorla ya da güzellikle savaşa hazır hale getirmek iki haftadan az vaktini almıştı ve şimdi dövüşecek düşman bulmak istiyordu. Ve bunu da Leon'dan istiyordu.</p>

  <p>"Elimizdeki tek pilot sensin Courtney. Alman sınırımız hem uzun hem de bitki örtüsü çok sık. Von Lettow'la askerîlerinin her hareketini izlemenin en iyi yolu bence de uçak. Görev senindir. Benim tahminime göre, Arusha'daki ana Alman üssünden zorlu bir yürüyüşle Rift Vadisi'ni geçerek ulaşmaya çalışacak Nairobi'ye. Percy Kampı'ndan düzenli keşif uçuşları yapmanı istiyorum. Bölgene gelen filleri takip etmek için Masai chungaji'lerinden oluşan bir haberleşme ağı kurduğunu da biliyorum. Çocuklara söyle şimdilik fildişlerinden çok Almanlarla ilgileniyoruz."</p>

  <p>Öğle vakti olduğunda Leon'un defteri lort hazretlerinin emir ve talimatlarıyla yarı yarıya dolmuştu. Delamere tam ikide tekrar toplanma talimatıyla subaylarına öğle yemeği izni verdi. Lort hazretleri de yemeğine ve siestasına düşkün olduğundan, iki saatlik süre kulüpte bir öğle yemeği yiyip tekrar emir bombardımanına tutulmak için vaktinde toplantıda olmaya yetecekti. Fakat dışarı çıktığında Latika bankanın önündeki at bağlama yerinde onu bekliyordu. Atına şeker yedirmekle meşguldü ve bu durum ikisinin de hoşuna gidiyordu.</p>

  <p>"Merhaba lolipop. Buraya beni görmeye mi geldin yoksa atımı mı?"</p>

  <p>"Babam bunu size vermemi istedi." Önlüğünün cebinden mühürlü bir zarf çıkarıp uzattı. Sonra durup zarfı açışını ve telgrafı okuyuşunu seyretti. Hevesle, "Sizi seven birinden mi gelmiş?" diye sordu.</p>

  <p>"Nereden anladın?"</p>

  <p>"Siz de onu seviyor musunuz?"</p>

  <p>"Evet çok."</p>

  <p>Latika, "Unutmayın, ben de sizi seviyorum," diye fısıldadı ve Leon, kızın ağlamak üzere olduğunu gördü.</p>

  <p>"O zaman seni eve kadar atla götürmeme bir şey demezsin değil mi?"</p>

  <p>Latika burnunu çekti ve olası isyanını unuttu. Babasının dükkânına kadar Leon'un arkasında şakıdı durdu.</p>

  <p>Bay Goolam Vilabjhi onları karşılamak için kaldırıma çıkmıştı. "Hoş geldiniz! Hoş geldiniz! Bayan Vilabjhi de öğle yemeği için dünyaca ünlü körili tavuğuyla safranlı pilav yapmıştı. Siz de bizimle yemezseniz çok kızar ve üzülür."</p>

  <p>Bayan Vilabjhi ile kızları sofraya son dokunuşları yaparken Leon kütüphanenin önüne gidip kitaplara göz gezdirdi. Sonra tatminkâr bir şekilde homurdanıp Macmillan İngilizce Sözlüğü'nü en üst raftan aldı. "Bir süreliğine ödünç alabilir miyim bunu?" diye sordu.</p>

  <p>Bay Vilabjhi parmağıyla burnunu kaşıdı ve bilmiş bilmiş baktı. "General Ballantyne da onlardan birini hep masasında tutardı. Ne zaman İsviçre'den telgraf getirsem ilk ona uzanırdı. Belki de Hanım Sahip von Wellberg şifreyi göndermiştir size." Sonra iki eliyle kulaklarını kapatıp, "Ama sakın bana söylemeyin," dedi. "Ben şeytanı duymayan maymun gibiyim. Biz gizli ajanlar daima ketum olmalıyız."</p>

  <p>Yemek çok güzeldi, ama Eva'ya cevabını yazmak için sabırsızlanan Leon güçlükle yedi. Kızlar sofrayı toplar toplamaz da kendini Bay Vilabjhi'nin ofisine kapadı ve yirmi dakika içinde Eva'ya gönderilecek mesajı hazırladı. Ateşli bir aşk ilanıyla başlamış, sonra Penrod'un yokluğunu açıklamış ve, "Amcamın Kahire'ye tayin olmasıyla karanlıkta kaldım stop Elindeki tüm bilgilere ihtiyacım var stop Sonsuz aşkımla stop Porsuk," diye bitirmişti.</p>

  <p>Dört gün sonra Eva'nın cevabı geldi. Bay Vilabjhi'nin ofisinde oturup şifreyi çözdü. Eva, Otto ve Hennie ile Alman Bölgesi'ne uçtuklarında von Lettow Vorbeck ve Koos de la Reyde yapılan görüşmeyi özetlemişti. Savaş patlayınca Güney Afrika'da başlatılacak isyanı anlatıp de la Rey'in istediği ve Graf Otto'nun yollamaya söz verdiği şeylerin listesini yapmıştı.</p>

  <p>İstenenleri okuyunca Leon bir ıslık çaldı. "Beş milyon Alman markı değerinde altın sikke! Bu da neredeyse iki milyon sterlin eder. Bırak sadece ucunu tüm kahrolası Afrika kıtasını satın almaya yeter." Bay Vilabjhi'nin koltuğuna yaslanıp böyle bir planın başarıya ulaşması durumunda gelişecek olayları düşündü. Hennie du Rand'ın derinlere kök salmış öfkesini ve acısını hatırlamıştı, hepsi de eğitimli ve savaş görmüş daha yüz bin Boer vardı onun gibi. Bu şartlarda bütün ülkeyi üç günde ele geçirirlerdi. Bu komplo gerçekleşmemeliydi. Ama onu önleyebilecek bir yolları var mıydı?</p>

  <p>Kapıda Bay Goolam Vilabjhi belirdi. "Şimdi bir mesaj daha geldi." Masaya yaklaşıp zarfı bıraktı.</p>

  <p>Leon çabucak şifreyi çözdü ve arkasına yaslandı. "Zeplin! Gemi değil, lanet olası kocaman bir zeplin ve benim küçük sevgilim tüm uçuş rotasını ele geçirmiş. Tabii bir de ne zaman gelmeyi planladıklarını söyleyebilse.</p>

  <p style="text-align: center;"><img alt="wsa" src="../Images/wsa.gif" /><br /></p>
</body>
</html>
