<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ertesi gece, yine zorlu bir av gününün ardından av defterine o günün gelişen olaylarını yazarken prensesin sözünü ettiği tüm isimleri hatırlamaya çalıştı. Sayfalardan birinin arkasına isimleri yazdı. Bitirdiğinde on altı isme ulaşmıştı. Bir huzursuzluk hissettiğinde defteri kaldırıp kilitlemek üzereydi.</p>

  <p>&nbsp;<span style="text-indent: 0.61em;">Bunu Penrod'dan ve benden başka kimse okumayacak. Fakat uyumaya hazırlanırken bir huzursuzluk beynini kemiriyordu. Sonunda çekmeceyi açıp usturasını çıkardı. İsimlerin yazılı olduğu sayfayı dikkatlice kesti. Sonra kandilin alevine tutarak yaktı. Yere dökülen külleri ayağıyla ezip müşterisinin emirlerini beklemek üzere yatağına girdi. Ama o gece tabanca sesini duymadan uyumuştu.</span></p>

  <p>Şafağın ilk ışıkları çadırına süzülürken yedi saat kesintisiz uyumanın keyfi ve zindeliğiyle uyandı.</p>

  <p>***</p>

  <p>Grup kahvaltısını bitirmeden Manyoro, ana çadıra gelip sadece Leon'un görebileceği şekilde eşiğe çömeldi. Leon'la göz göze gelir gelmez de kalkıp uzaklaştı. Leon izin isteyerek Manyoro'nun peşinden gitti. Manyoro hizmetkârlara ait bölümde bekliyordu.</p>

  <p>Leon, "Canını sıkan nedir kardeşim?" diye sordu.</p>

  <p>"Swalu'yu yılan sokmuş."</p>

  <p>Swalu baş post yüzücüydü. Leon endişeyle, "Ne tür bir yılan olduğunu görmüş mü?" diye sordu.</p>

  <p>”Futa yılanı M'bogo."</p>

  <p>"Emin misin?" Leon inşallah Afrika'nın en zehirli yılanı olan siyah mamba değildir diye düşünüyordu.</p>

  <p>"Yatağına gelmiş. Soktuktan sonra post bıçağıyla üç kez öldürmüş. Yılanı gördüm. Futa."</p>

  <p>"Swalu hayatta mı?"</p>

  <p>"Evet M'bogo. Atalarına kavuşmadan önce senin kutsamanı istiyor."</p>

  <p>"Hemen ona götür beni." Çabucak kamp alanındaki saz kulübelerden birine gittiler ve Leon alçak kapıdan girebilmek için eğildi. Swalu şiltesinin üstünde yatıyordu. Diğer üç post yüzücü daire şeklinde etrafına oturmuşlardı. Yılanın cesedi de yanlarındaydı. Parçalanmış olduğu halde Manyoro'nun haklı olduğu ilk bakışta anlaşılıyordu. Fazla büyük olmayan siyah bir mambaydı, sadece yüz yirmi santim kadardı, ama tek bir ısırığıyla yirmi kişiyi öldürebilecek kadar zehir salgılıyordu. Swalu'yu üç kez sokmuştu. Swalu peştamalı dışında çıplak, sırtüstü yatıyordu. Başı kavisli tahta bir yastıkla desteklenmişti. İkisi göğsünde, biri yanağında üç diş izi vardı. Gözleri açıktı, ama ferleri sönmüştü. Ağzından ve burun deliklerinden beyaz köpükler çıkıyordu.</p>

  <p>Leon yanına çömelip elini tuttu. Eli soğuktu, ama parmakları kıpırdamıştı. Leon kulağına, "Huzur içinde git Swalu," diye fısıldadı. "Ataların seni karşılayacak." Swalu'nun parmakları belli belirsiz Leon'un elini sıktı. Sonra hafifçe gülümsedi ve can verdi. Leon bir süre yanında oturduktan sonra uzanıp gözlerini kapattı.</p>

  <p>Öteki post yüzücülere, "Mezarını derin kazın," dedi. "Üstüne de taş koyun ki sırtlanlar ulaşamasın."</p>

  <p>Manyoro belli birine hitap etmeden, "Kadın niye Swalu'yu öldürmek istedi ki?" diye sordu.</p>

  <p>"Yeter artık," diye çıkışan Leon ayağa kalktı. "Futa sadece futa" dır, bunun cadılıkla ilgisi yok!"</p>

  <p>Manyoro zorlama bir kibarlıkla, "Bwana öyle diyorsa öyle olsun," dedi ama Leon'un yüzüne bakmadı.</p>

  <p>Leon ana çadıra döndü. Prenses kahvesini bitirmek üzereydi. Leon'u soğuk bir şekilde selamladı. "Ah zo! Nihayet müşterinle ilgilenmek aklına geldi. Minnettarım."</p>

  <p>"Bağışlayın majesteleri, ilgilenmem gereken küçük bir mesele vardı. Sizin için ne yapabilirim?"</p>

  <p>"Altın madalyonumu kaybettim. İçinde annemin saçından bir tutam vardı. Benim için çok değerlidir."</p>

  <p>Leon, "Buluruz," diye söz verdi. "En son nerede ve ne zaman görmüştünüz?"</p>

  <p>"Dünkü büyük avdan sonra. Sen ve adamların hayvanları doğrarken ağacın altında oturup bekledim. Madalyonumla oynadığımı hatırlıyorum o sırada. Orada düşürmüş olmalıyım."</p>

  <p>"Hemen gidip getiririm." Leon başıyla selam verdi. "Öğleden önce dönmüş olurum." Kadın bir el hareketi yapınca çadırdan çıkıp seyisten atını istedi.</p>

  <p>Leon'la iz sürücüler yabandomuzu avlanan bölgeye varınca iri ve muhteşem benekleri olan bir erkek leoparın leşlerden kalanları yediğini gördüler. Hayvan koşarak kaçtı ve uzun otların arasında kayboldu. Leon'la iz sürücüler, prensesin oturmuş olduğu yere gidip her tarafı aradılar.</p>

  <p>"Hapana." Manyoro sonunda yenilgiyi kabullenmişti. "Burada hiçbir şey yok." Kampa döndüler.</p>

  <p>Prensesin hizmetçileri ana çadırın önünde oturmuş el işi yapıyor, kahve içip fısıldaşıyor, gülüşüyorlardı.</p>

  <p>Leon, "Hanımınız nerede?" diye sorunca bakışıp biraz daha kıkırdaştılar ve omuz silktiler, ama cevap vermediler. Leon onları orada bırakıp kendi çadırına gitti, sinekliği kaldırıp içeri girdi ve prensesi yatağında oturur buldu. Çalışma masası dağınıktı ve üzerindekiler yatağın üstüne dağılmıştı. Av defteri de kadının kucağında açık olarak duruyordu.</p>

  <p>"Prenses." Hafifçe başını eğdi. "Maalesef mücevherinizi bulamadık."</p>

  <p>Kadın boynunda asılı olan madalyona dokundu. Çadırın ışığında madalyonun üstündeki iri elmas parlıyordu. "Hizmetçilerimden biri yatağın altında buldu. Orada düşürmüş olmalıyım."</p>

  <p>"Bunu duyduğuma sevindim." Kasıtlı olarak av defterine baktı. "Özellikle bakmak istediğiniz bir şey mi var majesteleri?"</p>

  <p>"Yok aslında. Sen yokken sıkıldığım için vakit geçiriyordum. Benim..." durup Leon'un gözüne baktı, "...avcılığım hakkında yazdıkların dikkatimi çekti de." Defteri kapatıp ayağa kalktı. "Eee Courtney, bugün nasıl eğlendireceksin beni? Ne öldüreceğim?"</p>

  <p>"Size hatırı sayılır bir leopar buldum."</p>

  <p>"Beni ona götür!"</p>

  <p>***</p>

  <p>Leopar ölüyken bile güzel ve genç görünüyordu. Yanık altın rengi olan postu bakıra dönüyor, karnının altında yumuşacık bir krem oluyordu. Üzerindeki simsiyah benekleri sanki av tanrıçası Diana'nın parmak uçları yapmış gibiydi. Bıyıkları sert ve parlak beyaz, dişleri ve pençeleri kusursuzdu. Çok az kan akmıştı. Prensesin tek atışı, yabandomuzu leşinden kaçarken kalbinde temiz bir delik açmıştı. Hayvanı katırın sırtına yüklerken Man-yoro, Loikot'a Leon'un da duyabileceği şekilde, "Bu gece defuta'nın eşini bizi öldürmeye mi yollayacak?" diye fısıldadı.</p>

  <p>Leon duymazdan gelmiş gibi yaparak aldırmadı. Manyoro abartılı şekilde aksayan bacağıyla katırın ardından yürümeye başlamıştı.</p>

  <p>***</p>

  <p>O gece yemekte prenses, Leon'a kendi stokundan bir şişe 1903 Louis Roederer Cristal mahsulü şampanya açmasını emretti. Yemeğini yerken de daha önce hiç yapmadığı şekilde masanın altından iki kere bacağına dokunmuştu. Leon istemediği halde bedeni, kadının hünerli parmaklarına karşılık verdi. Prenses bunu hissedince gülümseyip Leon'u bıraktı. Sonra Heidi'nin kulağına, Leon'un duyamadığı bir şeyler fısıldadı, her iki hizmetçi de kıkır kıkır güldüler.</p>

  <p>Gece, Leon av defterine leopar avıyla ilgili bir şeyler yazmaya fırsat bulamadan Luger'in sesini duydu. Defteri bir kenara bırakan Leon, kadının sapıkça tahriklerine kapılmaktan kendini alıkoyamadığını hissetti. Bu kadın herkesi baştan çıkarabilir, diye düşünerek kadının arzusunu yerine getirmeye gitti.</p>

  <p>***</p>

  <p>Ertesi sabah yabandomuzu avına devam etmek üzere giderlerken prenses, Leon'un atına yaklaşıp genç bir kız gibi keyifle sohbet etti. Leon onun ruh halindeki bu ani değişim karşısında yine bocalamış ve arkasından ne geleceğini merak etmişti. Öğrenmek için fazla beklemesi gerekmedi.</p>

  <p>Prenses, "Ah, domuzları öldürmeyi çok seviyorum," dedi. "Afrika yabandomuzları da çok eğlenceli, ama bizim Alman yabandomuzları kadar değil."</p>

  <p>Leon, "Bizim de daha büyük ve daha tehlikeli domuzlarımız var," diye itiraz etti. "Aberdare Dağlarındaki ormanlarda yaşayan dev yabandomuzları en az beş yüz kilo gelir."</p>

  <p>"Hıh!" Kadın bu sözleri elini sallayarak geçiştirdi.</p>

  <p>"Beni her türlü avdan daha çok heyecanlandıran tek bir tür vardır."</p>

  <p>Leon ilgiyle, "Nedir o?" diye sordu. "Nadir bulunan bir tür mü?"</p>

  <p>Kadın keyifli bir şekilde güldü.</p>

  <p>"Hiç de değil. Polinezya Adaları'nda onlara 'uzun domuz' diyorlar." Leon gözlerine inanamayarak kadına baktı. "Ah zo! Sonunda anlayabildin." Tekrar güldü. "Bir sürü öldürdüm, ama heyecanı hiç azalmıyor. Sana ilkini anlatayım mı, Courtney?"</p>

  <p>"Nasıl arzu ederseniz." Sesi hissettiği dehşetten dolayı boğuk çıkmıştı.</p>

  <p>"Kraliyet arazilerinden birinde genç bir avlak bekçisiydi. Ben de on üç yaşındaydım. Bakire olduğum halde onu istedim, ama evliydi ve karısını seviyordu. Bana güldü. Ormanda çalıhorozu avlarken ikimiz yalnız kalınca, vurduğum bir kuşu alması için yolladım. On adım gitmişti ki tüfeğimin iki namlusuyla birden bacaklarının arkasından vurdum. Kemikleri parçalandı ve bacaklarında sadece sinir ve et kaldı. Çok fazla kan kaybediyordu. Kan kaybından ölene kadar yanına oturup konuştum. Neden onu öldürmek zorunda olduğumu anlattım. Merhamet diledi, kendisi için değil, pasaklı karısı ve karnında taşıdığı sümüklü çocuğu için olduğunu söyledi. Ağlayıp bir doktor getireyim diye yalvardı. Ona güldüm, tıpkı kendisinin bir süre önce bana yapmaya cüret ettiği şekilde. Ölmesi neredeyse bir saat sürdü." Kadın rüyada gibiydi. Bir süre sessizce ilerlediler ve sonra masum bir tavırla, "Sen asla o avlak bekçisi gibi hayal kırıklığına uğratmaz-sın beni değil mi, Courtney?" diye sordu.</p>

  <p>"Umarım etmem madam."</p>

  <p>"Ben de öyle olmasını umuyorum Courtney. Eee... artık birbirimizi gayet iyi anladığımıza göre, bana avlayacak iki ayaklı domuzlar bulmanı istiyorum. Benim için bunu yapar mısın?"</p>

  <p>Leon midesinin bulandığını hissetti ve cevap verirken sesi titredi. "Majesteleri, bu hiç beklemediğim bir şey. Düşünmek için biraz zamana ihtiyacım var. Benden istediğinizin suç olduğunu biliyorsunuz değil mi?"</p>

  <p>"Ben bir prensesim. Ceza almana engel olurum. Kimse bana ne o avlak bekçisini, ne de diğerlerini sormadı. Ben sıradan biri değilim. Kraliyet ailesinin bir üyesiyim. Seni korurum. Birkaç kölenin kaybolduğunu kimse fark etmez bile." Atından uzanıp Leon'un kaslı kolunu okşadı. Leon, kadının elini itip suratına bir yumruk indirmemek için kendini zor tutuyordu. Kadının sesi alçak ve baştan çıkarıcıydı.-"Courtney, denemeden o özel avın tadını bilemezsin."</p>

  <p>Leon sakinleşmek için derin bir nefes aldı, ama bu iğrenç şehvet arzusu ve zulüm karşısında tüm duyguları harekete geçiyordu. Sağlıklı düşünemiyordu. Kadının boğazını sıkmak için neredeyse karşı konulmaz bir istek vardı içinde. Daha sonra bu içgüdüsel davranışın göreviyle taban tabana zıt olacağını fark etti, kendisine ve etrafındakilere ne olursa olsun, alabileceği son bilgi kırıntısına kadar almak zorundaydı. Ondan sonra da o bilgilerle kadının çevresindekilere ulaşıp aynı şeyi onlara uygulaması gerekiyordu. Alman aristokrasisine ulaşmak için bu kadın tesadüfen ele geçirdiği bir anahtardı. Kendisi yargıç ya da cellat değildi. O sadece İngiliz Askeri İstihbaratı'nı oluşturan büyük makinenin minik bir dişlisiydi.</p>

  <p>Sonunda görevi baskın çıktı. Büyük bir çaba harcayarak ellerini kontrol altına alabildi. Kadının gırtlağına sarılmak yerine ellerini tutup sıktı. Sonra gülümseyip, "Tabii ki majesteleri," diye fısıldadı. "Arzunuzu yerine getireceğim. Ancak, bazı düzenlemeler yapmak için zaman tanımalısınız bana."</p>

  <p>"On altı gün sonra, safari bittikten sonra Almanya'ya dönmek zorundayım. Beni hayal kırıklığına uğratırsan kızarım... çok kızarım." Sesinde soğuk bir tehdit vardı ve bu Leon'un o genç Alman avlak bekçisini hatırlamasına yol açtı.</p>

  <p>***</p>

  <p>Kampa döndüklerinde henüz erkendi. Prenses banyo yapmak için çadırına gitti, Leon da kendi çadırına koşup av defterine amcası için acil bir not yazdı:</p>

  <p><i>Amca, yeni arkadaşım ve onun üst düzeydeki eski ahbapları konusunda saçlarınızı bembeyaz edecek hikâyelerim var.</i></p>

  <p><i>Ancak, şu anda bu canavarın elindeyim. Eğlenmek için benden ağza alınmayacak bir şey yapmamı istiyor. Hem kendi vicdanım, hem de yasalar bunu yapmama engel oluyor. Fakat onu reddetmek zorunda kalırsam da çok kızacak. Özenle hazırladığınız bilgi kapısını kapatacak. Bu olay gerçekleşmeden diplomatik bir yolla onu İngiliz Güney Afrika'sından gönderecek bir çare bulmanızı rica ediyorum.</i></p>

  <p><i>Saygılarımla. Yeğeniniz.</i></p>

  <p>Sayfayı koparıp katladıktan sonra safari ceketinin göğüs cebine koyarak ilikledi. Çadırından çıkıp ana çadıra gitti, giderken kraliyet çadırının yakınından geçtiği için prensesin Heidi'yi azarlamasını ve hizmetçinin boğuk hıçkırıklarını duydu. Yola devam edip hizmetkârlar bölümüne gelince Manyoro'yla Loikot'u kulübelerinin önünde oturmuş enfiye çekerken buldu. Onun yaklaştığını görünce susmuşlardı.</p>

  <p>Kimsenin bakmadığından emin olmak için çabucak etrafı kolaçan edip katlanmış kâğıdı Manyoro'ya uzattı. "Loikot'u da yanına al. Gidebildiğiniz kadar hızlı bir şekilde Nairobi'ye gidin. Bu kâğıdı KAR Karargahı’nda amcam Albay Ballantyne’a verin. Yolda oyalanmayın. Hemen gidin. Bu konuda da amcam dışında kimseyle konuşmayın."</p>

  <p>Hemen kalktılar ve kulübenin kapısının önünde yere saplanmış olan mızraklarını aldılar.</p>

  <p>Leon sözlerini pekiştirmek için Manyoro'yu kolundan yakaladı. "Kardeşim," dedi. "Hızlı koşarsanız cadı yakında gitmiş olacak."</p>

  <p>"Ndio, M'bogo." Manyoro haftalardır ilk kez gülümsemişti ve Loikot'la birlikte Nairobi'ye doğru koşarak kamptan çıkarken bacağı aksamıyordu.</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
