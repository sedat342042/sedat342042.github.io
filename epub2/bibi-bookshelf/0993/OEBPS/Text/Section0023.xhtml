<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Sonunda büyük başkanlık safarisi Ewaso Ng'iro Nehri kıyılarından ayrılmış ve el değmemiş tabiatın içinde ağır ağır kuzeybatıya doğru ilerlemeye başlamıştı. Kermit ve Leon arada uzaklara gidiyor, bol bol avlanıyor, çoğu zaman da kayda değer basanlarla geri geliyorlardı. Leon, Büyük Sihirbaz'ı tamir ettikten sonra Kermit bir daha hiçbir atışında ıskalamadı. Leon, acaba sadece Lusima'nın büyüsünden mi, yoksa Kermit'e azar azar aktarmış olduğu kendi ahlaki değerlerinden, ava saygı ve anlayışla yaklaşmaktan mı diye merak ediyordu. Asıl sihir o büyülerde değildi: Kermit'in becerikli ve saygılı bir avcı olarak olgunlaşmasında, denge ve özgüven sahibi bir erkek olmasıydı. Sınanıp sınavlardan geçen dostlukları da sağlam ve dayanıklı bir karaktere bürünmüştü.</p>

  <p>Ewaso Ng'iro Nehri'ni terk ettikten dört ay sonra safari, Victoria Gölü'nden çıkan ve Victoria Nil'ini oluşturan muazzam kolun başına, Jinja adı verilen bir yere gelmişti.</p>

  <p>Percy Phillips'in anlaşması nehre kadardı. Nil'in doğu kıyısında başka bir muazzam kamp vardı: Quentin Grogan görevi Percy'den devralıp, Başkan Roosevelt'i Uganda, Sudan ve Mısır üstünden Akdeniz kıyılarındaki İskenderiye'ye ulaştıracaktı. Oradan da Başkan ve maiyeti New York'a giden gemiye bineceklerdi.</p>

  <p>Roosevelt, Nil kıyısında bir veda yemeği düzenledi. Kendisi içmediği halde konuklarına şampanya ikram ettirdi. Neşeli geçen yemek Başkan’ın konuşmasıyla sona erdi. Konuklarının, her biriyle ilgili komik ya da dokunaklı anekdotlar anlatarak herkesi eğlendirdi. Arada, "Dinleyin, dinleyin!" ve "Çünkü o neşeli iyi bir insan!" sözleri duyuluyordu.</p>

  <p>Sıra en son Leon'a geldi. Başkan aslan avının ve Andrew Fagan'ın kurtarılışının öyküsünü anlattı. Ondan "Altına Kaçıran Basın" diye söz etmesi herkesi güldürdü. Fagan davette yoktu, aslan kazasından kısa bir süre sonra safariyi izlemekten vazgeçmişti. Sarsılmış olarak Nairobi'ye dönmüştü.</p>

  <p>"Bu arada az kalsın unutuyordum. Kermit biz seninle bahse girmemiş miydik? En büyük aslan üstüneydi galiba?" Başkan'ın bu sözleri üzerine konuklardan kahkahalar yükseldi.</p>

  <p>"Evet, girmiştik baba. Ve evet konusu da oydu."</p>

  <p>"Beş dolarına anlaşmıştık diye hatırlıyorum."</p>

  <p>"Hayır, baba, on dolardı."</p>

  <p>"Beyler!" Roosevelt masadakilere döndü. "Beş miydi, on mu?"</p>

  <p>Neşeli sesler, "Ondu! Ödeyin efendim! Bahis bahistir!" diye bağırıştı.</p>

  <p>Başkan iç geçirip cüzdanını çıkardı, yeşil bir banknot seçip masanın üstünden Kermit'in oturduğu yere uzattı. "Tamamını ödedim, hepiniz de şahitsiniz," dedi. Sonra tekrar misafirlerine döndü. "O ödüllü aslanı öldürdükten sonra iz sürücülerin oğlumu Masai kabilesinin onur üyesi ilan ettiklerini aranızda bilen yoktur."</p>

  <p>"Bravo!" sesleri yükseldi.</p>

  <p>Başkan susmaları için elini kaldırdı. "Ama ben de bu onura bir karşılık vermeliyim." Leon'a baktı. "Lütfen Manyoro'yla Loikot'u çağırır mısın?" Leon, onlara önceden Bwana Tumbo, yani "Efendi Güçlü Karın" tarafından çağırılacaklarını söyleyip uyarmıştı, Başkan Roosevelt'in Swahili adı buydu.</p>

  <p>Manyoro ile Loikot çadırın arkasında bekliyorlardı ve hemen geldiler. Kırmızı shuka'lın, kırmızı aşıboyası ve yağla süslenmiş saç örgüleriyle göz alıcıydılar, Ellerinde aslan assegai'leri vardı.</p>

  <p>Başkan, "Leon, lütfen sözlerimi tercüme eder misin bu beylere," dedi. "Oğlum Bwana Popoo Hima'ya kabilenizin büyük onurunu bahşettiniz. Onu bir morani olarak kabul ettiniz. Şimdi ben de size ülkem Amerika adına sesleniyorum. Bu belgeler sizin de birer Amerikalı olduğunuzu kanıtlıyor. Dilediğiniz zaman ülkeme gelebilir ve şahsen benim konuğum olabilirsiniz. Sizler Masai siniz, ama artık aynı zamanda Amerikalısınız da." Koltuğunun arkasında bekleyen sekreterine döndü ve kırmızı kurdelelerle bağlı vatandaşlık belgelerini aldı. Belgeleri Masai'lere verip ikisiyle de tokalaştı. Aynı anda Manyoro ile Loikot masanın etrafında aslan dansına başladılar. Kermit de ayağa fırlayıp onlara katıldı, o da zıplıyor, ayak sürtüyor, yüz hareketleri yapıyordu. Masadakiler el çırpıp tezahürat yaparken Roosevelt kahkahadan kınlıyordu. Dans bitince Manyoro ile Loikot büyük bir vakarla çadırdan ayrıldılar.</p>

  <p>Başkan tekrar ayağa kalktı. "Şimdi de bugün bizden ayrılacak dostlarımız için, birlikte geçirdiğimiz güzel günlerin anısına birkaç hediyem var." Sekreteri bir daha çadıra geldi, bu sefer elinde çizim defterleri vardı. Başkan defterleri alıp masanın etrafında dolaşarak konuklarına dağıttı. Leon kendininkini açtığında adına ithaf edilmiş olduğunu gördü.<i>&nbsp;</i></p>

  <p><i>"Sevgili dostum, usta avcı Leon Courtney'e, Afrika'nın Cennet Bahçeleri'nde oğlum Kermit ve benimle geçirdiği güzel günlerin anısına.&nbsp;</i></p>

  <p><i style="text-indent: 0.61em;">Teddy Roosevelt. ”</i><br /></p>

  <p>Defterde bir düzine elle çizilmiş karikatür vardı. Her biri son aylarda yaşanan olayları anlatıyordu. Birinde Kermit atından düşmüştü, altında da, "Oğul ve vâris bir takla atıyor ve Yüce Avcı bu müthiş gösteriyi keyifle izliyor," yazıyordu. Başka birinde Leon aslanın işini bitirirken görülüyordu, Roosevelt bunun altına da, "Büyük gazeteci Yüce Avcı tarafından aslana akşam yemeği olmaktan kurtarılırken ve güzel duygular yaşarken. Oğul ve vâris yukarıda sözü geçen Yüce Avcı'nın cesaretine tanık oluyor." Yazmıştı. Leon hediyeye hem çok şaşırmış, hem de onur duymuştu. Bu güçlü adamın elinden çıkan karikatürlerin paha biçilmez olduğunu biliyordu.</p>

  <p>Çok geçmeden yemek sona erdi. Başkanlık ekibini nehrin karşısına geçirecek tekneler hazır bekliyordu. Leon ve Kermit konuşmadan kıyıya indiler. İkisi de duygusal ya da basmakalıp gelmeyecek sözcükler bulmakta zorlanıyordu.</p>

  <p>Kıyıya ulaştıklarında Kermit sessizliği bozup, "Lusima'ya benim için bir hediye götürür müsün ortak?" dedi. Leon'a yeşil banknotlardan küçük bir rulo uzattı. "Sadece yüz dolar. O çok daha fazlasını hak ediyor. Bunduki'nini çok iyi ateş ettiğini ve ona teşekkür ettiğimi söyle."</p>

  <p>Tokalaşırlarken Leon, "Cömert bir hediye. Ona on tane güzel inek alır. Bir Masai için de bundan daha değerli bir şey yoktur," dedi.</p>

  <p>Kermit, "Hoşça kal ortak. Her şey çok güzeldi," dedi.</p>

  <p>"Amerikalıların dediği gibi süperdi müthişti. Hoşça kal ve Tanrı her zaman yanında olsun ahbap."</p>

  <p>Kermit, "Sana yazacağım," dedi.</p>

  <p>"Bence bütün kızlara da böyle söylüyorsundur."</p>

  <p>Kermit, "Göreceksin," dedi ve bekleyen tekneye bindi. Tekne kıyıdan ayrılıp Nil'in hızlı akan, engin sularını geçmeye başladı. Hemen hemen işitme mesafesini geçtikten sonra Kermit kıç tarafında ayağa kalktı ve bağırarak bir şey söyledi. Leon gürültüyle aşağı doğru akan suyun sesinden ancak birkaç kelimeyi duyabildi. "Savaşçı kanı kardeşleri!"</p>

  <p>Leon gülüp şapkasını salladı ve o da, "Tüfekler omza!" diye bağırdı.</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
