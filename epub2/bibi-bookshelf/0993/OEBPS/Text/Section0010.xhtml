<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Leon gayet iyi tanıdığı Lonsonyo Dağı'nın eteklerindeydi. Gevşek kenarlı şapkasını geriye itip ağır tüfeğini bir omzundan ötekine aktardı. Başını kaldırıp dağın tepesine baktı. Keskin gözleri tam tepedeki yalnız figürü seçebiliyordu. Şaşkınlıkla, "Bizi bekliyor," diye bağırdı. "Geldiğimizi nereden anladı?"</p>

  <p>Manyoro, "Lusima Ana her şeyi bilir," diye hatırlattı ve o da başını kaldırıp zirveye baktı. Mataraları, çadır bezinden sırt çantasını, Leon'un hafif .303 Lee-Enfield tüfeğini ve dört tane de fişeklik taşıyordu. Arkasından Leon gidiyor, en arkadan da uzun beyaz kanza'sı rüzgârda bacaklarına dolanan İsmail yürüyordu. Başının üstünde koca bir çıkın vardı. Tandala Kampı'ndan ayrılmadan önce Leon çıkını tartmıştı. Tam otuz bir kilo geliyordu ve içinde İsmail'in tencereden tavaya, biberden tuza, hatta kendi özel karışımı olan baharatlara kadar her türlü mutfak malzemesi bulunuyordu. Naro Moru hattında demiryolundan ayrıldıklarından beri Leon'un günlük olarak sağladığı Tommie butları ve İsmail'in aşçılık becerileri sayesinde harika yemekler yemişlerdi.</p>

  <p>Dağın tepesine vardıklarında Lusima, çiçek açmış devasa bir yabani yasemin ağacının altında onları beklemekteydi. Bir kraliçe gibi, uzun ve heykelimsi duruşuyla ayağa kalkıp selam verdi. "Sizi görüyorum oğullarım ve gözlerim seviniyor."</p>

  <p>Manyoro önünde diz çökerken, "Ana, silahlarımızı kutsaman ve avımızda yol göstermen için geldik," dedi.</p>

  <p>Ertesi sabah tüm köy halkı silahların kutsanmasını izlemek için sığır ağılındaki büyük incir ağacının çevresinde halka olmuştu. Leon'la Manyoro da onlarla birlikte çömelmişlerdi. İsmail böyle bir pagan törenine katılmayı reddetmiş ve en yakın kulübenin arkasındaki ateşin başında gösterişli bir tavırla kap kaçağını tıngırdatmaya koyulmuştu. Leon'un iki tüfeği kurutulmuş aslan postunun üstünde yan yana yatıyordu. Yanlarında taze öküz kanıyla süt dolu sukabakları ve fırınlanmış kil çanaklarda tuz, enfiye ve cam boncuklar duruyordu. Sonunda kulübesinin alçak kapısında Lusima göründü. Toplanan köy halkı el çırparak kadının ilahilerini söylemeye başladılar.</p>

  <p>"O bizi memelerinin sütüyle besleyen koca, kara inektir. Her şeyi gören bekçidir. Her şeyi bilen bilgedir. Kabilenin anasıdır." Lusima tüm tören sembollerine bürünmüş durumdaydı. Alnından, üzerine mistik hayvan figürleri oyulmuş fildişinden bir süs sarkıyordu. Shuka'sı parlak bir boncuk perdesiyle ve tropik deniz kabuklarıyla bezeliydi. Kat kat dolanmış boncuk kolyeleri göğsüne kadar iniyordu. Yağlanıp kırmızı aşıboyasıyla ovulmuş teni güneşte parlıyordu. Elinde zürafa kuyruğundan yapılmış bir asa vardı. Tüfeklerin ve kurbanlıkların etrafında dönerken heybetli adımlar atıyordu.</p>

  <p>Üstlerine bir tutam enfiye serperken, "Bu silahları taşıyan savaşçıdan hiçbir av kaçmasın," dedi. "Açtıkları yaralardan bolca kan aksın." Ucu püsküllü asasını sukabaklarına batırıp tüfeklerin üzerine kan ve süt serpti. Sonra Leon'un yanına gidip aynı karışımı başına ve omuzlarına serpiştirdi. "Ona avını takip edecek güç ve kararlılık ver. Avcı gözleri, avını uzaktan görecek kadar parlak olsun. Gücüne hiçbir yaratık karşı koyamasın. Bunduki'sinin, tüfeğinin sesini duyan en güçlü filler devrilsin."</p>

  <p>İzleyiciler elleriyle tempo tutarak kadının dualarını tekrarladılar: "Avcılar arasında kral olsun. Avcının gücü ona geçsin."</p>

  <p>Sonra dar bir çemberde giderek daha hızlı dönmeye başladı, ter ve aşıboyası çıplak göğüslerinin ortasından oluk oluk akana kadar da durmadı. Kendini Leon'un önündeki aslan postuna attığında gözleri geriye kaymış, dudaklarının köşelerinde beyaz köpükler oluşmuştu. Tüm bedeni titreyip spazmlar geçiriyor, bacakları havayı tekmeliyordu. Dişlerini gıcırdattı ve acılı bir inilti koyuverdi.</p>

  <p>Manyoro, "Ruh bedenine girdi," diye fısıldadı. "Şimdi onun sesiyle konuşmaya hazır. Sorunu sor."</p>

  <p>"Lusima, Büyük Ruh'un gözdesi, oğulların fillerin içinde bir şef arıyor. Onu nerede buluruz? Bize o büyük erkek file giden yolu göster."</p>

  <p>Lusima'nın başı iki yana sallanmaya başladı ve solukları daha da hızlandı. Sonunda kenetlenmiş dişlerinin arasından boğuk ve doğal olmayan bir sesle, "Rüzgârı izleyin ve tatlı şarkıcının sesine kulak verin. O size yolu gösterecek." Derin bir soluk verdikten sonra doğrulup oturdu. Gözleri berraklaştı, yeniden odaklandı ve ilk kez görüyormuş gibi Leon'a baktı.</p>

  <p>"Hepsi bumu?"-</p>

  <p>"Başkası yok."</p>

  <p>Leon, "Anlamıyorum," diye ısrar etti. "Tatlı şarkıcı kim?"</p>

  <p>Kadın, "Sana bütün mesajım bu," dedi. "Eğer tanrılar avını kollarsa zamanla anlamını bulursun."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
