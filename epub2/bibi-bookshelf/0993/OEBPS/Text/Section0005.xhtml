<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Leon, ayakları iyileşip güçlendikçe hızlanıyor, Loikot'u daha rahat izleyebiliyordu. Çocuk, halkının o tipik uzun ve akıcı adımlarıyla ilerliyordu.</p>

  <p>Bir yandan da durmadan yolda ilgisini çeken şeyler hakkında yorumlar yapıyordu. Sık çalıların arasında duran Afrika ceylanının ince, gri siluetini üç yüz metre öteden seçebilen parlak ve genç gözleriyle hiçbir şeyi kaçılmıyordu.</p>

  <p>Aşmakta oldukları düzlük, birçok canlıyı barındırıyordu. Loikot etraflarında hoplayıp zıplayan küçük antilop sürülerine aldırmıyor ama daha önemli olan her şeyi gösteriyordu. Leon artık çocuğu daha kolay anlayabilecek kadar Maa dili kapmıştı.</p>

  <p>Lonsonyo Dağı'ndan ayrılırken yanlarına yiyecek almamışlardı ve Leon neyle yaşayacakları üzerine biraz kafa yormuştu, ama aslında meraklanmasına gerek olmadığını şimdi anlıyordu. Çünkü Loikot, her defasında ilginç bir mönü sağlamayı başarıyordu. Sunduğu yiyecekler arasında; küçük kuşlar ve yumurtaları, çekirgeler ve başka böcekler, yabani meyveler ve kökler, tembel tembel uçarken çobandeğneğiyle avladığı bir beç tavuğu ve yine sopasıyla vurarak öldürmek için bozkırda bir kilometre peşinden koştuğu dev bir kertenkele vardı. Kertenkelenin eti tavuk etini andırıyordu ve her ne kadar leşine alacalı mavi sinek sürüleriyle şişko beyaz larvaları yerleşmiş olsa da onlara üç gün yeterdi.</p>

  <p>Leon'la Loikot her gece küçük bir ateşin yanında, soğuğa karşı shuka'larına sarılarak uyudular ve her gün sabahyıldızı hâlâ şafakta parıldarken güne başladılar. Üçüncü sabah Loikot aniden kazık gibi durup, sadece elli metre uzaktaki düz tepeli akasya ağacının bulunduğu yeri gösterdiğinde, güneş daha yükselmemişti ve hava yarı karanlıktı.</p>

  <p>Leon, "Kim ki o?" diye sordu.</p>

  <p>"Onu görmüyor musun? Aç gözlerini M'bogo." Loikot bu kez değneğiyle gösterdi. Leon ancak o zaman ağaçla aralarındaki kahverengi otlakta iki küçük siyah püskül seçebildi. Bir anda ayıldı ve bütün resim gözünün önüne serildi. Leon, otlara dümdüz uzanmış, amansız sarıgözleriyle kendilerini izleyen dev gibi bir dişi aslana bakmaktaydı. O sevimsiz püsküller de hayvanın yuvarlak kulaklarının kara uçlarıydı.</p>

  <p>"Güzel Tanrım!" Leon bir adım geri çekildi.</p>

  <p>Loikot güldü. "Benim Masai olduğumu biliyor. Üstüne gidersem kaçar." Değneğini salladı. "Hey, ihtiyar, yakında sınav günüm gelecek. Seninle o zaman buluşur, hangimiz daha iyiymiş görürüz." Geleneksel cesaret sınavından söz ediyordu. Genç bir morani, erkekten sayılıp mızrağını beğendiği herhangi bir kadının kapısına saplama hakkına erişmeden önce bir aslanla yüzleşmek ve geniş ağızlı assegai'siyle onu öldürmek zorundaydı.</p>

  <p>"Kork benden sığır hırsızı. Kork benden, çünkü senin ölümünüm ben!" Loikot, değneğini kaldırıp saplanacak bir mızrak gibi tuttu ve kıvrak adımlarla dans edercesine aslanın üstüne yürüdü. Aslan ayağa fırlayıp dudaklarını tehditkâr bir kükremeyle büktükten sonra otların arasından kaçıp gidince Leon hayretler içinde kaldı.</p>

  <p>Loikot, "Beni gördün mü M'bogo?" diye bir çığlık attı. "Simba benden nasıl korktu gördün mü? Benden nasıl kaçtığını gördün mü? Bir morani olduğumu biliyor. Masai olduğumu biliyor."</p>

  <p>"Seni çılgın velet!" Leon sıkılı yumruklarını gevşetti. "İkimizi de yem yapacaksın." Rahatlayarak güldü. Lusima'nın sözlerini hatırlamış ve anlamıştı ki yüzlerce yıldır aman vermeden kuşaklar dolusu aslan avlayan Masai'ler hayvanların hafızasında derin izler bırakmıştı. Uzun kırmızı pelerini ölümcül bir tehdit olarak algılar hale gelmişlerdi.</p>

  <p>Loikot zaferle havaya zıplayıp tek ayaküstünde döndü ve Leon'la birlikte kuzeye doğru olan yolculuklarına devam ettiler. Çocuk, yol boyunca anlatmayı sürdürdü. Adımlarını yavaşlatmadan kendi galibiyetini ve hayvanın yaptıklarını açıkladı. Leon onun doğa ve içindeki canlılarla ilgili bilgisinin derinliğine hayran olmuştu. Aslında çocuğun bu kadar uzmanlaşmasında şaşılacak bir şey yoktu: neredeyse yürümeye başladığından beri kabilenin hayvanlarını güdüyordu. Manyoro en küçük çoban çocukların bile en çetin bölgelerde kayıp bir hayvanın izini günlerce sürebildiklerini anlatmıştı. Fakat Loikot durup değneğinin ucuyla yerdeki koca yuvarlak ayak izini gösterince yine de şaşırdı. Zemin güneşten kavrulup sertleşmişti ve çeşitli kayaçlar ve çakmaktaşlarıyla kaplıydı. Çocuğun yardımı olmadan kendi başına asla o erkek fil izini fark edemezdi, ama Loikot izin bütün detaylarını ve nüanslarını görebiliyordu.</p>

  <p>"Bunu tanıyorum. Sık sık görürüm. Bu uzunlukta dişleri var..." Yere bir işaret koyup bacaklarını aça aça üç büyük adım attı ve bir işaret de oraya koydu. "Kabilesinin büyük gri şefidir."</p>

  <p>Lusima da aynı tanımı kullanmıştı. "Erkek olmayan büyük gri erkekleri izle." O zaman bu sözler Leon'u şaşırtmıştı ama şimdi onun fillerden söz ettiğini anlıyordu. Kuzeye doğru yürümeye devam ederken Lusima'nın öğütlerini düşündü. Yabani doğada iz sürmek onu hep büyülemişti. Babasının kütüphanesinde büyük avcılar hakkında ne varsa hepsini okumuştu. Baker'in, Selous'un, Gordon-Cumming'in, Cornwallis Harris'in ve diğerlerinin tüm maceralarını öğrenmişti. Babasının işine girmek yerine KAR'a yazılmasının en önemli sebeplerinden biri doğa sporlarının cazibesiydi. Babası doğrudan para kazanmaya yönelik olmayan her türlü faaliyeti kaytarmak olarak nitelendirirdi. Fakat Leon yüksek rütbeli subayların genç subaylarını böyle büyük av partileri türünden erkeksi heveslere teşvik ettiğini duymuştu. Yüzbaşı Cornwallis Harris'e, Hindistan'daki birliğinden bir yıllığına ayrılıp Güney Afrika'ya gitmesi ve keşfedilmemiş doğada avlanması için izin verilmişti. Leon da kahramanlarının yaptıklarını yapmaya özeniyordu ama şimdiye kadar eline hayal kırıklığından başka bir şey geçmemişti.</p>

  <p>KAR'a katıldığından beri birkaç kere o ilk büyük av deneyimini tatmak için müracaat etmişti. Ancak komutanı Binbaşı Snell, taleplerini elinin tersiyle geri çevirmişti. "Safari avlarında büyük zaferler kazanmak için imza attığını sanıyorsan yanılıyorsun Courtney," demişti. "İşinin başına dön. Bu saçmalıkları bir daha duymak istemiyorum." Leon'un o ana kadarki avcılığı, devriye gezerken askari'lerini beslemek için vurduğu birkaç küçük Grant ve Thomson antilobundan -bunlara Tommies deniyordu- ibaretti. Ama etrafı o muhteşem hayvanlarla doluyken kalbi yerinden çıkacak gibi oluyordu. Peşlerinden gitme fırsatı bulmanın özlemini çekiyordu.</p>

  <p>Şimdi Lusima'nın, "Büyük gri erkeklerin peşinden git," derken fildişi avcılarının yaşamını sürmesini önerip önermediğini merak ediyordu. Cazip bir fikirdi. Artık Loikot'un peşinden giderken daha neşeliydi. Hayat güzel ve vaatlerle dolu görünüyordu. İlk askeri operasyonunda başarılı olmuştu. Manyoro hayattaydı. Önünde yepyeni bir gelecek uzanıyordu. Hepsinden iyisi, Verity O'Hearne kendisini Nairobi'de bekliyordu. Evet, hayat güzeldi, aslında çok çok güzeldi.</p>

  <p>Lonsonyo Dağı'ndan ayrıldıktan beş gün sonra Loikot doğuya döndü ve Leon'u Büyük Rift Vadisi tepelerinden yükseklerdeki hafif eğimli ormanlık tepelere ulaştırdı. Tepelere tırmanıp aşağıdaki gölgeli vadiyi seyrettiler. Uzakta, akşam güneşinde parlayan bir şey vardı. Leon elini gözlerine siper ederken. Loikot, "Evet M'bogo," dedi. "O senin demir yılanın işte."</p>

  <p>Ağaçların tepesinden lokomotifin muntazam aralıklarla püskürttüğü dumanı gördü ve buhar düdüğünün kederli sesini duydu.</p>

  <p>Loikot kibirli bir tavırla, "Artık senden ayrılıyorum," dedi. "Buradan sonra sen bile yolunu kaybedemezsin. Benim dönüp sığırlara bakmam lazım."</p>

  <p>Leon onun gidişini üzüntüyle izledi. Çocuğun hayat dolu, neşeli arkadaşlığını sevmişti. Sonra bu düşünceyi aklından çıkarıp tepeden inmeye başladı.</p>

  <p>***</p>

  <p>Trenin makinisti sürücü mahallinin yan penceresinden sarktı ve ileride, rayların yanında yürümekte olan uzun boylu birini gördü. İlk başta aşıboyası kırmızı shuka'sı yüzünden onu Masai sandı. Ancak yanından geçerken makinenin yarattığı rüzgârla pelerini açılınca makinist onun beyaz bir erkek olduğunu gördü ve haki üniformasından kalan parçalan fark etti. Fren lövyesine asıldı, tekerlekler çelik rayların üstünde gıcırdadı ve tren bir buhar bulutu içinde durdu.</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
