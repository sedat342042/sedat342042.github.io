<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Leon Kelebek'i yamaçlara gelmeden döndürdü ve zeplinin kumanda kabininden atlayanlara baktı. En az üç paraşüt açılmamış ve insanlar kolları bacakları savrularak ağaçların tepesine kadar ok gibi inmişti. Daha şanslı olan bazıları muson rüzgârıyla devedikeni tüyü gibi uçmuş ve dağın yamaçlarına dağılmışlardı. Sonra erkeklerden daha kısa ve ince olan Eva'nın da kurşun gibi indiğini gördü. Paraşütü açılsın diye beklerken bütün gücüyle dudağını dişledi, sonra beyaz ipek çiçek gibi açılınca rahat bir nefes aldı. Genç kadın birkaç saniyede ormanın yoğunluğunda gözden kaybolmuştu.</p>

  <p>Assegai burnunu havaya dikmiş durumda uçmaya, daha doğrusu rüzgârla sürüklenmeye devam ediyordu. Ağır ağır yükseliyordu da ama Leon bir göz atınca zirveyi aşmayı başaramayacağını anlamıştı. Kuyruğu ağaçlara çarptı ve şiddetle döndü. Karaya vurmuş denizanası gibi yan yattı ve devasa gaz tankları ağaçların üst dallarına takıldı. Tanklar koptu ve zeplin delinmiş bir balon gibi söndü. Leon bunu takip edecek hidrojen patlamasını bekledi -hasar gören jeneratörlerden gelecek tek bir kıvılcım yeterdi ama hiçbir şey olmadı. Gaz dışarı çıkıp rüzgâr tarafından dağıtılmış olduğu için Assegai ağaçların tepesinde şekilsiz bir kumaş ve enkaz yığını olarak kalmıştı. Muazzam ağırlığı yüzünden en kalın dallan bile kırıyordu.</p>

  <p>Leon Kelebek'e tam bir dönüş yaptırdı ve enkaza yaklaştı. Ormanda Eva'yı görebilmek için ümitsizce çırpındı, ama hiç iz yoktu. Tekrar döndü ve bir geçiş daha yaptı. Bu sefer paraşüte asılıp kalmış cansız bir beden gördü, ipek yüksek bir ağacın dallarına dolanmıştı. Çok alçaktan uçtuğu için Graf Otto'yu tanıyabildi.</p>

  <p>"Ölmüş," diye düşündü. "Sonunda o kahrolası boynunu kırmış." Sonra adam tam Kelebek'in altında kaldı ve alttaki kanat Leon'un görüş alanını kapadı.</p>

  <p>Kelebek' i piste götürmek üzere alçaktan uçarak geri döndü, böylece bir an bile kaybetmemiş olacaktı. Geri dönüp Eva'yı aramak istiyordu. Beyaz köpüklerle dökülen şelalenin önünden geçerken Sheba'nın Havuzu'na baktı, işaretlerini dikkatle kontrol etti. Havadan gidince Assegai'nın enkazından birkaç dakikalık mesafedeydi, ama yaya olarak zorlu bir yol olacağını biliyordu. Yere konup da motorları susturduğu an koltuğun altındaki tüfeğine uzandı. Üç seri hareketle büyük Holland'ın namlularıyla gövdeyi birleştirdi ve şarjörlerini taktı. Sonra bacaklarını kokpitin yanından sarkıtıp aşağı atladı. Bir yandan da onu karşılamaya koşan moranilere emirler yağdırıyordu.</p>

  <p>"Çabuk! Mızraklarınızı alın. Hanım Sahip orada ormanda tek başına. Başına bir şey gelebilir. Onu hemen bulmamız lazım." Alçak çalıların üstünden atlayarak bayır aşağı koşmaya başladı. Peşinden gelen savaşçılar onu ağaçların arasında görmekte zorlanıyorlardı.</p>

  <p style="text-align: center;"><img alt="wsa" src="../Images/wsa.gif" /><br /></p>
</body>
</html>
