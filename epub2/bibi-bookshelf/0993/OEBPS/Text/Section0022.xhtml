<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ertesi sabah erkenden post yüzücüler aslanın derisini yüzmeye başladılar ve nemli postu kalın bir tuz tabakasıyla kapladılar.</p>

  <p>Leon, "İşiniz bitince burada bekleyin," dedi. "Sizi alması için Loikot'u yollayacağım."</p>

  <p>Doğudan gün ışığı gelmeye başlayınca ağaçların başladığı yere bakmaya başladı. Yaprakları tek tek seçer hale gelince de, "Avlanmak için ışık yeterli! Lütfen atlarınıza binin beyler," diye seslendi. Herkes eyerine yerleştikten sonra Manyoro'ya bir el işareti yaptı. Önde iki Masai olmak üzere birbirlerine yakın bir şekilde ilerlemeye başladılar. Leon atını biraz dizginleyip Bay Fagan'la üzengi üzengiye gelecek şekilde yanaştı. Alçak sesle, ama kesin bir tavırla konuşuyordu. "Bay Roosevelt, sizi de ava davet etmekle nezaket gösterdi. Bana kalsa kabul etmezdim. Ancak, bu işin tehlikesini hafife alıyor olabilirsiniz. İşler yolunda gitmezse birileri fena halde zarar görebilir. Geride kalıp tehlikeden uzak durmanız için ısrar ediyorum."</p>

  <p>"Elbette Bay Courtney. Nasıl isterseniz."</p>

  <p>"Geride kalın derken en az iki yüz metre mesafeden söz ediyorum. Ben müşterimi kolluyor olacağım. Aynı anda size de göz kulak olamam."</p>

  <p>"Anlıyorum. İki yüz metre geride ve fare kadar sessiz olacağız efendim. Orada olduğumuzu hissetmeyeceksiniz bile."</p>

  <p>Manyoro, onları üç kilometre ötedeki diğer aslan tuzağına götürdü. Yaşlı zürafanın şişmiş leşine yaklaşırlarken hayvanı yemekte olan büyük bir akbaba sürüsü havalandı ve bir düzine kadar sırtlan da panik halinde, kuyruklarını sırtlarına kaldırmış, gülmeye benzer tiz sesler çıkararak uzaklaştılar, sırıtkan çenelerinden kanlı sakatat parçaları sarkıyordu.</p>

  <p>Manyoro, "Hapana" diyerek omuz silkti. "Bir şey yok."</p>

  <p>Leon, "Üç tuzak daha var. Onlardan birinde olmalı. Vakit harcama da yol göster Manyoro," diye emretti. İkinci leş, yeni yanmış, üç tarafı gür bitki örtüsü yere yakın olan ve kaçan bir hayvanın rahatça sığınacağı yeşil Kusaka-saka çalılarıyla kaplı açık bir alandaydı. Fakat Leon leşin etrafında yeterince açıklık olduğu için burayı seçmişti. İşlerini görmelerine yetecek kadar yer vardı.</p>

  <p>Leon'u ilk çarpan ve sinirlerini oynatan şey, civardaki ağaçların üst dallarına tünemiş koca bir akbaba kolonisiyle Kusaka-saka çalılarının kenarında bekleyen dört sırtlan oldu. Hem akbabalar, hem de sırtlanlar açıklığın ortasındaki ölü bizondan uzak duruyorlardı. Hoşlarına gitmeyen bir şey olmalıydı. Sonra epey önde olan Manyoro, durdu ve yaptığı hareketle Leon'a sözle iletilmiş gibi net bir mesaj yolladı.</p>

  <p>Leon da Kermit'e, "Aslan burada. Dikkatli ol," dedi. "Bekle. Manyoro iyice yaklaşıyor. Bırakalım hazırlık yapsın." Fagan ve grubu da onlara yetişmişti. Leon, "Siz burada kalıyorsunuz," dedi. "Ben işaret verene kadar da daha fazla yaklaşmayın. Buradan her şeyi görebilir ve tehlikeden de uzak olursunuz." Manyoro'nun rüzgârı kontrol edişini izlediler. Hafif ve ılıktı ama doğruca tuzağın bulunduğu taraftan geliyordu. Manyoro başını sallayıp başka bir hareket yaptı.</p>

  <p>Leon, Kermit'e, "Evet ahbap, aslan leşin başında," dedi. "Biz de gidiyoruz. Son dakika uyarıları. Sakin ol. Acele etme. Ama ne yaparsan yap, bu sefer o kahrolası aslana bakma."</p>

  <p>"Tamam patron." Kermit hem sinirli, hem de heyecanlıydı ve sırıtıyordu, tüfeğini almak için uzanan eli titriyordu. Leon bu ağır yürüyüşün ona kendini toparlaması için fırsat yaratacağını umdu.</p>

  <p>Atlarından indiler.</p>

  <p>"Tüfeğini kontrol et. Şarjöre mermi sürülü olduğundan emin ol." Kermit söylenenleri yaparken Leon artık ellerinin titremediğini görüp rahatladı. Arkalarında pozisyonunu alsın diye Manyoro'ya işaret etti ve yanmış açık alandaki uzun yürüyüşlerine başladılar. Attıkları her adımda yerden küçük kül topakları kalkıyordu. Onlar leşe daha iki yüz elli adım uzaktayken aslan arkasından ayağa kalktı. Çok iri bir hayvandı, her parçası diğer aslanınki kadar büyüktü. Yelesi de gürdü, ama kızıldı, sadece uçlarında yer yer siyahlıklar vardı. İyi durumdaydı, postu ipeksi ve parlaktı, hiçbir yerinde çirkin yara izleri yoktu. Hırlamak için ağzını açınca uzun ve mükemmel dişleri beyaz beyaz parlamıştı. Ama gençti ve o yüzden ne yapacağı belli olmuyordu.</p>

  <p>Leon fısıltıyla, "Ona bakma!" diye uyardı. "Yürümeye devam et ama Tanrı aşkına ona bakma. Daha yakına gitmemiz gerek. Çok daha yakına." Daha arada yüz elli metre varken aslan bir daha kükredi ve kuyruğu kararsızca büküldü. Koca yeleli başını çevirip arkasına baktı.</p>

  <p>Leon içinden hay aksi, hayır, dedi. Sinirleri bozulmuştu. Yerini korumayacak. Kaçıp gidecek.</p>

  <p>Aslan tekrar onlara dönüp bir daha hırladı, ama seste o öldürücü yoğunluk yoktu. Sonra, birdenbire, dönüp koşmaya başladı ve açık alanı geçip, kendini Kusaka-saka çalılarının arasına attı.</p>

  <p>Kermit, "Kaçıyor!" diye bağırdı ve üç adım attıktan sonra durup Lee-Enfield'i kaldırdı.</p>

  <p>"Hayır!" Leon telaşla bağırmıştı. "Ateş etme." Mesafe çok uzaktı ve aslan hızlı hareket eden bir hedefti. Leon, Kermit'i durdurmak üzere koştu, ama Lee-Enfield keskin bir sesle patladı ve namlu sarsıldı. Aslanın uzun kasları ipeksi postun altında hayatının baharını yaşayan bir atletinki gibi oynuyordu. Leon merminin çarptığını gördü. Çarpma noktasında, hareketsiz, derin bir göle, taş atılmış gibi deri dalgalanmış». Hayvanın böğründeki son kaburganın iki karış ötesinde ve gövdenin ana arterinin altında kalmıştı.</p>

  <p>Leon, "Karnına geldi!" diye inledi. "Çok uzaktı." Aslan mermiyi yiyince homurdanmış ve ölümcül bir koşuya başlamıştı. Leon tüfeğini omzuna alana kadar hayvan neredeyse Kusakasaka'nın sağladığı güvenliğe ulaşmıştı. Holland'la nişan alabilmek için aradaki mesafe fazla uzundu. Yine de Leon ateş etmek zorundaydı. Aslan yaralıydı. Başarı şansı ne kadar az olursa olsun, işini bitirmeliydi. İlk namludan ateş etti, ama ağır mermi aslanın göğsünün altında toprağa saplandı. İkinci atışın sesi ilkine karıştı, ama aslan çalıların içinde gözden kaybolduğu için nereye gittiğini göremedi. Hemen dönüp Manyoro'ya baktı ve sol bacağını gösterdiğini gördü.</p>

  <p>Leon öfkeyle, "Kahrolası arka bacağı kırıldı," diye söylendi. "Fazla yavaşlatmaz onu." Boşalan şarjörü çıkarıp Holland'ı yeniden doldurdu.</p>

  <p>Kermit'e, "Orada boş tüfeğinle durup etrafı seyretmeyi bırak," diye çıkıştı. "Lanet şeyi doldur tekrar."</p>

  <p>Kermit, "Üzgünüm," dedi, utanmıştı.</p>

  <p>Leon, "Ben de öyle," diye terslendi.</p>

  <p>Kermit, "Kaçıp gidecekti," diye açıklamaya çalıştı.</p>

  <p>"Eh, işte şimdi sahiden gitti, karnında senin merminle." Leon eliyle Manyoro'yu çağırdı ve ikisi çömelip ciddi ciddi konuşmaya başladılar. Bir süre sonra Manyoro yine Loikot'un yanına döndü ve iki Masai bir tutam enfiye çektiler. Leon da çıplak toprağa oturdu, Holland'ı kucağına yatırmıştı. Kermit biraz ötede oturduğu yerden Leon'u izliyordu. Leon aldırmadı.</p>

  <p>Sonunda Kermit, "Şimdi ne yapıyoruz?" diye sordu.</p>

  <p>"Bekliyoruz."</p>

  <p>"Neyi?"</p>

  <p>"Zavallı aslanın kan kaybetmesini ve yaralan yüzünden katılaşmasını."</p>

  <p>"Ya sonra?"</p>

  <p>"Sonra Maynoro'yla ben gidip işini bitireceğiz."</p>

  <p>"Ben de sizinle geleceğim."</p>

  <p>"Hayır, kesinlikle gelmeyeceksin. Bugünlük yeterince eğlendin."</p>

  <p>"Size bir şey olabilir."</p>

  <p>"Böyle bir olasılık her zaman var." Leon acı acı güldü.</p>

  <p>"Bana bir şans daha ver Leon." Kermit yalvarıyordu.</p>

  <p>Leon başını çevirip ilk kez yüzüne baktı, bakışları sert ve soğuktu. "Bana bir sebep söyle."</p>

  <p>"Çünkü o muhteşem hayvan orada ağır ağır can çekişerek ölüyor ve ona bunu yapan benim. Oraya gidip onu acılarından kurtarmayı Tanrı'ya, aslana ve erkeklik gururuma borçluyum. Bunu anlıyor musun?"</p>

  <p>Leon, "Evet," dedi. İfadesi yumuşamıştı. "Çok iyi anlıyorum ve saygı duyuyorum. Birlikte gideceğiz ve seni yanıma almayı onur sayacağım."</p>

  <p>Bir şeyler daha diyecekti, ama açıklığa gözü takıldı ve ifadesi dehşete dönüştü. Ayağa fırladı. "O Tanrı'nın cezası geri zekâlı ne halt ettiğini sanıyor?" Andrew Fagan atıyla ağır ağır tam Kusaka-saka çalılarının kenarında ilerliyordu, tam yaralı aslanın gözden kaybolduğu noktaya doğru gidiyordu. Leon, onu durdurmak için koşmaya başladı.</p>

  <p>"Geri dön kahrolası budala! Geri dön!" diye avazı çıktığı kadar bağırdı. Fagan dönüp bakmadı bile. Yavaş yavaş ölümcül tehlikeye doğru ilerliyordu. Leon da hızla koşuyordu ve bir daha bağırmadı. Nefesini, karşılaşacağı kötü manzaraya saklıyordu. Artık o kadar yaklaşmıştı ki Fagan'ın duymaması imkânsızdı. "Fagan, seni aptal! Uzaklaş oradan!" diye bağırdı ve tüfeği başının üstünde salladı. Bu kez Fagan dönüp baktı ve neşeyle binici kırbacını salladı, ama atını durdurmamıştı.</p>

  <p>"Hemen buraya dön!" Leon'un sesi çaresizlikten tizleşmişti.</p>

  <p>Bu sefer Fagan atını durdurdu ve tebessümü yok oldu. Leon'a doğru döndü ve tam o anda aslan bütün gücüyle, öfke içinde homurdanarak saldırdı. Yelesi dikilmiş, sarıgözlerinden ateşler saçarak Fagan'a doğru koşuyordu.</p>

  <p>Fagan'ın atı başını savurup vahşice şaha kalktı. Fagan'ın bir ayağı üzengiden çıktı ve hayvanın boynuna doğru fırladı. At koşmaya başlayınca da iki koluyla boynuna sarıldı. Kısa mesafede aslan atla biniciden daha hızlıydı ve onlara çabucak yetişti. Havaya sıçrayıp ön pençelerini atın kalçasına geçirdi.</p>

  <p>At acıyla inledi ve kendini pençelerden kurtarmak için şiddetle sıçradı. Fagan dengesini yitirmiş ve çuval gibi yere düşmüştü. Ama bir ayağı üzengide takılı kaldığı için çırpınan atın arkasında, aslanın arka bacaklarının altında sürükleniyordu. At kişniyor ve saldırgandan kurtulmak için çifte atıyordu. Toynakları Fagan'ın başının etrafında parlıyordu. Aslanın arka bacaklarından biri kırık olduğu için atı aşağı indirecek gücü toplayamıyordu. Yanmış otlardan çıkan küller yüzünden göz gözü görmez olmuştu. O karmaşada Leon, aslan yerine adamı vurmaktan korktuğu için ateş edemiyordu. Daha sonra Fagan'ın üzengi kayışı koptu ve adam dövüşün dışına yuvarlandı.</p>

  <p>Leon, "Fagan, bana doğru gel!" diye bağırdı. Bu sefer Fagan çağrıya büyük bir istekle karşılık verdi. Üzenginin çeliği hâlâ sağ ayağına takılı olarak ayağa kalktı ve Leon'a doğru atıldı. Arkasında aslanla at hâlâ boğuşuyordu, at iki bacağıyla çifte atarak aslanı bir halkanın içine çekiyor, aslan kükrüyor, ön pençelerini geçirdiği atın sağrısını ısırmaya çalışıyordu.</p>

  <p>At bir çifte daha attı ve bu sefer iki toynağı birden sert bir şekilde aslanın göğsüne indi. Çarpma o kadar şiddetliydi ki aslan geriye doğru düştü ve pençeleri atın etinden kurtuldu. Sırtüstü yuvarlanmıştı, ama aynı hareketle tekrar ayağa kalktı. At ise dörtnala kaçıyordu, bacağındaki ağır yaralardan kan fışkırıyordu. Aslan da peşinden gidecek gibi oldu, ama Fagan'ın hareketleri dikkatini çekti. Hızla yön değiştirip Fagan'a doğru atıldı. Fagan arkasına bakıp acıyla haykırdı.</p>

  <p>"Bana doğru gel!" Leon da ona doğru koşuyordu, ama aslan daha hızlıydı. Leon hâlâ ateş edemiyordu, çünkü Fagan aslanla ikisinin ortasındaydı. Bir saniye sonra aslan üstünde olacaktı.</p>

  <p>Leon, "Çömel!" diye bağırdı. "Yere yat ki ateş edebileyim."</p>

  <p>Belki söz dinlediği için, ama daha çok korkudan dermanı kalmadığı için Fagan yere yığıldı ve toprağın üstünde armadillo gibi top haline gelip, dizlerini çenesine doğru çekti ve ellerini ensesinde birleştirdi. Yüzü bembeyaz bir dehşet maskesine dönüşmüş, gözleri sıkı sıkı kapanmıştı. Neredeyse çok geç olmuştu. Aslan saldırının son ölümcül anlarında sessizce atıldı, ağzı açık, dişleri ortadaydı. Fagan'ın çaresiz bedenini ısırmak üzere boynunu uzatıyordu.</p>

  <p>Leon ilk namlusuyla ateş etti ve mermi aslanın alt çenesine isabet etti. Fincanla atılan zarlar gibi beyaz diş parçalan saçıldı. Genişletilmiş mermi büyük bir güçle hayvanın vücudu boyunca, göğüsten anüse kadar ilerlemeye devam etti. Aslan parende atar gibi havaya savruldu. Yine dört ayaküstüne düştü ve öyle durdu. Gövdesi iki yana savruluyor, başı öne sarkıyor, açık çenelerinden kan geliyordu. Leon'un ikinci mermisi omzundan girip kemiği parçalayarak kalbine gitti. Aslan gevşemiş bacaklarıyla geriye devrildi, gözleri sıkıca kapalıydı. Kırılmış, kanlı çenesini oynattı, ama sesi çıkmadı.</p>

  <p>Leon sol elinde iki büyük mermi daha bekletiyordu. Bir başparmak ve bilek hareketiyle Holland'ı açıp kovanları yere attı ve yine tek bir seri hareketle tüfeği doldurdu. Holland'ı yeniden omzuna astı. Aslanın göğsüne bir emniyet atışı yaptı ve hayvanın sağlam bacağı son kez çırpındıktan sonra hareketsiz kaldı.</p>

  <p>Kibarca, "İşbirliğiniz için teşekkürler Bay Fagan. Artık kalkabilirsiniz," dedi. Fagan gözlerini açıp kendini cennette bulmayı beklermişçesine etrafına bakındı. Sonra acıyla ayağa kalktı.</p>

  <p>Yüzü kabuki [<i>Geleneksel Japon halk tiyatrolarında (kabuki) yüze takılan beyaz maske.</i>] maskesi kadar beyaz ama terden yapış yapıştı. Bütün vücudu külle kaplanmıştı. Ama yirmi dolarlık Brooks Brothers binici kıyafetinin önü de terden sırılsıklam olmuştu. Leon'a doğru titrek bir adım atınca çizmelerinden şap şap sesler geldi.</p>

  <p>Dördüncü kuvvetin korkusuz kahramanı, Amerikan Associated Press'in duayeni, New York Raket Kulübü'nün komite üyesi ve Pennsylvania Golf Kulübü'nün sekiz engelli turnuva kaptanı Andrew Fagan Esquire altını ıslatmıştı.</p>

  <p>Leon sevimli bir ifadeyle, "Doğruyu söyleyin efendim, bunu on sekiz delikli golften daha heyecanlı bulmadınız mı?" diye sordu.</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
