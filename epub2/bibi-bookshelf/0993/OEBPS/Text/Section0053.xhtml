<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Paraşütün ucunda çılgınca savrulmakta olan Eva eğilip, hızla yaklaşan ağaç tepelerine baktı. Bütün hızıyla üst dallara çarpıp, hızla inmeye devam etti. Küçük dallar başının etrafında çatır çatır kınlıyordu. Her yeni dala çarpışında hızı biraz daha azaldı ve sonunda yamaçtaki küçük açıklıkta yere indi.</p>

  <p>Yamaç dik olduğu için bataklık bir yerde durana kadar kendini bıraktı ve yuvarlandı. Graf Otto'nun sözleri aklına geldi ve hemen göğsündeki tokaları açıp kendini paraşütten kurtardı. Sonra dikkatle ayağa kalkıp yaralarını kontrol etti. Kollarında bacaklarında sıyrıklar vardı ve sol kalçası çürümüştü ama sonra zeplinden atılmanın dehşetini hatırladı ve ne kadar şanslı olduğunu gördü.</p>

  <p>Omuzlarını dikleştirip çenesini kaldırdı.</p>

  <p>"Şimdi Porsuk'u nerede bulacağım? Keşke nereden geldiğini bilseydim, ama birden gökyüzünde beliriverdi." Birkaç saniye daha düşündükten sonra sorusunu kendisi yanıtladı. "Sheba'nın Havuzu tabii ki! Beni arayacağı ilk yer orasıdır."</p>

  <p>Yolu gayet iyi biliyordu çünkü Lusima'nın manyatta'sında kalırken Leon'la buralarda çok gezmişlerdi. Yamaca doğru şöyle bir bakmak yönünü ve şelalenin bulunduğu yeri saptamasına yetti. "Güneyde ve birkaç kilometreden uzak olamaz."</p>

  <p>Yamacı sağ tarafına alarak yola koyuldu. Ama sonra aniden durdu. Karşıdaki çalıların içinde bir hareket olmuş ve iğrenç bir şekilde sırıtan bir sırtlan ortaya çıkmıştı. Hayvanın ağzından parçalanmış taze etler sarkıyordu. Eva, onu yemeğini yerken rahatsız etmişti.</p>

  <p>Dikkatle yaklaştı ve birinci subay Thomas Bueler'in cesedini buldu, fundaların içinde paramparça yatıyordu. Paraşütü açılmayanlardan biri de oydu. Eva da üniformasından tanımıştı: yüzünün büyük kısmı yoktu... sırtları parçalamıştı. Tam bayır aşağı koşmak üzereydi ki Bueler'in koşumlarının ön tarafına bağlanmış bir sırt çantası gördü... paraşütü de o yüzden açılmamıştı: ipler çantaya dolanmıştı. Belki çantada dağda hayatta kalmasına yardımcı olacak bir şeyler bulabilirdi.</p>

  <p>Cesedin yanına çöktü ve sırt çantasını açarken yüzüne bakmamaya çalıştı. Küçük bir ilkyardım seti, birkaç paket kurutulmuş meyveyle tütsülenmiş et, ateş yakmak için teneke kutuda kibrit ve tahta kılıfında iki adet yedek şarjörüyle birlikte 9 mm.'lik Mauser tabanca buldu. Bulduğu bu eşyalar şu an onun için çok değerliydi.</p>

  <p>Çantayı paraşütten kurtarıp omzuna astı ve hızla patikaya doğru yöneldi. Bir kilometre kadar gitmişti ki Otto'nun sesini duydu, bayırın biraz yukarısından ağlamaklı bir sesle yardım istiyordu: "Beni duyan kimse var mı? Ritter! Bueler! Gelin! Yardıma ihtiyacım var." Eva hemen patikadan saptı ve dikkatli bir şekilde sesin geldiği yöne doğru yürüdü. Otto bir daha seslenince başını kaldırdı ve onu gördü. Yüksek bir ağaçta asılı kalmıştı. Paraşütünün ipleri kalın bir dala dolanmıştı ve yerden yirmi metre yukarıda, kendini ileri geri sallayarak asılı olduğu dalı yakalamaya çalışıyor, ama yeterli hızı kazanamadığı için oraya ulaşamıyordu.</p>

  <p>Eva dikkatle etrafına bakındı. Görünürde Assegai personelinden kimse yoktu. Graf Otto, onu gördüğünde gizlice kaçmak üzereydi. "Eva! Tanrı'ya şükür geldin." Eva durdu. "Gel Eva, aşağı inmeme yardım etmelisin. Koşumlarımı açarsam düşüp ölürüm. Ama çantamda ince bir ip var." Çantasının kapağını açıp bir kangal ip çıkardı. "Ucunu aşağı salacağım. Beni dala kadar çekmen lazım ki tutabileyim." Eva öylece durup bakakalmıştı. Artık kazadan kurtulduğunu gördüğüne göre peşini bırakmazdı. Her yerde takip ederdi. Kurtulmasına asla izin vermezdi.</p>

  <p>Otto sabırsızca, "Çabuk olsana kadın. Orada dikilip durma öyle. Tut şu ipin ucunu," diye bağırdı.</p>

  <p>İlişkileri boyunca ilk defa güçlü olan taraf Eva'ydı. Bu, babasını öldüren, kendisine de maddi manevi işkence yapan adamdı. İntikamını alma fırsatı ayağına gelmişti. Eğer şimdi onu öldürürse bütün o kötü anıları unutabilirdi. Kendine temiz bir sayfa açardı. Uykuda yürürmüş gibi ilerledi, aynı zamanda Bueler'in çantasını karıştırıyordu.</p>

  <p>"Evet, Eva, .böyle iyi. Sana her zaman güvenebileceğimi biliyordum. İpi al." Eva'nın daha önce hiç duymadığı yaltaklanan bir ses tonuyla konuşuyordu. Eva bütün benliğini kaplayan gücü ve kararlılığı hissetti. Mauser'in kabzası da eline tam oturmuştu.</p>

  <p>Yukarıdan çaresizce sallanan adama bakıp, "Ben kara meleğim," diye ' fısıldadı. "İntikam meleğiyim." Tabancayı çekip horozu kaldırdı. Mermiyi yerleştirirken metalik bir ses duyuldu.</p>

  <p>Graf Otto merakla, 'Ne yapıyorsun?" diye bağırdı. "İndir o silahı. Birisi yaralanabilir!" Eva tabancayı yavaş yavaş kaldırıp Graf Otto'ya nişan aldı.</p>

  <p>"Dur Eva! Tanrı aşkına, ne yapıyorsun?" Eva artık sesindeki korkuyu duyabiliyordu.</p>

  <p>Yumuşak bir sesle, "Seni öldüreceğim," dedi.</p>

  <p>"Sen delirdin mi? Aklını mı kaybettin?"</p>

  <p>"Aklımdan çok daha fazlasını kaybettim. Her şeyimi aldın. Şimdi de ben geri alıyorum."</p>

  <p>Ateş etti.</p>

  <p>Bu kadar çok ses çıkmasını ve geri tepmenin bu kadar şiddetli olmasını beklemiyordu. Adamın kara kalbine nişan almıştı ama mermi sol kolunun dirseğinin üstünden sıyırıp geçmişti. Yarasından akan kan parmak uçlarından sızmaya başlamıştı.</p>

  <p>"Yapma Eva. Lütfen! Ne dersen yaparım." Eva bir daha ateş etti ve bu mermi daha da açıktan geçti. Otto'ya değmemişti bile. Tabancayla o mesafeden ateş etmenin bu kadar güç olduğunu bilmiyordu. Graf Otto koşumlarının içinde kıvranıyor, kendini oradan oraya atıyordu. Eva tekrar tekrar ateş etti. Graf Otto dehşet içinde haykırmaktaydı. "Dur! Dur sevgilim! Her şeyi telafi edeceğim, söz veriyorum. Bu dünyada benden istediğin ne varsa alacaksın." Eva derin bir nefes aldı ve tabancayı son kez doğrulturken sakinleştirmeye çalıştı, ama daha tetiğe basamadan güçlü bir kol arkadan beline dolandı ve bir el bileğine vurup silahı aşağı çevirdi. Mermi çizmelerine teğet geçerek yere saplandı.</p>

  <p>Graf Otto, "Bravo Ritte!" diye bağırdı. "Sıkı tut onu! O hain orospuyu ben elime geçirene kadar bekle."</p>

  <p>Ritter, Eva'nın bileğini bükerek tabancayı aldıktan sonra yere bastırıp tek dizini kürek kemiklerinin ortasına dayadı. O Eva'nın ellerini arkada tutarken adamlarından biri de yarım düzine sağlam düğüm attı. Ritter Mauser'i adama uzattı. "Eğer gerekirse vur onu," diye emretti ve Graf Otto'yu ağaçtan indirmek için koştu. Sarkan ipin ucunu yakaladı ve yana doğru çekti. Graf Otto dala sıkıca tutunduktan sonra üstüne tırmandı. Orada yüzüstü yatar vaziyetteyken koşumlarını açtı ve aşağı bıraktı. Sonra maymun çevikliğiyle ana gövdeden yere kaydı. Bir iki dakika durup soluklarım düzelttikten sonra da ağır ağır Eva'nın yattığı yere yaklaştı. Görevliye, "Kaldır şunu," dedi. "Ve sıkı tut." Eva'ya gülümseyip metal yumruğunu gösterdi. "Bu senin için hayatım!" Yumruğu indirdi. Vuruş hızını iyice hesaplamıştı, onun çabucak ölmesini istemiyordu.</p>

  <p>"Orospu!" diye bağırıp saçından kavradı ve dizlerinin üstüne düşürene kadar büktü. "Hain orospu. Şimdi anladım ki başından beri senmişsin, o zavallı Boer yaratığı değil." Eva'nın yüzünü yağmurla ıslanmış toprağa bastırdı ve çizmelerinden biriyle ensesine bastı. "Seni öldürmenin en iyi yolunu bulamıyorum. Çamurda boğmak mı? Yoksa ağır ağır ellerimle boğmak mı? Veya o güzel kafanı jöleye çevirmek mi? Zor bir karar." Eva'nın yüzünü kaldırıp gözlerine baktı. Burnundan akan kan çamurla karışmış olarak çenesinden damlıyordu. "Artık pek güzel değilsin. Tam olduğun gibi pis bir orospuya benziyorsun."</p>

  <p>Eva başını kurtarıp Graf Otto'ya tükürdü.</p>

  <p>Yüzünü koluyla silen Otto güldü. "Harika bir eğlence olacak bu. Her anının tadını çıkaracağım."</p>

  <p>Ritter ileri çıkıp araya girmeye çalıştı. "Hayır efendim. Ona bunu yapamazsınız. O bir kadın."</p>

  <p>"Yapabileceğimi sana kanıtlayacağım tuğgeneral. İzle şunu." Zırhlı elini bir daha kaldırdı, ama tam Eva'ya doğru eğilirken kulakları sağır edici bir ses duyuldu. .470 Nitro Express tüfeğin kendine has sesiydi bu. Ağır mermi göğsünün ortasından girip kürek kemiklerinin ortasından kan ve doku parçalarıyla birlikte çıkarken Graf Otto geriye doğru uçtu.</p>

  <p>Leon, "Meseleyi uzatmak isteyenler için bir mermi daha var. Ellerinizi kaldırın lütfen beyler!" dedikten sonra çalıların arasından çıktı. Yanında Manyoro, Loikot ve assegai'lerini kaldırmış yirmi tane daha Masai morani'si vardı.</p>

  <p>"Manyoro, lütfen şunları pazara giden tavuklar gibi bağla. Moraniler Magadi Gölü'ndeki askeri kaleye götürüp askerlere teslim etsinler." Koşup Eva'nın yanına gitti. Av bıçağını kınından çıkarıp iplerini kesti. Sonra yüzünü avuçlarının arasına alarak kendi yüzüne yaklaştırdı.</p>

  <p>Eva, "Burnum," diye inledi. Leon uzanıp kan ve çamur içindeki dudaklarından öptü.</p>

  <p>"Kırılmış ve bir çift mor gözün olmuş ama seni Nairobi'ye götürdüğüm anda Doktor Thompson'un halledemeyeceği şeyler değil." Eva'yı kaldırdı ve sıkıca göğsüne bastırarak Kelebek'in beklediği piste götürdü. Orada özenle uçağın zeminine yatırıp üzerine branda örttü, çünkü Eva şok yüzünden titriyordu.</p>

  <p>Ayağa kalktığında Lusima'nın da uçağın yanında durduğunu gördü. "Onu Nairobi'ye götürüyorum," dedi. "Ama bize yapabileceğin büyük bir iyilik var."</p>

  <p>"Yapacağım oğlum."</p>

  <p>"Gümüş canavar yamaçta parçalanmış olarak yatıyor. Manyoro seni ve morani'lerini oraya götürsün. Senden istediğim şu."</p>

  <p>"Dinliyorum M'bogo." Leon hızlı hızlı konuştu. Sözünü bitirince Lusima başını salladı. "Bütün bunları yapacağım. Şimdi sevgili kırık çiçeğini güvenle götür ve iyileşene kadar güzelce bak."</p>

  <p style="text-align: center;"><img alt="wsa" src="../Images/wsa.gif" /><br /></p>
</body>
</html>
