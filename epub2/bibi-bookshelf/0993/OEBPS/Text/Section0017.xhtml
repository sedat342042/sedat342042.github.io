<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Leon'la Kermit, Manyoro ve Loikot'un önceki gün nehir kıyısında yapmış oldukları ince saz perdenin gerisinde yan yana yatıyorlardı. İki Masai iz sürücü de onların hemen gerisine uzanmıştı. Şafaktan beri Manyoro'nun timsahı ortaya çıksın diye bekliyorlardı. Saz perdedeki göz deliklerinden yosun yeşili suyu görebiliyorlardı. Karşı kıyı yaklaşık iki yüz metre ötedeydi, kıyıyı gölgeleyen yüksek maun ağaçlarının dallan tropik sarmaşıklarla süslenmişti ve aralardan parlak sarı çulha kuşlarının yuvaları sarkıyordu. Erkekler örmüş oldukları yuvanın altından baş aşağı sarkıyor, civarda dolanan bir dişiyi cezbedip yuvaya almak için kanat çırparak ötüşüyordu. Leon onları seyrederek oyalanıyordu ama Kermit sızlanmaya başlamıştı bile.</p>

  <p>Manyoro gizlenme yerini tam su kıyısındaki sazlıklara uzanan av yolunun hemen üstündeki dik yamaca kurmuştu. Gölün etrafında suya kolay erişilen birkaç yer vardı. Avcılar gizlenme yerine daha hava karanlıkken girmişlerdi ve ışık arttıkça Manyoro, Leon'a timsahın kıyıda, yüzeydeki yumuşak çamurların altında saklandığı yeri gösteriyordu. Önce kıvrana kıvrana sudaki çamuru karıştırıp havalandırmış, sonra da hareketsiz kalıp çamurun başını ve sırtını örtecek şekilde çökelmesini beklemişti. Oradaki varlığım gösteren tek şey, çamurda sırtındaki pullu derinin oluşturduğu kafesi andırır muntazam izlerdi. Leon hayvanın kafasını ve kafatasına göz diye konmuş iki fırlak projektörü zar zor seçebiliyordu.</p>

  <p>O belirsiz koca gövdeyi Kermit de görebilsin diye Leon ve Manyoro epeyce uğraşmışlardı. Görür görmez de her zamanki tez canlılığıyla bulanık sudaki kafaya derhal ateş etmek istemişti. Lusima'nın kutsamasına rağmen Winchester'in bile bir metre derinlikteki suda, tuğla duvara çarpmış gibi etkisiz kalacağını fısır fısır anlatana kadar Leon'un göbeği çatlamıştı.</p>

  <p>Artık neredeyse öğle olmuştu, sıcak yüzünden antilop ve zebra sürüleri su içmek için yavaş yavaş kıyıya geliyorlardı, ama hiçbiri timsahın pusu kurduğu yere uğramıyordu. Kermit her dakika biraz daha sabırsızlanıyordu. Leon, yakında isyan bayrağını çekip ateş etmek isteyecek, diye düşünmekteydi.</p>

  <p>Leon'un şansı yaver gitti. Sol taraflarında bir hareket fark etti. Kermit'in koluna dokunup çenesiyle ağaçların altından çıkıp suya doğru gelen Grevy zebralarını gösterdi. Kermit canlanmıştı. "Nihayet bir hareket görürüz belki," diye mırıldandı ve Büyük Sihirbaz'ın kabzasını okşadı.</p>

  <p>Grevy zebraları at ailesinin en iri fertleriydi, Perheron araba atlarından bile iriydiler. O yüzden İmparator Zebra diye de bilinirlerdi. Öncülük eden aygırın yerden omzuna kadar olan yüksekliği bir buçuk metreydi ve muhtemelen beş yüz kilograma yakın bir ağırlığı vardı. Sürü, suda bekleyen yırtıcı hayvanlar olabileceğini bilen tüm av hayvanları gibi maksimum dikkatle ilerliyordu. Birkaç adım atıp duruyor, bir tehlike işareti var mı diye etrafa bakmıyor, sonra birkaç adım daha atıyorlardı.</p>

  <p>Kermit gelişlerini hevesle izliyordu. Büyük Sihirbaz doluydu ve yaslandığı eyer çantasından ucu çıkmış hazır bekliyordu. Sonunda en öndeki aygır büyük bir dikkatle kendisinden Önce gelen binlerce hayvan tarafından çiğnenmiş patikaya adım attı ve kıyıdaki dar kumsala indi. Kıyıda durup çevresini bir daha inceledi. Nihayet ölümcül kararını verdi: Başını eğip kadifemsi siyah yelesini suya soktu. O içmeye başlar başlamaz sürü de peşinden kıyıya inmiş, bir an önce suya ulaşma hevesiyle itişip kakışmaya başlamıştı.</p>

  <p>Timsahın sabırla beklediği an buydu. Kendini yukarı itmek için kuyruğunu kullandı, aniden çamurun içinden çıktı ve etrafa sular saçarak yüzmeye başladı. Kıyıdaki adamlar içgüdüsel olarak irkilmiş, canavarın büyüklüğü, hızı ve saldırının vahşeti karşısında şok geçirmişlerdi.</p>

  <p>Kermit, "Tanrım, altı metre boyunda olmalı!" diye fısıldadı.</p>

  <p>Aygır ağırdı ama düşmanı ondan dört beş kat daha ağırdı. Bu farka rağmen zebranın toynakları zemine çakılmış ve bütün gücü bacaklarında toplanmıştı. Timsahın bacaklarıysa kısa, bükük ve güçsüzdü. Tüm gücü kuyruğundaydı. Kafa kafaya nizami bir dövüş olsa zebra daha avantajlı durumdaydı. Timsah onu toynaklarının yerden kuvvet alamayacağı derin sulara çekmek zorundaydı. Orada timsahın devasa kuyruğu tümüyle üstünlük kazanırdı.</p>

  <p>Aygırı çenelerinin arasına alıp sürüklemeye çalışmadı ama kafasını dövüş sopası gibi sallıyordu. Hareketinin ardındaki onca ağırlık ve kuvvet nedeniyle oldukça gözle takip etmek neredeyse imkânsızdı. Sert kafatası zebranın başına yandan çarptı ve hayvanın kemiğini kırıp sersemletti. Zebra bir buçuk metre derinliğindeki suda yana doğru devrildi, bacakları çılgınca yüzeyi dövüyor, boğulmak üzere olduğu için başını bir o yana bir bu yana savuruyordu. Timsah ileri atıldı, zebrayı burnundan yakalayıp derin suya çekti. Bir yandan köpükler çıkararak suyu yarıyor, bir yandan da zebranın boynunu tavuk gibi bükerek hayvanı boğmaya çalışıyordu. Çizgili bedende son hayat belirtileri de sönene kadar oyununa devam etti, sonra da zebrayı bırakıp geri çekildi.</p>

  <p>Kıyıdan yirmi metre açıkta yüzeyde durmuş ölü zebrayı izliyor, son bir hayat belirtisi kalıp kalmadığına bakıyordu. Zebranın cesedi hemen hemen tümüyle suya gömülmüştü, sadece bir bacağı suyun üstünde gökyüzüne doğru dikilmiş vaziyetteydi. Timsah avcılara tamamen yan dönmüştü, sadece sırtının üst kısmıyla başının üst yansı suyun dışındaydı. Alaycı, sabit sırıtışı yüzünden kafası daha da sevimsiz görünüyordu.</p>

  <p>Kermit eyer çantasının önünde yüzükoyun uzanmıştı, tüfeği omzuna kıstırmış, yanağını dipçiğe dayamış durumdaydı. Sol gözü sıkıca kapalı, sağ gözüyse nişan almak üzere kısılmıştı.</p>

  <p>Leon ona doğru eğildi. "Ağzının köşesine nişan al, tam su hizasından gözün altına." Winchester kükrediğinde daha lafı bitmemişti. Dürbünle bakınca merminin yüzeyde tam da küçük gözün altından girip hayvanın kafasına gömüldüğünü gördü.</p>

  <p>Ayağa fırlarken, "Mükemmel!" diye bağırdı.</p>

  <p>"Piga" Manyoro da heyecanlanmıştı. "Vurdu!"</p>

  <p>Loikot da ayağa fırladı. "Ngwenya kufa! Timsah öldü!" diyerek gülüp haykırdı ve hoplayıp zıplayarak vahşi bir dansa başladı. Timsahın tüm bedeni sudan firlamış, kuyruğuyla devasa yaylar çizerek yüzeyi dövmeye başlamıştı. Çeneleri birbirine çarptı, sonra sudan bir daha fırladı ve büyük bir gürültüyle tekrar düştü, kıvranıyor, kuyruğuyla dev dalgalar yaratıyordu.</p>

  <p>Sonunda çırpınışları giderek yavaşladı ve kıyıdaki adamlar, ”Ngwenya kufa!” diye bağırdılar.</p>

  <p>Muazzam gövde bir anda hareketsiz kaldı, kuyruk bükülüp katılaştı ve timsah suyun yüzünde bir an öylece durduktan sonra yeşil sulara batarak gözden kayboldu.</p>

  <p>Kermit endişeyle, "Onu kaybedeceğiz!" diye bağırdı ve tek ayağının üstünde zıplayarak çizmesini çıkarmaya başladı.</p>

  <p>Leon onu yakalayıp, "Ne yaptığını sanıyorsun?" diye sordu.</p>

  <p>"Gidip onu çekeceğim."</p>

  <p>Kermit kurtulmak için debelendi ama Leon bırakmadı. "Dinle sersem, suya girersen timsahın büyükbabasını seni bekler bulursun."</p>

  <p>"Ama onu kaybedeceğiz! Sudan çıkarmam lazım."</p>

  <p>"Hayır, lazım değil. Manyoro'yla Loikot yarına kadar burada bekleyecekler, o zamana kadar timsah şişip yüzeye çıkacak. Sonra da biz geri gelip halatla çekeriz."</p>

  <p>Kermit biraz yatışmıştı. "Akıntıyla sürüklenirse?"</p>

  <p>"Nehir artık akmıyor. Burası kapalı bir birikinti. Timsahın bir yere gidecek değil ahbap."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
