<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>"Teşekkürler. Bunu duymaya ihtiyacım vardı. Fakat Eastmont hâlâ benim müşterim. Ona, ben destek vereceğim, ama sen de arkamda olursan çok sevinirim." O sırada Eastmont çadırından çıkıp paytak paytak yürüyerek yanlarına doğru gelmeye başlamıştı. Zincirle bağlanmış, gösteri yapan ayı gibi hantaldı. Percy neşeli bir tavırla, "Günaydın lordum," dedi. "Bizonunuzu avlamaya hazır mısınız?"</p>

  <p>Percy'nin önceki gece kan izinin sürmeyi bıraktığı noktaya varana dek bir saat geçti. Kötü bir yerdi. Dikenli çalılar çok sık ve alçaktı. Aralarda gergedanların, fillerin ve bizon sürülerinin oluşturduğu geçitler vardı.</p>

  <p>Percy'nin otuz yıldır birlikte olduğu iz sürücüsünün adı Ko'twa'ydı. Gece boyunca gelip geçen diğer iri hayvanlar tarafından neredeyse tamamen bozulan eski izi gösterdi ve Manyoro'yla Loikot da onunla birlikte koşarak izi takip etmeye başladılar.</p>

  <p>Üç avcı da atla arkadan geliyordu. Çalılar sık, toprak yumuşak ve kumlu olduğu halde ilk üç dört kilometreyi rahat geçtiler. Sonra toprağın yapısı değişti, bizon toynaklarının iz çıkarmadığı sert ve çakıllı bir hal aldı. Çok az kan izi vardı; o da kuruyup karardığı için yerdeki ölü yaprakların ve kurumuş dalların arasında bulmak neredeyse imkânsızdı. Atlılar, üç iz sürücü küçük mucizelerini rahatça sergileyebilsin, diye geride duruyorlardı. Bir saat daha geçtikten sonra güneş tepeye çıkmış ve ortalığı kavurmaya başlamıştı. Hiç rüzgâr yoktu ve boğucu bir hava vardı. Kuşlarla böcekler bile ses çıkarmıyorlardı. Ortamdaki sessizlikte bir uğursuzluk var gibiydi ve dikenli çalılar giderek sıklaşmış, neredeyse geçit vermez olmuştu. İz sürücüler aralardan zorlukla geçiyordu. At sırtından bakınca bile önünü görmek zordu.</p>

  <p>Sonunda Leon hayvanını dizginleyip Percy'e, "Çok fazla ses yapıyoruz," diye fısıldadı. "Bizon gelişimizi bir kilometre öteden duyacak. Onu zorlayıp uyarmamız iyi olmaz. Yarasını azdırır. Atları bırakmak zorundayız." Eyerlerden inip bağladılar, oyalansınlar diye de yem torbalarını taktılar.</p>

  <p>Mataralarından son yudumlarını alırlarken Percy, Eastmont'a son brifingi verdi: "Bizon gelirken ve eğer gelirse demiyorum, gelirken burnunu havaya dikmiş olacaktır. Muhtemelen karşınızdan gelir. Yavaş geldiğimi ve size doğru gelmediğini düşünebilirsiniz. Sakın kendinizi kandır mayın. Çok hızlı ve doğruca size gelir. Gözünüze çok iri görüneceği için neresine ateş edeceğinizi bilemezsiniz. Gövdesine nişan alabilirsiniz, ama bunu sakın yapmayın. Onu durdurmak istiyorsanız ateş etmeniz gereken tek bir yer var. Beyni. Unutmayın, burnu havada olacak. Burnuna nişan alın. Islak ve parlak olduğu için rahatça nişan alabilirsiniz. Eğer düşmez, üstünüze doğru gelmeye devam ederse kendinizi sola atın. Sağ dirseğinizin di binde ben olacağım ve rahat ateş edebilmem için bana yer açmanız gerekecek. Sol! Kendinizi sola atın. Anladınız mı?"</p>

  <p>Lort hazretleri sert bir tavırla, "Çocuk değilim ben Percy," dedi. "Benimle bir çocukla konuşur gibi konuşma."</p>

  <p>Leon acı acı, doğru çocuk değilsin, diye düşündü. Müfrezesini başın da komutanı olmadan Boer'ler tarafından bir katliama uğrasın, diye terk eden cesur bir beyefendisin. Bugün seninle biraz eğlensek iyi olur lordum.</p>

  <p>Percy, "Affınızı dilerim," diye cevap verdi. "Harekete geçmeye hazır mısınız?" Savaş düzeni aldılar. Eastmont önde, Percy hemen sağ dirseğinin dibinde ve Leon da arkayı tutar vaziyetteydi. Hepsinin tüfeği dolu ve emniyeti kapalıydı. Leon sol elinde iki tane yedek .470 şarjörü de hazır tutuyordu. Kimse söylemeden ne yapacaklarını gayet iyi bilen iz sürücülerin peşine düştüler. Bu onlar için günlük bir işti. Bizon ortaya çıkar çıkmaz onlar kenara çekilecek ve hayvanı vursun, diye Eastmont'a yer açacaklardı. Kendi aralarında işaret diliyle konuşarak sessizce, ağır ağır ilerliyorlardı.</p>

  <p>Güneş tepedeydi. Hava cehennem gibiydi. Eastmont'un sırtından ter akıyordu. Leon damlaların saçlarının dibinden ensesine inişini görebiliyordu. Astımlılar gibi kesik kesik soluduğunu da duyabiliyordu. Son bir saatte ancak iki yüz adım atabilmişlerdi ve havadaki elektrik gözle görülecek gibiydi.</p>

  <p>Aniden tam karşıdan iki kuru dal birbirine sürtünüyormuş gibi bir ses geldi. İz sürücüler heykel gibi durdular. Loikot'un bir ayağı havada kalmıştı.</p>

  <p>Eastmont, "O da neydi?" diye sordu. Sessizliğin içinde onun sesi sis düdüğü gibi ötmüştü.</p>

  <p>Percy susturmak için adamın omzunu kuvvetlice sıktı. Sonra neredeyse dudakları Eastmont'un kulağına değecek kadar yaklaştı. "Bizon geldiğimizi duydu. Oturduğu yerden kalktı. Boynuzu bir dala sürtündü. Yakınımızda. Çok sessiz olun."</p>

  <p>Başka kimse konuşmadı ve kimse kıpırdamadı. Loikot hâlâ tek ayak üstünde duruyordu. Hepsi de balmumundan bir heykel gibi durmuş dinliyordu. Bu bekleme süresi herkese sonsuz gibi gelmişti. Sonra Loikot ayağını yere indirdi ve Manyoro arkasına bakmak için başını çevirdi. Sağ eliyle Leon'a zarif ve anlamlı bir hareket yaparak bizon ilerlemeye başladı, demek istemişti. "Takip edebiliriz."</p>

  <p>İhtiyatla yürümeye devam ettiler, ama ne bir şey duyuyor, ne de görüyorlardı. Artık ortam, iyice gerilmiş çelik tellerin tıngırdaması gibiydi. Leon'un başparmağı Holland'ın emniyet kilidindeydi ve tüfeğin dipçiği sağ kolunun altına kıstırılmıştı. Aynı anda kaldırıp, nişan alabilir ve ateş edebilirdi. O sırada, otlara yağan yağmurun sesi gibi yumuşak, uyuyan bebeğin nefesi gibi hafif bir ses duydu. Sola baktı ve bizonun geldiğini gördü.</p>

  <p>Hörgüçlüydü ve pusu kurmuş gibi sık gri dikenlerin arasında bekliyordu. İz sürücülerin geçmesine izin vermişti ve şimdi kömür kadar kara, granit bir kaya kadar heybetli bir şekilde ortaya çıkmıştı. İri bir adamın kolu kalınlığındaki kıvrık boynuzları pırıl pırıl parlıyordu. Uçları hançer gibi sivriydi ve ikisinin arasındaki çıkıntı dev bir ceviz kabuğu gibi eğri büğrü, tek parça obsidiyen [<i>Doğal yollarla oluşan volkanik kökenli bir cam türüdür.</i>] gibi iriydi,</p>

  <p>Leon avazı çıktığı kadar, "Percy! Solunda! Geliyor!" diye haykırdı. Rahatça ateş edebilmek için bir adım öne çıktı, ama o tüfeği omzuna alırken bizon bir çalının arkasından dörtnala fırladı. Leon'un atışı isabetli olmamıştı.</p>

  <p>"Sende Percy! Hakla onu!" diye tekrar bağırdı, gözucuyla Percy'nin sola döndüğünü ve pozisyonunu almak için hareket ettiğini gördü. Fakat sakat bacağı hızını kesiyordu. Kendini zorlayarak tüfeğini kaldırdı ve saldıran erkek bizona nişan aldı. Leon bu mesafeden Percy'nin bizonun beynini vurabileceğini biliyordu. Percy bu işin kurduydu. Iskalamazdı, ne şimdi ne de başka bir zaman.</p>

  <p>Fakat Lort Eastmont'u unutmuşlardı. Percy'nin işaret parmağı tetikte gerilirken Eastmont'un sinirleri boşaldı. O panik içinde tüfeğini düşürdü ve arkasına dönüp kaçmaya başladı. Hayvan bütün ağırlığıyla Percy'e bindirdiğinde lordun onu gördüğü bile kuşkuluydu. Percy yere düştü ve sert bir şekilde kafasının arkasını yere çarparken tüfek elinden fırlayıp gitti. Eastmont hiç aldırmadan Leon'un üstüne doğru koşmaya devam etti. Leon'un kaçacak yeri yoktu. Tüfeğini ters çevirip, dipçik kısmını Eastmont'u durdurmak için kullanmak istedi.</p>

  <p>Fakat işe yaramadı. Eastmont dev gibi bir adamdı ve korkudan çıldırmıştı. Hiçbir şey durduramazdı onu. Leon tüfeğin dipçiğini göğsüne indirmesine rağmen Eastmont sarsılmamıştı bile. Leon'un üstüne çıktı. Leon çarpışmanın etkisiyle yana savruldu. Eastmont koşmaya devam etti. Leon sağ omzunun üstüne düştü. Kırılan tüfeği sol eliyle tutarken sağ eline abanarak kendini itti. Çaresizce Percy'nin düştüğü yere baktı.</p>

  <p>Percy dizlerinin üstünde debeleniyordu. Tüfeğini kaybetmişti ve başını çarptığı için sersemlemişti. Leon bizonun arkasından geldiğini gördü. Kan çanağı olmuş küçük gözleri Percy'e kilitlenmişti. Koca kafasını öne eğmiş ve Percy'e çevirmişti. Kırık arka bacağı cansız vaziyette sürükleniyordu, ama diğer üç bacağıyla sanki yaz fırtınası gibi hızlı ve kapkara yaklaşmaktaydı.</p>

  <p>Leon kırık tüfeğini doğrulttu. Dipçik gitmişti ama tabanca gibi kullanarak ateş edebilirdi. Geri tepme yüzünden bileğinin kırılabileceğinin farkındaydı. "Percy, yere yat!" diye bağırdı. "Yere iyice yapış! Bana bir şans ver." Fakat Percy uzun boyuyla ayağa kalkmış görüşünü kapatıyordu. Şaşkın şaşkın başını sallıyor, sarhoş gibi yalpalıyor ve boş boş etrafa bakınıyordu. Leon bir daha bağırmaya çalıştı, ama dehşetten sesi kısıldı ve hiçbir şey diyemedi. Bizonun kafasını yana yatırıp boynuzunu kanca gibi yaparak Percy ile aralarındaki son birkaç metreyi aşmasını izledi. Hayvanın boynu ağaç gövdesi kadar kalındı ve kasları boğum boğumdu. Bütün gücünü yarımay şeklindeki koca boynuzlarına vermişti.</p>

  <p>Boynuzlardan birinin ucu Percy'nin sırtına saplanmıştı. Bizon kafasını yukarı doğru savurdu ve Percy kazığa geçmiş gibi oldu. Leon gözlerine inanamayarak uzun, kıvrık boynuzun ucunun arkadaşının karnından çıktığını gördü. Hayvan üstündeki yükten kurtulmak için başını sağa sola sallıyordu. Percy'nin bedeni kukla gibi savruldu, ama boynuz hâlâ karnında duruyordu. Leon, Percy'nin derisinin ve etinin yırtılan ipek gibi bir ses çıkararak parçalandığını duyabiliyordu. Percy, bizonun gözünün önüne düşmüş görüşünü kapatmıştı. Leon tüfeğinin emniyetini açarken onlara doğru koştu. Fakat o ulaşamadan bizon başını eğmiş ve Percy'i yere fırlatmıştı. Serbest kalır kalmaz da koca cüssesiyle üstüne çıkıp Percy'i çiğnemeye başladı. Leon, Percy'nin kaburgalarının kuru dallar gibi kırılışını duydu. Bizonun kafasına ateş edemiyordu, çünkü mermi doğruca Percy'e saplanacaktı.</p>

  <p>Bizonun omzunun yanında tek dizinin üstüne çöktü ve Holland'ın çifte namlusunu o muazzam boyunda omurgayla gövdeyi birleştiren noktaya dayadı. Geri tepmenin bileklerini kırmasını bekliyordu, ama o korkunç mücadele yüzünden pek bir şey hissetmedi ve silahın patlamadığını sandı. Fakat bizon atışın etkisiyle geriye savrulmuş ve sağrılarının üstünde oturur pozisyona girmişti, ön bacakları birbirine dolanmış durumdaydı. Başı öne eğik olduğu için Leon nihayet beynine ulaşabilecekti. Ayağa fırladı ve ölümcül boynuzların menzilinden uzak durmaya çalışarak tekrar atıldı. Ateş etmediği namluyu arkadan boynuzların ortasına dayayıp bir daha tetiğe asıldı. Mermi hayvanın kafatasını parçalamıştı. Önce öne fırlayan bizon daha sonra yana devrildi. Sağlam arka bacağı havada çırpındı, ağzından uzun, acı bir böğürtü çıktı ve hareketsiz kaldı.</p>

  <p>Leon kırılmış tüfeğini atıp, Percy'nin yattığı yere koştu. Yanına diz çöktü. Percy çarmıha gerilmiş gibi sırtüstü yatıyordu. Gözleri kapalıydı. Karnındaki yara korkunç görünüyordu. Bizonun vahşi hareketleri yüzünden yara o kadar genişlemişti, ki bağırsakları dışarı fırlamış ve içindekiler dışarı akmıştı. Akan kanın bulanıklığından böbreklerinin de kanadığı belli oluyordu.</p>

  <p>Leon, "Percy!" diye bağırdı. Daha fazla zarar verme korkusuyla ona dokunmak istemiyordu. "Percy?"</p>

  <p>Ortağı gözlerini açtı ve büyük çaba harcayarak Leon'a baktı. Yüzünde pişman ve üzgün bir tebessüm vardı. "Eh, ikinciyi atlatamadım," dedi. "İlkinde bacağımı kaybettim ama bu sefer işim bitti."</p>

  <p>"Böyle saçma sapan konuşma." Leon'un sesi boğuktu, gözleri bulanık görüyordu. Yanağının ıslandığını hissetti ve terden olmasını diledi. "Yaranı sardıktan sonra seni kampa götüreceğim. İyileşeceksin." Gömleğini çıkarıp top haline getirdi. "Biraz acıtabilir, ama yaranı kapatmam gerek." Gömleği Percy'nin karnındaki deliğe soktu. Yara büyük ve derin olduğu için rahatça girmişti.</p>

  <p>Percy, "Bir şey hissetmiyorum zaten," dedi. "Bu iş sandığımdan çok daha kolay olacak gibi."</p>

  <p>"Kes sesini ihtiyar." Leon, ortağının artık gölgeler belirmeye başlayan gözlerine bakamıyordu. "Şimdi. Seni kaldırıp atına götüreceğim."</p>

  <p>Percy, "Hayır," diye fısıldadı. "Bırak burada olsun. Sen de yardım edersen, ben hazırım."</p>

  <p>Leon, "Ne istersen yaparım," dedi. "Ne istersen Percy. Bunu biliyorsun."</p>

  <p>"O zaman elini ver bana." Percy elini uzattı ve Leon o eli sıkıca tuttu. Percy gözlerini kapadı. Yumuşak bir sesle, "Hiç oğlum olmadı," dedi. "Çok istedim ama olmadı."</p>

  <p>Leon, "Bunu bilmiyordum," dedi.</p>

  <p>Percy gözlerini açtı. "Herhalde seni bekliyormuşum." Gözlerinde o eski parıltı vardı. Leon cevap vermeye çalıştı, ama boğazını tıkayan bir yumru vardı sanki. Öksürüp başını öbür yana çevirdi. Konuşabilmesi için aradan bir süre geçmesi gerekti. "Ben o iş için yeterince iyi değilim Percy."</p>

  <p>"Hayatta kimse benim için ağlamamıştı." Percy'nin sesinde şaşkınlık ifadesi vardı.</p>

  <p>Leon, "Bok!" dedi.</p>

  <p>Percy, "Merde" diye düzeltti.</p>

  <p>Leon da, "Merde," diye tekrarladı.</p>

  <p>"Şimdi dinle beni." Percy'nin sesinde bir telaş vardı. "Bunun olacağını biliyordum. Bunu önceden hissetmiştim. Tandala'daki yatağımın altında duran teneke kutuda senin için bir şey var."</p>

  <p>"Seni seviyorum Percy, seni aksi ihtiyar."</p>

  <p>"Bunu söyleyen de hiç olmamıştı." Mavi gözlerindeki parıltı giderek azalıyordu. "Hazır ol. Şimdi olacak. Öbür tarafa geçmemi kolaylaştırmak için elimi sık." Uzun bir süre gözlerini kapalı tuttu, sonra sonuna kadar açtı. "Sık elimi oğlum. İyice sık!" Leon iyice sıktı ve ihtiyar adamın da aynı güçle karşılık vermesine şaşırdı.</p>

  <p>"Tanrım, günahlarımı affet. Ah, sevgili bağışlayıcı babamız! İşte sana geliyorum." Percy son kez nefes aldı. Bedeni katılaştı ve sonra Leon'un avucundaki el gevşedi. Leon uzun bir süre Percy'nin yanında oturdu. İz sürücülerin de gelip arkasında çömeldi. Merinden habersizdi. Uzanıp Percy'nin gözlerini şefkatle kapatırken Ko’twa ayağa fırladı ve assegai'sini sallayarak patikada koşmaya başladı.</p>

  <p>Leon, Percy'nin kol ve bacaklarını özenle toparlayıp uyuyan bir çocukmuş gibi kucağına aldı. Percy'nin başı omzuna dayanmış vaziyette atları bıraktıkları yere doğru yürümeye başladı. Vahşi çığlıklar duyduğunda elli adım ya gitmiş ya gitmemişti.</p>

  <p>"Bwana çabuk gel! Ko'twa Mjiguu'yu öldürüyor!" Leon, Manyoro'nun sesini tanımıştı. Percy'i kucağından bırakmadan koşmaya başladı. Dar patikada son dönemeci döner dönmez de kötü bir manzarayla karşılaştı.</p>

  <p>Eastmont yolun ortasında cenin pozisyonunda kıvrılmış yatıyordu. Dizlerini çenesine doğru çekmiş, koca elleriyle de başını korumaya çalışıyordu. Ko’twa assegai'sini kaldırmış etrafında dans ediyordu. Bir yandan da yerde büzülmüş olan adama bağırıyordu. "Domuz oğlu domuz! Samawati'yi öldürdün! Onu insan yerine koymadın! Ölsün diye bıraktın! O adam gibi bir adamdı ve sen değersiz yaratık, öldürdün onu. Şimdi de ben seni öldüreceğim." Assegai'sini Eastmont'un sırtına saplamaya çalıştı, ama Manyoro'yla Loikot mızrak tutan kolunu yakaladılar.</p>

  <p>"Ko’twa!" Leon'un sesi tüfek sesi gibi patladı ve acı çekmekte olan iz sürücüye kadar ulaştı. Başını kaldırıp Leon'a baktı ama öfke ve kederden gözü bir şey görmez olmuştu.</p>

  <p>"Ko’twa, Bwana'nın sana ihtiyacı var. Gel, onu evine götür." Kucağındaki cansız bedeni uzattı. Ko’twa, ona bakakalmıştı. Yavaş yavaş kendine gelmeye başladı ve gözlerindeki öfke parıltıları söndü. Assegai'si elinden düştü ve omuz silkip diğer iki Massai'nin elinden kurtuldu. Gözyaşları içinde Leon'a yaklaştı. Leon, Percy'i onun kollarına bıraktı. "Dikkatli taşı onu Ko'twa." İz sürücü konuşmadan başını salladı ve kucağında Percy ile atların beklediği yere doğru yürüdü.</p>

  <p>Leon, Eastmont'un yattığı yere dönüp çizmesinin burnuyla adamı dürttü. "Ayağa kalk. Her şey bitti. Kurtuldun. Ayağa kalk." Eastmont ağlıyordu. "Ayağa kalk dedim, korkak herif!"</p>

  <p>Eastmont rahatlayarak Leon'a baktı. "Ne oldu?"</p>

  <p>"Kaçtın lordum."</p>

  <p>"Benim suçum değildi."</p>

  <p>"Bu herhalde Percy Phillips'in ve Slang Nek'te kaderine terk ettiğin askerlerin suçu. Ya da Ullswater'de boğduğun kadının suçu."</p>

  <p>Eastmont bu suçlamaları anlamamış gibiydi. "Böyle olsun istemedim," diye sızlandı. "Kendimi kanıtlamak istedim. Ama yine aynı şeyin olmasını engelleyemedim. Lütfen anlamaya çalış olur mu?"</p>

  <p>"Hayır lordum, çalışmayacağım. Ama sana bir tavsiyem var. Benimle bir daha konuşma. Hiç. Sızlanmalarını bir daha duyarsam kendimi tutamayabilirim. O koca kafanı gövdenden ayırı veririm." Leon arkasını dönüp Manyoro'yu çağırdı. "Bu adamı kampa götürün." Onlardan ayrılıp bizon leşinin yattığı yere gitti. Çalıların arasından tüfeğinin parçalarını buldu. Atların yanına vardığında Ko’twa, onu bekliyordu. Percy hâlâ kucağındaydı.</p>

  <p>"Kardeşim, lütfen almama izin ver, çünkü o benim babamdı." Leon cesedi acı içindeki iz sürücüden alıp atına götürdü.</p>

  <p>***</p>

  <p>Leon kampa döndüğünde Max Rosenthal'ın diğer arabayla Tandala'dan gelmiş olduğunu gördü. Eastmont'un eşyalarının hazırlanıp yüklenmesi için gereken düzenlemeleri yapmasını söyledi. Manyoro eşliğinde kampa dönen Eastmont ürkmüş ve içine kapanmış haldeydi.</p>

  <p>Leon soğuk bir tavırla, "Seni Nairobi'ye yolluyorum," dedi. "Max, seni Mombasa'dan trene bindirecek ve bir sonraki Avrupa seferi için kamara ayırtacak. İşlemleri biter bitmez bizon başıyla diğer avladıklarını göndereceğim. Bizonunun büyüklüğüyle övünebilirsin artık. Yarım kalan safariden de alacağın var. Tutan hesaplar hesaplamaz onu da iade edeceğim. Şimdi arabaya bin ve gözümün önünden çekil. Öldürdüğün adamı defnetmem gerek."</p>

  <p>***</p>

  <p>Percy için göle bakan bir tepede yaşlı bir baobab ağacının altına derin bir mezar kazdılar. Naaşını çarşafına sarıp çukurun içine bıraktılar. Mezarı yeniden toprakla doldurup üstünü de taşıyabildikleri ağır taşlarla döşediler. Manyoro diğerlerinin aslan dansına başlamasını sağlarken, Leon da mezarın başında bekledi.</p>

  <p>Leon herkes kampa döndükten sonra uzun bir süre mezarın başından ayrılmadı. Baobab ağacından düşmüş kuru bir dalın üstüne oturup göle baktı. Suya güneş vurduğu için, Percy'nin gözleri kadar mavi görünüyordu şimdi. Sessizlik içinde son vedasını yaptı. Eğer Percy'nin ruhu oralardaysa Leon'un düşüncelerini dile getirmeden de anlardı.</p>

  <p>Percy'e ebedi uykusu için seçtiği yer içine sinmişti. Zamanı geldiğinde kendisi de böyle bir yere gömülmek istiyordu. Sonunda mezardan ayrılıp kampa döndüğünde, Max'in Eastmont'la birlikte Nairobi'ye döndüğünü gördü.</p>

  <p>Acıyla, en azından hâlâ onun viskisini içiyorum, diye düşündü. Bunlar, feci şekilde kötü giden bir safari için Percy'nin sarf edeceği sözlerdi.</p>

  <p>***</p>

  <p>Leon bozuk yoldan Arusha'daki Alman Doğu Afrika'sı hükümet merkezine gitti. Percy'nin ölümüne yol açan koşullar hakkında yeminli ifade verdi. Yargıç ölüm sertifikasını imzaladı.</p>

  <p>Birkaç gün sonra Tandala Kampı na döndüğünde, Max ile Hennie du Rand'ı endişe içinde buldu. Percy'nin ölümünden sonra kendi kaderlerinin ne olacağını merak ediyorlardı. Leon şirketin durumunu netleştirir netleştirmez onlarla konuşacağını söyledi.</p>

  <p>Boğazındaki tozu temizlemek için bir demlik çay içti daha sonra tıraş olup yıkandı ve İsmail'in yeni ütülediği temiz kıyafetleri giydi. Percy'nin bungalovuna gitme işini özellikle geciktiriyordu. Percy mahremiyetine düşkün bir insandı ve Leon, onun şahsi eşyalarını karıştırıp saygısızlık etmekten çekiniyordu. En sonunda bunun, Percy'nin arzusu olduğunu düşünerek kendini ikna edebildi.</p>

  <p>Tepeyi tırmanıp Percy'nin son kırk yıldır yuvası olan saz damlı bungalova gitti. Hâlâ içeri girmekte çekindiği için bir süre küçük verandada oturup, ikisinin tik ağacından, fil derisi minderli, kolçaklarına bardak koyma yeri oyulmuş, o rahat koltuklara oturup şakalaştıkları günleri hatırladı. Sonunda ayağa kalkıp ön kapıya gitti. İtince kapı ardına dek açıldı. Onca yıl boyunca Percy hiç kilitlemek zahmetinde bulunmamıştı.</p>

  <p>İçerisi serin ve loştu. Ön odanın duvarlarındaki raflar yüzlerce kitapla doluydu. Percy'nin kütüphanesi Afrika kültürü ve tarihi açısından bir hazineydi. Leon içgüdüsel olarak ortadaki rafa gitti ve Percy "Samawati" Phillips tarafından yazılmış olan Afrika Üstünde Muson Bulutları adlı kitabı aldı. Bu kendi otobiyografisiydi. Leon birkaç kere okumuştu. Sayfalan çevirip bazı çizimlere baktı. Sonra kitabı yerine koyup Percy'nin yatak odasına gitti. Daha önce buraya hiç girmemişti ve çekingen bir tavırla etrafına bakındı. Duvarda bir haç asılıydı. Leon gülümsedi. "Percy, seni ihtiyar tilki, hep iflah olmaz bir ateist olduğunu düşünürdüm ama gizli bir Katolikmişsin demek ki."</p>

  <p>Sade duvarlarda bir süs daha vardı. Elle renklendirilmiş eski usul fotoğrafta kazık gibi oturmakta olan bir çift kadının kucağında cinsiyeti belli olmayan küçük bir çocuk vardı. Favorilerine rağmen adam, Percy gibi kızıl saçlıydı. Belli ki onlar da anne babasıydı ve Leon, o çocuğun Percy mi yoksa kardeşlerinden biri mi olduğunu merak etmişti.</p>

  <p>Yatağın kenarına oturdu. Şilte beton gibi sertti ve battaniyeler el dokumasıydı. Yatağın altına uzanıp eskimiş çelik sandığı çekmeye çalıştı, ama sandık bir şeye takılıyordu. Dizlerinin üstüne çöküp neye takıldığını görmeye çalıştı.</p>

  <p>"Hey Tanrım, ben de bunu ne yaptığını merak ediyordum," diye mırıldandı. Ağır nesneyi çekip çıkarmak için bayağı uğraşması gerekti. Daha sonra topuklarının üstünde doğruldu. Bay Goolam Vilabjhi Esquire’e rehin bıraktığı fildişinin eşine bakıyordu. "Sattın sanıyordum Percy, ama onca zamandır saklıyormuşsun."</p>

  <p>Tekrar yatağın kenarına oturup ayaklarını kendi malı gibi fildişine dayadıktan sonra sandığın kapağını açtı. Sandığın içinde düzgün bir şekilde yerleştirilmiş Percy'nin hazineleri duruyordu. Pasaportundan banka hesaplarıyla çek defterine, kol düğmelerinin durduğu küçük mücevher kutularından elbise düğmelerine, eski vapur biletlerinden solmuş fotoğraflara kadar her şey buradaydı. Ayrıca kurdeleyle bağlanmış birkaç tomar evrak vardı. Leon ilk büyük safarisiyle ilgili gazete kupürlerini görünce tekrar gülümsedi. Bütün bunların üstünde kırmızı balmumuyla mühürlenmiş, üzerine, 'ÖLÜMÜMDEN SONRA SADECE LEON COURTNEY TARAFINDAN AÇILACAKTIR," yazılmış katlanmış bir belge duruyordu.</p>

  <p>Leon belgeyi eline alıp kemerindeki avcı bıçağını kınından çıkardı. Balmumu mührü dikkatle çıkarıp ağır kenevir kâğıdı açtı. Üzerinde, "Son Arzu ve Vasiyetname" yazıyordu. Leon sayfanın altına göz attı. Percy tarafından imzalanmıştı ve Tuğgeneral Penrod Ballantyne ile 3. Baron Hugh Delamere bu olaya tanıklık etmişti.</p>

  <p>Leon, mükemmel, diye düşündü. Percy daha güvenilir iki tanık bulamazdı. Tekrar sayfanın başına dönüp el yazısı belgeyi dikkatle okumaya başladı. İçerik sade ve netti. Percy bütün mal varlığını ortağı ve sevgili dostu Leon Ryder Courtney'e bırakmıştı.</p>

  <p>Leon'un Percy'nin ona bıraktıklarını kavraması biraz zaman aldı. Sindirebilmek için kâğıdı üç kez daha okudu. Percy'nin toplam mal varlığı hakkında hâlâ en ufak bir fikri olmasa da ateşli silahlarıyla safari ekipmanı en az beş yüz sterlin ederdi, şu anda Leon'un ayağını dayadığı fildişini bile saymamıştı. Fakat bıraktıklarının değeri Leon'u ilgilendirmiyordu, onun için asıl hazine Percy'nin sevgisini ve güvenini kazanmış olmasıydı.</p>

  <p>Sandıktaki diğer belgeleri incelemek için acelesi olmadığından bir süre oturup vasiyeti düşündü. Sonunda ışık daha iyi olduğu için sandığı alıp verandaya gitti ve Percy'nin en sevdiği koltuğa oturdu. Özür dilercesine, "Senin için ısıtıyorum ihtiyar," diye mırıldandıktan sonra sandıktakileri boşaltmaya başladı.</p>

  <p>Percy düzenli kayıt tutma konusunda titiz davranmıştı. Leon banka cüzdanını açtı ve Percy Phillips adına Barclays Bankası'nın çeşitli şubelerindeki hesaplan görünce hayretle gözlerini kırpıştırdı. Toplam beş bin sterlinden fazlaydı. Percy, sayesinde zengin biri olmuştu.</p>

  <p>Ama hepsi bu da değildi. Hem Nairobi ve Mombasa'da, hem de doğduğu yer olan İngiltere Bristol'de arazileri, evleri vardı. Leon onların değerini tahmin dahi edemiyordu.</p>

  <p>Büyük Britanya Hükümeti'nin çıkardığı, hamiline süresiz faiz ödemeli beş sentlik tahvillerde tomar halinde duruyordu. Onların değeri de on iki bin beş yüz sterlin ediyordu. Sadece bu senetlerin yıllık faiz geliri altı yüzden fazlaydı. Prenslere layık bir gelirdi. "Percy, hiç bilmiyordum! Bu kadar büyük bir serveti nereden edinmiştin?"</p>

  <p>Hava kararınca Leon ön odaya gidip kandilleri yaktı. Gece yarısını geçene kadar belgeleri düzenledi, içeriklerini okudu. Gözkapakları kapanmaya başlayınca da küçük, sade yatak odasına geçip Percy'nin yatağındaki cibinliğin altına uzandı. O kadar yer dolaştıktan sonra kendini yuvasında hissedeceği bir yer bulmuştu.</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
