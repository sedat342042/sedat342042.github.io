<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kamptaki heyecanlı koşuşmalardan Başkan'ın döndüğü anlaşılıyordu, vakit öğleden sonrasını bulmuştu. Leon'la Kermit, Leon'un çadırının perdesinin altında oturmuş çay içiyor ve bıkıp usanmadan timsah avını konuşuyorlardı. Kermit ayağa fırladı. Leon'a, "Hadi!" dedi. "Gidip bakalım, benim ihtiyar av torbasına ne koymuş?" Hızla yürüdü ama sonra geri geldi. "Sakın timsahtan söz etme. Gözüyle görene kadar inanmaz."</p>

  <p>Teddy Roosevelt atının üstünde kampa girmişti. Eyerden inip dizginleri seyise teslim ederken Kermit ve Leon da yanına gelmişlerdi. Roosevelt, Kermit'i görünce gülümsedi ve çelik çerçeveli gözlüğünün ardında gözlerinden muzaffer bir pırıltı yansıdı.</p>

  <p>Kermit, "Selam baba," dedi. "Günün iyi geçti mi?"</p>

  <p>"Fena değildi. Aslan mevsimini başlattım."</p>

  <p>Kermit'in yüzü düştü. "Aslan mı vurdun?"</p>

  <p>"Evvet!" diyen Başkan hâlâ gülümsüyordu. Parmağıyla omzundan geriyi gösterdi. Kermit ağaçların arasından bir taşıyıcı grubunun yaklaştığını gördü. Ortalarındaki sırığa asılmış esmer bir gövde taşıyorlardı. Hamallar yüklerini tahnit çadırının yanına bıraktılar ve Smithsonian bilim adamlarından üçü o günün ürününü görmek üzere dışarı çıktı. Aslanın pençelerini sırığa bağlayan ipleri kestiler ve leşi ölçüp fotoğraflamak için yere uzattılar.</p>

  <p>Kermit rahatlayarak güldü. Aslanlardan pek anlamasa da o bile bunun olgunlaşmamış bir dişi olduğunu anlayabilmişti. "Hey baba!" Babasına dönerken kıkırdıyordu. "Sen buna aslan diyorsan ben de kendime Amerika Birleşik Devletleri Başkanı diyebilirim. Bu dişi daha bebek."</p>

  <p>Hâlâ kendini beğenmişçe gülümsemekte olan babası, "Haklısın oğlum," dedi. "Zavallı küçük, onu da vurmak zorunda kaldım. Yoksa erkek arkadaşının cesedine yaklaştırmayacaktı bizi. Çılgın gibi etrafında dönüp duruyordu. En azından müzedeki Afrika Bölümü'nde onu da aile grubundan biri olarak sergileyebiliriz. Ne dersin?" Soruyu bilim adamlarının başkanı olan George Lemmon'a yöneltmişti.</p>

  <p>"Seve seve efendim. Türünün güzel bir örneği. Postu kusursuz, hâlâ yavrulara has lekeleri var ve dişleri mükemmel."</p>

  <p>Başkan omzunun üstünden baktı ve rahat bir tavırla, "Ah, güzel!" dedi. "Erkeği de getiriyorlar." Ormandan bir grup taşıyıcı daha çıkmıştı. Dört kişi, taşıdıkları yükün ağırlığı altında iki büklüm yürüyordu.</p>

  <p>"Aman Tanrım! Bu bana tam bir aslan gibi görünüyor." Frederick Selous da gömleğinin kolları sıvalı vaziyette çadırdan çıkmıştı, elinde çizim defteri vardı. "Umarım adamlar düzgün taşıyordun Postun sıyrılmaması, bozulmaması lazım."</p>

  <p>Taşıyıcılar ritmik yürüyüşleriyle aslanı sırıkta sallaya sallaya geldiler. Yavaşça yere, dişinin yanına bıraktılar. Baş tahnitçi Sammy Edwards hayvanı özenle uzattı ve oniks siyahı burnundan kuyruğunun ucundaki siyah püsküle kadar ölçmek için koşup metresini getirdi. "İki metre yetmiş beş santim." Başını kaldırıp Başkan'a baktı. "Büyük bir aslan efendim, hatta ölçtüğüm en büyük aslan."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
