<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Graff Otto av arabasını dikenli çalıların kenarına park ettiğinde sabah olmak üzereydi ve gece serinliği hâlâ devam ediyordu. Manyoro ile Loikot da kuru dallarla yaktıkları isli küçük ateşin başında ellerini ısıtıyorlardı. Leon arabadan inip yanlarına yaklaşınca ayağa kalkıp, ateşi toprakla örttüler. "Ne anlatacaksınız bana?"</p>

  <p>"Ay battıktan sonra kampın yanındaki gölden su içtiklerini duyduk. Bu sabah bulduğumuz izler gölden buraya kadar devam ediyor. Çalıların içinde ve yakındalar. Oraya gireli çok olmadı, seslerini duyduk," diye rapor veren Manyoro devam etti. "Gerçekten çok yaşlı ve çok çirkinler. Kichwa Muzum bunlardan birini gerçekten vurmak istiyor mu?" Graf Otto'ya saçının renginden ve Masai'lerin hayran olduğu korkusuz görünümünden ötürü, "Ateş Kafa" adını vermişlerdi.</p>

  <p>"Evet, kararlı. Fikrini değiştirmeyi başaramadım."</p>

  <p>Manyoro boyun eğercesine omuz silkti. Sonra, "Sen hangi bunduki'yi taşıyacaksın M'bogo? Büyük tüfeğin Tandala'da kaldı."</p>

  <p>"Bugün bunduki'm yok. Ama önemli değil. Kichwa Muzuru sihirbaz gibi ateş ediyor."</p>

  <p>Manyoro tereddüt ederek ona baktı. "Ya biri bira çanağını kırarsa M'bogo, o zaman ne olacak?"</p>

  <p>"O zaman Manyoro, bununla bizonun gözünü oyacağım." Leon aracın yanından aldığı kalın sopayı gösterdi.</p>

  <p>"O silah değil ki. Bitler bile kaşınmaz onunla. Al." Manyoro iki kısa mızrağından birinin sapını Leon'a doğru çevirip uzattı. "Al sana gerçek bir silah."</p>

  <p>Çok güzel bir bıçaktı, bir metre uzunluğunda ve her iki yanı da keskindi. Leon kolunda test etti. Tüylerini ustura gibi rahatça ve dibinden kesmişti. "Teşekkür ederim kardeşim, ama buna ihtiyacım olmamasını umuyorum. İz sürmeye devam edin Manyoro, ama Kichwa Muzuru bira çanağını kırarsa diye kaçmaya da hazır olun!"</p>

  <p>Leon onlardan ayrılıp tüfeğini deri kılıfından çıkarmakta olan Graf Otto'nun yanına döndü. Onun büyük kalibreli, çift namlulu güçlü bir silah, muhtemelen Avrupa yapımı bir 10.75 olduğunu görünce içi biraz rahatladı. Bir bizonu rahat rahat devirecek güçteydi.</p>

  <p>Leon yaklaşınca Graf Otto, "Eee Courtney, biraz spor yapmaya hazır mısın?" diye sordu. Dudaklarının arasında yanmayan bir puro vardı ve branda bezinden av şapkasını geriye doğru itmişti. Çelik yelekli şarjörleri tüfeğe yerleştirmekle meşguldü.</p>

  <p>"Bununla eğlenmeyi planlamadığınızı umuyorum efendim, ama evet, hazırım."</p>

  <p>"Öyle olduğunu görüyorum." Leon'un elindeki mızrağa bakıp sırıttı. "Bununla tavşan mı bizon mu avlıyorsun?"</p>

  <p>"Doğru yere indirseniz iş görür."</p>

  <p>"Sana küçük bir söz vereyim Courtney. Eğer bununla bizon öldürürsen ben de sana uçağı kullanmayı öğretirim."</p>

  <p>"Cömertliğiniz karşısında ezildim efendim." Leon hafifçe başını eğdi. "Frâulein von "Wellberg'e biz dönene kadar arabada kalmasını söyler misiniz lütfen? Bu hayvanların ne yapacağı belli olmaz ve ilk atıştan sonra her şey olabilir."</p>

  <p>Adam, Eva'yla konuşmak için purosunu ağzından çıkardı. "Bugün uslu bir kız olur musun meine Schatze [<i>Sevgilim</i>] dostumuzun dediğini yap lütfen tamam mı?"</p>

  <p>Eva, "Ben hep uslu bir kız değil miyim zaten Otto?" dedi ama gözlerindeki ifade bu tatlı sözleriyle çelişiyordu.</p>

  <p>Graf Otto purosunu tekrar dudaklarının arasına koyup gümüş gaz lambası kutusunu kadına uzattı. Eva kutunun kapağını açıp kırmızı uçlu bir kibrit çıkardı, çizmesinin tabanına sürttü ve alev çıkınca sülfür kokusunu duymamak için kolunu uzatıp puroyu yaktı. Graf Otto, Cohiba'sını üflerken Leon'un gözlerini izliyordu. Leon bu küçük hâkimiyet ve hizmet gösterisinin muhtemelen kendisi için yapıldığının farkındaydı. Bu adam hiçbir şeyi atlamazdı: herhalde havadaki elektriği hissetmişti ve Eva üzerindeki efendilik hakkını gösteriyordu. Leon doğal bir ifadeyle durmaya devam etti.</p>

  <p>Sonra Eva yine yumuşak bir tavırla araya girdi: "Lütfen dikkatli ol Otto. Sensiz ne yaparım bilemiyorum."</p>

  <p>Leon acaba beni Graf 'in kıskanç öfkesinden korumaya mı çalışıyor diye merak etti. Eğer amacı buysa işe yaramıştı.</p>

  <p>Graf Otto kıkırdadı. "Sen, bizon için üzül, benim için değil." Tüfeğini omuzladı ve başka bir şey söylemeden Masai'lerin peşinden çalıların arasına daldı. Leon da arkasından gitti ve sessizce ilerlediler.</p>

  <p>Çalılar sık olduğu için üç bizon beslenmek için sürüden ayrılmışlardı ve izleri ileri geri gidip geliyordu. Onlar birinin peşinden giderken başka biriyle karşılaşmaları çok kolay olacağından ağır ağır, üç beş adımda bir durup etrafı kolaçan ederek yürüyorlardı. Yüz adım kadar gitmişlerdi, ki kırılan dalların çıtırtısını, ardından da yakından gelen hafif bir homurtu duydular. Manyoro tek elini kaldırdı, sessizce durup beklemelerini işaret etti. İnsana çok daha uzun gelen bir dakika boyunca hiçbir ses duyulmadı, sonra bitkiler hışırdadı. İri bir şey çalıları yara yara tam üstlerine doğru geliyordu. Leon, Graf Otto'nun koluna dokundu ve adam tüfeği omzundan indirip göğsüne dayayarak hazırlandı.</p>

  <p>Aniden tam karşılarındaki çalılar aralandı ve bir bizonun başıyla omuzlan ortaya çıktı. Yaralanmış ve hırpalanmış yaşlı bir hayvandı, bir boynuzu kırılmış, geride testere gibi çentikli bir kök kalmıştı, diğeri de sürekli ağaç gövdelerine, akkarınca yuvalarına sürünmekten adeta körelmişti. Boynu kemikli ve yer yer kelleşmişti. Onlara yakın olan gözü beyaz ve camı andırıyordu, iltihap yüzünden tamamen kördü. Hayvan önce onları görmedi. Bir süre öylece durdu ve ağzından salyalar akarken çenesini oynatmaya devam etti. Göğsüne inen iltihap yüzünden gözüne üşüşen sinekleri kovalamak için başını sallıyordu.</p>

  <p>Leon, zavallı ihtiyar kör, diye düşündü. Kafasına bir mermi sıkmak gerçekten onun için iyilik olacaktı. Graf Otto'nun koluna dokundu. "Yapın," diye fısıldadı ve kendini silah sesine hazırladı. Ama ondan sonra olacaklara hiç hazırlıklı değildi.</p>

  <p>Otto başını arkaya atıp, "Gel bakalım! Ne kadar tehlikeli olabileceğini göster bize!" diye bağırdı. Sonra bizonun başının üstüne tek el ateş etti. Hayvan ani bir hareketle onlara doğru döndü. Sağlam gözüyle bakıp hayretle böğürdü ve dönüp kaçmaya başladı. Dörtnala koşarak tekrar çalılığa daldı. Tam o anda, hayvan gözden kaybolmadan Graf Otto bir el daha ateş etti.</p>

  <p>Leon bizonun sağrısından, lekeli gri postunun altından görünen boğum boğum omurganın bir karış solundan kalkan tozu gördü. Kaçan hayvanın ardından dehşetle baktı. Gördüklerine inanamadığını belli eden bir ses tonuyla, "Onu bilerek yaraladınız!" dedi.</p>

  <p>"Jawohl! Tabii ki. Biraz spor yapmak için yaralı olması gerektiğini söylemiştin. Eh, artık yaralı ve diğer ikisini de gıdıklamayı düşünüyordum!" Leon şoku atlatamadan Graf Otto vahşi bir savaş çığlığı daha attı ve yaralı hayvanın peşine düştü. İki Masai de Leon kadar şaşkındılar ve üçü hayretle durup Alman'ın arkasından bakakaldılar.</p>

  <p>Loikot şaşkın bir sesle, "Deli o," dedi.</p>

  <p>Leon acı içinde, "Evet öyle," dedi. "Sesini dinleyin."</p>

  <p>Tam karşılarındaki çalılarda bir arbede yaşanıyordu: tepinen toynaklar, kırılan dallar, kızgın ve korku dolu homurtular, tüfek patlamaları, ağır mermilerin ete ve kemiklere çarparken çıkardığı boğuk sesler. Leon, Graf Otto'nun yaralamak üzere üç bizona da ateş ettiğini anlamıştı. Masai'lere döndü. "Artık burada yapabileceğiniz hiçbir şey yok. Kichwa Muzuru bira çanağını paramparça etti. Arabaya dönün," diye emir verdi. "Hanım Sahip'e göz kulak olun."</p>

  <p>"M'bogo bu büyük bir aptallık. Ya hep birlikte oraya gideriz ya da hiç gitmeyiz."</p>

  <p>Bir tüfek patlaması daha duyuldu ve ardından bir bizonun feryadı yükseldi. Leon en azından biri gitti, diye düşündü, ama iki tane daha vardı. Tartışmanın ne yeri, ne de zamanıydı. "Gelin o zaman," diye çıkıştı. Koştular ve çalıların ortasındaki küçük açıklığın kenarında duran Graf Otto'nun yanına geldiler. Ayağının dibinde ölü bizonun leşi duruyordu. Arka bacakları hâlâ spazm geçiriyordu. Hayvan açıklığa girdiği anda saldırmıştı. O da beynine bir kurşun sıkmıştı.</p>

  <p>Graf Otto soğuk bir tavırla, "Yanılmışsın Courtney. O kadar da tehlikeli değillermiş," dedi, bir yandan da tüfeğini dolduruyordu.</p>

  <p>Leon, "Kaç tane daha yaraladınız?" diye bağırdı.</p>

  <p>"İkisini de tabii ki. Merak etme. Hâlâ uçmayı öğrenme şansın var."</p>

  <p>"Cesaretinizi kuşku bırakmayacak şekilde kanıtladınız efendim. Şimdi tüfeğinizi bana verin de işlerini bitireyim."</p>

  <p>"Erkek işlerini asla çocuklara bırakmam Courtney. Üstelik, senin o güzel mızrağın var. Ne diye tüfeğe ihtiyacın olsun ki?"</p>

  <p>"Birinin ölümüne yol açacaksınız."</p>

  <p>"Ja, belki. Ama o kişi ben olmam herhalde." Açıklığın karşısındaki çalılara doğru koştu. "Bir tanesi buraya kaçtı. Kuyruğundan çekmeye gidiyorum."</p>

  <p>Onu durdurmaya çalışmak boşunaydı. Graf Otto açıklığın sonuna yaklaşırken Leon nefesini tuttu.</p>

  <p>Yaralı bizon ilk bitki grubunun arkasında onu bekliyordu. Adamın yaklaşmasına izin verdi, sonra sadece beş metre uzaktan saldırıya geçti. O saldıramadan çalılar bir anda paramparça oldu. Graf Otto hemen tüfeğini omzuna kaldırmıştı ve ateş ettiğinde namlular neredeyse hayvanın ıslak siyah burun deliklerine değiyordu. Beynine iyi bir atış daha yaptı. Bizonun ön bacakları geriye büküldü. Yine de yaptığı atağın verdiği hızla çığ gibi işkencecisinin üstüne yığıldı. Graf Otto arkaya doğru uçarken tüfek elinden fırladı ve adam sırtüstü yere çarptı. Leon çarpmayla ciğerlerinden boşalan havanın sesini duymuştu. Leon yardımına koşarken o da acıyla doğrulmuş soluyordu.</p>

  <p>Manyoro uyarmak için arkasından bağırdığında Leon açıklığın ortasına varmıştı. "Solunda M'bogo. Diğeri geliyor!"</p>

  <p>Leon soluna doğru baktı ve üçüncü yaralı bizonun üstüne doğru geldiğini gördü, o kadar yakındı ki boynuzlarını takmak için başını eğmeye başlamıştı bile. Hayvanın cerahatli gözünü gördü bu, Graf Otto'nun ilk ateş ettiği bizondu. Leon hayvanı karşılamak üzere döndü ve toparlandı, parmak uçlarında gayet dengeli bir şekilde, durumu değerlendirerek beklemeye başladı. Bizon yaklaşınca görmeyen gözünün olduğu tarafa çekildi ve hayvan onu göremez oldu, bir saniye önce bulunduğu yere doğru boynuzunu savurdu. Boynuz kırık ve körelmiş olmasa, muhtemelen Leon'un karnını deşerdi ve her ne kadar parmak uçlarında güzel bir dönüş yapmış olsa da kırık ucu gömleğine takılarak yırtıp geçti. Leon karnını içeri doğru çekince bizonun devasa gövdesi sürtünerek önünden geçip gitmiş, pantolonun paçalarına kanları bulaşmıştı.</p>

  <p>Graf Otto, "Selam, boğa," diye bağırarak bizonu kızdırdı. Ayağa kalkmaya çalışıyordu, boş ciğerlerinin verdiği acıya rağmen sesi gülmekten boğuklaşmıştı. "Selam matador!" Tüfeğini almak için eğilirken hâlâ hırıltılı bir sesle gülüyordu.</p>

  <p>Bizon ön bacaklarını gerip bekleyince Leon, "Vurun onu!" diye bağırdı.</p>

  <p>Graf Otto da bağırarak, "Nein!" diye karşılık verdi. "O küçük mızrağı kullanışını görmek istiyorum." Elindeki tüfeğin namluları yere doğruydu. "Uçmayı öğrenmek istiyor musun? O zaman mızrağı kullanman gerek."</p>

  <p>İlk atışı hayvanın arka bacağını kalçadan kırdığı için başarısız saldırısından sonra hemen toparlanamamıştı. Ama sonra aksayarak döndü ve tek gözünü yine Leon'a dikti. Dörtnala üstüne doğru koşmaya başladı. Leon bizonun ilk geçişinden bir şeyler öğrenmişti: mızrağı klasik Masai tarzında, yani uzun bıçağı eskrim kılıcı gibi ön koluyla aynı hizada tutarak bizonun iyice yaklaşmasını bekledi. Sonunda yine kendini geri çekip hayvanın görüş alanından çıktı. Büyük siyah gövde bacaklarına sürtünerek önünden geçerken uzanıp kılıcı hayvanın kürek kemiklerinin arasına sapladı. Fazla derine itmeye çalışmamış, kendiliğinden girmesi için bırakmıştı. Jilet gibi keskin çeliğin postu o kadar kolay delmesine şaşırmıştı. Üç ayak, savrulan kara gövdenin altında kaybolurken oluşan şoku güçlükle hissetti. Mızrağın sapını tutan elini gevşetti ve bizonun, sırtındaki mızrağın verdiği acıyla başını iki yana savurarak geçip gitmesine izin verdi. O vahşi çırpınışlar yüzünden çeliğin hayvanın göğsüne kadar inip kalbini ve akciğerlerini parçalayışını gördü.</p>

  <p>Erkek bizon yine açıklığın kenarında durdu. Hâlâ Leon'u bulmaya çalışıyordu. Leon kıpırdamadan bekledi. Bizon sonunda nerede olduğunu anlayarak ona doğru döndü, ama hareketleri yavaş ve sarsaktı. Yalpaladı ama yine de Leon'a doğru koştu. Ona ulaşmadan önce ağzını açıp hafif bir sesle uzun uzun böğürdü. Ağzından koyu bir kan geldi ve dizlerinin üstüne düştü. Sonra da yavaşça yana devrildi.</p>

  <p>Graf Otto, "Oley!" diye bağırdı ama bu sefer sesinde alay tınısı yoktu ve Leon, ona bakınca adamın gözlerinde yeni bir saygı ifadesi gördü.</p>

  <p>Manyoro ağır ağır bizonun yattığı yere gitti. Eğildi ve iki eliyle hayvanın kürek kemiklerinin arasındaki assegeti'yi kavradı. Doğruldu, arkaya ve kanlı çeliği yaradan çekip çıkardı. Sonra mızrakla Leon'u selamladı. "Sana şükürler olsun. Kardeşin olmaktan gurur duyuyorum."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
