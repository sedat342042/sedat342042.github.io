<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Güneş batarken Tandala Kampı'na ulaştılar ve Graf Otto, Eva ile birlikte kendileri için hazırlanan lüks kısımda gözden kayboldu. İsmail ile mutfak personelinden üç kişi akşam yemeğini de özel yemek salonlarına taşıdı. Çift ertesi sabah kahvaltıya kadar bir daha ortada görünmedi.</p>

  <p>"Guten Tag [<i>Günaydın</i>] Courtney. Bu mektuplar hemen postaya verilsin." Graf Otto, Leon'a kırmızı balmumuyla mühürlenmiş ve üzerlerinde Berlin'deki Alman Dışişleri Bakanlığı'nın çift başlı kartal kabartması bulunan bir tomar zarf uzattı. Zarflar, koloni valisiyle, Lort Delamere ve majesteleri kralın İngiliz Doğu Afrika'sı komutanı Tuğgeneral Penrod Ballantyne da dahil olmak üzere Nairobi'deki belli başlı kişilere gidecekti. "Bunlar kayzer hükümetinin benim için hazırladığı tanıtım mektupları," diye açıkladı. "Ve mutlaka bugün gönderilmesi gerekiyor,"</p>

  <p>"Elbette efendim. Derhal halledeceğim." Leon, Max Rosenthal'ı çağırttı ve Graf Otto'nun huzurunda mektupları yerine ulaştırmakla görevlendirdi. "Arabalardan birini al Max. Hepsi teslim edilmeden de dönme."</p>

  <p>Max uzaklaşırken Eva da özel bölümlerinden çıkıp yanlarına gelmişti. Binici kıyafeti giymişti ve iyice dinlenmiş görünüyordu, saçları güneşte parlıyor, teni altından akan genç, tatlı kanıyla parlıyordu.</p>

  <p>Graf Otto, onu onaylarcasına süzdükten sonra Leon'a döndü. "Ve şimdi Courtney, havaalanına gideceğiz. Makinelerimi uçuracağım." Gece av aracı yıkanmış ve cilalanmış. Üçü bindiler ve Graf Otto açık polo sahasına doğru yola çıktı.</p>

  <p>Oraya vardıklarında Gustav'ın Kelebekle Arı'yı pistin kenarına getirmiş olduğunu gördüler. Graf Otto iki uçağın da etrafında dolanıyor dikkatle inceliyor, bir yandan da Gustav'la konuşuyordu. Sonunda tatmin olunca uçağın kanadına çıkıp bağlantı tellerini ve dikmeleri kontrol etti. Yakıt tanklarının kapaklarını açıp yakıt seviyesine ve ateşleme mekanizmalarına baktı. Yakıt tanklarının yağ çubuklarını çıkarıp seviye kontrolü yaptı.</p>

  <p>İki uçakla ilgili tamamen tatmin olduğunu bildirip Arı'nın kokpitine tırmandığında öğlen olmuştu. Uçuş başlığının çene kayışını tuttururken Gustav'a motorları çalıştırsın, diye işaret verdi. Motorlar ısınıp tatlı tatlı mırıldanmaya başlayınca polo sahasının sonuna kadar gidip koca makineyi rüzgâra doğru çevirdi.</p>

  <p>Motorların sesi tüm Nairobi halkını oraya toplamıştı, pistin kenarında heyecanla bekliyorlardı. Dört motordan aslan kükremesini andıran bir ses çıktı ve Arı, Eva ile Leon'un hangarın önünde beklediği yere doğru ilerlemeye başladı. Leon eşitlik iddiasında bulunmuş olmamak için kadının birkaç adım gerisinde duruyordu. Arı çabucak hız kazandı. Kuyruk tekeri havaya kalktı ve Leon nefesi kesilerek koca iniş takımlarının çimenlerin üstünde rahatça sıçrayıp yerçekiminden kurtuluşunu ve havada yükselişini izledi. Uçan makine başların sadece yirmi adım üstünden kükreyerek geçti. Herkes... Eva dışında, hemen yere eğilmişti.</p>

  <p>Leon doğrulduğunda kadının gizlice kendisini seyrettiğini gördü. Dudaklarının köşeleri alaycı bir tebessümle kıvrılmıştı. Keyifle, "Aman Tanrım!" dedi. "O cesur ve gözü pek vahşi hayvan avcısı mı bu?"</p>

  <p>Tanıştıklarından beri ikinci defa doğrudan yüzüne bakarak ona hitap ediyordu. Graf Otto ortada olmayınca tavrının bu kadar değişmesi Leon'u ürkütmüştü. "Frâulein, umarım beklentilerinizi karşılayamadığım tek an bu olur." Hafifçe başını eğdi.</p>

  <p>Kadın kısa konuşmayı bitirmek için kasten arkasını döndü ve elini gözlerine siper ederek Ari'yi izlemeye başladı. Hafifçe terslenmiş olsa da Leon, kadının tebessümünü zevkle hatırlıyordu, oysa dostça olmaktan ziyade alaycı bir tavırdı. Kadının baktığı yere bakınca Arı'nın piste inmek üzere alçalmakta olduğunu gördü.</p>

  <p>Graf Otto uçağı yere indirip hangara doğru taksiledi. Motorları kapatarak aşağı atladı. Onu seyreden personeli çılgınca tezahürat ediyor o da eldivenli eliyle onlara karşılık veriyordu. Gustav hemen yanına koştu ve iki erkek Kelebek'e doğru yürürken derin bir sohbete daldılar. Graf Otto, merdivenin dibinde Gustav'dan ayrılıp kokpite tırmandı ve motorları çalıştırdı. Polo sahasının sonuna kadar taksi yapıp döndü ve kükreyerek onlara doğru gelmeye başladı. Leon bir kez daha hayranlıkla Kelebek'in yerden havalanıp başının üstünden geçişini izledi. Bu sefer o da eğilmemişti ve Eva'ya bir göz atınca yine kendisine baktığını fark etti. Başını yana eğmişti ve menekşe gözlerinde muzip parıltılar vardı. Motorların gürültüsü yüzünden duyamadığı halde dudak hareketlerinden, "Bravo!" dediği belli oluyordu. Alaycılığın yerini küçük, gizemli bir tebessüm almıştı. Sonra dönüp uçağın sahanın üzerinde iki tur atışını ve yere inmek için rüzgâra doğru gelişini izlemeye başladı. Uçak piste değdi ve hangarın önünde bulunduktan yere geldi.</p>

  <p>Leon, Graf Otto'nun motorları kapatıp uçaktan inmesini bekledi, ama o kokpitten aşağı bakıp kalabalığı süzdü. Eva'yı görünce de yanına gelmesi için işaret etti. Kadın hemen bu isteğe boyun eğip koşmaya başladı, Gustav'la adamlarından ikisi de seyyar merdivenle onun önünden koşuyorlardı. O sırada pervanelerden gelen rüzgâra yakalandı ve eteği bacaklarına dolandı. Geniş kenarlı şapkası da başından uçmuş ve uzun siyah saçları yüzüne dökülmüştü. Eva gülerek koşmaya devam etti. Şapkası Leon'un bulunduğu yere doğru yuvarlandı ve geçerken Leon yakaladı.</p>

  <p>Eva merdivene ulaşmış ve rahatça yukarı tırmanıvermişti. Belli ki bunu pek çok kez yapmıştı. Leon kokpitin kenarından gözden kayboluşunu seyretti. Sonra Graf Otto'nun başı ona doğru döndü ve eliyle gelmesini işaret etti. Şaşıran Leon soru sorarcasına göğsüne dokundu. "Kim? Ben mi?" Graf Otto kesin bir tavırla başını sallayıp eliyle bir daha gel hareketi yaptı, bu seferki daha buyurgandı.</p>

  <p>Leon uçağa doğru koştu, kalbi heyecanla çarpıyordu ve merdiveni tırmandı. Kokpite ulaşınca şapkayı Eva'ya uzattı. Kadın doğru dürüst başını bile çevirmeden şapkasını aldı. Birkaç dakika önceki o keyifli anlar hiç yaşanmamış gibiydi. Nereden bulduysa bulup o da bir uçuş başlığı takıp çenesinin altından bağladı. Sonra da duman rengi gözlüğü taktı.</p>

  <p>"Merdiveni çek!" Graf Otto bağırmış sonra da bir el işaretiyle emrini pekiştirmişti. Leon yandan sarkıp merdiveni aldı ve gövdedeki kancasına astı.</p>

  <p>"Güzel: Şuraya otur!" Yanındaki koltuğu gösteriyordu. Leon oturup kemerini bağladı. Graf Otto ellerini boru gibi yaparak kulağına bağırdı. "Yolu gösterirsin, ja?"</p>

  <p>Leon da bağırarak, "Nereye gidiyoruz?" dedi.</p>

  <p>"En yakın av kampına."</p>

  <p>Leon, "Yüz yetmiş kilometre uzakta," diye itiraz etti.</p>

  <p>"Kısa bir uçuşmuş. Ja! Oraya gidiyoruz." Biraz daha gaz verip, pistin diğer ucuna gitti, gösterge panosundaki İbreleri kontrol etti, sonra dört kumanda kolunu ağır ağır sonuna kadar ileri itti. Meerbach'ın motor gürültüsü kulakları sağır edecek gibiydi. Kelebek ileri atıldı, yerdeki tümsekleri çukurları hoplaya zıplaya yuttu, hızı giderek artarken kanatlan da sallanıyordu. Leon kokpitin yanına tutunmuş karşıya bakıyordu. Rüzgâr yüzünden gözünden yaşlar akıyordu, ama kalbi adeta motorlarınki kadar güçlü bir sesle şarkı söylemekteydi. Sonra, hiç beklenmedik bir şekilde bütün hoplayıp zıplamalar kesildi. Leon yan taraftan aşağı bakınca toprağın giderek kaybolduğunu gördü. Rüzgâra doğru, "Uçuyoruz!" diye bağırdı. "Sahiden uçuyoruz!" aşağıda kenti gördü, ama ne olduğunu anlaması biraz zaman aldı. Bu açıdan bakınca her şey çok farklı görünüyordu. Önce yılan gibi kıvrılan demiryolunu fark etti, sonra da diğer tanıdık yerleri seçmeye başladı: Muthaiga Şehir Kulübü'nün pembe duvarları; Delamere'nin yeni otelinin çatısında parlayan demir korkuluk; hükümet binasının beyaz badanalı gövdesi ve vali konağı.</p>

  <p>Graf Otto dikkatini çekmek için kolunu sarsıp, "Ne tarafa?" diye sordu.</p>

  <p>"Demiryolunu takip edin." Leon batıyı gösterdi. İki eliyle birden saatte yüz yetmiş kilometre hızla yüzüne çarpan rüzgâra karşı korunmaya çalışıyordu. Graf Otto kemikli parmağıyla böğrünü dürtüp kokpitin yan tarafındaki küçük bölmeyi gösterdi. Leon kapağı açıp deri bir başlık buldu. Başına geçirip kayışını çenesinin altından bağladıktan sonra gözlüğü de gözüne taktı. Artık o da görebiliyordu. Başlığın kulaklarını örten kısmı da motorların gürültüsünden koruyordu.</p>

  <p>O, başlıkla uğraşırken Eva yerinden kalkıp, kokpitin ön tarafına gitmişti ve ayaktaydı, kenarı çevreleyen korkuluğa tutunuyordu. Kelebek'in hareketine karşı zarif bir şekilde denge sağlarken bir savaş teknesinin pruvasındaki heykelleri andırıyordu.</p>

  <p>Tam o anda uçak hiç beklenmedik ve mide bulandıran bir şekilde dalışa geçti. Leon panik halinde en yakındaki tutamağı kavradı. Düşeceklerinden ve çok yüksekten yere çarparak ani, ama kötü bir şekilde can vereceklerinden hiç kuşkusu yoktu. Fakat Kelebek istifini bozmamıştı: kanatlarını zarif bir şekilde hareket ettirerek sakince batıya doğru süzüldü.</p>

  <p>Eva hâlâ burunda duruyordu ve Leon ancak o zaman, kadının beline sanlı emniyet kemerini ve kemerin kilitli kancalar sayesinde yere tutturulmuş mapaya [<i>Tepesinde palanga takmaya yarayan bir halka bulunan çivi.</i>] bağlı olduğunu fark edebildi. Böylece Kelebek dalış yaptığında sağa sola savrulmuyordu.</p>

  <p>Graf Otto hâlâ iri çilli ellerinin hafif dokunuşlarıyla kumanda kollarını idare ediyordu. Ağzında yanmadan duran Cohiba purosunun kenarından Leon'a sırıttı. "Yükselen sıcak hava yüzünden!" diye bağırdı. "Bir şey yok!"</p>

  <p>Leon paniklediği için utanmıştı. Havanın da su gibi beklenmedik akıntılar yarattığını bilecek kadar çok şey okumuştu uçuş teorisi üzerine.</p>

  <p>Graf Otto, "Öne git," dedi. "İleriyi görebileceğin bir yerde dur ki bana yön verebilesin." Leon temkinli bir şekilde kokpitin ön kısmına doğru ilerledi. Eva, ona hiç bakmadan kenara çekilip, yer açtı ve Leon da onun yanında durdu. Elleriyle sıkı sıkı korkuluğa tutunuyorlardı. O kadar yakındılar ki Leon büyük bir zevkle rüzgâra rağmen onun kendine has kokusunu duyabildiğini fark etti. İleri bakarken, gözucuyla da kadının durduğu tarafı süzdü. Rüzgâr yüzünden bluzu ve uzun eteği vücuduna yapıştığı için bütün kıvrımları ve hatları ortaya çıkmıştı. Bacaklarının uzun ve ince olduğunu ilk kez fark ediyordu, sonra gözünü pamuklu kadife ceketin altındaki ikiz tepelere kaydırdı. İlk bakışta göründüklerinden daha iri, Verity O'Hearne'ninkilerden daha yuvarlak ve dolgun olduklarını anlamıştı. Bakışlarını çevirmek için kendini zorladı ve karşıya doğru bakmaya çalıştı.</p>

  <p>Şimdiden Büyük Rift Vadisi'nin kenarına yaklaşmışlardı. Tren yolunun volkanik vadi tabanına doğru inişe geçtiği noktada çelik rayların parladığını gördü. Dönüp Graf Otto'ya baktı ve bir el hareketiyle doksan derece güneye dönmesini söyledi. Alman başını salladı ve Kelebek tek kanadının üstüne yatarak ağır ağır sola döndü. Merkezkaç kuvveti Eva'yı hafifçe ona doğru itti ve uzun, zevkli bir an için Leon, kadının sıcak uyluklarının kendisininkilere temas ettiğini hissetti. Geri çekilmediğine göre kendisi bundan habersiz olmalıydı. Sonra Graf Otto sancak kanadını kaldırdı ve Kelebek tekrar düz uçmaya başladı. Temas kesilmişti.</p>

  <p>Büyük Rift Vadisi önlerinde uzanıyordu. Bu yükseklikten bakınca insanlar için değil Tanrı'yla melekleri için yaratılmış gibi görünüyordu. Şimdi Leon bu bölgenin güzelliğine gerçekten hayran olmuştu: kavrulmuş kayalıklar, yer yer sık ormanlarla bölünen aslan rengi düzlükler ve tepelerle dağların bilinmez derinliklere uzanan mavi kayaları.</p>

  <p>Graf Otto Kelebek'in burnunu aşağı indirdiğinde uçak bir hava boşluğuna düştü ve birdenbire ayaklarının altındaki zemin de aşağı doğru kaydı. Altlarından geçip giden yamaçlar o kadar yakındı, ki tekerleklere çarpacakmış gibi görünüyordu. Vadi tabanı onlara doğru yükseliyordu sanki. Leon, Eva'nın daha da sıkı tutunduğunu gördü. Kadının vücudundaki gerilimin sırtını kamburlaştırdığını fark edebildi. Onun az önceki sataşmasına karşılık vermek için ellerini korkuluktan çekip kalçalarına dayadı ve uçak dalış yaparken kolayca esneyerek uyum sağladı. Bu sefer Eva, onu görmezden gelemedi ve Leon uçağın hareketine uygun yeni bir pozisyon alırken kaçamak bir bakış fırlattı. Sonra başını yine öne çevirdi, ama bir elini parmaklıktan kaldırıp avucunu yukarı çevirerek bir geri çekilme jesti yaptı.</p>

  <p>Uçak vadi duvarından aşağı dalarken Graf Otto burnunu yukarı kaldırdı. Yerçekimi yüzünden Leon'un dizleri büküldü ve Eva'yla bir daha çarpıştılar. Kelebek tekrar düzelirken kadın diğer tarafa savruldu. Sol tarafta kalan vadi duvarını yalayarak geçtiler, o kadar yakındı ki kanadın ucu her an değecekmiş gibi görünüyordu.</p>

  <p>Leon birden ileride bir an sürüsü kocaman siyah bir bulut halinde uçtuğunu gördü. Kelebek onların üstüne doğru giderken, uçağın gelişinden korkan büyük bir bizon sürüsünün de panik halinde kaçtığını fark etti. Graf Otto'ya tekrar işaret etti ve Kelebek diklemesine kaçan sürüye doğru daldı. Eva yine ona yaslanmıştı ama bu sefer kalçasıyla kasten çarpıyordu. Leon kasıklarında bir elektriklenme hissetti, kadının aralarındaki fiziksel çekimin farkında olduğunu anlatmaya çalıştığını anladı.</p>

  <p>Hörgüçlü bizonların o kadar yakınından uçuyorlardı ki Leon sırtlarındaki kurumuş çamur topaklarını görebiliyor, yağmacı bir aslanın pençesine takılan liderlerinin sırtındaki izleri seçebiliyordu.</p>

  <p>Eva heyecanla el sallayıp kendi tarafında bir yeri gösterene kadar uçtular. Graf Otto uçağı kadının gösterdiği yöne doğra eğdi. Sonra Kelebek düzeldi ve biraz uzakta yoğun dikenli bitkilerin arasından çıkan beş erkek filin peşine takıldı. Ortada bir yerçekimi sorunu olmadığı halde Eva kalçasıyla küçük bir darbe daha indirdi. Graf Otto von Meerbach'ın burnunun dibinde iç gıcıklayıcı, ama tehlikeli bir oyun oynuyorlardı. Leon rüzgâra karşı bir kahkaha attı ve Eva da kısık gözleriyle onu süzerek gizemli bir şekilde gülümsedi.</p>

  <p>Kaçan fillerin üstüne daldılar. Leon hepsinin yaşlı erkekler ve iki tanesinde de ellişer kiloluk dişler olduğunu gördü. Biri sadece tek dişliydi, diğeri dudak hizasından kırılmıştı ama sağlam dişi o kadar büyüktü ki diğerleri onun yanında cüce gibi kalıyordu. Otto biraz daha alçaldı, biraz daha alçaldı, o kadar ki sürünün arasında uçacakmış gibi oldu. Filler Kelebekten hızlı koşamayacaklarını anlamış olacaklardı: geri döndüler ve omuz omuza verip gökyüzünden gelen bu tehlikeye karşı sağlam bir duvar oluşturdular. Böğürtülerini Leon uçağın sesine rağmen duyabiliyordu, kafalarını saldırgan bir tavırla yukarı kaldırmışlardı. Uçak üstlerinden süzülürken kulaklarını savurarak yine böğürdüler ve yılankavi hortumlarını uçağı yakalayacakmışçasına havaya kaldırdılar.</p>

  <p>Graf Otto yerden yüz metre kadar yükselip güneye doğru devam etti. Önlerine yeni ve beklenmedik manzaralar serilmişti. Gizli vadilerin, gizli girişlerin ve Rift Vadisi duvarındaki çıkıntıların üstünden geçiyorlardı, bazıları Leon'un gördüğü haritalarda hiç yer almıyordu. İki üç vadide akarsu kaynakları bulunuyordu ve yeşil çayırlarda zürafadan gergedana kadar birçok hayvan otluyordu. Leon sonradan araştırmaya gelmek üzere her birinin yerini hafızasına kaydetmeye çalıştı ama o kadar hızlı uçuyorlardı ki takip etmek imkânsızdı.</p>

  <p>Biraz daha yükselince iki yüz kilometre kadar ötede beliren muazzam Kilimanjaro Dağı'nı gördüler. Uzaktan dağ mavi görünüyordu ve zirveyi örten bulutların arasından güneş altın ışıklarını göstermekteydi. Sonra Graf Otto, Leon'un dikkatini çekmek için kanatlan oynattı ve kırk, elli kilometre ötedeki daha yakın dağı gösterdi. Dağın tepesinin düz olduğunu görmemek imkânsızdı ve muhtemelen Graf Otto'nun dikkatini çeken de o olmuştu.</p>

  <p>Leon, "Lonsonyo Dağı!" diye haykırdı ama sesi rüzgârla motorların gürültüsünde kayboldu. "Oraya gidelim!" O hararetle el işaretleri yapınca Graf Otto biraz daha gaz verdi. Kelebek yukarı tırmanıyordu, ama Lonsonyo'nun düz tepesi neredeyse deniz seviyesinden on bin fit yüksekte kalıyordu. Uçak önce hızla tırmandı, ama yükseklik arttıkça hızı düştü. O kadar ağır gidiyordu ki yamaçların zirvelerinden ancak elli fit yukarıdaydılar.</p>

  <p>Karşılarında Lusima'nın sığırları dağın düz tepesindeki tatlı otları yemekteydi. Leon onların ötesinde manyatta'yi oluşturan kulübeleri ve sığır ağıllarını gördü ve Otto'ya köye doğru dönmesini işaret etti. Keçiler, tavuklar ve çocuklar çil yavrusu gibi kaçıştılar. En büyükleri ve konsey ağacının dallarına en yakın duranı olduğu için Lusima'nın kulübesini diğerlerinden ayırmak kolaydı. Kulübenin tam tepesine geldiklerinde Lusima görünürde yoktu. Sonra aniden kulübesinin alçak kapısından çıktı ve başını kaldırıp Leon'a baktı. Minik kırmızı peştamalı, ayak ve el bilekleriyle boynuna takmış olduğu boncuklar dışında çıplaktı. Komik bir şaşkınlıkla Kelebek'e bakıyordu. Leon, "Lusima!" diye bağırıp başlığıyla gözlüğünü çıkardı. "Lusima Ana! Benim! M'bogo, oğlun!" Leon, çılgınca el sallarken Lusima birden tanıdı onu. O kadar yakındılar ki, Leon, onun yüzünün aydınlandığını gördü ve Lusima da iki elini birden sallamaya başladı. Ama hızla geçip gittiler ve Lusima geride kaldı.</p>

  <p>Graf Otto bir kez daha kanatlan oynatarak ve el işaretleriyle Leon'dan av kampının yerini göstermesini istedi. Lonsonyo Dağı'nın öbür tarafında kaldığı için Leon düz zirvenin dik yamacından sağa doğru bir dönüş yaptırdı. Dağın bu tarafını daha önce hiç görmemişti. Şimdiye kadar hep güney tarafından inip çıkmıştı.</p>

  <p>Yamaç, devasa bir ortaçağ kalesinin dış duvarları gibi dik ve erişilmezdi; likenler tarafından rengârenk yamalarla boyanmıştı. Sonra Kelebek beklenmedik bir şekilde yamaçtaki bir açıklıkla aynı hizaya geldi, bu diklemesine baca, dağı ta zirveden etekteki taşlı yamaca kadar ikiye bölmekteydi. Bacanın tepesindeki açıklıkta, yukarıdan inen yağmur sularının oluşturduğu parlak bir şelale dökülüyor, set set dantel perde gibi yosun tutmuş kayaların üstüne iniyordu. Yanından geçerken serpintileri yüzlerine çarptı. Gözlükleri ıslandı, yanaklarına da vuran damlalar kar taneleri kadar soğuktu.</p>

  <p>Şelale yamacın dibindeki havuza kadar birkaç yüz metre iniyordu. Güneş ışınlan o karanlık ve esrarengiz boğaza ulaşamıyordu: o yüzden havuz mürekkep kadar karaydı. O kadar düzgün bir daire şeklindeydi ki pekâlâ antik Roma veya Mısır mimarlarının elinden çıkmış olabilirdi. Kelebek hızla üstünden uçarken bu muhteşem manzarayı ancak birkaç saniyeliğine görebildiler; dağdaki yank, adeta devasa bir katedral kapısıyla örtüldü ve şelale görünmez oldu.</p>

  <p>Dağın gölgesinden çıktıklarında güneş kırmızıya dönmeye başlamıştı ve ufuktaki alçak toz, duman sisinin içinden geçiyordu. Leon av kampını görebilmek için mor düzlüğe baktı. Sonunda, ileride dalgalanan gümüş rengi rüzgâr hortumunu seçebildi. Graf Otto'ya o tarafa dönmesini işaret etti ve biraz sonra Leon'un Percy Kampı adını verdiği kampın tentelerini ve yeni yapılmış saz damlarını gördüler. Hemen arkasında da yüz elli, iki yüz metre yüksekliğinde çok uzaklardan bile görülebilen küçük bir tepe vardı.</p>

  <p>Graf Otto rüzgârın yönünü anlamak ve pisti tanımak için kampın üstünde birkaç tur attı. Leon kanadın yanından aşağıdaki sık bitki örtüsüne bakıyordu. Kilometrelerce uzanıyordu ve tanı odasında o kara şekiller vardı yine. İriliklerine bakarak erkek bizonlar olduklarını düşündü, üç ihtiyar bekârdılar. Kesin olan tek şey vardı, o da bu ihtiyar münzevilerin kesinlikle huysuz ve tehlikeli oluşuydu. Kafalarını kaldırıp kötü kötü uçağa baktıkları zaman Leon, hayvanları çabucak tartıp kendi kendine, "Aralarında düzgün bir kafa yok," diye mırıldandı. "Hepsi Musevi takkesi takmış." Bu deyim avcılar arasında, boynuzları yıpranmış, sivri uçlarını yitirmiş bizonlar için kullanılırdı.</p>

  <p>Graf Otto yere konup Kelebek'i pistin diğer ucuna götürdüğünde karşıdan bir toz bulutunun yaklaştığını gördüler. Sonra arabalardan biri ortaya çıktı, Hennie du Rand direksiyondaydı, Manyoro'yla Loikot da arkaya tünemişlerdi.</p>

  <p>Leon merdivenden inince Hennie, "Çok özür dilerim patron," dedi. "En az birkaç hafta sonra gelirsiniz diye düşünüyorduk. Bizi gafil avladınız." Gözle görünür şekilde bocalıyordu.</p>

  <p>"Gördüğün gibi burada olmaktan dolayı ben de senin kadar şaşkınım. Graf kendi programına göre hareket ediyor. Kampta yiyecek ve içki var mı?"</p>

  <p>"Ja!" Hennie başını salladı. "Max, Tandala'dan epey bir şey getirdi."</p>

  <p>"Duşta sıcak su var mı? Yataklar yapıldı mı, tuvalette kâğıt var mı?"</p>

  <p>Hennie, "Sen bir daha soramadan hepsi halledilmiş olacak," diye söz verdi.</p>

  <p>"O zaman sorun yok demektir. Grafin hayat anlayışı 'Durabo' bakalım doğru muymuş bu gece anlarız." Leon merdivenden inmiş olan Graf Otto'ya döndü.</p>

  <p>"Her şeyin hazır olduğunu söyleyebildiğim için mutluyum efendim," diye rahatça yalan söyledi ve çifti kalacakları yere götürdü.</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
