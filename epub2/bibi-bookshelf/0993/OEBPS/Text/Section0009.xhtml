<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Atlarının üstünde karargâh kapısından çıkıp Nairobi'nin ana caddesi boyunca ilerlediler. Sabahın erken saatleri olmasına rağmen geniş ve henüz düzleştirilmemiş olan yol kalabalıktı, neredeyse altına hücum şehirlerindekine benzer bir telaş vardı. Koloni Valisi Sir Charles, ucuz bir fiyata dönümler dolusu toprak vaat ederek insanları teşvik etmiş ve onlar da eski kıtadan kalkıp buralara gelmişlerdi. Yol, el değmemiş bölgelerdeki topraklarına giden perişan ailelerin azıcık eşyalarını tepeleme yığdıkları at arabalarıyla kilitlenmiş gibiydi. Hintli, Goalı ve Musevi tüccarlar da peşlerindeydi. Kerpiç dükkânları yolun iki tarafına diziliydi, vitrinlerindeki elle yazılmış tabelalarında şampanyadan dinamite,-kürekten av tüfeği şarjörüne kadar her şeyi sunuyorlardı.</p>

  <p>Penrod'la Leon, öküz arabalarının, katır sürülerinin arasından geçtiler ve Penrod, Norfolk Otel'in önünde ufak tefek bir adamı selamlamak için dizginlerini çekti. Adam, başında kolonyel şapkasıyla bir çift Burchell zebrası tarafından çekilen faytona yer cücesi gibi tünemişti. Penrod, "Günaydın lordum," diyerek selam verdi.</p>

  <p>Küçük adam burnunun ucundaki çelik çerçeveli gözlüğü düzeltti. "Ah, albay. Sizi görmek ne hoş. Nereye gidiyorsunuz?"</p>

  <p>"Percy Phillips'i görmeye."</p>

  <p>"Sevgili Percy." Başını salladı. "Çok iyi dostumdur. Memleketten geldiğim ilk yıl onunla avlanmıştım. Kuzeydeki hudut bölgesinden Sudan'ın içlerine kadar altı ay yürümüştük. Beni iki tane devasa file götürmüştü. İyi adamdır. Büyük hayvan avı hakkında ne biliyorsam ondan öğrendim."</p>

  <p>"Harika bir iş çıkarmıştınız. .577'lik tüfeğinizle gösterdiğiniz hünerler neredeyse onunkiler gibi efsane oldu."</p>

  <p>"Çok naziksiniz, ama iltifatınızı mübalağalı buluyorum." Parlak delici bakışlarını Leon'a çevirdi. "Bu genç beyefendi kim?"</p>

  <p>"Yeğenim Teğmen Leon Courtney'i takdim edebilir miyim? Leon, bu beyefendi de Lort Delamere."</p>

  <p>"Sizinle tanışmaktan onur duydum lordum."</p>

  <p>"Kim olduğunuzu biliyorum." Lort hazretlerinin gözleri keyifle ışıldıyordu.</p>

  <p>Belli ki yerel toplumun diğer üyeleri gibi fazilet düşkünü rolü yapmayacaktı. Leon adamın bir sonraki cümlesinde Verity O'Hearne'yle ilgili bir espri olabileceğini düşünüp hemen araya girdi. "Ben de araba atlarınızın ününü duymuştum lordum."</p>

  <p>"Kendi ellerimle yakalayıp yetiştiririm." Delamere ona son bir delici bakış fırlattıktan sonra başını çevirdi. Genç Verity'nin ona bu kadar tutulması ve kümesteki bütün kart horozların kıskançlık nöbetleri geçirmesi anlaşılır bir şey, diye düşündü. Bu genç, en tutucu bakireleri bile baştan çıkarırdı.</p>

  <p>Lort, fayton kırbacıyla koloni şapkasının kenarına dokundu. "Size iyi günler dilerim albay. Percy'e selamlarımı iletin." Zebraları kamçılayıp yola koyuldu.</p>

  <p>Penrod, "Lort Delamere bir zamanlar büyük bir shikari'ydi, ama artık ateşli bir korumacı oldu," dedi. "Rift Vadisi'nin batı yakasındaki Soysambu'da hektarlarca arazisi var. İngiltere'deki aile mülklerini ipotek ettirip son kuruşuna kadar orayı bir av mabedine dönüştürüyor. En iyi avcılar hep böyledir zaten. Öldürmekten bıkınca eski avlarının en adanmış koruyucuları olurlar." Kentten çıkıp Ngong Tepeleri boyunca ilerlediler ve ormanın içine yayılmış bir kamp alanına ulaştılar. Çadırlar, sazdan kulübeler ve yuvarlak evler ağaçların altına rastgele dağılmıştı.</p>

  <p>"Burası Percy'nin Tandala Kampı." Tandala, Swahili dilinde iri Afrika ceylanlarına verilen addı. "Müşterilerini sahilden trenle getiriyor ve buradan sonra da yaya olarak, at sırtında veya öküz arabasıyla ulaşım sağlıyor." Tepeden inmeye başladılar ama ana kampa varmadan önce avlanan hayvanların kurutulduğu ve muhafaza edildiği post kulübelerini geçtiler. Murada, ağaçların üst dalları akbabalar ve etçil leyleklerle doluydu. Kurutulan postların ve kafaların acı ve yoğun bir kokusu vardı.</p>

  <p>Atlarının dizginlerini çekip iki ihtiyar Ndrobo'nun el baltalarıyla erkek bir filin kafatası üzerinde çalışmasını izlediler; adamlardan biri dişlerin köklerini ortaya çıkarmak için kemikleri yontuyordu. Onlar tüm bu işlemleri izlerken diğer adam dişlerin tekini kemiksi kanalından kurtardı. Sonra ikisi birden dişi götürdüler, ağırlık yüzünden sıska bacakları bükülüyordu. Devasa fildişini bir kancaya asılmış olan çadır bezinden tartıya yerleştirmeye çalıştılar ama başaramadılar. Leon eyerden kayıp yükü ellerinden aldı. Kolayca uzanıp tartıya yerleştirdi. Dişin ağırlığı yüzünden tartının iğnesi deli gibi dönmüştü.</p>

  <p>"Yardımına teşekkürler genç dostum."</p>

  <p>Leon döndü. Omzunun dibinde uzun boylu bir adam duruyordu. Roma asillerine benzeyen bir yüzü vardı. Kısa, muntazam sakalı gümüş grisiydi ve parlak mavi gözleri sükûnetle bakıyordu. Kim olduğunu bilmemek imkânsızdı. Leon, Percy Phillips'in Swahili dilindeki adının Bwana Samawati, yani, gök gözlü adam, olduğunu biliyordu.</p>

  <p>"Merhaba Percy." Atından inen Penrod da adamın kimliğini doğrulamıştı.</p>

  <p>"Penrod, çok iyi görünüyorsun." Tokalaştılar.</p>

  <p>"Sen de öyle Percy. Son görüşmemizden bu yana hiç değişmemişsin."</p>

  <p>"Herhalde bir şey isteyeceksin. Bu yeğenin mi?" Percy yanıtı beklemedi. "Fildişi hakkında ne düşünüyorsun genç adam?"</p>

  <p>"Muhteşem efendim. Hiç böyle bir şey görmemiştim."</p>

  <p>"Altmış bir kilo." Percy Phillips tartıdaki rakamı okuyup gülümsedi. "Son yıllarda bulduğum en güzel fildişi. Artık böylelerinden pek kalmadı." Hoşnutlukla başını salladı. "Onu vuran mızmız İtalyan'a çok fazla. Küstah herif! Beş yüz pound ücreti çok buldu. Safari bitince ödemek istemedi. Kendisiyle bayağı sert bir konuşma yapmak zorunda kaldım." Sağ yumruğunun lekeli eklemlerine üfler gibi yaptıktan sonra Penrod'a döndü. "Aşçıma senin için bir tepsi zencefilli çörek pişirttim. Çok sevdiğini hatırlıyorum." Penrod'un kolunu tutup hafifçe sıkarak kampın ortasındaki büyük çadıra doğru götürdü.</p>

  <p>Leon da yanlarına gelince, "Bacağınızı nasıl yaraladınız efendim?" diye sordu.</p>

  <p>Percy güldü. "Koca bir erkek fil çiğnedi, ama bu otuz yıl önce ben daha acemiyken olmuştu. Hiç unutmadığım bir ders aldım o olaydan."</p>

  <p>Percy ile Penrod, ortak tanıdıkları hakkında bilgi alışverişi yapmak ve birbirlerine kolonideki son haberleri aktarmak üzere kocaman çadırın kanatları altındaki katlanır koltuklara yerleştiler. Bu arada Leon da merakla etrafına bakınıyordu. Gelişigüzel yerleşimine rağmen belli ki kamp kullanışlı ve rahattı. Yerler tertemiz süpürülmüştü. Kulübeler son derece bakımlıydı. Ana kampın yakınında, kampa bakan tepenin yamacında kurulu beyaz badanalı ve saz damlı bungalov Percy 'nin evi olmalıydı. Kamp düzenine uymayan tek şey Leon'un dikkatini çekmişti.</p>

  <p>Bobby'le ikisinin aldığı yıla ait bir Vauxhall otomobil kulübelerden birinin arkasına park edilmişti. Perişan haldeydi; ön tekerleklerinden biri yoktu, ön cam çatlamış ve kirden dışarısı görünmez olmuştu, motor kapağı araya sıkıştırılan kütük sayesinde açık duruyordu ve motor yakındaki bir ağacın altında duran darmadağınık iş masasına taşınmıştı. Birisi tamire kalkışmış ve ilgisini yitirip öylece bırakmışa benziyordu. Motor parçaları etrafa saçılmış, bir kısmı da şoför koltuğuna dizilmişti. Şasiyi tavuklar tünek olarak kullanıyordu ve pislikleri yüzünden neredeyse arabanın boyası görünmez hale gelmişti.</p>

  <p>"Amcan avcı olmak istediğini söyledi. Doğru mu?"</p>

  <p>Leon kendisine hitap ettiğini anlayınca Percy Phillips'e döndü. "Evet efendim." Percy gümüş sakalını ovuşturarak düşünceli bir tavırla Leon'u süzdü. Leon bakışlarını kaçırmadı ve bu da Percy'nin hoşuna gitti. Kibar ve saygılı ama kendinden de emin, diye düşündü. "Hiç fil vurdun mu?"</p>

  <p>"Hayır efendim."</p>

  <p>"Aslan?"</p>

  <p>"Hayır efendim."</p>

  <p>"Gergedan? Bizon? Leopar?"</p>

  <p>"Maalesef hayır efendim."</p>

  <p>"E, ne vurdun o zaman?"</p>

  <p>"Sadece birkaç tane Tommie ile Grant, ama öğrenebilirim. O yüzden size geldim."</p>

  <p>"En azından dürüstsün. Hiç tehlikeli bir ava katılmadıysan elinden ne "gelir ki? Sana iş teklif etmem için iyi bir sebep söyle bana."</p>

  <p>"Biniciliğim iyidir efendim."</p>

  <p>"Atlardan mı yoksa insanoğlunun dişilerinden mi söz ediyorsun?"</p>

  <p>Leon kıpkırmızı kesildi. Cevap vermek için ağzını açtı ama tekrar kapadı.</p>

  <p>"Evet genç adam, dedikodular çabuk yayılır. Şimdi beni dinle. Müşterilerimden birçoğu safariye ailelerini de getirir. Karılarını, kızlarını. İlk fırsatta onları baştan çıkarmaya çalışmayacağını nereden bileceğim?"</p>

  <p>Leon, "Duyduklarınız neyse doğru değil efendim," diye itiraz etti. "Ben, duyduğunuz gibi biri değilim."</p>

  <p>Percy, "Burada düğmelerini ilikli tutacaksın," diye homurdandı. "Binicilikten başka ne yapabilirsin?"</p>

  <p>Leon araba enkazını gösterip, "Onu tamir edebilirim," dedi.</p>

  <p>Percy hemen kulak kabartmıştı.</p>

  <p>Leon, "Bende de aynı modelden var," diye devam etti. "Aldığımda aynı durumdaydı. Her tarafını toparladım ve şimdi İsviçre saati gibi tıkır tıkır çalışıyor."</p>

  <p>"Sahi mi Tanrı aşkına? Lanet motorlar benim için tam bir muamma. Pekâlâ, demek ki biniciliğin var ve araç tamir edebiliyorsun. Başlangıç olarak iyi. Başka? Atıcılığın var mı?"</p>

  <p>"Evet efendim."</p>

  <p>Penrod, "Leon bu yılın başında, alaydaki tüfekle atış yarışmasında Valilik Kupası'nı kazandı," diye doğruladı. "Atıcılığı iyidir, buna ben kefilim."</p>

  <p>Percy, "Ama kâğıttan hedeflere, canlı hayvanlara değil. Onlar ıskalarsan seni ısırmaz, üstüne atlamazlar," diye belirtti. "Avcı olmak istiyorsan tüfeğin olmalı. O beylik Enfield'lerden bahsetmiyorum, kızgın bir bizonun karşısında o bezelye atan tüfeklerin esamisi bile okunmaz. Gerçek bir av tüfeğin var mı?"</p>

  <p>"Evet efendim."</p>

  <p>"Nedir?"</p>

  <p>"Holland &amp; Holland Royal .470 Nitro Express."</p>

  <p>Percy'nin mavi gözleri irileşti. "Çok güzel," diye itiraf etti. "Gerçek bir tüfek. Henüz ondan iyisi yapılmadı. Ama bir de iz sürücü bulman lazım. İyi bir iz sürücü bulabilir misin?"</p>

  <p>"Evet efendim." Manyoro'yu düşünüyordu ama sonra aklına Loikot geldi. "Aslında iki tane var."</p>

  <p>Percy gözünü çadırın üstündeki dallarda uçuşan altın sarısı ve yeşil renkli ötücü kuşa dikti. Sonra bir karara varmış gibi göründü. "Şanslısın. Benim de yakında yardıma ihtiyacım olacak. Önümüzdeki yılın başında büyük bir safariye rehberlik edeceğim. Müşteri çok önemli biri."</p>

  <p>Penrod masum bir pozla, "Acaba müşterin Amerika Birleşik Devletleri Başkanı Theodore Roosevelt olabilir mi?" diye sordu.</p>

  <p>Percy irkilmişti. "Bütün kutsal kişiler adına Penrod, bunu nasıl keşfettin?" diye sordu. "Kimsenin bilmemesi gerekiyordu."</p>

  <p>Penrod, "Amerikan Dışişleri Bakanlığı, Londra'da Britanya Ordusu Başkomutanı Lord Kitchener'e bir telgraf gönderdi. Başkan seni tutmadan önce hakkında bilgi almak istiyorlardı. Savaş sırasında Güney Afrika'da Kitchener'in komutasında görev yaptığım için o da bana telgraf çekti," diye itiraf etti.</p>

  <p>Percy bir kahkaha patlattı. "Sen sinsi bir herifsin Ballantyne. Ben de burada Teddy Roosevelt'in ziyareti bir devlet sim sanıyordum. Demek hakkımda iyi şeyler söyledin. Sana daha da borçlandım şimdi." Leon'a döndü. "Bak, senin için ne yapacağım. Kendini kanıtlama fırsatı vereceğim sana. Önce şu çöp yığınını toparlayıp çalışır hale getirmeni istiyorum." Başıyla paramparça arabayı gösterdi. "İftihar edilecek bir iş çıkarmanı istiyorum. Anladın mı?"</p>

  <p>"Evet efendim."</p>

  <p>"O işi bitirince şu meşhur .470 tüfeğinle, ondan daha meşhur iki iz sürücünü alıp ormana gider, bir fil vurursun. Hiç avlanmamış bir avcıyı işe alamam. Fili avladıktan sonra dişlerini kanıt olarak getirmeni istiyorum." ' , "Evet efendim." Leon sırıtıyordu.</p>

  <p>"Av lisansı alacak paran var mı? On pounda mal olur sana."</p>

  <p>"Hayır efendini."</p>

  <p>Percy, "Ben veririm," diye önerdi. "Ama fildişi de benim olur."</p>

  <p>"Efendim siz parayı verin, dişlerden biri de sizin olsun. Ben de öbürünü alırım."</p>

  <p>Percy güldü. Çocuk iyi dövüşüyordu. Pısırık değildi. Ondan hoşlanmaya başlamıştı. "Uygundur evlat."</p>

  <p>"Beni işe alırsanız ne kadar ücret vereceksiniz efendim?"</p>

  <p>"Ücret mi? Amcana bir iyilik yapıyorum. Senin bana para vermen lazım. "</p>

  <p>Leon, "Günde beş şiline ne dersiniz?" diye sordu.</p>

  <p>Percy, "Bir şilin nasıl?" diye karşılık verdi.</p>

  <p>"İki?</p>

  <p>"Sıkı pazarlıkçısın." Percy tuzağa düşmüş birinin ifadesiyle başını salladı ama elini uzatmıştı.</p>

  <p>Leon uzatılan eli hararetle sıktı. "Pişman olmayacaksınız efendim, söz veriyorum."</p>

  <p>"Hayatımı değiştirdiniz. Bugün benim için yaptıklarınızın karşılığını asla ödeyemem." Ngong Tepelerinden Nairobi'ye doğru giderken Leon sevinç içindeydi.</p>

  <p>"O konuda fazla endişelenmene, gerek yok. Sakın bunu seni çok seven amcan olduğum için yaptığımı düşünme."</p>

  <p>"Sizi yanlış anlamışım efendim."</p>

  <p>"Bak, yaptıklarımın karşılığını bana şöyle ödeyeceksin: Birincisi, alaydan istifa etmeni kabul etmiyorum, bu yüzden seni yedeğe aldıracağım. İkincisi, doğrudan benim emrimde, askeri istihbaratta çalışacaksın."</p>

  <p>Leon'un içinde bulunduğu dehşet yüzünden okunuyordu. Bir saniye önce artık özgür bir erkek olduğunu sanıyordu. Şimdiyse ordunun boğucu kurallarına yeniden dönmüş gibiydi.</p>

  <p>"Efendim?" diye ihtiyatla yanıt verdi.</p>

  <p>"Önümüzde tehlikeli dönemler var. Alman Kayzeri Wilhelm, son on yılda askeri gücünü en az iki misli artırdı. Eğitimi ve güdüleri yüzünden devlet adamı ya da diplomat olmaktan ziyade, bir askerdir. Bütün ömrünü savaş eğitimi alarak geçirdi. Tüm danışmanları asker. Büyük bir imparatorluk kurmak için inanılmaz bir hırsa sahip. Afrika'da muazzam koloniler kurdu ama bunlar ona yetmiyor. Sana söylüyorum, onunla başımız derde girecek. Düşün, Alman Doğu Afrika'sı tam güney sınırımızda. Darüs-selam onların limanı. Çok kısa zamanda bir savaş gemisini oraya getirtebilirler. Şimdiden Arusha'da üstlenmiş tam kapasiteli bir askari alayları var, başında da Alman muvazzaf subayları bulunuyor. Alay Komutanı von Lettow Vörbeck sert, cin gibi bir eski asker. On günlük yürüyüşle Nairobi'de olabilir. Bu konuda Londra'yı, savunma bakanlığını uyardım, ama onların aklı başka yerlerde. İmparatorluğun önemsiz bir bölgesinde orduyu takviye etmek için para harcamak istemiyorlar."</p>

  <p>Tüm bunlar beni çok şaşırttı efendim. Duruma hiç bu yönden bakmamıştım. Güneydeki Almanlar bize karşı hep dostça davrandılar. Nairobi'deki göçmenlerimizle ticari ilişkileri gayet iyi. Ortak dertleri var."</p>

  <p>"Evet, aralarında iyi insanlar da var ve von Lettow Vörbeck'ten hoşlanırım. Ama o da emirlerini Berlin'den ve kayzerden alıyor."</p>

  <p>Leon, "Kayzer Kraliçe Victoria'nın torunu. Şimdiki kralımız onun amcası. Ayrıca kayzer, Kraliyet Donanması'nın şerefli bir amirali. Onunla savaşa gireceğimize inanamıyorum," diye itiraz etti.</p>

  <p>"Eski bir savaş atının içgüdülerine güven." Penrod bilmişçe gülümsüyordu. "Neyse, ne olursa olsun hazırlıksız yakalanmayacağım. Gözümü sevgili güney komşumuzdan ayırmak niyetinde değilim." "Peki ben işin neresinde olacağım?"</p>

  <p>"Bu aşamada Alman Güney Afrika'sıyla güney sınırımız ardına kadar açık. İki yöne gidip gelmek serbest. Masai'lerle diğer kabileler en küçük bir sıkıntı çekmeden sürülerini kadastrocularımızın çizdiği sınırların kuzeyine de, güneyine de götürebiliyorlar. Düzenli olarak Alman Güney Afrika'sına gidip gelen kabile fertlerinden bir muhbir ağı oluşturmanı istiyorum. Senin rolün gizli olacak. Ne yaptığını Percy Phillips'in bile bilmesi gerekmez. Arkasına gizleneceğin kimlik inandırıcı. Bir avcı olarak sınırın iki yanında özgürce hareket etmek için mükemmel bir mazeretin var. Doğrudan bana rapor vereceksin. Sınır boyundaki gözüm kulağım olmanı istiyorum."</p>

  <p>Leon, "Soru soran olursa muhbirlerin büyük hayvan izleyicisi olduğunu söyleyebilirim. Sürülerin, özellikle de erkek fillerin hareketlerini takip ediyorlar derim, ki ben de her an nerede olduklarını bilip müşterilerimizi doğruca onların yanına götürebileyim," önerisinde bulundu. Şimdi bu oyun, heyecanlı ve eğlenceli olmaya başlamış gibiydi.</p>

  <p>Penrod başıyla onayladı. "Bu; Percy'i de, soru soracak başka kişileri de tatmin eder. Sadece işin içinde benim olduğumdan kimseye söz etme, yoksa birkaç kadeh atmak için kulübe ilk gelişinde herkes öğrenir. Percy pek çenesini tutan biri değildir."</p>

  <p>***</p>

  <p>Birkaç hafta sonra Leon hemen hemen her boş saatini Percy'nin otomobilinin altında, dirseklerine kadar siyah makine yağına bulanmış olarak geçiriyordu. İşin büyüklüğünü ve Percy'nin önceki tamir çabalan sırasında verdiği hasarın boyutunu fazla hafife almıştı. Nairobi'de çok az yedek parça bulunuyordu ve Leon, Bobby'le ikisinin sahip olduğu arabayı yağmalama planlan yapmak zorunda kalmıştı. Bobby inatla bu fikre karşı çıkıyordu ama sonunda otomobil üstündeki hissesini toplam on beş gineye, ayda bir gine taksitle satmaya razı oldu. Leon hemen ön tekerleği, karbüratörü ve diğer parçalan söküp Tandala Kampı'na taşıdı.</p>

  <p>Bir sabah uyanıp da Çavuş Manyoro'yu çadırının önünde bağdaş kurmuş olarak bulduğunda motor üstünde çalışmaya başlamasının üstünden on gün geçmişti. Manyoro haki üniformasıyla fesini giymemişti, aşı boyası pelerinine bürünmüştü ve elinde aslan mızrağı vardı. "Ben geldim," diye ilan etti.</p>

  <p>"Geldiğini görüyorum." Leon sevincini saklayamıyordu. "Ama neden karargâhta değilsin? Kaçtıysan kurşuna dizerler seni."</p>

  <p>"Belgem var." Manyoro shuka' sının altından buruşmuş bir zarf çıkardı. Leon zarfı açıp belgeyi çabucak okudu. Manyoro sağlık sebebiyle KAR'dan şerefiyle emekli edilmişti. Bacağındaki yara iyileştiği halde askerlik yapmasını engelleyecek bir aksama yaratmıştı.</p>

  <p>Leon, "Neden bana geldin?" diye sordu. "Neden manyatta'ın dönmedin?"</p>

  <p>Manroyo, "Ben senin adamınım," demekle yetindi.</p>

  <p>"Sana maaş ödeyemem."</p>

  <p>Manyoro, "İstemiyorum ki," diye cevap verdi. "Ne yapmamı istiyorsun?"</p>

  <p>"Önce şu enchini'yi tamir etmemiz lazım." Bir an zavallı araca baktılar. Manyoro ilk arabanın tamirine de yardım ettiği için başına gelecekleri biliyordu. Leon, "Sonra da gidip bir fil öldüreceğiz," diye ekledi.</p>

  <p>Mahyoro'nun görüşü, "Öldürmek tamir etmekten daha kolay," oldu.</p>

  <p>Yaklaşık üç hafta sonra Leon tevekkül içinde direksiyonun başına geçti, Manyoro da arabanın önünde pozisyon alıp beklemeye başladı. Son üç gündür sürekli tekrarladığı işlemlerin sonunda başarılı olacağına dair tüm inancını yitirmişti. Birinci gün Percy Phillips ile aşçı ve yaşlı post yüzücüler de dahil bütün kamp personeli, nazik bir izleyici topluluğu oluşturmuştu. Sonunda herkes ilgisini kaybedip birer birer oradan uzaklaşmıştı. Geride sadece bütün hareketleri büyük bir dikkatle izleyen post yüzücüler kalmıştı.</p>

  <p>"Ateşleme kolu!" Leon içinde bütün motor tanrılarına dualar etti.</p>

  <p>İki yaşlı post yüzücü de arkasından papağan gibi tekrarladılar. "Ateşleme kolu." Pek düzgün telaffuz ettikleri söylenemezdi.</p>

  <p>Leon direksiyonun sol tarafındaki ateşleme kolunu dik duruma getirdi. "Gazı aç."</p>

  <p>Post yüzücülerin tekrarlamayı en çok sevdikleri sözlerdi bunlar. Ellerinden geldiğince aynı sesleri çıkarmaya çalışarak, "Gazı aç!" diye bağrıştılar.</p>

  <p>"El frenini çek!" Leon el frenini çekti.</p>

  <p>"Zengin karışım!" Kumanda düğmesini gösterge tam karşıyı gösterene kadar çevirdi.</p>

  <p>"Boğuldu." Arabadan atlayıp ön tarafa koştu ve jikle halkasını çekip tekrar şoför koltuğuna döndü.</p>

  <p>"Manyoro, karbüratörü devreye sok!" Manyoro eğilip krank kolunu iki kere çevirdi. Leon, "Bu kadar yeter!" diye uyardı. "Yine boğuldu!" Tekrar inip öne koştu, jikle halkasını çekti ve hızla koltuğuna döndü.</p>

  <p>"İki tur daha döndür!" Manyoro yine eğilip krank kolunu yakaladı.</p>

  <p>"Karbüratör devrede! Çalıştır!" Leon kumanda panelindeki düğmeyi "akü" seviyesine çevirdi ve gökyüzüne baktı. "Manyoro, bir daha!" Manyoro sağ avucuna tükürüp krank kolunu yakaladı ve bir daha çevirdi.</p>

  <p>Top patlamasına benzer bir ses duyuldu ve egzoz borusundan mavi bir duman püskürdü. Krank kolu yerinden fırlayıp Manyoro'yu yere devirdi. Bu arada iki post yüzücü panikle kaçıştılar. Böyle bir şeye hazırlıklı değildiler. Korkuyla böğürerek çalıların arasına dalmışlardı. Percy de kampın içindeki ilk tepede bulunan evinden bir nara koparmış ve pijamasının düğmelerini ilikleyerek dışarı fırlamıştı. Saçı sakalı birbirine karışmış, gözleri mahmurdu. Bir an şaşkın şaşkın direksiyonun başında muzaffer bir edayla ışıldayan Leon'a baktı. Motor çeşitli homurtular çıkarırken araba şöyle bir sarsıldı, sonra düzgün ve gürültülü bir şekilde çalışmaya başladı.</p>

  <p>Percy güldü. "Dur pantolonumu giyeyim de beni kulübe götür. İçebileceğin kadar bira ısmarlayacağım sana. Sonra da gidip filini bulabilirsin. Onu avlamadan bu kampa dönmeni istemiyorum."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
