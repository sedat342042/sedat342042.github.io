<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Şafak vakti pencerenin altındaki ardıçkuşunun serenadıyla uyandı. Tepeden aşağı indiğinde Max Rosenthal'la Hennie du Rand ana çadırda endişeli bir şekilde onu bekliyorlardı. İsmail kahvaltıyı hazırlamıştı, ama ikisi de elini sürmemişti. Leon masanın başındaki yerini aldı.</p>

  <p>"Rahatlayabilirsiniz, koltuklarınızın kenarına ilişmeyi de bırakın. Soğutup da İsmail'in kıyameti koparmasına meydan vermeden şu yumurtalarınızla pastırmalarınızı da yiyin. C ve P Safari yoluna devam ediyor. Hiçbir şey değişmedi. İşinize kaldığınız yerden devam edebilirsiniz."</p>

  <p>Kahvaltısını bitirir bitirmez Vauxhall'a gitti. Manyoro'nun krank kolunu çevirip motoru çalıştırmasından sonra Loikot'la birlikte arkaya atladılar ve Leon kente doğru yola çıktı. İlk durağı hükümet binasının arkasında, tapu dairesi olarak bilinen saz damlı yapıydı. Memur, Percy'nin ölüm sertifikasıyla vasiyetini onayladı ve Leon deri kaplı devasa kayıt defterine imzasını attı.</p>

  <p>Memur, "Bay Percy'nin vasisi olarak mal bildirimi yapmak için bir ay süreniz var," dedi. "Sonra veraset vergisini ödeyeceksiniz ve miras vârislere devredilecek."</p>

  <p>Leon şaşırmıştı. "Ne demek istiyorsun? İnsan öldüğünde vergi mi ödüyor yani?"</p>

  <p>"Evet Bay Courtney. Veraset vergisi. Yüzde iki buçuk."</p>

  <p>Leon, "Ama bu açıkça soygun," diye bağırdı. "Ya ödemeyi kabul etmezsem?"</p>

  <p>"Mirasa el konur ve muhtemelen hapis cezası alırsınız."</p>

  <p>Leon, KAR Karargâhı'na girerken hâlâ bu haksızlığa köpürüyordu. Arabayı komutanlık binasının önüne park etti ve nöbetçilerin selamını alıp yukarı çıktı. Yeni yaver generalinkine bitişik olan odasında oturuyordu. Leon şaşkınlık içinde bunun Bobby Sampson'ın ta kendisi olduğunu gördü. Apoletlerinde artık yüzbaşı rütbesi vardı. Kapıda durup, "Anlaşılan en alt canlı türleri de dahil buralardaki herkes terfi etmiş," dedi.</p>

  <p>Bobby bir an boş boş ona baktı, sonra masasından fırlayıp sevinçle Leon'un eline sarıldı ve sallamaya başladı. "Leon, eski dostum! Güzel şeyler her zaman neşe kaynağıdır! Ne diyeceğimi bilemiyorum. Hiç bilemiyorum."</p>

  <p>"Zaten söyledin ya Bobby."</p>

  <p>Bobby, "Söylesene," dedi. "Son karşılaşmamızdan beri neler yaptın?"</p>

  <p>Bir süre heyecanlı bir şekilde konuştular, sonra Leon, "Generali görmek istiyordum," dedi.</p>

  <p>"Generalin bunu zevkle kabul edeceğinden hiç kuşkum yok. Sen bekle de hemen gidip haber vereyim." Birkaç dakika sonra geri gelip Leon'u generalin ofisine aldı.</p>

  <p>Penrod ayağa kalkıp masasının üstünden Leon'la tokalaştıktan sonra oturması için karşısındaki koltuğu gösterdi. "Bu biraz beklenmedik bir ziyaret oldu Leon. Daha bir ay Nairobi'ye dönmezsin sanıyordum. Ne oldu?"</p>

  <p>"Percy öldü efendim." Bu acı gerçeği ifade ederken Leon'un sesi boğuklaşmıştı.</p>

  <p>Penrod nutku tutulmuş halde Leon'a bakakaldı. Sonra masasından kalkıp pencerenin önüne gitti, ellerini arkasında kavuşturup tören alanına bakmaya başladı. Bir süre sessiz kaldılar. Sonunda Penrod tekrar dönüp koltuğuna oturdu. "Neler olduğunu anlat," dedi.</p>

  <p>Leon anlattı ve o sözünü bitirince Penrod, "Percy bunun olacağını biliyordu," dedi. "Kentten ayrılmadan önce beni vasiyetnamesine tanıklık etmem için çağırdı. Vasiyetname yaptığını biliyor muydun"</p>

  <p>"Evet amca. Nerede bulacağımı söyledi. Kaydını yaptırdım bile."</p>

  <p>Penrod ayağa kalkıp şapkasını taktı. "Henüz erken, daha güneş batmadı ama Percy'e ödenecek bir borcumuz var. Gel."</p>

  <p>Barmen dışında lokalde kimse yoktu. Penrod içkileri ısmarladı ve genelde komutanla konuklarına ayrılan sessiz köşeye yerleştiler. Bir süre sohbetleri Percy ve ölümü üstüne devam etti. Sonunda Penrod, "Şimdi ne yapacaksın?" diye sordu.</p>

  <p>"Percy her şeyini bana bırakmış efendim, o yüzden ben de, başka hiçbir şey için değilse de Percy'nin anısına hürmeten şirketin başında durmaya devam edeceğim,"</p>

  <p>"Bunu duyduğuma sevindim, bildiğin sebeplerden dolayı." Penrod kararı yürekten onaylamıştı. "Ancak, sanırım adını değiştirirsin."</p>

  <p>"Çoktan değiştirdim bile amca. Yeni adını bu sabah kayıt bürosuna tescil ettirdim."</p>

  <p>"Courtney Safarileri mi?"</p>

  <p>"Hayır efendim. Phillips ve Courtney. P ve C Safarileri."</p>

  <p>"Onun adını çıkarmamışsın. Aksine bu sefer önceliği ona vermişsin!"</p>

  <p>"Eski isme yazı tura atarak karar verilmişti. Percy aslında böyle olmasını istiyordu. Benim için yaptıklarına karşılık ben de saygımı böyle ifade etmek istedim."</p>

  <p>"Aferin oğlum. Şimdi, sana güzel bir haberim var. P ve C Safarileri harika bir başlangıç yapacak. Prenses Isabella Madeleine Hoherberg von Preussen von und zu Hohenzollern şirketin için olumlu referans vermiş. Anlaşılan aile dostu olan Graf Otto von Meerbach, Almanya'ya dönünce onunla konuşmuş ve kadın hiç düşünmeden seni tavsiye etmiş. Von Meerbach, Percy'nin ağzından benim yolladığım anlaşmayı kabul etti ve avansı senin hesabına yatırdı. Önümüzdeki yılın başında altı aylık bir safari için bütün maiyetiyle geleceğini de bildirdi."</p>

  <p>Leon suratını buruşturup kadehindeki buzu döndürdü. "Percy gittikten sonra bana hiçbir şey o kadar önemli gelmiyor."</p>

  <p>"Neşelen oğlum. Von Meerbach uçan makinelerinden de birkaç prototip getiriyor. Belli ki tropikal koşullarda test etmek istiyor. Normalde onları posta uçağı olarak geliştiriyor, ama bu safaride avlan havadan tespit etmek için kullanmayı düşünüyor. Her neyse, kendi ifadesi böyle ama Alman Ordusu'yla olan bağlantılan yüzünden tüm gerçeğin bundan ibaret olmadığını düşünüyorum. Bence Alman Doğu Afrika'sıyla olan sınırlarımızı olası bir savaş için iyice tanımak istiyor. Ama bu senin için, bir yandan benim adıma bilgi toplarken, bir yandan da bulutların arasında uçma hayalini gerçekleştirmek için bir fırsat olabilir. Şimdi, içkin bittiyse ofisime dönebiliriz. Meerbach'ın gönderdiği onay belgesinin bir kopyasını da sana vereyim. Hayatımda gördüğüm en uzun telgraf, safaride istediği her şeyi tam yirmi üç sayfada anlatmış. Bunu göndermek adama bir servete mal olmuş olmalı."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
