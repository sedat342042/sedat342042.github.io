<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Leon şafaktan önce uyandı ve yalnız kalabilmek için diğerlerinin uyuduğu yerden epey uzaktaki büyük ağacın ardına gitti. Pantolonunu indirip çömeldi ve gaz çıkardı. Bu sabah esen tek rüzgâr bu, diye düşündü. Etrafındaki doğa sessiz ve sakindi. Üstündeki dallarda bulunan yapraklar şafağın ilk ışıkları altında tamamen kıpırtısızdı. Kampa dönünce İsmail'in çayı çoktan ateşe koymuş olduğunu ve iki Masai'nin ayaklandığını gördü. Isınmak için ateşin başına çöktü. Sabah ayazı vardı. Manyoro'ya, "Hiç rüzgâr yok," dedi. "Belki güneş doğunca çıkar."</p>

  <p>"Rüzgâr olmasa da gitmeli miyiz?"</p>

  <p>"Ne yöne? Bilmiyoruz ki. Buraya kadar annemin rüzgârıyla geldik. Bize tekrar yol göstersin diye beklemek zorundayız."</p>

  <p>Leon sabırsızlanıyor, artık gitgide canı sıkılıyordu. Lusima'nın palavrasına yeterince boyun eğmişti. Gözlerinde kötü bir ağrı vardı. Gece soğuk yüzünden uyuyamamış, uyuduğu zaman da Hugh Turvey'le çarmıha gerili karısını gördüğü karabasanlarla boğuşup durmuştu. İsmail bir fincan kahve verdi ama o bile her zamanki sağaltıcı etkiyi göstermedi. Kamp ateşinin ilerisindeki sık ağaçlıkta kızıl göğüslü bir ardıç kuşu şafağı selamlamak için ötmeye başladı ve uzaktan gelen bir aslan kükremesine daha da uzaklardan bir yanıt geldi. Sonra yine sessizlik çöktü.</p>

  <p>Leon ikinci kahvesini de bitirdikten sonra kendini biraz daha iyi hissetmeye başlamıştı. Tam Manyoro'ya bir şey söyleyecekken bir kutu çakıl taşının şiddetle sallanışını hatırlatan, sesler yüzünden dikkati dağıldı. Hepsi birden başlarını kaldırdılar. O sesi hangi kuşun çıkardığını herkes bilirdi. Bir balkuşu onları yabani kovana davet ediyordu. Bu sesi takip edenler kuşun ganimetini paylaşmayı umut ederdi. İnsanlar balı alır, kovanla larvaları da balkuşuna bırakılırdı. Bu, çağlar boyu hem insanların hem de kuşların adilce sürdürdükleri ortak bir yaşam olmuştu. Kuşun, payını bırakmayanları bir dahaki sefere zehirli bir yılana veya insan yiyen aslana götürdüğü söylenirdi. Ancak açgözlü bir budala kuşu aldatmaya kalkardı.</p>

  <p>Leon ayağa kalktı ve açık kahve-sarı karışımı kuş en üst dallardan meydana çıktı. Dalların arasına dalıp çıkarken kanatlan vızıldıyordu.</p>

  <p>Manyoro iştahla, "Bal!" dedi. Hiçbir Afrikalı bu davete karşı koyamazdı.</p>

  <p>Loikot da, "Bal, tatlı bal!" diye bağırdı.</p>

  <p>Leon'un baş ağrısının son kalıntıları da mucizevi bir şekilde geçti ve hemen tüfeğini kaptı. "Çabuk! Gidelim!" Balkuşu, takip edildiğini anlayınca heyecanla cıvıldayarak ok gibi uçmaya başlamıştı.</p>

  <p>Bir saat boyunca Leon sabırla kuşu izledi. Ötekilere bir şey dememişti ama aklından bu kuşun Lusima'nın tatlı şarkıcısı olduğu fikrini atamıyordu. Yine de kuşkusu inancından fazlaydı ve hayal kırıklığına uğramamak için kendini telkin etmeye çalışıyordu. Manyoro, kuşu yüreklendirmek için şarkı söylüyor, Loikot ise Leon'un yanında hem şarkıya katılıyor, hem de hoplayıp zıplıyordu: "Bizi küçük iğnelilerin kovanına götür, Biz de sana o altın balmumunu verelim. O küçük larvaların tadını bilmiyor musun? Uç küçük dost! Hızla uç ve bizi de götür."</p>

  <p>Minik kuş ormanda daldan dala konarak, takipçileri yetişene kadar üst dallarda şakıyarak, geldiklerindeyse tekrar havalanarak ilerliyordu. Öğle olmasına az kala kurumuş bir dere yatağına vardılar. Yeraltı sularıyla beslendiğinden nehrin iki kıyısındaki orman daha gür, ağaçlar daha uzundu. Asıl su kaynağına varmadan balkuşu en yüksek ağaçlardan birinin tepesine uçtu ve gelsinler diye bekledi. Oraya vardıklarından Manyoro zevkle haykırıp ağacın gövdesini gösterdi. "İşte orada!"</p>

  <p>Leon güneşte altın tozu gibi parlayan arıların kovana üşüştüklerini gördü. Ağacın gövdesi iki ağır dala ayrılıyordu ve aralarındaki çatalda dikine dar bir yarık vardı. Yarıktan sızan ince özsu kabuğun etrafında yarı saydam damlacıklar halinde katılaşmıştı. Eve dönen arılar yarıktan içeri girerken içeriden çıkanlar da kümeler halinde vızıldayarak uzaklaşıyordu. Bu görüntü Leon'un büyük bir hasretle Verity O'Hearne'yi düşünmesine yol açmıştı. Günlerdir ilk kez aklına geliyordu.</p>

  <p>Diğerleri bal toplamak için yüklerini yere bıraktılar. Manyoro bir ağaç kabuğunu kare şeklinde kesip boru haline getirdi ve yine ağaç kabuğundan iplerle sardı. Sonra iplerden yaptığı ilmeği bir sapa tutturdu. İsmail küçük bir ateş yakmış, kuru dallarla beslemeye başlamıştı. Loikot, shuka'sının eteklerini beline kıstırıp vücudunun altını serbest bıraktıktan sonra ağacın dibine gitti, bir yandan kovanın yüksekliğini tartarken bir yandan da gövdeyi ve kabuğu yoklayarak tırmanacak yer bakıyordu.</p>

  <p>İsmail ateşe biraz da yaş odun atıp, beyaz bir duman çıkana kadar üfledi. Manyoro, panga'sının geniş ağzıyla köz haline gelen odunları yaptığı boruya koyup Loikot'a götürdü. O da ilmekli sapı kullanarak boruyu sırtına attı ve panga'yı shuka'sının kıvrımları arasına soktu. Avuçlarına tükürdükten sonra Leon'a sırıttı. "İzle beni M'bogo. Kimse benim gibi tırmanamaz."</p>

  <p>Leon, "Babunlarla da kardeş olduğunu öğrenirsem hiç şaşırmam," deyince Loikot gülerek ağaç gövdesine atıldı. Avuç içlerini ve çıplak tabanlarını kullanarak inanılmaz bir ustalıkla tırmanmaya başladı ve bir an bile durmadan yüksekteki çatala erişti. Çatalda ayağa kalktığında başının etrafında kızgın anlar vızıldıyordu. Ağaç kabuğundan boruyu omzundan alıp bir ucundan borazan gibi üfledi. Öbür ucundan çıkan duman yayıldıkça anlar dağılıyordu.</p>

  <p>Loikot koluna bacağına batan birkaç iğneyi çıkarmak için durdu. Sonra panga'yı kaldırdı ve vızıltılara aldırmadan ağır bıçağı ayaklarının dibindeki çatala savurdu. Birkaç darbede oyuğu genişletmişti. Sonra içine baktı. Uzanıp kovandan kalın bir petek çıkardı. Görsünler diye havaya kaldırdı. "Loikot'un hünerleri sayesinde bugün iyice doyacaksınız dostlarım." Hepsi güldüler.</p>

  <p>Leon, "Aferin küçük babun," diye seslendi.</p>

  <p>Loikot, birkaç kalın petek daha çıkardı ve üzerlerini balmumuyla kapattı. Sonra dikkatle shuka'sının kıvrımları arasına sokuşturdu.</p>

  <p>Manyoro, "Hepsini alma," diye uyardı. "Yarısını minik kanatlı dostlarımıza bırakmazsan ölürler." Loikot bunu daha küçücükken öğrenmişti, o yüzden cevap vermedi. Artık o bir mörani'ydi ve doğanın ilmini kapmıştı. Duman borusuyla panga'yı ağacın dibine atıp kendisi de aşağı inmeye başladı, son altı adımda kendini bırakıp kuş gibi yere süzüldü.</p>

  <p>Halka halinde oturup petekleri paylaştılar. Yukarıdaki dalların arasında balkuşu varlığını ve kendisine olan borçlarını hatırlatmak üzere sıçrayıp cıvıldıyordu. Manyoro hücrelerin beyaz arı larvasıyla dolu olduğu yerden peteklerin kenarını özenle kırıp, bu parçalan büyük yeşil bir yaprağa yaydı. Başını kaldırıp yukarıdaki kuşa baktı. "Gel küçük kardeş, ödülünü hak ettin." Sonra yaprağı biraz uzağa götürerek çalıların arasındaki boşluğa yerleştirdi. O arkasını döner dönmez kuş kendi şölenine konmak üzere yere inmişti. Artık gelenekler yerine getirildiğine göre erkekler ganimetin tadını çıkarabilirdi. Altın rengi peteklerin etrafında oturup kopardıkları parçaları çiğnemeye başladılar. Hücrelerdeki balı emerken zevkle homurdanıyor, sonra balmumunu tükürüp yapış yapış olan parmaklarını yalıyorlardı.</p>

  <p>Leon daha önce akasya çiçeği nektarından yapılmış bu koyu, isli baldan hiç tatmamıştı. İlk kez tattığı bu lezzet diliyle boğazını Öyle bir kapladı ki, şaşkınlık içinde soluğunu tuttu ve gözleri yaşardı. Gözlerini sıkıca yumdu. Balın zengin, iç bayıltıcı kokusu beyninin her zerresine dolmuş ve adeta onu ele geçirmişti. Dili kamaşıyordu. Nefes alınca o tadın gırtlağından aşağı indiğini hissetti. Yutkundu ve bir fıçı viskiyi başına dikmişçesine derin bir soluk verdi.</p>

  <p>Yarım petek ona yetmiş, balın tadına doymuştu. Topuklarının üstünde geriye kaykılıp bir süre diğerlerini izledi. Sonra ayağa kalktı ve onları açgözlülükleriyle baş başa bıraktı. Onun gidişini fark etmediler bile. Leon tüfeğini de alıp nehir yatağının bulunduğunu tahmin ettiği yöne doğru gitmek üzere çalıların arasına daldı. İçerilere girdikçe bitki örtüsü sıklaşıyordu, son ağaç dallarını da geçtikten sonra kendini kıyıda buldu. Bir buçuk metrelik dik yamacın altında yüz adım genişliğinde ince beyaz kumlu bir kıyı şeridi vardı, yamaç inip çıkan hayvanların ayak izleriyle doluydu.</p>

  <p>Karşı kıyıda kocaman bir yabani incir ağacının kökleri ortaya çıkmıştı. Çiftleşen yılanlar gibi kıvrıla büküle birbirlerine dolanmışlardı ve nehir yatağına uzanan dallar küçük sarı incir demetleriyle doluydu. Leon'un aniden ortaya çıkışıyla, meyveleri didiklemekte olan bir yeşil güvercin sürüsü ürküp havalandı. Su yolu boyunca ok gibi uçarlarken kanat sesleri sessizliği bölüyordu.</p>

  <p>İncir ağacının geniş dallarının altında beyaz kumsal ayak izleriyle doluydu. Onların çevresine de Leon'un dikkatini çeken fil dışkısı piramitleri yayılmıştı. Tüfeğini kol boyu mesafesinde önünde tutarak kıyıya atladı. Yumuşak kum iniş hızını kesti ve bileklerine kadar içine gömüldü ama çabucak dengesini bulup karşı kıyıya geçti. İzlerin yanına varınca filin su için kumu kazmış olduğunu gördü. Daha nemli bir katman bulana kadar ön ayaklarıyla kuru kumu deşiyorlardı. Sonra da hortumlarıyla yeraltı su katmanına ulaşıyorlardı. Deliklerin yanındaki yumuşak taban izleri açıkça görülüyordu. Hortumla emdikleri suyu kocaman kafataslarındaki süngersi boşluklara aktararak başlarını dolduruyor, sonra hortumun ucunu gırtlaklarının gerisine kadar uzatıp suyu karınlarına indiriyorlardı.</p>

  <p>Sekiz tane açık delik vardı. Leon susamış hayvanların bıraktığı izleri tek tek inceledi. Üç büyük ustadan -Percy Phillips, Manyoro, Loikot- ders almış olduğu için izleri doğru biçimde okuyacak beceriyi kazanmıştı. İlk dört delikte bırakılan ayak izleri hayvanların dişi olduğunu gösteriyordu.</p>

  <p>Beşinci deliğe gelince sadece bir dizi iz gördü. O kadar büyüklerdi ki hemen durmak zorunda kaldı. Heyecanla derin bir nefes alıp ileri atıldı ve ön ayakların bıraktığı izlerin yanına çöktü. İzler o kadar derindi ki hayvanın burada durup saatlerce su içmiş olduğu anlaşılıyordu.</p>

  <p>Leon ayak izlerine inanmaz gözlerle bakıyordu. Bu kocaman izleri bırakan hayvan devasa bir erkek fil olmalıydı, tabanları artık düzleşmişti. İzin bir tarafında ıslak, yumuşak kum tanecikleri vardı. Bu da filin buradan az önce ayrıldığını gösteriyordu, çünkü bozulan toprak henüz eski haline dönmemişti. Belki de hayvan Loikot'un an kovanını genişletmek için çıkardığı seslerden ürkmüştü.</p>

  <p>Leon ayak izinin büyüklüğünü ölçmek için tüfeğinin çift namlusunu uzattı ve hafif bir ıslık çaldı. Ayak izinin çapı altmış santimlik namlulardan sadece beş santim kısa kalmıştı. Percy Phillips'in öğretmiş olduğu formülü uygulayınca bu erkek filin ayak ucundan omuz hizasına kadar olan yüksekliği üç buçuk metre çıkıyordu, yani devlerin arasında bir devdi.</p>

  <p>Leon ayağa fırlayıp koşarak karşı kıyıya geçti. Yamacı tırmanıp, ağaçların arasından koşarak üç yoldaşının hâlâ son petekleri çiğnediği yere ulaştı. "Lusima Ana'yla onun tatlı şarkıcısı bize yolu göstermişler," dedi. "Nehir yatağında dev gibi bir erkek filin ayak izlerini buldum." İz sürücüler derhal eşyalarını kapıp peşinden koştular ama İsmail çıkınını başına yerleştirip peşlerine düşmeden önce petekten kalan balı da kaplarından birine aktardı.</p>

  <p>İzi görür görmez Loikot heyecanla, "M'bogo, bu ilk seyahatimizde sana gösterdiğim erkek," diye bağırdı ve dans etmeye koyuldu. "Tanıdım onu. Bu bütün fillerin ulu şefi."</p>

  <p>Manyoro başını salladı. "O kadar yaşlı ki ölmek üzere olabilir. Kesinlikle dişleri de yıpranmış ve kırılmıştır."</p>

  <p>Loikot, "Hayır! Hayır!" diye şiddetle itiraz etti. "Dişlerini kendi gözlerimle gördüm. Senin kadar uzunlar Manyoro, ayrıca kafandan bile kalınlar!" Kollarıyla bir çember yapmıştı.</p>

  <p>Manyoro güldü. "Zavallı küçük Loikot, seni karasinekler ısırıp kafanı kurtçuklarla doldurmuş. Anama söyleyeyim de bağırsaklarını boşaltıp gözlerini açacak bir ilaç hazırlasın."</p>

  <p>Loikot kendini tuttu ve Manyoro'ya baktı. "Belki fil değil de sen ihtiyarlayıp bunamışsındır. Seni Lonsonyo Dağı'nda bırakmalıydık, sıska dostlarınla oturup bira içerdin."</p>

  <p>Leon, "Siz karşılıklı iltifatlar ederken fil bizden uzaklaşıyor," diye araya girdi. "İzi sürelim ve bu tartışmayı ayak izlerine değil bizzat dişlere bakarken bitirelim."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
