<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>9 Ağustos 1906, Birleşik Krallık ve Britanya Dominyonları [<i>Eskiden Britanya İmparatorluğunla ya da Commonwealth'e bağlı ülkeleri belirten terim.</i>] Kralı ve Hindistan İmparatoru VII. Edward'ın tahta çıkışının dördüncü yıl dönümüydü. Tesadüfen, aynı zamanda majestelerinin sadık hizmetkârlarından Kraliyet Afrika Piyadeleri ya da daha popüler adıyla KAR Birliği'nin 1. Alay, 3. Tabur, C Bölüğü'nden Teğmen Leon Courtney'in de on dokuzuncu yaş günüydü. Leon doğum gününü, imparatorluğun mücevheri olan İngiliz Doğu Afrika'sının sarp Great Rif Vadisi yamaçlarında Nandi asilerini kovalayarak geçirmekteydi.</p>

  <p>Nandi'ler otoriteye başkaldıran savaşçı bir ulustu. Yüce büyücü doktorları, büyük bir siyah yılanın kabile topraklarını ateş ve dumanla sarsacağı, kabileye felaket ve ölüm getireceği kehanetinde bulunduğundan bu yana, on yıldır ara ara ayaklanıyorlardı. İngiliz Koloni Yönetimi, Hint Okyanusu kıyısındaki Mombasa Limanı'ndan, yaklaşık bin kilometre içeride kalan Victoria Gölü kıyılarına ulaşmak üzere demiryolu hattı döşemeye başlayınca, Nandi'ler o feci kehanetin gerçekleşmekte olduğunu gördüler ve için için yanan isyan yeniden alevlendi. Demiryolunun ucu Nairobi'ye ulaşıp, Rift Vadisi ve Nandi kabile topraklarından geçerek. Victoria Gölü'ne doğru inmeye başlayınca isyanın coşkusu daha da arttı.</p>

  <p>KAR Birliği'nin komutanı olan Albay Penrod Ballantyne koloni valisinden kabilenin yeniden ayaklandığı ve demiryolunun geçeceği hattaki tenha ileri karakollara saldırılarda bulundukları haberini alınca öfkeyle, "Eh, sanırım bunlara yine iyi bir kötek atmanın zamanı geldi,” yorumunu yaptı. Sonra da Nairobi'de bulunan 3. Tabur'una kışlasından çıkıp bu görevi yerine getirmeleri emrini verdi.</p>

  <p>Bu emir gelmeseydi, Leon Courtney o gün başka bir işle meşgul olacaktı. Kısa süre önce koloninin yeni başkenti Nairobi'den birkaç kilometre ötedeki Ngong Tepelerinde bulunan kahve shamba'larında kocası öfkeli bir aslan tarafından öldürülmüş olan genç bir hanım tanıyordu. Korkusuz bir binici ve olağanüstü bir forvet olan Leon, genç hanımın eşinin polo takımında bir numarada oynaması için davet edilmişti. Elbette genç bir subay olarak pony [<i>Dünyanın en küçük ve en cesur atları olarak bilinen bir at türü.</i>] yetiştirecek gücü yoktu, ama kulübün daha varlıklı üyelerinden bazıları ona seve seve sponsorluk ediyorlardı. Hanımın müteveffa eşinin takımının bir üyesi olarak Leon'un belli ayrıcalıkları vardı ya da kendisi öyle olduğuna inanıyordu. Aradan uygun bir süre geçip, dul hanım mateminin en keskin acılarını atlatınca, atına atlayıp saygılarını ve başsağlığı dileklerini sunmak üzere shamba'ya gitti. Genç hanımın kendisini iyice toparlamış olduğunu keşfedince de memnun oldu. Matem kıyafeti içinde bile onu tanıdığı diğer hanımlardan çok daha cazip bulmuştu.</p>

  <p>Verity O'Hearne, yani dul genç hanım, başını kaldırıp da üzerinde en iyi üniforması, başında alayın aslanı ve fildişi arması, bulunan yana yatmış şapkası ve pırıl pırıl çizmeleriyle boylu boslu delikanlıyı görünce şaşırmış; gencin yakışıklı hatlarına, masum ve hevesle bakan içten gözlerine bakınca da önce anaçlıkla karıştırdığı kadınsı bir duyguya kapılmıştı. Leon'a çiftlik evinin geniş, gölgeli verandasında çayla üzerine marmelat sürülmüş sandviçler ikram etti. Başlangıçta Leon, onun karşısında beceriksiz ve utangaçtı, ama genç kadın sıcakkanlı davranışları ve Leon'u mest eden yumuşak İrlanda aksanıyla konuşarak konuğunu ustalıkla rahatlattı. Bir saat, insanı irkilten bir hızla geçmişti. Leon gitmek üzere kalkınca Verity de ön merdivene kadar ona eşlik etti ve vedalaşmak üzere elini uzattı. "Yolunuz düşerse lütfen yine uğrayın Teğmen Courtney. Bazen yalnızlık ağır bir yük oluyor." Sesi yumuşak ve tatlıydı, minik eli ise ipek gibi pürüzsüz.</p>

  <p>Taburun en genç subayı olarak Leon'un görevleri oldukça fazla ve yorucuydu, bu nedenle davete karşılık verme fırsatım ancak iki hafta sonra bulabildi. Çay ve sandviç servisi bittikten sonra Verity, Leon'u içeri davet edip kocasının av tüfeklerini gösterdi, bunları satmak istiyordu. "Kocam fazla bir gelir bırakmadı, o yüzden maalesef bunlara bir alıcı bulmak zorundayım. Subay olduğunuz için değerleri hakkında bir fikir verebileceğinizi umuyorum."</p>

  <p>"Mümkün olan her şekilde size yardımcı olmaktan zevk duyarım Bayan O'Hearne."</p>

  <p>"Çok naziksiniz. Dostum olduğunuzu ve size tamamen güvenebileceğimi hissediyorum."</p>

  <p>Leon verecek cevap bulamadı. Onun yerine, mahzun mahzun artık kölesi olduğu iri mavi gözlere baktı.</p>

  <p>Verity, "Size Leon diyebilir miyim?" diye sordu ve daha o cevap veremeden hıçkırıklarla sarsılmaya başladı. "Ah, Leon! Öyle perişan ve yalnızım ki," dedikten sonra da kollarına yığıldı.</p>

  <p>Leon, genç kadını göğsüne bastırdı. Onu rahatlatmanın tek yolu buymuş gibiydi. Bebek gibi narindi ve o güzel başını omzuna yaslayarak Leon'un kucaklamasına hevesle karşılık veriyordu. Leon, olanları sonradan tekrar gözünün önünde canlandırmaya çalıştı ama her şey mest edici bir sisten ibaretti. Genç kadının odasına nasıl gittiklerini hatırlayamıyordu. Pirinç karyola kocamandı, kuştüyü şilteye uzandıkları anda genç dul, ona cenneti göstermiş ve Leon'u tümden değiştirmişti.</p>

  <p>Şimdi aylar sonra Leon, Rift Vadisi'nin ışıltılı sıcağında, yerel kabilelerden derlenmiş yedi askari'den oluşan müfrezesinin başındaydı. Süngü takmış olarak Niombi'deki bölge karargâhı binalarını çevreleyen bereketli muz plantasyonunda ilerlerken, kendisini bekleyen görevlerini Verity O'Hearne'nin kucağını düşündüğü kadar düşünmüyordu.</p>

  <p>Sol tarafındaki Çavuş Manyoro dilini şaklattı. Leon da Verity'nin yatak odasından gerçeğe döndü ve bu hafif uyarıyla donup kaldı. Düşüncelere dalmış ve görevini ihmal etmişti. Bedenindeki tüm sinirler Pemba Kanalı'nın derin mavi sularında ağır bir kılıçbalığını çeken misina gibi gerilmişti. Sağ elini kaldırarak dur emri verdi ve iki yanında dizili askari'ler durdu. Gözucuyla çavuşuna baktı.</p>

  <p>Manyoro, Masai kabilesinden bir moran'yâı. Kabilenin saygın bir üyesiydi, boyu bir seksenin üstünde olmasına rağmen bir boğa güreşçisinin zarif ve ince hatlarına sahipti. Üstünde haki üniforma, başındaysa püsküllü, sorguçlu fes vardı. Tam bir Afrikalı savaşçıydı. Leon'un ona baktığını hissedince çenesini kaldırdı.</p>

  <p>Leon bu hareketi takip edince akbabaları gördü. Sadece boma'nın, yani Niombi'deki resmi yönetim binasının çatısından çok yüksekte, kanat kanada dönüp duran iki tane akbaba vardı.</p>

  <p>Leon alçak sesle, "Dert ve pislik," diye fısıldadı. Bir sorunla karşılaşmayı beklemiyordu: Ayaklanmanın yüz yirmi kilometre daha batıda olduğu bildirilmişti. Bu ileri karakol, Nandi kabile topraklarının bilinen sınırlarının dışında kalıyordu. Burası Masai Bölgesi'ydi. Leon'a sadece olur da isyan kabile sınırlarını aşarsa diye birkaç adamıyla bu hükümet boma'sını takviye etmesi emredilmişti. Şimdi de sınırların aşıldığı anlaşılıyordu.</p>

  <p>Niombi'deki bölge komiseri, Hugh Turvey'di. Leon, onu ve karısını geçen Noel arifesinde düzenlenen Göçmen Kulübü balosunda tanımıştı. Turvey, Leon'dan olsa olsa dört, beş yaş büyüktü ama İskoçya büyüklüğünde bir bölgeden sorumluydu. Şimdiden sıkı biri olarak ün yapmıştı, bir avuç asinin boma'sına sürpriz baskın yapmasına göz yumacak biri değildi. Fakat havada dönüp duran kuşlar bir uğursuzluk işareti ve ölüm habercisiydi.</p>

  <p>Leon, eliyle askari'lerine "doldur" emri verdi ve uzun namlulu Lee- Enfield tüfeklerin .303 mermileri yüklenirken mekanizmaların çıtırtısı duyuldu. Bir el hareketi daha yaptı ve savaş pozisyonunda ilerlemeye başladılar.</p>

  <p>Leon, sadece iki kuş, diye düşündü. Bunlar sürüden kopanlar da olabilirdi. Başkaları da olmalıydı, tabii eğer... O sırada tam karşıdan geniş kanatların sesini duydu ve muz ağaçlarının ötesinden bir akbaba daha havalandı. Leon ürperdiğini hissetti. Eğer bu canavarlar yere konmuşsa, orada et var demekti, ölü et.</p>

  <p>Tekrar dur işareti verdi. Manyoro'yu parmağıyla dürtüp tek başına ilerledi, Manyoro da peşinden onu takip etti. Sessiz ve temkinli yaklaştığı halde diğer devasa leş yiyicileri ürkütmüştü. Onlar da tek tek veya gruplar halinde mavi gökyüzünde kanat çırparak dönüp duran arkadaşlarına katıldılar.</p>

  <p>Leon son muz ağacını da geçip geniş tören alanının kenarında durdu. İleride, boma’nın kireçle sıvanmış çamurdan tuğla duvarları parlıyordu. Ana binanın ön kapısı ardına kadar açıktı. Verandaya ve tören alanının pişmiş kil yüzeyine parçalanmış mobilyalarla resmi hükümet evrakları saçılmıştı. Boma'nın altı üstüne gelmişti.</p>

  <p>Hugh Turvey'le karısı Helen, kolları iki yana açık olarak meydanda çırılçıplak yatıyorlardı. Beş yaşındaki kızlarının cesedi de az ötelerindeydi. Geniş ağızlı bir Nandi assegai'siyle göğsünden tek darbe almıştı. Minik bedenindeki kan o koca yaradan akıp gittiği için parlak gün ışığında teni tuz kadar beyaz görünüyordu. Her iki ebeveyni de çarmıha gerilmişti. El ve ayak bileklerine çakılan ucu sivri tahta kazıklarla kil yüzeye sabitlenmişlerdi.</p>

  <p>Leon üzüntüyle demek ki sonunda Nandi'ler misyonerlerden bir şey öğrenmiş, diye düşündü. Saldırganların hâlâ orada olabileceği düşüncesiyle dikkatle tören alanının etrafını gözden geçirdi. Gittiklerinden emin olunca döküntülerin arasında ilerlemeye devam etti. Cesetlere yaklaşınca Hugh'un vahşice hadım edildiğini ve Helen'in ise göğüslerinin kesilmiş olduğunu gördü. Akbabalar, vücutlarındaki yaraları büyütmüştü. Her ikisinin de çeneleri tahta çivilerle sonuna kadar açılmıştı. Leon yanlarına gelince durup cesetlere baktı. Çavuşu yaklaşırken Kiswahili dilinde, "Neden ağızlarını böyle açmışlar?" diye sordu.</p>

  <p>Manyoro alçak sesle, "Onları boğmuşlar," diye cevap verdi. Leon o zaman cesetlerin başlarının altındaki kilde kurumuş sıvı izleri olduğunu fark etti. Sonra da cesetlerin burun deliklerine kil topakları tıkıldığını gördü, son nefeslerini ağızdan almaya zorlanmış olmalılardı.</p>

  <p>"Boğmuşlar ha?" Leon şaşkın şaşkın başını sallıyordu. Sonra birden, keskin sidik kokusunu algıladı. "Hayır!"</p>

  <p>Manyoro, "Evet," dedi. "Nandi'lerin düşmanlarına yaptıkları şeyler den biridir. Boğulana kadar açıkağızlarına işerler. Bu Nandi'ler erkek değil, babun maymunu." Duyduğu tiksintiyi ve feodal düşmanlığı anlamamak imkânsızdı.</p>

  <p>Leon öfkesini belli etmemeye çalışarak, "Bunu yapanı bulmak isterdim," diye söylendi.</p>

  <p>"Ben bulacağım. Uzakta değildirler."</p>

  <p>Leon mide bulandıran vahşetten başını kaldırıp üç yüz metre yükseklikteki vadiye baktı. Şapkasını kaldırıp Webley beylik tabancasını tutan elinin tersiyle kaşında biriken teri sildi. Gözle görünür bir çaba harcayarak duygularını kontrol altına alıp tekrar aşağı baktı.</p>

  <p>Manyoro'ya, "Önce bu insanları gömmemiz lazım," dedi. "Kuşlara bırakıp gidemeyiz."</p>

  <p>Binaları dikkatle araştırıp durum belirlemesi yaptılar; belli ki olaylar başlar başlamaz hükümet personeli kaçmıştı. Leon daha sonra, Manyoro ile üç askarı’yi muz plantasyonunu araştırmak ve boma'nın sınırlarını kontrol etmek için gönderdi.</p>

  <p>Adamları işlerinin başındayken kendisi Turvey'lerin yaşadığı bölüme gitti. Burası ofis binasının arkasında kalan küçük bir kulübeydi. Orası da altüst edilmişti ama bir mutfak dolabında yağmacıların gözünden kaçan pek çok çarşaf buldu. Bir kucak dolusu alıp dışarı taşıdı. Turvey'leri yere mıhlayan kazıkları, sonra da ağızlarındaki tahtaları çıkardı. Dişlerinden bazıları kırılmış ve dudakları ezilmişti. Leon boynundaki mendili matarasından döktüğü suyla ıslatıp yüzlerindeki kurumuş kanı ve idrarı temizledi. Cesetlerin kollarını iki yana getirmeye çalıştı ama ölüm sertliği yüzünden katılaşmışlardı. İkisini de çarşafa sardı.</p>

  <p>Muz plantasyonundaki toprak kısa süre önce yağan yağmur yüzünden yumuşak ve nemliydi. Leon ve askari'lerin bir kısmı başka saldırılara karşı nöbet tutarken, dört askari siper kazma aletleriyle aileye sade bir mezar hazırladı.</p>

  <p>***</p>

  <p>Yamacın tepesinde, gökyüzünün hemen altında ve aşağıdan bakacak birinin gözünden rahatlıkla kaçabilecek küçük bir çalı grubunun arkasında üç erkek, savaş mızraklarına dayanmış, tek ayaklarını dinlenmekte olan bir leylek rahatlığıyla havaya kaldırmış duruyorlardı. Önlerinde Rift Vadisi'nin yer yer çalılıklar, fundalıklar ve akasya ağaçlarıyla bölünen muazzam kahverengi otlakları uzanıyordu. Kurumuş görüntüsüne rağmen otlaklar hoş bir manzara oluşturuyordu ve uzun boynuzlu, hörgüçlü sığırlarını buralarda otlatan Masai'ler için burası çok değerliydi. Ancak son Nandi isyanından beri sürülerini çok daha güneydeki güvenli bölgeye sürmüşlerdi. Çünkü Nandi'ler sığır hırsızlığıyla ünlüydü.</p>

  <p>Vadinin bu kısmı düzlükte göz alabildiğine uzanan çeşitliliğiyle yabani yaşama terk edilmişti. Uzaklarda, yaklaşmakta olan düşman yüzünden kaçışan zebralar oluşturdukları toz bulutunun içinde gitgide grileşiyor kongoniler, antiloplar ve bufalolar altın rengi zeminde koyu renk lekeler oluşturuyorlardı. Zürafaların uzun boyunları, düz tepeli akasya ağaçlarının üstünden telgraf direği gibi uzanırken, antiloplar sıcak yüzünden, dans etmekte olan parlak, hayali lekeleri andırıyordu. Orada burada siyah volkanik kayaları andıran kütleler, daha küçük hayvanların arasında ağır ağır, sardunya sürülerinin arasından geçen okyanus aşın gemiler gibi süzülüyordu. Bunlar da sağlam, kalın derileriyle gergedanlar ve fillerdi.</p>

  <p>Çeşitliliği ve genişliğiyle hem tarih öncesi çağları andıran, hem de huşu uyandıran bir manzaraydı bu, ama tepedeki üç seyirci açısından sıradan bir görüntüydü. Onların ilgisi aşağıdaki küçük bina grubuna yönelmişti. Yamacın hemen dibinden sızan kaynak suyu, resmi boma yapılarını çevreleyen yeşillik boyunca akıp gidiyordu.</p>

  <p>Üç adamın en yaşlısı, leopar kuyruklarından yapılmış bir etekle siyah ve altın rengi benekleri olan kürk bir şapka giymişti. Bu, Nandi kabilesinin yüce büyücü doktorunun simgesiydi. Adı Arap Samoei'ydi ve on yıldır halkının kutsal topraklarını bozan beyaz işgalcilere ve cehennem makinelerine karşı yürütülen isyanları yönetiyordu. Yanındaki adamların vücutları ve yüzleri savaş için boyanmıştı: Gözlerinin etrafına kırmızı aşıboyası halkalar çizilmiş, burunları boyunca birer çizgi çekilmiş ve yanakları aynı renk verev çizgilerle bezenmişti. Çıplak göğüslerine yanmış kireçle Afrika tavuğunun tüylerini andıran bir desen yapılmıştı. Etekleri ceylan derisinden, süslü başlıkları misk kedisiyle maymun kürkündendi.</p>

  <p>Arap Samoei, "Mzungu ile Masai köpekleri tuzağa düştüler," dedi. "Daha fazlasını umuyordum ama yedi Masai ile bir mzungu öldürmek de hiç yoktan iyidir."</p>

  <p>Yanındaki Nandi şefi elini gözüne siper ederek, "Ne yapıyorlar?" diye sordu.</p>

  <p>Samoei, "Onlara bıraktığımız beyaz pisliği gömmek için çukur kazıyorlar," dedi.</p>

  <p>Üçüncü savaşçı, "Mızraklarımızı atmanın zamanı geldi mi?" diye sordu.</p>

  <p>Yüce büyücü doktor, "Zamanı geldi," dedi. "Ama mzungu'yu bana bırakın. Hayalarını kendi palamla kesmek istiyorum. Onlardan güçlü bir ilaç yapacağım." Leopar derisi kemerindeki panga'nın kabzasını okşadı. Ağzı kısa ve ağır bir bıçak olan panga, Nandi'lerin en sevdiği yakın dövüş silahıydı. "Erkekliğini alırken onun, çakalların dişleri arasında çırpınan Afrika domuzu gibi bağırışını duymanızı istiyorum. Ne kadar çok bağırırsa ilaç da o kadar güçlü olur." Dönüp kaya yamacının tepesine tırmandı ve arkada kalan cansız araziye baktı. Savaşçıları kısa otların arasına saflar halinde çömelmiş, sabırla bekliyorlardı. Samoei, sıkılı yumruğunu havaya kaldırdı ve bekleyen impi ayaklandı, avlarını ürkütmemek için hiç ses çıkarmamışlardı.</p>

  <p>Samoei, "Meyve olgunlaştı!" diye bağırdı.</p>

  <p>Savaşçıları hep bir ağızdan, "Biçmeye hazır!" diye ona katıldı.</p>

  <p>"Hadi inip hasadı kaldıralım!"</p>

  <p>***</p>

  <p>Mezar hazırdı, armağanını almayı bekliyordu. Leon, Manyoro'ya başıyla işaret edince o da sessizce adamlarına emir verdi. İkisi kazılan çukura atladı, diğerleri de çarşafa sarılı çıkınları onlara uzattı. Şekilsiz iki cesedi mezarın dibine yan yana uzatıp, minik olanı da aralarına yatırdılar. Zavallı küçük grup ölümde sonsuza kadar birleşmişti.</p>

  <p>Leon kenarları yumuşak şapkasını başından çıkarıp mezarın yanında tek dizinin üstüne çöktü. Manyoro da küçük müfrezeye silahlarını yamaca dayayıp aynı şeyi yapmalarını emretti. Leon dua etmeye başladı. Askari'ler sözleri anlamıyorlardı ama başka mezarların başında da çokça duymuş oldukları için önemini biliyorlardı.</p>

  <p>"Krallığının gücü ve ışıltısı sonsuza kadar sürsün, amin!" Leon duayı bitirip kalkmaya davrandı ama o daha, sıcak Afrika öğleden sonrasının bunaltıcı sessizliğinde tam doğrulamadan havayı kulakları sağır eden uluma ve haykırışlar doldurdu. Kemerindeki Webley tabancasına davranıp hızla etrafına bakındı.</p>

  <p>Sık muz ağaçlarının arasından terle parlayan vücutlar fırlamıştı. Hoplayıp zıplayarak, silahlarını savurarak dört bir yandan geliyorlardı. Mızrak uçlarından ve panga bıçaklarından güneş ışığı yansıyordu. Küçük asker grubuna yaklaşırken gürzleriyle ham deriden kalkanlarına vurarak tempo tutuyor, havalara sıçrıyorlardı.</p>

  <p>Leon, "Arkama!" diye böğürdü. "Arkamda pozisyon alın! Doldur! Doldur! Doldur!" Askari'ler eğitimli oldukları için anında tüfekler ateşe hazır vaziyette, süngüleri dışa dönük olarak Leon'un etrafında sıkı bir çember oluşturmuşlardı. Durumu hızla gözden geçiren Leon, boma'nın ana binasına en yakın taraf dışında grubunun tamamen çevrildiğini saptadı. Nandi'ler etraflarını sararken küçük bir boşluk bırakmış olmalılardı.</p>

  <p>Leon, "Ateşe başla!" diye bağırdı ve yedi tüfeğin sesi, haykırışların ve davul gibi çalınan kalkanların gürültüsü arasında adeta eriyip gitti. Sadece tek bir Nandi'nin, etek ve Colobus maymunu postundan başlık giymiş bir kabile şefinin devrildiğini gördü. Ağır kurşun mermiyle başı arkaya devrilmiş ve kafatasının arkasından bulut halinde kanlı dokular fışkırmıştı. Leon onu kimin vurduğunu biliyordu: Manyoro tecrübeli bir atıcıydı ve Leon onun tek bir hedef seçip dikkatle nişan aldığını görmüştü.</p>

  <p>Şef yere yıkılınca saldırıda bir duraksama olsa da arkadaki leopar giysili büyücü doktordan gelen öfkeli çığlıkla saldırganlar tekrar atağa kalktılar. Leon bu büyücü doktorun isyanın meşhur önderi Arap Samoei olduğunu tahmin etti. Adama arka arkaya iki el ateş etti ama mesafe elli adımdan fazlaydı ve kısa namlulu Webley yakın mesafe silahıydı. İki merminin de bir etkisi olmamıştı.</p>

  <p>Leon tekrar, "Arkama!" diye bağırdı. "Yakın durun! Beni takip edin!" Adamlarını Nandi saflarındaki o küçük boşluktan doğruca ana binaya götürüyordu. Nandi'ler bir hamle daha yapıp yollarını kestiklerinde haki giysili küçük grup neredeyse hedefine ulaşıyordu. İki taraf da anında karmakarışık bir arbedeye tutuşmuştu.</p>

  <p>Leon, "Süngü hücumu!" diye haykırıp Webley'i karşısındaki buruşmuş surata sıktı. Adam düşer düşmez arkasından başkası belirmişti. Manyoro uzun gümüş süngüsünü bütün gücüyle adamın göğsüne sapladı ve cesedi kenara fırlatırken süngüsünü kurtardı. Leon da hemen arkasındaydı, aralarında üç kişiyi daha süngü ve tabancayla hakladıktan sonra kalabalığı yarıp verandanın basamaklarına ulaştılar. Artık müfrezeden ayakta kalan bir tek ikisi vardı. Diğerlerinin tümü mızrakla vurulmuştu.</p>

  <p>Leon veranda basamaklarını üçer üçer tırmanıp açık kapıdan ana salona daldı. Manyoro kapıyı arkalarından kapattı. Her biri bir pencereye koşup peşlerinden gelen Nandi'lere ateş ettiler. Atışları o kadar isabetliydi ki saniyeler içinde basamaklar cesetlerle dolmuştu. Diğerleri de dehşetle geri çekilmiş, arkalarına dönüp plantasyonun içine dalmışlardı.</p>

  <p>Leon gidişlerini izlerken pencere kenarında durmuş silahını doldurmaktaydı. Diğer penceredeki Manyoro'ya, "Ne kadar cephanen kaldı çavuş?" diye bağırdı.</p>

  <p>Manyoro'nun tuniğinin kolunu bir Nandi panga'sı delmişti ama pek kanamadığı için yaraya aldırmıyordu. Tüfeğini açmış hazneye mermi doldurmaktaydı. "Bunlar son iki şarjörüm Bwana," diye cevap verdi. "Ama dışarıda daha çok var." Tören meydanına yığılmış askari'lerin fişekliklerini gösteriyordu, etraflarında da onların devirdiği yan çıplak Nandi'ler vardı.</p>

  <p>Leon, "Nandi'ler yeniden toparlanana kadar dışarı çıkıp hepsini alabiliriz," dedi.</p>

  <p>Manyoro tüfeğin sürgüsünü indirdi ve silahı pencere pervazına koydu.</p>

  <p>Leon da tabancasını kılıfına yerleştirip kapıda Manyoro'ya yetişti. İkisi yan yana durup birbirlerine güç verdiler. Leon yüzüne bakmakta olan Manyoro'ya sırıttı. Bu uzun boylu Masai'nin kendinden yana olması iyiydi. Leon, İngiltere'den gelip alaya katıldığından beri birlikteydiler. Aradan bir yıldan biraz fazla zaman geçmişti ama aralarında oluşan bağ oldukça güçlüydü. "Hazır mısın çavuş?"</p>

  <p>"Hazırım Bwana."</p>

  <p>Leon, "Tüfek omza!" diye alay savaş narasını atıp kapıyı sonuna kadar açtı. İkisi aynı anda dışarı fırladılar. Basamaklar kandan kayganlaşmış ve cesetlerle dolmuştu, o yüzden Leon alçak korkuluğa tutunup aşağı kaydı. En yakındaki ölü askari'nin yanına koşup dizüstü çöktü. Çabucak adamın kayışını çözdü ve ağır cephane palaskasını omzuna attı. Sonra ayağa fırlayıp öteki adamın yanına koştu. Daha oraya varamadan muz plantasyonunun kenarından yüksek, öfkeli bir uğultu duyuldu. Leon sese aldırmayıp cesedin yanına çöktü. Onun fişekliğini de omzuna atana kadar başını kaldırıp bakmadı. Nandi'ler tekrar tören alanına üşüşürken ayağa kalktı.</p>

  <p>Omzu fişeklikle dolu olan Manyoro'ya, "Geri çekil, hem de çabuk!" diye bağırdı. Ölü bir askari 'nin tüfeğini kapacak kadar oyalanıp veranda duvarına koştu. Orada durup omzunun üstünden arkaya baktı. Nandi savaşçıları elli adım öteden hızla yaklaşırken Manyoro da birkaç metre gerisindeydi.</p>

  <p>Leon, "Şunlara günlerini gösterelim," diye homurdandı. O arada saldırganlardan birinin ağır bir yayı omzuna kaldırdığını fark etti. Bu, fil avlamakta kullandıkları bir silahtı. Ensesinin ürperdiğini hissetti. Nandi'ler usta okçulardı. "Koş, lanet olsun, koş!" diye bağırdı, Nandi'nin uzun bir ok alıp yayını gerdiğini görmüştü. Sonra oku fırlattı ve yukarı doğru çıkan ok sessiz bir yay çizerek ileri uçtu. Leon, "Dikkat et!" diye bağırdı ama boşuna, ok çok hızlıydı. Çaresizce, okun Manyoro'nun korunmasız sırtına doğru uçuşunu izledi.</p>

  <p>"Tanrım," diye mırıldandı. "Lütfen Tanrım!" Ok fazla dik indiği için bir an menzile erişmeyeceğini sandı ama sonra hedefi bulduğunu gördü. Manyoro'ya doğru bir adım inmiş ve durup çaresizce olanları izlemişti. Manyoro'nun bedeni okun saplanışını gizlemiş olsa da demirin eti parçalarken çıkardığı sesi duydu ve Manyoro olduğu yerde döndü. Okun ucu bacağına iyice saplanmıştı. Manyoro bir adım daha atmaya çalıştı ama yaralı bacağı buna engel oldu. Leon ondaki fişeklikleri de kendi boynuna dolayıp taşıdığı tüfekle birlikte duvarı aşarak açık kapıdan içeri daldı. Sonra dönüp arkasına baktı. Manyoro sağlam bacağıyla kendisine doğru zıplarken, öteki bacağı havada duruyor, saplanan okun gövdesi bacakla birlikte sallanıyordu. Leon bir anda kulağının dibinden vınlayarak geçen bir ok yüzünden irkildi, ok gidip veranda duvarına çarptı.</p>

  <p>Manyoro'nun yanına gidip kolunu çavuşun koltukaltından geçirerek beline doladı. Adamı havaya kaldırıp duvara doğru koşmaya başladı. Uzun boyuna rağmen Masai'nin böylesine hafif olması Leon'u şaşırtmıştı. O anda güçlü bedeninin her noktası korku ve çaresizliğin yarattığı güçle doluydu. Duvara ulaşıp Manyoro'yu üstünden aşırttı. Sonra tek sıçrayışta kendisi de duvarı geçti. Etraflarında bir sürü ok uçuşmaya başlamıştı ama Leon onlara aldırmayıp Manyoro'yu çocuk gibi kucağına alarak kapıdan içeri girdi, o sırada peşlerindeki Nandi'lerden biri de arkalarındaki duvara varmıştı.</p>

  <p>Manyoro'yu yere bırakıp ölü askari'den kaptığı tüfeği aldı. Açık kapıya doğru dönerken hazneye yeni bir fişek sürdü ve duvara tırmanmakta olan Nandi'yi öldürdü. Hızla yeni mermi sürüp bir daha ateş etti. Şarjör boşalınca tüfeği yere bırakıp kapıyı kapattı. Ağır kapı, maundan yapılmıştı ve pervazı kalın duvarlara iyice gömülmüştü. Öbür taraftan Nandi'lerin yüklenmesiyle sarsılıyordu. Leon tabancasını çekip panellerin arasından iki el ateş etti. Önce acı dolu bir feryat duyuldu, sonra bir sessizlik oldu. Leon tekrar gelmelerini bekledi. Fısıltıları ve ayak sürümelerini duyabiliyordu. Aniden yan pencerelerin birinde boyalı bir surat belirdi. Leon nişan aldı ama o daha tetiğe basamadan arkasından biri ateş etti. Surat gözden kaybolmuştu.</p>

  <p>Leon dönünce Manyoro'nun yerde sürünerek öbür pencerenin pervazına bıraktığı tüfeğe ulaşmış olduğunu gördü. Pervaza tutunarak sağlam bacağının üstünde ayağa kalkmıştı. Pencereden tekrar ateş etti ve Leon merminin ete saplanırken çıkardığı boğuk sesi, ardından da verandaya birinin daha düştüğünü duydu. "Morani! Savaşçı!" diye soluyunca Manyoro, yapılan iltifata sırıttı.</p>

  <p>"Bütün işi bana bırakma Bwana. Sen de öbür pencereyi tut!"</p>

  <p>Leon tabancasını kılıfına sokup boş tüfeği aldı ve şarjörü doldururken açık pencereye koştu, on atışlık iki tane yerleştirmişti. Lee-Enfield harika bir silahtı. Eline yakışıyordu.</p>

  <p>Pencereden uzanıp arka arkaya ateş etti. İkisi iki taraftan tören alanını tarayınca Nandi'ler kendilerini plantasyona atmak zorunda kaldılar. Manyoro ağır ağır yere çöküp sırtını duvara yasladı, bacaklarını ileri uzatmıştı, yaralı bacağını diğerinin üstüne attığı için ok yere değiniyordu.</p>

  <p>Leon tören alanına bir daha göz atıp sinsice yaklaşan bir düşman olmadığından emin olunca pencerenin önünden ayrıldı ve çavuşunun yanına gitti. Önünde çömelip dikkatle okun gövdesini kavradı. Manyoro inledi. Leon biraz daha çabaladı ama dikenli demir uç yerinden oynamıyordu. Yüzünden akan ter tuniğine damladığı halde Manyoro'nun gıkı çıkmıyordu.</p>

  <p>Leon, "Çekmeme imkân yok, o yüzden sapını kırıp yarayı saracağım," dedi.</p>

  <p>Manyoro ifadesiz bir yüzle uzun süre Leon'a baktı, sonra gülümsedi, dişleri iri, muntazam ve beyazdı. Kulakmemeleri çocukken delinmiş, fildişi halkalar takılmıştı, bu da yüzüne yaramaz, muzip bir ifade veriyordu.</p>

  <p>Manyoro, "Tüfek omza!" dedi ve o koşullarda Leon'un bu en sevdiği sözleri peltek peltek taklit etmesi öylesine şaşırtıcıydı ki Leon kahkahayı bastı ve aynı anda da okun kamış gövdesini yaradan çıktığı yerinden kırdı. Manyoro gözlerini yumdu ama sesini çıkarmadı.</p>

  <p>Leon, askari' den almış olduğu örgü heybede bir sargı bezi buldu ve okun ucunu oynamasın diye sıkıca bağladı. Sonra hızla ayağa fırlayıp eserini inceledi. Kendi heybesine tutturduğu matarayı alıp kapağını açtı ve büyük bir yudum içtikten sonra Manyoro'ya uzattı. Masai çekindi, bir askari bir subayın matarasından su içmezdi. Leon kaşlarını çatarak matarayı eline sıkıştırdı. "İç şunu," dedi. "Bu bir emirdir!"</p>

  <p>Manyoro başını geriye atıp matarayı havaya kaldırdı. Dudaklarını değdirmeden suyu doğruca gırtlağına akıttı. Üç kez yutkunurken âdemelması inip çıkıyordu. Sonra kapağı sıkıca kapattı ve Leon'a geri verdi. "Bal gibi tatlı," dedi.</p>

  <p>Leon, "Karanlık çöker çökmez dışarı çıkacağız," dedi.</p>

  <p>Manyoro bir an bu sözleri tarttı. "Hangi yoldan gideceksin?"</p>

  <p>"Geldiğimiz yoldan gideceğiz." Leon çoğul ekini özellikle vurgulamıştı. "Tren yolu hattına ulaşmamız lazım."</p>

  <p>Manyoro kıkırdadı.</p>

  <p>Leon, "Seni güldüren nedir Morani?" diye sordu.</p>

  <p>Manyoro, "Demiryolu neredeyse iki günlük yürüyüş mesafesinde," diye hatırlattı. Başını keyifle sallayıp sargılı bacağına dokundu. "Ne zaman gidersen yalnız olacaksın Bwana."</p>

  <p>"Kaçmayı mı düşünüyorsun Manyoro? Biliyorsun ki cezası kurşuna dizilmek..." Dışarıda bir hareket gözüne iliştiği için lafını yarım bıraktı. Tüfeği kaptı ve tören alanının ötesine üç el ateş etti. Mermilerden biri canlı ete temas etmiş olmalıydı, çünkü bir acı ve öfke çığlığı duyulmuştu. Leon, "Babunlar ve babun çocukları," diye homurdandı. Kiswahili dilinde bu büyük bir hakaretti. Tüfeği kucağına yatırıp tekrar doldurdu. Başını kaldırmadan, "Seni taşıyacağım," dedi.</p>

  <p>Manyoro suratında yine o muzip tebessümle kibarca, "İki gün Bwana," dedi. "Nandi kabilesinin yansı da peşindeyken iki gün beni mi taşıyacaksın? Böyle dediğini mi duydum?"</p>

  <p>Leon, "Belki zeki ve nüktedan çavuşumun daha iyi bir planı vardır," diye yüklendi.</p>

  <p>Manyoro hayretle, "İki gün!" diye tekrarladı. "Sana 'at' demem lazım o zaman."</p>

  <p>Bir süre sessizlik oldu, sonra Leon, "Konuş öyleyse bilge kişi," dedi. "Değerli fikirlerini söyle bana."</p>

  <p>Manyoro biraz duraksadıktan sonra, "Burası Nandi toprağı değil," dedi. "Bunlar benim halkımın otlakları. Bu hain çakallar Masai topraklarına tecavüz ediyor."</p>

  <p>Leon başını salladı. Onun bölge haritasında bu sınırlar görünmüyordu, ona verilen emirlerde de bu konu netleştirilmiş değildi. Amirleri muhtemelen kabile bölgelerinin ayrımları konusunda cahildi, ama Leon bu son isyandan önce Manyoro ile devriye gezerken buralarda epeyce taban tepmişlerdi. "Bana anlatmıştın, o yüzden biliyorum. Artık şu daha iyi planını söyle Manyoro."</p>

  <p>"Eğer tren yoluna doğru gidersen..."</p>

  <p>Leon sözünü kesti. "Yani gidersek demek istiyorsun."</p>

  <p>Manyoro kabul ettiğini gösterircesine hafifçe başını eğdi. "Tren yoluna doğru gidersek yine Nandi Bölgesi'ne dönmüş olacağız. İyice azıtıp sırtlan gibi üstümüze saldıracaklar. Ama, eğer vadiden aşağı doğru gidersek..." Manyoro çenesiyle güneyi gösterdi. "...Masai Bölgesi'ne girmiş olacağız. Bizi takip ederken attıkları her adım Nandi'lerin karnını korkuyla dolduracak. Peşimizden gelemeyecekler."</p>

  <p>Leon bu öneriyi düşünüp kuşkuyla başını salladı. "Güneyde vahşi doğadan başka bir şey yok ve bacağın iltihap kapıp kesilmeden seni bir doktora yetiştirmem lazım."</p>

  <p>Manyoro, "Güneye doğru rahat yürüyüşle bir güne kalmadan annemin manyatta'sına ulaşırız," dedi.</p>

  <p>Leon hayretle gözlerini kırpıştırdı. Her nasılsa, Manyoro'nun bir ebeveyni olacağını hiç düşünmemişti. Sonra kendini toparladı. "Beni duymuyorsun. Sana bir doktor lazım, seni öldürmeden önce o oku bacağından çıkaracak birini bulmalıyız."</p>

  <p>"Annem ülkemin en ünlü doktorudur. Ulu büyücü doktor olarak ünü ta okyanustan büyük göllere kadar bilinir. Mızrakla vurulmuş, ok yemiş veya aslan saldırısına uğramış yüz tane morani'mizi kurtardı. Elinde senin Nairobi'deki beyaz doktorların hayal bile edemeyeceği ilaçlar var." Manyoro duvara yaslandı. Artık teni grimsi bir parıltı kazanmıştı ve terinde acı bir koku vardı. Bir an birbirlerine baktılar, sonra Leon başını salladı.</p>

  <p>"Pekâlâ. Rift'ten güneye gideceğiz. Ay çıkmadan karanlıkta yola koyuluruz."</p>

  <p>Ama Manyoro tekrar doğruldu ve uzakta bir koku yakalayan av köpeği gibi boğucu havayı kokladı. "Hayır Bwana. Eğer gideceksek acele etmeliyiz. Kokuyu duymuyor musun?"</p>

  <p>Leon, "Duman!" diye fısıldadı. "Domuzlar bizi ateşte pişirmeye çalışıyorlar." Tekrar pencereden dışarı baktı. Tören alanı boştu, ama bir daha o yönden gelmeyeceklerini biliyordu. Binanın arka cephesinde pencere yoktu. Oradan geleceklerdi. En yakındaki muz ağaçlarının yapraklarını inceledi. Hafif bir rüzgârla oynaşıyorlardı. "Rüzgâr doğudan esiyor," diye mırıldandı. "Bu işimize yarar." Manyoro'ya baktı. "Yanımıza fazla bir şey alamayız. Fazladan her yük işi zorlaştırır. Tüfeklerle fişeklikleri bırakalım. Birer süngüyle birer matara alacağız. Hepsi o." Konuşurken kurtarmış oldukları torbalara uzandı. Üç tane kemeri birbirine iliştirip tek bir ilmek yaptı, başından geçirip sağ omzuna yerleştirdi. Neredeyse sol kalçasının hemen altına kadar inmişti. Matarasını kulağına kaldırıp salladı. "Yarıdan az." Kurtardıkları mataralardan kendisininkine su aktardıktan sonra Manyoro'nunkini doldurdu. "Götüremeyeceğimizi burada içeriz." Ardından kalan suları içip bitirdiler.</p>

  <p>"Hadi çavuş, kalk bakalım." Leon bir elini Manyoro'nun koltuk altından geçirip ayağa kalkmasına yardım etti. Çavuş tek ayağı üzerinde dengesini bulup matarasıyla süngüsünü beline bağladı. Tam o anda saman kaplı dama ağır bir şey düştü.</p>

  <p>Leon, "Meşaleler!" diye bağırdı. "Binanın arkasından yaklaştılar, çatıya yanan meşale atıyorlar." Yukarıdan bir düşme sesi daha duyuldu ve odadaki yanık kokusu arttı.</p>

  <p>Pencereden kara bir duman görünmeye başlayınca Leon, "Gitme zamanı," diye mırıldandı, duman rüzgârla meydanı geçip ağaçlara yönelmişti. Uzaktan Nandi'lerin şarkılarını, heyecanlı çığlıklarını duyuyorlardı. Duman perdesi bir an için aralandıktan sonra öylesine yoğunlaştı ki bir kol boyundan ötesini göremez hale geldiler. Alevlerin çıtırtısı, Nandi'lerin seslerini bile bastıran boğuk bir kükremeye dönüştü, duman iyiden iyiye sıcak ve boğucu bir hal almıştı. Leon gömleğinin ucundan bir parça yırtıp Manyoro'ya uzattı. "Yüzünü ört!" diye emretti ve kendisi de boynundaki mendille ağzını burnunu kapattı. Sonra Manyoro'nun pencereden dışarı atlamasına yardım edip, ardından da kendisi atladı.</p>

  <p>Koruma duvarını hızla aşarken Manyoro, Leon'un omzuna yaslanmış bir halde yanında zıplıyordu. Leon verandanın köşesine giderken yönünü bulmak için duvarı kullandı. Duvarın üstünden atlayıp yoğun dumanda eşyalarını bulmak için durakladılar. Çatıdan fırlayan kıvılcımlar çevrelerinde uçuşuyor, kollarının bacaklarının açıkta kalan yerlerini yakıyordu. Manyoro'nun tek bacak üstünde gidebildiği hızla ilerlediler, hafif rüzgâr arkalarından esiyordu. Her ikisi de dumandan boğulacak gibiydi, gözleri yanıyor, yaşarıyordu. Nefeslerini tıkayan duman yüzünden öksürmeye başlamışlardı. Sonra aniden kendilerini plantasyonun ilk sıra ağaçlarının arasında buldular.</p>

  <p>Yoğun dumanın içinde süngüleri hazır, her an düşmanla karşılaşmayı bekleyerek el yordamıyla gidiyorlardı. Leon, Manyoro'nun şimdiden yalpalamaya başladığının farkındaydı. Boma'dan çıktıklarından beri Manyoro'yu tek bacak üstünde fazla zorlamıştı, böyle devam edemezdi. Daha şimdiden ağırlığının çoğunu Leon'un omzuna yüklemişti.</p>

  <p>Leon, "İyice uzaklaşmadan duramayız," diye fısıldadı.</p>

  <p>Manyoro, "Ben tek bacakla senin iki bacakla gittiğin kadar hızlı gidebilirim," diye soludu.</p>

  <p>"Acaba, koca palavracı Manyoro bunun üzerine yüz şilin bahse girer miydi?" Fakat çavuş cevap veremeden Leon kolunu tutup sessizce uyardı. İleriyi görmeye çalışırken sesleri dinlemek için durdular. Aynı sesi tekrar duymuşlardı; fazla uzakta olmayan biri şiddetle öksürüyordu. Leon, Manyoro'nun elini omzundan çekip, "Burada bekle," diye fısıldadı.</p>

  <p>Süngüsü sağ elinde, çömelerek ilerledi. Daha önce bıçakla birini öldürmemişti, ama eğitim sırasında komutanı bunun da pratiğini yaptırmıştı. Tam karşısında bir insan figürü belirdi. Leon ileri atıldı ve süngünün kabzasını muşta gibi kullanarak adamın başının yanına öyle bir güçle indirdi ki, adam dizlerinin üstüne düştü. Sonra dudaklarından tek bir ses çıkmasına izin vermeden kolunu Nandi'nin boynuna doladı. Fakat Nandi bütün vücuduna palmiye yağı sürmüştü. Balık gibi kaygandı ve tümü gücüyle mücadele ediyordu. Neredeyse Leon'un elinden kurtulmak üzereydi ki süngü tutan elini uzatıp bıçağı Nandi'nin kaburgalarının altına sapladı ve çeliğin nasıl da kolayca saplandığını görünce adeta şok geçirdi.</p>

  <p>Nandi iki katı çabalarken haykırmaya çalıştı ama Leon boynuna doladığı kolunu iyice sıkınca adamın sesi gitgide boğulmaya başladı. Ölmekte olan Nandi'nin canhıraş çırpınışları bıçağın göğüs kafesine iyice girmesine neden oldu Leon bu kez bıçağı döndürüp kanırttı. Nandi aniden sarsıldı ve ağzından koyu kırmızı bir kan geldi. Kan, Leon'un koluna akmış, damlalar yüzüne sıçramıştı. Nandi şöyle bir doğruldu, sonra gevşeyip elinden kaydı.</p>

  <p>Leon öldüğünden emin olmak için bir süre daha tuttuktan sonra cesedi bırakıp Manyoro'nun bulunduğu yere döndü. "Hadi!" diye fısıldadı. Büyük bir çabayla tutunarak yürümeye çabalayan, yalpalayan Manyoro'yla yürümeye devam ettiler.</p>

  <p>Aniden altlarındaki toprak çöktü ve dik, çamurlu bir yamaçtan sığ bir dereye yuvarlandılar. Orada duman o kadar yoğun değildi. Leon rahatlayarak doğru yönde ilerlediklerini fark etti. Boma’nın güneyinden akan nehrin koluna ulaşmışlardı.</p>

  <p>Derede çömelip yüzüne avuç avuç su serpti, yanan gözlerini yıkadı, Nandi'nin kanını temizlemek için ellerini ovuşturdu. Sonra ikisi birden kana kana su içtiler. Leon gargara yapıp tükürdü, duman yüzünden boğazı yanmış, kupkuru olmuştu.</p>

  <p>Manyoro'yu bırakıp dumanların arasından etrafı kolaçan etmek için yukarı tırmandı. Duyduğu seslerden Nandi'lerin uzakta olduğunu anladı. Gücünü toplamak ve yakın takipte bir Nandi olmadığını anlayabilmek için birkaç dakika tekledikten sonra Manyoro'nun sığ derede oturduğu yere döndü.</p>

  <p>"Şu bacağına bir bakayım." Çavuşun yanına oturup bacağını kucağına aldı. Sargı bezi ıslanmış ve çamura bulanmıştı. Sargıyı açar açmaz verdikleri mücadelenin bacağa yaptığı korkunç etkiyi gördü. Manyoro'nun uyluğu davul gibi şişmiş, yaranın etrafındaki etler okun sapının ileri geri hareketi yüzünden parçalanıp morarmıştı. Yaranın çevresinden kan sızıyordu. "Ne hoş bir manzara," diye mırıldanıp hafifçe dizin arkasına dokundu. Manyoro itiraz etmedi ama Leon etindeki çürümüş yerleri yoklarken gözbebekleri büyüyordu.</p>

  <p>Sonra Leon yumuşak bir sesle, "Burada ne varmış?" diye fısıldadı. Manyoro'nun bacak kasında, tam dizin üstünde, derinin altında yatan yabancı bir madde vardı. İşaret parmağıyla onu incelerken Manyoro irkildi.</p>

  <p>Leon İngilizce olarak, "Okun ucu bu," dedi, sonra tekrar Kiswahili diline döndü. "Arkadan öne bacak boyunca yürümüş." Manyoro'nun katlandığı acıyı düşünmek bile korkunçtu ve Leon böyle bir ıstırap karşısında kendini yetersiz hissetti. Başını kaldırıp gökyüzüne baktı. Yoğun dumanın akşam rüzgârıyla dağılmasıyla güneşin son huzmelerinin vurduğu batıdaki tepelerin üstü artık görülebiliyordu.</p>

  <p>Manyoro'nun yüzüne bakmadan, "Bence şimdilik onları atlattık ve yanında hava kararacak," dedi. "O zamana kadar dinlenebilirsin. Gece için güç toplaman lazım." Leon'un gözleri dumanın etkisiyle hâlâ yanıyordu. Gözlerini sıkıca yumdu. Ama tekrar açması uzun sürmedi. Boma yönünden gelen sesler duymuştu.</p>

  <p>Manyoro, "İzimizi sürüyorlar!" diye mırıldandı ve derenin kıyısında iyice büzüldüler. Muz plantasyonunda Nandi'ler kanı takip eden avcılar gibi alçak sesle birbirlerine sesleniyorlardı. Leon önceki iyimserliğinin manasız olduğunu kavramıştı. Nandi'ler onun çizmelerinin izini sürüyordu: İkisinin ağırlığı birleştiği için yumuşak toprakta derin izler bırakmıştı. Dere yatağında Manyoro'yla ikisinin saklanacağı bir yer olmadığı için Leon süngüsünü kemerinden çıkardı ve tam kenara gelene kadar emekledi. Böylece peşlerindeki Nandi'ler aşağı bakar da yerlerini keşfederlerse üzerlerine atlayacak kadar yakında olacaktı. Genel bir alarm verip herkesi başlarına toplamadan sessizce işlerini görebilmesi gelenlerin kaç kişi olduğuna bağlıydı. Seslerin geldiği yönü kestirme kadar biraz daha ilerledi. Olduğu yerde iyice büzüldü, ama tam o sırada boma yönünden bağırışlar yükseldi. Yukarıdaki adamlar da heyecanla bağırıştılar ve Leon, dönüp geldikleri yöne doğru koşmaya başladıklarını duydu.</p>

  <p>Tekrar Manyoro'nun yanına kaydı. Bacağını yeniden sararken, "Neredeyse oyunun son hamlesine geliyorduk," dedi.</p>

  <p>"Neden geri döndüler?"</p>

  <p>"Bence öldürdüğüm adamın cesedini buldular. Ama bu onları fazla oyalamaz. Yine gelecekler."</p>

  <p>Manyoro'yu ayağa kaldırıp sağ kolunu kendi omzundan geçirdi ve onu yarı taşıyıp yarı sürükleyerek dere yatağından yukarı çıkardı.</p>

  <p>Dere yatağındaki mola Manyoro'nun durumunda bir iyileştirme sağlamamıştı. Hareketsiz kalmak bacağı ve çevresindeki yırtılmış kasları sertleştirmişti. Manyoro ağırlığını vermeyi deneyince bacak büküldü ve Leon tutmasa düşecekti.</p>

  <p>"Buradan itibaren bana at diyebilirsin aslında." Durdu, arkasını döndü, sonra çömelip adamı sırtladı. Manyoro bacağı serbest kalınca acıyla inledi, sonra kendini toparladı ve gıkını bile çıkarmadı. Leon, silah kayışlarını onun oturacağı bir sapan şekline getirdikten sonra Manyoro'yu sırtında iyice yükseğe yerleştirdi. Adam, havada duran bacaklarıyla direğe tırmanmış bir maymunu andırıyordu. Leon herhangi bir gereksiz hareketi önlemek için bacakları el arabası sapı gibi kavradı ve tepenin yamacına doğru yola koyuldu. Dumanla kaplı olduğu için gizlenebildikleri yeşillik alandan açıktaki çalılara ulaştıklarında rüzgâr açık gri dumanları iyiden iyiye savurmaya başlamıştı. Ancak artık güneş alçalıp, tepede bir alev topu haline gelmişti ve yavaş yavaş karanlık çöküyordu.</p>

  <p>Leon soluk soluğa, "On beş dakika," diye fısıldadı. "İhtiyacımız olan tek şey bu." Artık tepenin yamacı boyunca uzanan çalılıklara varmıştı. Çalılar biraz koruma sağlayacak kadar gürdü ve bölgede uzaktan seçilmeyecek girinti çıkıntılar vardı. Bir avcının içgüdüsü ile bir askerin dikkatine sahip olan Leon, bu yeteneklerini takipçilerine görünmeden ilerlemek için kullanıyordu. Karanlık iyice çöküp de etraflarındaki nesneler görünmez hale gelince biraz rahatladığını hissetti. Peşlerindekilerden kurtulmuş gibiydiler, ama emin olmak için hâlâ çok erkendi. Dizlerinin üstüne çöküp, Manyoro'yu sarsmamak için yavaşça yana yuvarlandı. Bir süre ikisi de konuşmadan, kıpırdamadan yattılar, sonra Leon yavaşça doğruldu ve Manyoro yaralı bacağını uzatabilsin diye sapan bağlarını çözdü. Mataranın kapağını açıp Manyoro'ya uzattı. İkisi de sularını içince boylu boyunca uzandı. Sırtındaki ve bacaklarındaki her bir kas ve kiriş sanki haykırıyor, dinlenmek için yalvarıyordu. Bu daha başlangıç, diye acımasızca kendini uyardı. Yarın sabaha iyice neşemizi bulmuş olacağız.</p>

  <p>Gözlerini kapadı ama baldır kası ıstıraplı bir krampla kasılınca tekrar açtı. Doğrulup bacağına masaj yapmaya başladı.</p>

  <p>Manyoro koluna dokundu. "Sana hayranım Bwana. Demir gibi bir adamsın, ama aptal da değilsin ve ikimizin birden burada ölmesi büyük aptallık olur. Tabancayı bana bırak ve sen devam et. Ben burada kalıp peşine takılmaya kalkan Nandi'leri öldürürüm."</p>

  <p>Leon, "Seni mızmız piç!" diye homurdandı. "Ne tür bir kadınsın sen? Daha başlamadık bile ve şimdiden vazgeçmeye hazırsın. Yattığın yerde suratına tükürmeden bin tekrar sırtıma." Öfkesinin aşırı olduğunu biliyordu ama korkuyor ve acı çekiyordu.</p>

  <p>Bu kez Manyoro'nun sapana yerleşmesi uzun sürmedi. İlk yüz adımda Leon bacaklarının tümden iflas edeceğini sandı. İçinden Manyoro yerine kendine kızmaya başladı. Şimdi kim mızmız piç oldu Courtney? Beyninin ve iradesinin tüm gücüyle acıyı bastırırken bacaklarına tekrar güç geldiğini hissetti. Adım adım. Yürümeye devam etmek için bacaklarını yüreklendiriyordu. Sadece bir adım daha. İşte bu kadar. Şimdi bir tane daha. Bir tane daha.</p>

  <p>Dinlenmek için durursa bir daha hiç başlayamayacağını bildiği için, yeniayın doğuda, Rift Vadisi'nin tepesinde belirdiğini görene kadar devam etti. Ayın muhteşem doğuşunu izledi. Böylece, geçen saatleri de çan çalıyormuş gibi net bir şekilde takip edebiliyordu. Sırtındaki Manyoro ölmüş gibi hareketsizdi ama Leon kendi ter içindeki vücuduna yaslanan bedenin ateşinden onun canlı olduğunu hissedebiliyordu.</p>

  <p>Ay, Leon'un sağında kalan batıdaki yüksek kara yamaca doğru alçalırken ağaçların altında garip gölgeler oluşturuyordu. Leon'un zihni oyunlar oynamaya başlamıştı. Birinde, tam yolunun üstünde siyah yeleli bir aslan görür gibi oldu. Hemen Webley'i kılıfından çıkarıp hayvana doğrulttu ama o daha tam nişan alamadan aslan akkarınca yuvasına dönüştü. Şaşkın şaşkın güldü. Yüksek sesle, "Seni ahmak! Birazdan da cinler periler görmeye başlayacaksın," dedi.</p>

  <p>Tabancayı sağ elinde tutarak yürümeye devam etti, önünde hayaletler belirip kayboluyordu. Ay gökyüzündeki turunu yarıladığında son gücü de parmaklar arasından akıp giden su gibi akıp gitmişti. Sendeledi, neredeyse düşüyordu. Bacaklarını toparlayıp dengesini bulması büyük çaba gerektirdi. Ayaklarını açıp durdu, başı öne sarkmıştı. Tükenmişti ve bunun farkındaydı.</p>

  <p>Manyoro'nun sırtında kıpırdadığını hissetti ve sonra Masai, inanılmaz bir şekilde şarkı söylemeye başladı. Sesi savanlarda esen şafak rüzgârı gibi hafif ve boğuk olduğu için ilk başta sözlerini anlayamadı. Sonra yorgunluktan körelmiş beyninde Aslan Şarkısı'nın sözleri yankılandı. Leon; Maa, yani Masai dilini pek bilmiyordu. Manyoro kendi bilebildiği kadarını öğretmişti. Diğerlerine benzemeyen, incelikli, karmaşık, zor bir dildi. Yine de Manyoro sabırlıydı ve Leon'un yabancı dillere karşı yeteneği vardı.</p>

  <p>Aslan Şarkısı genç Masai morani 'ye ruhen arınma dersinde öğretilirdi. Derse katılanlar gergin bacaklarla dans edip, havalanan bir kuş sürüsü gibi zahmetsizce yükseklere sıçrarken, togaya' [<i>Yaklaşık altı metre uzunluğundaki bir kuşağın vücuda belirli bir yöntemle sarılmasıyla elde edilen bir çeşit giysi.</i>] benzer kırmızı pelerinleri etraflarında kanat gibi uçuşurdu.</p>

  <p><i>Biz genç aslanlarız.</i></p>

  <p><i>Kükrediğimizde yeryüzü titrer.</i></p>

  <p><i>Mızraklarımız pençelerimizdir.</i></p>

  <p><i>Mızraklarımız dişlerimizdir.</i></p>

  <p><i>Korkun bizden ey hayvanlar.</i></p>

  <p><i>Korkun bizden yabancılar.</i></p>

  <p><i>Siz kadınlar, gözlerinizi başka yana çevirin.</i></p>

  <p><i>Yüzlerimizin güzelliğine bakmaya cüret edemezsiniz.</i></p>

  <p><i>Biz aslan gururu kardeşleriyiz.</i></p>

  <p><i>Biz genç aslanlarız.</i></p>

  <p><i>Biz Masai 'yiz.</i></p>

  <p>Masai'ler bu şarkıyı daha küçük kabilelerin sığırlarını ve kadınlarını yağmalamaya gittikleri zaman ya da ellerinde assegai dışında bir silah olmadan aslan avlayarak cesaretlerini kanıtlamaya gittiklerinde söylerlerdi. Bu onları savaşmak için yüreklendiren şarkıydı. Masai'lerin savaş ilahisiydi. Manyoro şarkıya baştan başladı ve bu kez Leon da ona katıldı, sözleri hatırlayamadığı yerlerde ağzının içinde bir şeyler mırıldanıyordu. Manyoro omzunu sıkıp kulağına, "Söyle!" diye fısıldadı. "Sen bizden birisin. Sende de aslan yüreği ve büyük, siyah yeleli aslan gücü var. Masai kalbi ve cesareti taşıyorsun. Söyle!"</p>

  <p>Güneye doğru yürümeye devam ettiler. Şarkının verdiği gayretle Leon'un bacakları hareket edecek gücü buluyor, zihni gerçekle hayal arasında gidip geliyordu. Manyoro'nun, sırtında gitgide kötüleştiğini hissediyordu. Tökezliyordu ama artık yalnız değildi. Karanlığın içinde sevdiği ve çok iyi hatırladığı yüzler beliriyordu. Babasıyla dört erkek kardeşi kendilerine yaklaşsın diye teşvik ediyorlar, ama yaklaşınca da geri çekiliyorlardı, yüzleri görünmez oluyordu. Güçlükle attığı her adımda beyni zonkluyor ve bazen duyduğu tek ses bu oluyordu. Kimi zaman da haykırıp uluyan sesler, davul ve keman sesleri duyuyordu. Aklını kaçıracak gibi olduğu için kafasındaki kakafoniye aldırmamaya çalışıyordu.</p>

  <p>Hayaletleri kovmak için, "Rahat bırakın beni. Bırakın geçeyim!" diye bağırdı. Hayaletler kayboldu ve Leon güneşin ilk ışıkları tepeleri aydınlatana kadar ilerledi. Birden dizleri büküldü ve başından vurulmuş gibi yere yıkıldı.</p>

  <p>Gömleğinin arkası güneşte ısınırken uyandı, ama kafasını kaldırmaya çalışınca başı döndü ve nerede olduğunu da, oraya nasıl geldiğini de hatırlayamadı. Koku duyusu ve kulakları ona oyun oynuyordu. Evcil hayvanların sert topraktaki toynak seslerini ve hüzünlü böğürtülerini duyduğunu, keskin kokularını aldığını sanıyordu. Sonra birbirine seslenen tiz sesler, çocuk sesleri duydu. Bir tanesinin gülüşü hayal olamayacak kadar gerçekti. Yuvarlanıp Manyoro'dan ayrıldı ve büyük bir çabayla tek dirseğinin üstünde doğruldu. Parlak gün ışığı ve toz yüzünden kıstığı çapaklanmış gözleriyle etrafa bakındı.</p>

  <p>Alacalı renklerde, hörgüçlü ve heybetli boynuzlan olan hayvanlardan oluşmuş koca bir sürü gördü. Manyoro'yla ikisinin yattığı yerin hemen yakınında tozu dumana katarak gidiyorlardı. Çocuklar da gerçekti, ellerinde sadece sığırları suya doğru gütmek için kullandıkları birer sopa bulunan üç tane çıplak oğlan. Çocukların sünnetli olduklarını fark etti, demek ki göründüklerinden daha büyüktüler, yaşları muhtemelen on üçle on beş arasındaydı. Birbirleriyle Maa dilinde konuşuyorlardı ama Leon söylediklerini anlayamıyordu. Yine büyük bir çabayla, ağrıyan bedenini oturur duruma getirdi. En uzun boylu çocuk bu hareketi görmüş ve aniden durmuştu. Leon'a şaşkınlıkla bakıyordu, belli ki aslında kaçıp gitmek istiyordu ama hemen hemen morani yaşına gelmiş bir Masai olarak korkusunu bastırıyordu.</p>

  <p>"Kimsin sen?" Değneğini tehditkâr bir şekilde sallasa da sesi titrek ve ürkekti.</p>

  <p>Leon basit sözleri ve durumu kavradı. Boğuk bir sesle, "Düşman değilim," diye seslendi. "Yardımınıza ihtiyacı olan bir dostum."</p>

  <p>Öteki iki çocuk da bu garip sesi duymuş ve büyük bir heyecanla yabancıyı izlemeye koyulmuştu. En büyük ve en cesur olanları Leon'a doğru birkaç adım attıktan sonra durup ciddiyetle selam verdi. Maa dilinde bir soru daha sordu ama Leon anlamadı. Cevap olarak, uzanıp Manyoro'nun oturmasına yardım etti. "Kardeş!" dedi. "Bu adam sizin kardeşiniz!"</p>

  <p>Oğlan onlara doğru birkaç hızlı adım atıp Manyoro'ya baktı. Sonra arkadaşlarına döndü ve elini kolunu sallayarak çocukların savana doğru koşmasına neden olan bir dizi komut verdi. Leon'un anlayabildiği tek sözcük, "Manyoro," olmuştu.</p>

  <p>Küçükler yedi yüz metre kadar uzaktaki kulübelere doğru koşuyorlardı. Kulübeler Masai geleneğine uygun şekilde saz damlıydı ve dikenli çalılardan oluşan bir çitle çevriliydi. Burası bir Masai manyatta'sı, yani köyüydü. Yere gömülü kazıklardan oluşan dış çember değerli sığır sürülerinin geceleri kapatıldığı ağıldı. Büyük çocuk artık Leon'un yanına gelmiş ve önünde çömelmişti. Manyoro'yu gösterip huşu ve hayranlık içinde, "Manyoro!" dedi.</p>

  <p>Leon da, "Evet, Manyoro," diye cevap verdi ve güçlükle başını salladı.</p>

  <p>Çocuk zevkle bağırıp heyecan içinde bir şeyler daha söyledi. Yalnızca "dayı" kelimesini anlayabilen Leon, konuşmaların gerisini takip edememişti. Gözlerini yumup, yakıcı güneşten korumak için koluyla da kapatarak tekrar uzandı. "Yorgun," dedi. "Çok yorgun."</p>

  <p>Tekrar kendinden geçti ve uyandığı zaman etrafını köylülerden oluşan bir kalabalığın sarmış olduğunu gördü. Hepsi de Masai'ydi, yanılması mümkün değildi. Erkekler uzun boyluydu. Delik kulaklarına büyük süslü halkalar ya da boynuzdan oyulmuş enfiye kutuları takmışlardı. Uzun kırmızı pelerinlerinin altında çıplaktılar; cinsel organlarını gurur ve gösterişle teşhir ediyorlardı. Kadınlar da kendi cinslerine göre uzun boyluydu. Kafaları yumurta gibi tıraşlıydı ve çıplak göğüslerine sarkan dizi dizi boncuk kolye takıyorlardı. Minicik boncuklu önlükleri vulvalarını zar zor örtüyordu.</p>

  <p>Leon doğrulup oturmak için çabalarken ilgiyle onu seyrettiler. Genç kadınlar kıkırdayıp birbirlerini dürterek aralarına giren bu garip yaratığı gösterdiler. Muhtemelen daha önce hiçbiri beyaz bir erkek görmemişti. Leon dikkatlerini çekmek için sesini yükseltip, "Manyoro!" dedi. Arkadaşını gösteriyordu. "Anne? Manyoro anne?" Köylüler şaşkın şaşkın yüzüne bakıyorlardı.</p>

  <p>Sonra en genç ve güzel kızlardan biri ne demeye çalıştığını anladı. "Lusima!" diye haykırıp doğuyu, tepenin en uzaktaki mavimsi noktasını gösterdi. Ötekiler de neşeyle ona katılarak, "Lusima Ana!" diye bağrışmaya başladılar.</p>

  <p>Belli ki Manyoro'nun annesinin adıydı. Herkes durumu anladığı için seviniyordu. Leon kalkıp Manyoro'yu taşıyormuş gibi yaptı ve doğuyu gösterdi. "Manyoro'yu Lusima'ya götürün." Bu hareket yerlilerin arasında bir duraksama yaratırken hepsi de şaşkınlıkla birbirlerine baktılar.</p>

  <p>Yine, güzel kız durumu kavradı. Ayağını yere vurarak erkeklere bir nutuk attı. Duraksadıklarını görünce de o güçlü savaşçılara çıplak elleriyle girişti; hepsini tokatlıyor, yumrukluyordu. Hatta birinin özenle yapılmış saç tuvaletini bile dağıtmıştı, sonra suçlu suçlu gülerek dediklerini yapmaya karar verdiler. İki tanesi köye koştu ve uzun, sağlam bir sırıkla geri döndü. Sırığa köşeleri düğümlenmiş deri pelerinlerinden yaptıkları bir hamak geçirdiler. Bu bir mushila, yani sedye olmuştu. Kısa sürede, baygın yatan Manyoro'yu sedyeye yerleştirdiler. Dördü sedyeyi kaldırdı ve bütün grup koşarak doğuya yöneldi, Leon'u toprak zeminde yatar vaziyette bırakmışlardı. Erkeklerin şarkıları ve kadınların çektiği zılgıtlar gitgide uzaklaştı.</p>

  <p>Leon ayağa kalkıp onların peşinden gidecek gücü bulabilmek için gözlerini kapadı. Tekrar açtığında yalnız olmadığını gördü. Onu ilk bulan üç çıplak çocuk sıraya dizilmiş, ciddi bir tavırla kendisini selamlıyorlardı. En büyükleri bir şeyler söyleyerek otoriter bir hareket yaptı. Leon itaat edip dizlerinin üstünde doğruldu ve sendeleyerek ayağa kalktı. Çocuk, yanına gelip elini tuttu ve kendine doğru çekiştirdi. "Lusima," dedi.</p>

  <p>Arkadaşı da gelip Leon'un öbür elini tuttu. O da çekiştirerek, "Lusima," dedi.</p>

  <p>Leon, "Pekâlâ. Başka seçenek yok gibi görünüyor," dedi. "Lusima olsun bakalım." Parmağıyla en büyük çocuğun göğsüne dokundu. Maa dilinde, "İsin? İsmin ne?" diye sordu. Manyoro'nun öğrettiği kalıplardan biriydi.</p>

  <p>Çocuk gururla, "Loikot!" diye cevap verdi.</p>

  <p>"Loikot, Lusima Ana'ya gidelim. Yolu göster."</p>

  <p>Aralarında topallayarak ilerleyen Leon'u, Manyoro'yu taşıyanların ardından uzaktaki mavi tepelere doğru sürüklemeye başladılar.</p>

  <p>***</p>

  <p>Vadide ilerlerken Leon, tek başına bir dağın aniden geniş düzlükte bitiverdiğini fark etti. Onun ilk başta, doğudaki tepelerin bir ayağı olduğunu sanmış, yeşil vadinin derinliklerinde bir garip durduğunu düşünmüştü. Fakat yaklaşınca tek başına dikildiğini ve dağ silsilesine bağlı olmadığını anladı. Uzaktan fark edilmeyen bir azameti vardı. Arkasında uzanan Rift Vadisi duvarından daha yüksek ve dikti. Alçak yamaçlar heybetli şemsiye akasyalarla kaplıydı, ama yükseklerde daha sık bir orman dokusu vardı ve bu da bulutların üstünde kalan zirvenin, insan eliyle yapılmış kalelerin eğimli yüzeyleri gibi, gri kayalardan sarp bir duvarla kaplı olduğunu gösteriyordu.</p>

  <p>Bu görkemli doğal kaleye yaklaşırlarken, Leon dağın tepesinin gür bir ormanla kaplı olduğunu gördü. Belli ki bulutlardan gelen nemle besleniyordu. Bu mesafeden bile ağaçların uzamış üst dallarının likenlerle ve çiçek açmış ağaç orkideleriyle bezeli olduğunu seçebiliyordu. En uzun ağaçlar gelin buketi gibi çiçeklerle doluydu. Kartallar ve diğer yırtıcı kuşlar yuvalarını zirvenin altındaki dik yamaca yapmışlardı ve geniş kanatlarıyla gökyüzünün mavi boşluğunda süzülüyorlardı.</p>

  <p>Leon'la üç yol arkadaşı dağın eteğine ulaştıklarında vakit öğleden sonrayı geçmişti. Şimdiden, zikzaklar çizerek dik yamaca tırmanan patikayı yarılamış olan Manyoro ve sedye taşıyıcıların epey gerisinde kalmışlardı. Leon ancak iki yüz adım kadar tırmanıp kendini yolun kenarındaki akasya ağacının gölgesine attı. Ayakları taşlı yolda kendisini daha fazla taşıyacak güçte değildi. Bir ayağını kucağına alıp çizmesinin bağcıklarını çözmeye koyuldu. Çizmeyi çıkarırken acıyla inledi. Yün çorabı, kuruyan kanlar yüzünden katılaşmıştı. Çorabı dikkatle inceleyip korkuyla ayağına baktı. Kalın deri tabakaları çoraba yapışıp kalkmıştı ve topuğu örselenmişti. Tabanında patlamış kabarcıkların kabukları sallanıyordu ve parmaklarını çakal çiğnemiş gibiydi. Üç Masai çocuğu yarım daire şeklinde çömelip yaralarını incelediler ve bu iğrenç görüntünün tadını çıkardılar.</p>

  <p>Sonra Loikot kumandayı tekrar ele aldı ve bir dizi buyrukla öbür iki çocuğu küçük bir uzun boynuzlu Masai sürüsünün akasya ağaçlarının altında biten otlan yediği çalılıklara yolladı. Çocuklar birkaç dakika sonra avuçları nemli hayvan gübresiyle dolu olarak geri geldiler. Leon bunu açık yaralarına merhem olarak sürmeye niyetlendiklerini anlayınca Loikot'un buyruklarına daha fazla kulak asmamaya karar verdi. Ama çocuklar kararlıydı ve gömleğinden şeritler yırtıp kanayan ayaklarına sararken de başının etini yemeyi sürdürdüler. Sonra çizmelerini bağcıklarından birbirine bağlayıp boynuna astılar. Loikot çoban değneğini Leon'a uzatınca o da aldı, sonra da patikaya zıpladı. Yol her adımda biraz daha dikleşiyordu, bu yüzden tekrar duraklamaya başlamıştı. Loikot arkadaşlarına dönüp birtakım sert emirler daha yağdırdı ve çocuklar sıska bacaklarının üstünde uçar gibi uzaklaştılar.</p>

  <p>Loikot'la Leon da daha düşük bir tempoyla arkalarından tırmanmaya devam ettiler. Leon'un sargılı ayaklarından yoldaki taşlara kan bulaşıyordu. Nihayet yine bir kayanın üstüne çöktü ve kendisi için erişilmez görünen yükseklere baktı. Loikot da yanına oturmuş, uzun, karmaşık bir hikâye anlatmaya başlamıştı. Leon, çocuğun anlattıklarının yalnızca birkaç kelimesini anlıyordu, ama Loikot usta bir aktör olduğunu da kanıtladı. Ayağa fırlayıp bir savaş sahnesi canlandırdı; Leon'un anladığı kadarıyla, babasının sürülerini yağmacı aslanlardan nasıl koruduğunu anlatan bir öyküydü bu. Anlatı pek çok tüyler ürpertici kükremeyi, zıplayıp çoban değneğiyle havaya bıçak darbeleri indirmeyi de içeriyordu. Son birkaç günün çetin sınavlarından sonra bu gösteri zihin oyalamak için birebirdi. Leon yaralı ayaklarını hemen hemen unutmuş, çocuğun antikalıklarına katıla katıla gülüyordu. Patikanın yukarısından gelen sesleri duyduklarında neredeyse hava kararmıştı. Loikot bağırarak bir şeyler söyledi ve karşılığında altı tane pelerinli morani koşarak yanlarına geldi. Manyoro'yu taşıdıkları mushila'yı da getirmişlerdi. Adamların isteğiyle Leon sedyeye uzandı ve dört tanesi sırığı kaldırıp omuzlarına aldılar. Sonra da koşarak dik yokuşu tırmanmaya başladılar.</p>

  <p>Yamacı tırmanıp dağın tepesindeki düzlüğe ulaştıklarında Leon çok uzakta olmayan devasa ağaçların altında yanan ateşlerin ışığını gördü. Mushila taşıyıcıları hızla oraya koştular, sırıklarla ve dikenli dallarla çevrilmiş, üstü açık, büyük bir sığır ağılına geldiler. Ortadaki büyük yabani incir ağacının etrafına yirmiden fazla saz damlı kulübe kurulmuştu. Evlerin işçiliği Leon'un Masailand'daki devriye gezilerinde gördüklerinden çok daha üstündü. Ağıldaki sığırlar da iri ve bakımlıydı; alevlerin ışığında derileri pırıl pırıl parlıyordu, boynuzları kocamandı.</p>

  <p>Ateşin başından ayrılan bir grup kadın ve erkek yabancıya bakmak üzere yaklaştılar. Erkeklerin shuka'lan kaliteliydi, kadınların bol sayıdaki mücevher ve süsleri hem çok güzel, hem de en pahalı boncuk ve fildişinden yapılmıştı. Refah içinde yaşadıklarına hiç kuşku yoktu. Gülerek, Leon'a yüksek sesle sorular sorarak mushila'sının etrafına toplandılar. Genç kadınların birçoğu uzanıp hiç çekinmeden genç adamın yüzüne dokundular, paralanmış üniformasını çekiştirdiler. Masai kadınları karşı cinse duydukları ilgiyi gizlemeye pek gerek görmezlerdi.</p>

  <p>Aniden gürültülü kalabalığı bastıran bir ses duyuldu. Kulübelerin oradan kraliçe edasıyla gelmekte olan bir kadın vardı. Köylüler iki yana çekilip yol açtılar ve kadın mushila'ya yaklaştı. O, Leon'a doğru süzülürken, kadının uzun ve anaç görüntüsünü aydınlatan meşaleler taşıyan iki hizmetkâr kız da arkasından yürüyordu. Köylüler rüzgârda salınan başaklar gibi başlarını eğdiler ve kadın aralarından geçerken saygı ve hayranlık belirten hafif, yumuşak mırıltılar duyuldu.</p>

  <p>Gözlerini kadının ışıldayan güzelliğinden kaçırıp hafifçe el çırparak, "Lusima!" diye fısıldıyorlardı. Leon güçlükle mushila'da doğruldu ve kadını karşılamak üzere ayağa kalktı. Kadın tam önünde durmuş, büyüleyici kara gözlerini yüzüne dikmişti.</p>

  <p>Leon, "Seni görüyorum Lusima," diye selam verdi ama uzun bir süre selamının duyulduğunu belirten bir hareket olmadı. Kadın neredeyse Leon kadar uzundu. Teni, meşalelerin ışığında tütsülenmiş bal renginde, parlak ve kırışıksız görünüyordu. Gerçekten Manyoro'nun annesiyse yaşı ellinin epey üzerinde olmalıydı ama en azından yirmi yaş daha genç görünüyordu. Çıplak göğüsleri diri ve yuvarlaktı. Dövmeli karnında yaşının ya da yaptığı doğumların izi yoktu. Güzel, Nilotik [<i>Nil Nehri havzasında yaşayan farklı dinlere mensup kabileler.</i>] hatları çarpıcıydı ve kara gözleri öyle delici bakıyordu ki sanki hiç zahmet etmeden beynindeki tüm sırlara erişiyormuş gibiydi.</p>

  <p>"Ndio." Başını salladı. "Evet. Ben Lusima'yım. Gelmenizi bekliyordum. Niombi'den çıktığınız gece yolculuğunda seni ve Manyoro'yu izliyordum." Leon, kadının Maa dili yerine Kiswahili diliyle konuşmasına sevinmişti, aralarındaki iletişim daha kolay olacaktı. Fakat söylediklerini anlamlandırmakta güçlük çekiyordu. Niombi'den geldiklerini nereden bilebilirdi ki? Tabii ki Manyoro ayılıp kendisi söylemediyse.</p>

  <p>Lusima, "Manyoro bana geldiğinden beri konuşmadı. Hâlâ gölgeler ülkesinin derinliklerinde," dedi.</p>

  <p>Leon irkildi. Kadın aklından geçenleri duymuş gibi sormadığı soruya yanıt vermişti.</p>

  <p>Lusima, "Sizinleydim, sizi kolluyordum," dedi ve Leon, tüm olanlara rağmen ona inandı. "Oğlumu kesin bir ölümden kurtardığını ve bana getirdiğini gördüm. Bu iyiliğinle sen de benim oğlum oldun." Leon'un elini tuttu. Elinin teması serin ve kemik kadar sertti. "Gel. Ayaklarına bakmam lazım."</p>

  <p>Leon, "Manyoro nerede?" diye sordu. "Hayatta olduğunu söyledin, kurtulacak mı?"</p>

  <p>"Vurulmuş ve kanına şeytanlar girmiş. Zor bir mücadele olacak ve sonucu belirsiz."</p>

  <p>Leon, "Onun yanına gitmeliyim," diye ısrar etti.</p>

  <p>"Seni götüreceğim. Ama şimdi uyuyor. Önündeki çetin sınav için gücünü toplaması lazım. Gün ışığı olmadan oku çıkaramam. Sonra da bana yardım edecek güçlü bir adam lazım. Ama sen de dinlenmelisin, çünkü o büyük gücünü sonuna kadar kullandın. O güce sonra ihtiyacımız olacak."</p>

  <p>Kadın, Leon'u kulübelerden birine götürdü ve Leon eğilerek loş, dumanlı kulübeye girdi. Lusima karşı duvarın dibinde duran maymun postu geçirilmiş döşekleri gösterdi. Leon gidip kendini bir tanesinin yumuşak kürküne bıraktı. Kadın önünde diz çöküp ayaklarındaki sargıları inceledi. O bunu yaparken, hizmetkâr kızlar da kulübenin ortasındaki ateşin üzerinde duran üç ayaklı kara demir kazanda bitki özlerinden bir karışım hazırlıyorlardı. Leon kızların muhtemelen daha küçük bir kabileden esir alındıklarım tahmin etti, adı konmasa da tam anlamıyla köleydiler. Masai'ler sığır, kadın ya da canlan ne isterse gidip alırdı ve hiçbir kabile onlara karşı koymaya cesaret edemezdi.</p>

  <p>Kazandakiler hazır olunca kızlar Leon'un oturduğu yere taşıdılar. Lusima sıcaklığı kontrol etti ve başka bir kaptan soğuk ama aynı derecede berbat kokan bir sıvı ekledi. Sonra Leon'un ayaklarını birer birer alıp karışıma batırdı.</p>

  <p>Sıvı daha yeni ateşten indiğinden ve içindeki bitki özleri yakıcı olduğundan, Leon bağırmamak için insanüstü bir gayret gösterdi. Üç kadın, tepkisini dikkatle izlediler, yüzünü buruşturmayıp soğukkanlı ve sessiz kaldığı için onaylayan ifadelerle birbirlerine baktılar. Lusima ayaklarını yine teker teker kazandan çıkarıp hazır alınmış sargı bezleriyle sardı. "Şimdi yemek yiyip uyuman lazım," dedi ve kızlardan birine başıyla işaret etti. Kız bir sukabağı getirip saygıyla çömeldi ve iki eliyle Leon'a sundu. Leon kabın içindekinin kokusunu tanımıştı. Bir Masai ürünüydü ve geri çevirmeye cesaret edemezdi. Böyle bir şey ev sahiplerini aşağılamak olurdu. Kendini kasıp kabı dudaklarına götürdü.</p>

  <p>Lusima, "Taze yapıldı," diye teminat verdi. "Kendi ellerimle karıştırdım. Gücünü toplamana ve yaralarının hızla iyileşmesine yardım edecek."</p>

  <p>Leon ağzını doldurdu ve yutar yutmaz midesi ayağa kalktı. Ilıktı, ama sütle karışmış taze öküz kanı gırtlağında jölemsi bir tabaka oluşturmuştu. Sonra kabı indirip gök gürültüsü gibi bir sesle geğirdi. Köle kızlar zevkle bağrıştılar, Lusima bile gülümsemişti.</p>

  <p>Onaylayarak, "Karnındaki şeytanlar çıktı," dedi. "Artık uyuman lazım." Leon'u döşeğe yatırıp üstüne yine bir maymun postu örttü. Genç adamın gözkapaklarına büyük bir ağırlık çökmüştü.</p>

  <p>Gözlerini açtığında sabah güneşi kulübenin kapısından içeri vuruyordu. Loikot eşikte çömelmiş onu bekliyordu, ama Leon'un kıpırdadığını görür görmez ayağa fırladı. Hemen yanına gelip ayaklarını göstererek bir soru sordu.</p>

  <p>Leon, "Söylemek için çok erken," diye cevap verdi. Ama kas ağrıları geçmişti. Oturup sargıları çözdü. Çoğu şişliklerin ve iltihapların iyileşmiş olduğunu görünce şaşırdı.</p>

  <p>"Dr. Lusima'nın yılan yağı." Sırıttı. Manyoro aklına gelene kadar keyfi yerindeydi.</p>

  <p>Ayaklarını çabucak yeniden sarıp, sekerek kapının dışında duran, kilden yapılmış büyük su çanağına gitti. Gömleğinden kalanları çıkardı ve yüzüyle saçındaki kurumuş teri, toz toprağı yıkadı. Doğrulduğunda köyün yarısını; kadın, erkek, ihtiyar, genç etrafına halka olup oturmuş vaziyette buldu. Yaptığı her hareketi büyük bir dikkatle izliyorlardı.</p>

  <p>"Hanımlar!" diye seslendi. "Çişimi yapmak üzereyim. Bu işlemi görmenize izin yok." Loikot'un omzuna tutunarak sığır ağılına gitti.</p>

  <p>Döndüğünde Lusima onu bekliyordu. "Haydi," diye emretti. "Başlama zamanı geldi." Leon'u kulübesinin yanındaki kulübeye götürdü. Parlak gün ışığından sonra içerisi karanlık geliyordu ve Leon'un gözünün alışması neredeyse bir dakika sürdü. İçerinin havası dumandan ve onun kadar yoğun olmayan tatlı, mide bulandırıcı çürümüş et kokusundan dolayı ağırlaşmıştı. Manyoro ateşin yanındaki deri döşekte yüzüstü yatmaktaydı. Leon yanına gider gitmez ümitsizliğe kapıldı. Manyoro ölü gibi yatıyordu ve derisi parlaklığını yitirmişti; ateşin üstündeki kazanın dibindeki is tabakası kadar mattı. Sırtındaki sırım gibi kaslar erimişti sanki. Başı yana dönüktü ve gözleri çukura kaçmıştı. Yarı açık gözkapaklarının ardında nehir yatağındaki kuvarslar gibi donuktu. Bacağının dizden yukarısı davul gibi şişti ve kırık okun kenarından sızan cerahatin pis kokusu odaya yayılıyordu.</p>

  <p>Lusima el çırpınca içeri dört erkek üşüştü. Manyoro'nun yattığı döşeği dört ucundan kavrayıp dışarı çıkardılar ve açık ağılın ortasındaki tek, uzun mukuyu ağacının altına bıraktılar. Onlar Manyoro'yu gölgeye yerleştirirken Lusima da pelerinini çıkarıp çıplak göğüsleriyle oğlunun yanına geldi. Yumuşak bir sesle Leon'a, "Okun ucu girdiği yönden çıkamaz," dedi. "Bacağını yarmam lazım. Yara kokuşmuş. Sen de duyuyorsundur. Yine de oku kolayca bırakmayacaktır." Köle kızlardan biri Lusima'ya gergedan boynuzundan sapı olan küçük bir bıçak uzattı. Başka biri de kilden bir tencere getirdi, ipli sapından tutarak başının üstünde çevirip ateşi canlandırdı. Kömürler alazlanınca kabı efendisinin önüne bıraktı. Lusima bıçağı aleve tutup metal iyice kızana kadar ağır ağır çevirdi. Sonra da Leon'un ayaklarına uyguladığı gübre gibi kokan başka bir sıvıya batırdı. Metal soğurken sıvıdan kabarcıklar ve buhar çıkmıştı.</p>

  <p>***</p>

  <p>Lusima elinde bıçakla oğlunun yanına çömeldi. Manyoro'yu kulübeden getiren dört adam da onunla birlikte çömelmişti, ikisi Manyoro'nun başucunda ikisi ayakucundaydı. Kadın başını kaldırıp Leon'a baktı ve soğukkanlı bir tavırla, "Sen şunları yapacaksın," dedi. Sonra da ondan ne istediğini ayrıntısıyla açıkladı. "Aramızdaki en güçlü kişi sen olsan da bu iş bütün gücünü alacak. Okun dikenleri etine iyice gömülmüş." Dikkatle Leon'un yüzüne baktı. "Anladın mı oğlum?"</p>

  <p>"Anladım Ana." Lusima beline asılı deri keseyi açtı ve bir çile ince, beyaz ip çıkardı. "Kullanacağın ip bu." İpi Leon'a verdi. "Leopar bağırsağından yaptım. Sağlamdır. Bundan daha dayanıklı ip yoktur." Heybeye tekrar elini atıp fil derisinden kalın bir şerit buldu. Yavaşça Manyoro'nun ağzını açtı. Fil derisinden şeridi ağzına yerleştirdi ve Manyoro tükürüp atamasın diye impala bağırsağından kısa bir telle alt çenesinden tutturdu.</p>

  <p>"Acı zirveye çıktığında dişlerini kırmasın diye," açıkladı.</p>

  <p>Leon başını salladı ama bunu aslında oğlu bağırıp kendisini utandırmasın diye yaptığını biliyordu.</p>

  <p>Lusima, dört Morani'ye, "Sırtüstü çevirin, ama yavaşça," diye emretti. Onlar Manyoro'yu çevirirken okun sapı döşeğe takılmasın diye dikkat etti. Sonra bacağı yerden kaldırıp iki tahta arasına yerleştirdi. Morani'lere, "Tutun onu," dedi.</p>

  <p>Kendisi de yaralı bacağın başına geçip iki elini üstüne koydu. Sıcak, şişmiş bacağın içindeki ok ucunu hissederek dikkatle yokladı. Parmakları ete gömülü ucu araştırırken Manyoro sürekli kıpırdıyordu. Gergedan boynuzu saplı bıçağı tam ucun bulunduğu noktaya getirdi ve Maa dilinde bir ilahi söylemeye başladı. Bir süre sonra Manyoro ilahinin etkisine karşı koyamaz hale gelmişti. Bitap bedeni gevşemiş ve deri şeridin arasından hafifçe horlamaya başlamıştı.</p>

  <p>Lusima aniden, ilahisini kesmeden, bıçağın ucunu batırdı. Bıçak hiç zorlanmadan mor ete gömüldü. Manyoro kasıldı ve sırtındaki tüm kaslar gerildi. Bıçak metale değerken açtığı yaradan cerahat fışkırdı. Lusima bıçağı bırakıp kesiğin iki yanından bastırdı. Okun sivri ucu genişleyen yaradan dışarı çıktı ve ilk sıra çentikler görünmeye başladı.</p>

  <p>Leon eğitimi sırasında, ele geçirilen çeşitli Nandi silahlarını inceleme fırsatı bulmuş, okun ucunun alışılmadık bir şekilde tasarlanmış olması onu pek şaşırtmamıştı. Lusima'nın küçük parmağı kalınlığında demir bir kazan ayağından yapılmıştı. Fillerin koca gövdesine saplanmak üzere tasarlandığı için, ortaçağda kalın zırhlı Fransız şövalyelerine karşı İngiliz okçuların kullandıkları gibi tek bir büyük çentiği yoktu. Onun yerine, eti rahatça delip geçecek bir dizi minik çentik vardı. Ancak, bu çentiklerin sayısı çok fazla olduğu için ve okun gövdesiyle yaptıkları açı yüzünden, ucun girdiği yerden çıkması da mümkün olmuyordu.</p>

  <p>Lusima, Leon'a, "Çabuk ol," diye fısıldadı. "Bağla!"</p>

  <p>Leon bağırsaktan yapılmış ipi ilmek yapmış bekliyordu. İlmeği okun ucundaki ilk çentiklerin dibine geçirip sıktı. "Tamamdır," dedi.</p>

  <p>Lusima morani'leri, "Şimdi onu tutun. Kıpırdamasına ve ipin bükülmesine izin vermeyin, yoksa çentiklere takılıp kopar," diye uyardı. Hepsi birden bütün güçleriyle Manyoro'nun gevşek bedenine abandılar.</p>

  <p>Lusima, Leon'a, "Çek," dedi. "Bütün gücünle oğlum. Bu lanet şeyi çıkart ondan."</p>

  <p>Leon ipi üç kez bileğine dolayıp iyice gerdi. O sağ kolunun tüm gücüyle ipe asılırken Lusima da yine ilahi söylemeye başlamıştı. Leon, ip jilet gibi keskin çentiklere takılıp bükülmesin diye dikkat ediyordu. Ağır ağır ilmeğe uyguladığı gücü artırdı. İpin hafifçe gerildiğini hissetti ama ok ucu hâlâ ete gömülü duruyordu. İpi bir tur da öbür bileğine dolayıp ipin ellerini kesmesine aldırmadan iki koluyla birden çekmeye başladı. Parçalanmış gömleğinin içinde omuz kasları iyice gerilmişti. Boyun damarları kabarmış, harcadığı çaba yüzünden yüzü mosmor olmuştu.</p>

  <p>Lusima, "Çek," diye fısıldadı. "Tanrılar tanrısı Mkuba Mkuba kollarına güç versin."</p>

  <p>Artık Manyoro öyle ümitsizce çırpınıyordu ki dört adam başa çıkamıyordu. Ağzındaki tıkacın ardından bir feryat yükseldi, kan çanağına dönmüş çılgın gözleri yuvalarından fırlayacak gibiydi. Etine gömülen ok ucu, parçalanıp şişmiş etinde yukarı doğru kalkmıştı ama çentikler yüzünden hâlâ kıpırdamıyordu.</p>

  <p>Lusima, "Çek!" diye bağırdı. "Sende aslan gücü var! Büyük bizon boğası M'bogo'nun gücü."</p>

  <p>Sonunda okun ucu kıpırdadı. Hafif bir ses duyuldu ve minik çentiklerin ilk üç sırası ortaya çıktı. Kanla kaplı metalin beş santimlik kısmı yaradan dışarı fırlamıştı. Leon son bir gayretle asılmadan önce bir an mola verdi. Sonra çenesini kasıp dişlerini sıkarak tekrar asıldı. İki buçuk santimlik bir metal kısım daha ortaya çıktı. Sonra yaradan yarı pıhtılaşmış kara bir kanla mor bir cerahat aktı. Koku Lusima'nın bile nefesini kesmişti ama sıvılar okun sapını kayganlaştırmış gibiydi. Kötü bir ceninin doğum anı gibi yaradan kayarak çıkmıştı.</p>

  <p>Leon soluk soluğa geriye yığıldı ve dehşetle, yaratmış olduğu hasara baktı. Yara, kara bir ağız gibi açılmıştı, parçalanmış etten kan ve pıhtılaşmış tortular fışkırıyordu. Manyoro yaşadığı ıstırapla fil derisinden tıkacı çiğnemiş ve dudaklarını ısırmıştı. Çenesinden de taze kan sızıyordu. Hâlâ deli gibi çırpınıyordu ve morani'ler onu zapt edebilmek için tüm güçlerini kullanmak zorunda kalıyorlardı.</p>

  <p>Lusima, Leon'a, "Bacaklarını sıkı tut Mbogo," diye bağırdı. Kızlarından biri kaba bir baca şeklinde oyulmuş uzun, ince bir kaya antilobu boynuzu uzattı. Lusima boynuzun keskin ucunu yaranın iyice içine sapladı ve Manyoro'nun çırpınışları iki misline çıktı. Kız, Lusima'nın ağzına bir sukabağı yanaştırdı ve kadın içindeki sıvıyı ağzına doldurdu. Çenesinden sızan birkaç damlanın kokusunu alan Leon, bunun damaları büzüp kanamayı durduracak bir ilaç olduğunu anladı. Lusima dudaklarını borazan çalar gibi boynuzun diğer ucuna dayayıp ağzındaki sıvıyı içine püskürttü. Bu hareketi bir kez daha tekrarladı. Sıvı açık yarada kabarcıklar oluşturmuş, kokuşmuş kan ve diğer yabancı maddeler dışarı atılmıştı.</p>

  <p>Lusima Morani’lere, "Çevirin onu," diye emretti. Manyoro karşı koyduğu halde karın üstü döndürdüler ve Leon kıpırdaması için bütün gücünü kullanarak sırtına oturdu. Lusima boynuzu bacağın arkasındaki giriş yarasına sokup cerahatli etin derinliklerine yine aynı sıvıdan gönderdi.</p>

  <p>Sonunda, "Yeter!" dedi. "Zehri temizledim." Boynuzu kenara bırakıp yaraların üstüne kurutulmuş bitkiler koydu ve uzun kumaş şeritlerle sardı. Manyoro'nun çırpınışları giderek azaldı ve sonunda ölüm benzeri bir komaya girdi.</p>

  <p>Lusima, "Tamam," dedi. "Yapabileceğim başka bir şey yok. Artık bu, atalarının tanrılarıyla kara güçler arasında bir savaş. Kulübesine taşıyın onu." Başını kaldırıp Leon'a baktı. "M'bogo, sen ve ben sırayla başında oturup mücadele etmesi için güç vereceğiz."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
