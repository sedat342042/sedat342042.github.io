<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>O gece prensesin çadırına çağrıldığında, "Her iki iz sürücümü de uzun domuz avı için gereken düzenlemeleri yapmak üzere yolladım," diyebildi. "Yelkenlileri Victoria Gölü'nde cirit atan bir Arap tanıyorlar. Adam aslında fildişi ve post işindeymiş, ama gizlice başka tür mallar da temin ediyormuş."</p>

  <p>"Çok heyecanlı, sana güvenebileceğimi biliyordum Courtney." Prenses koltuğunda kalçasını kaşınmışçasına kıvrandı. "Düşüncesi bile beni heyecanlandırıyor. Adamların ne zaman döner sence?"</p>

  <p>"Beş altı güne kadar burada olacaklarını düşünüyorum, böylece gitmeden önce sizi bu yeni sporla tanıştıracak bol bol vaktim olur."</p>

  <p>"O zamana kadar kendimizi elimizden geldiğince oyalamamız gerekiyor." Kadın arkasına yaslandı ve binici elbisesinin eteklerini dizlerine kadar çekti. "Eminim sen, beni oyalayacak bir şeyler bulursun."</p>

  <p>***</p>

  <p>Dört gece sonra Leon, yabandomuzlarının peşinde geçen günün ardından prensesi kampa getirdi. Kadın karamsar ve öfkeliydi. Leon dört tane yabandomuzu avı ayarlamış, ama hiçbirinde başarılı olamamıştı. Her seferinde hayvanlar beklenmedik bir yerden ortaya çıkıp onları gafil avlamışlardı. Prenses gün boyu bu en sevdiği av hayvanlarına tek el bile ateş edememişti. Dönüş yolunda öfkesini ağaç tepesindeki bir grup babuna yöneltmiş, maymunlar dehşet çığlıkları atarak kaçışmadan önce beş el ateş etmişti.</p>

  <p>Kampa yaklaşırken Leon haki renge boyanmış iki tane Ford araç görünce şaşırdı, post yüzme kulübesinin önüne park etmişlerdi. Onlar geçerken bir avuç asker hizaya geçip tüfeklerini kaldırdılar ve selam durdular. Leon, çavuşla ekibini tanımıştı. Karargâhın muhafız birliğindendiler. Selamlarını alırken keyfi yerine geldi. "Rahat Çavuş Miomani."</p>

  <p>Çavuş, Leon'un kendisini hatırlamasına sevinip sırıttı ve abartılı bir hareketle kolunu yana indirdi. Adamlarına, "Tüfek aşağı! Rahat! İleri marş. Bir, iki..." diye bağırdı.</p>

  <p>Kampın içinde yürümeye başladılar.</p>

  <p>Prenses, "Kim bu insanlar ve burada ne arıyorlar Courtney?" diye sordu.</p>

  <p>Leon, "İngiliz askerleri majesteleri, ancak bu kadarını söyleyebilirim. Buraya niye geldikleri konusundaysa hiçbir fikrim yok," diye yalan söyledi. "Yakında öğreniriz diye umuyorum." Ama içinden Manyoro'yla Loikot'un ceylan gibi koştuklarını ve Penrod Ballantyne'ın da beklediğinden daha erken buraya varmak için acele ettiğini tahmin etmişti.</p>

  <p>Leon'la prenses ana çadırın önünde atlarından indiler ve Leon, İsmail'e kahve getirmesi için bağırdı. "Ve dikkat et, mutlaka sıcak olsun!" Sonra prensesi serin çadıra davet etti.</p>

  <p>Penrod kamp koltuklarından birinden kalktı ve Leon bir şey diyemeden lafa girdi. "Sanırım beni burada görünce şaşırmışsınızdır." Leon'un sağ elini tutup salladı ve prensese döndü. "Beni majesteleriyle tanıştırmak lütfunda bulunur musunuz?"</p>

  <p>Leon, "Majesteleri, size Albay Penrod Ballantyne'ı takdim edebilir miyim?" dedikten sonra, Penrod'un apoletlerindeki tacı ve üç yıldızı fark etti. Son görüşmelerinden bu yana amcası terfi etmiş olmalıydı, hemen atılıp, hatasını düzeltti. "Affınızı dilerim prenses. Tuğgeneral Penrod Ballantyne demeliydim, majesteleri kralın İngiliz Doğu Afrika'sındaki kuvvetlerinin komutanı." Penrod selam verdikten sonra ileri doğru üç adım atıp elini uzattı.</p>

  <p>Prenses uzatılan eli görmezden gelip soğuk bir tavırla yüzüne baktı. Penrod'un yanından geçip her zamanki koltuğuna otururken, "Ah zo!" dedi. "Courtney, aşçına söyle kahvemi hemen getirsin. Susadım." Almanca konuşmuştu. Sonra tekrar Penrod'a baktı. "Ne işiniz var burada? Bu özel bir safari. Keyfimi kaçırıyorsunuz," dedi kusursuz bir İngilizceyle.</p>

  <p>Penrod masada kadının karşısındaki koltuğa oturdu. "Majesteleri, rahatsız ettiğim için özür dilerim, ancak buraya ekselansları İngiliz Doğu Afrika'sı valisi adına geldim."</p>

  <p>Prenses, "Oturabilirsiniz demedim," deyince Penrod hemen ayağa fırladı.</p>

  <p>Yüzü mosmor olmuştu ama sesinde bir değişiklik yoktu. "Affınızı dilerim madam."</p>

  <p>"Bu İngilizler nerede, nasıl davranacaklarını bilmiyorlar." Başının üstündeki boşluğa bakarak konuşmuştu. "Ja, zo? Valiniz ne istiyormuş benden peki?"</p>

  <p>"Rift Vadisi'ne özgü bulaşıcı bir hastalık salgını başladığını ve bölgeyi kasıp kavurduğunu bildirmem için gönderdi beni. Şimdiden binden fazla yerli, hastalığa yakalandı ve her gün daha da fazla kişi ölüyor. En son gelen ölüm raporu buraya yakın bir köyden. Majesteleri, ölümcül bir tehlike içindesiniz." Prensesin azametli duruşu çabucak değişivermişti. Dehşet içinde Penrod'a baktı. "Nedir bu bulaşıcı hastalık?"</p>

  <p>"Sanırım Almancada Tollwut [<i>Kuduz</i>] deniyor madam."</p>

  <p>"Tollwut? MeinGott. [<i>Aman Tanrım!</i>]</p>

  <p>"Evet majesteleri. Bu özellikle hızlı yayılan ve bulaşıcı bir tür. Çok kötü, kaçınılmaz bir ölümle son buluyor. Kurbanlar acı içinde kıvranıp su diye haykırarak kendi salyasında boğularak can veriyor."</p>

  <p>Kadın alçak sesle, "Mein Gott!" diye tekrarladı.</p>

  <p>"Vali hastalığın yayıldığı bölgede kalmanıza izin vermemesi gerektiğini düşündü, ama karar vermeden önce Berlin'e telgraf çekti. Sekreteri kayzer hazretlerinin, buradan hemen ayrılıp Almanya'ya dönmenizi emrettiğini belirten bir telgraf gönderdi. Ekselansları vali de Roma adlı transatlantikte sizin için bir kamara ayırttı. Ayın on beşinde Kilindini Lagünü'nden kalkıp Cenova'ya gidiyor. Oradan yataklı ekspresle Berlin'e geçebileceksiniz. Size Roma'ya kadar eşlik etmeye geldim, beş güne kadar Kilindini'ye gelmiş olacak. Gemiye yetişmek için acele etmeliyiz."</p>

  <p>Prenses, "Ne zaman gitmek istiyorsunuz?" deyip ayağa kalktı.</p>

  <p>"Bir saat içinde hazır olabilir misiniz madam?"</p>

  <p>"Jawohl!"[<i>Elbette</i>] Kadın hizmetçilerine bağırarak dışarı çıktı. "Heidi! Brunhilde! Valizlerimi toplayın! Sandıklarla uğraşmayın. Bir saat içinde gidiyoruz!" O çıkınca Penrod'la Leon az önce büyük bir haylazlık yapmış okul çocukları gibi karşılıklı sırıttılar.</p>

  <p>"Demek Rift Vadisi kuduzu ha! Bunu da nasıl uydurdunuz Hain Albion?"</p>

  <p>"Kesinlikle ölümcül bir hastalık!" Penrod belli belirsiz göz kırptı. "Yalnız, anlaşıldığı kadarıyla tarihte ilk kez görüldü."</p>

  <p>"Majestelerini nasıl buldunuz?"</p>

  <p>"Çok çekici, dizimin üstüne yatırıp beş altı tane indirmek istedim."</p>

  <p>"Bunu yapsaydınız muhtemelen size âşık olurdu."</p>

  <p>"Demek öyle ha?" Penrod gülümsemeyi kesti. "Anlatacak ilginç hikâyelerin olmalı."</p>

  <p>"Saçlarınızı beyazlatacak hikâyeler, inanın. Hayatınızda böyle şeyler duymamışsınızdır. Ama burada olmaz, şimdi hiç olmaz."</p>

  <p>Penrod başını salladı. "Oyunu çabuk öğreniyorsun. Tatlı prensesi Kilindini'de tekneye atar atmaz, Muthaiga Şehir Kulübü'nde öğle yemeğimizi yerken hikâyelerini dinleyeceğim."</p>

  <p>Leon, "Yemeğin yanında 1979 Margaux da olacak mı?" diye sordu.</p>

  <p>Penrod, "Erkeksen iki tane de olur," dedi.</p>

  <p>"Tam bir beyefendisiniz amca."</p>

  <p>"Hiç önemli değil sevgili çocuk."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
