<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Leon, kendini Lort Delamere'e rapor edip, lort hazretlerinin yeni istihbarat ve irtibat subayı olarak göreve başlayınca sonraki günler büyük telaş içinde geçer oldu. Bütün bu hengameye rağmen Eva hiç aklından çıkmıyordu. Hayali günün olmadık saatlerinde bir anda karşısında beliriveriyordu.</p>

  <p>'Penrod, Mısır'daki yeni görevi için ülkeden ayrılırken Leon da onu uğurlamak için tren istasyonuna gelmişti. Eva'yla ilgili yaşadıklarından sonra aralan hissedilir derecede soğumuştu. Son anda, tam kondüktör hareket düdüğünü öttürdüğü sırada, Leon kendini daha fazla tutamadı ve amcasına bir kere daha Eva ile nasıl haberleşeceğini sordu, ne de olsa Almanya ile Britanya arasındaki normal iletişim kanalları kapanmıştı.</p>

  <p>Penrod, "O genç hanımı unutman gerek. Seni bir kere ateşten kurtardım ve bunu bir daha yapmak zorunda kalmak istemiyorum. O kadın sana bela ve kalp kırıklığından başka bir şey vermez," diye cevap verdi ve kendi vagonunun balkon kısmına tırmandı. "Yengene sevgilerini iletirim. Buna sevinir."</p>

  <p>Aradan hemen hemen bir hafta geçmişti ve Leon, Lort Delamere'in Barclays Bankası'ndaki ofisinden çıkıyordu. Ana kapıdan geçip yola iner inmez küçük yumuşak bir elin eline değdiğini hissetti. İrkilerek aşağı baktı ve bir Vilabjhi meleğinin koca kara gözleriyle karşılaştı.</p>

  <p>"Latika! Benim tatlı lolipopum!"</p>

  <p>Küçük kız keyifle, "Adımı hatırlıyorsunuz," dedi.</p>

  <p>"Tabii ki hatırlıyorum. Biz arkadaş değil miyiz?"</p>

  <p>Küçük kız görevini ancak o zaman hatırladı. Leon'un eline katlanmış küçük bir kâğıt tutuşturdu. "Babam bunu size vermemi söyledi."</p>

  <p>Leon kâğıdı açıp okudu. <i>"Sizinle konuşmam gerek. Latika ne zaman uygunsanız dükkânıma getirebilir. Bay Goolam Vilabjhi Esq."</i></p>

  <p>Latika, Leon'un elini çekiştiriyordu, o da kendini kıza bırakıp atına kadar gitti. Ata bindikten sonra eğilip kızı aldı ve terkisine oturttu. Kız kollarını sıkıca beline dolayınca, onun heyecanlı çığlıkları arasında ilerlediler.</p>

  <p>Bay Vilabjhi'nin dükkânına girince onuruna düzenlenmiş köşenin daha fazla anı eşyasıyla dolmuş olduğunu gördü. Uçuş kıyafetiyle çekilmiş fotoğraftan ve polo sahasındaki piknikle ilgili kesilmiş gazete kupürleri eklenmişti.</p>

  <p>Bay Vilabjhi arkadaki odasından koşturarak karşılamaya geldi ve karısı da sert Arap kahvesiyle şekerleme ikram etti. Bütün kızları da peşindeydi, ama babaları hemen kovaladı. "Kaybolun, sizi küçük cadı dişiler!" Onlar içeri kaçışınca kapıyı arkalarından sürgüledi. Daha sonra Leon'un yanına geldi. "Size akıl danışmak istediğim çok acil ve önemli bir mesele var."</p>

  <p>Leon kahvesini yudumlayıp devamının gelmesini bekledi.</p>

  <p>"Hiç kuşkusuz amcanız Nadide Sahip Korgeneral Ballantyne'ın kendisi adına tatlı Hanım Sahip von Wellberg'den gelecek mesajları almamı ve doğru yetkililere aktarmamı istediğini biliyorsunuzdur." Merakla Leon'a baktı.</p>

  <p>Leon bu düzenlemeden haberi olmadığını söylemek üzereydi ama sonra bunun bir hata olabileceğini fark etti ve başını salladı. "Tabii ki," deyince Bay Vilabjhi rahatladı. "Korgeneralin beni seçmiş olmasının sebebi, kocasıyla birlikte Altnau'da, yani İsviçre'de, Bodensee Gölü'nün kuzeyindeki küçük kasabada yaşayan yeğenim. Gölün karşı kıyısında da Bavyera'nın Wieskirche kenti var. Alman kontunun şatosuyla Meerbach Motor Şirketi'nin ana fabrikası da orada. Ayrıca Hanım Sahip von Wellberg de orada yaşıyor." Bay Vilabjhi bunu özellikle vurgulamıştı. "Yeğenim İsviçre telgraf şirketinde çalışıyor. Kocasının da gölde küçük bir balıkçı teknesi var. Kıyı o kötü Almanlar tarafından fazla korunmadığı için geceleri gölü geçip Wieskirche'den mesaj almak, sonra da eve dönüp telgrafla bana iletmek zor olmuyor. Ben de gelen mesajları Korgeneral Ballantyne'a iletiyordum. Ama artık saygıdeğer general gitti. Gitmeden önce de gelecek mesajları KAR Karargâhı'nda kendisinin yerine geçen subaya iletmemi söyledi."</p>

  <p>Leon soğukkanlılıkla, "Evet, Binbaşı Snell," dedi ama mesajların doğruca Eva'dan geldiğini anladığı için kalbi küt küt atıyordu.</p>

  <p>"Ah, ben boşuna konuşuyorum, tabii ki siz bunları biliyorsunuzdur. Ancak feci bir şey oldu." Bay Vilabjhi lafını kesip dramatik bir tavırla gözlerini devirdi.</p>

  <p>Korkudan Leon'un yüreği sıkışmıştı. "Hanım Sahip von Wellberg'e bir şey mi olmuş?" diye sordu.</p>

  <p>"Yok, yok, çok şükür Hanım Sahip'e değil, ama bana oldu. Korgeneral gittikten sonra yeğenimden gelen ilk mesajı Binbaşı Snellin ofisine götürdüm. Nahoş koşullarda bu adamın korgeneralin düşmanı olduğunu öğrendim. Şimdi kendisi Mısır'a gittiğine göre, Snell o onurlu babacan akrabanız adına hiçbir şey yapmayacaktır. Çünkü bence bu işin sağlayacağı basan Snellin değil korgeneralin olacak. Ayrıca, anlaşılan sizinle aramızdaki arkadaşlığı da biliyor ve sizi düşmanı sayıyor. Beni aşağılayıp dürüstlüğümü sorguladığı takdirde sizi de incitmiş olacağını biliyor. Beni çok kötü sözlerle huzurundan kovdu." Bay Vilabjhi duraksadı. Belli ki Snell'le yaptığı görüşmede derinden yaralanmıştı. Sonra acı acı devam etti. "Bana şeytana tapan vahşi dedi ve bir daha böyle palavralarla karşısına çıkmamamı söyledi." Kara gözlerinden yaşlar inmeye başladı. "Bundan sonrasına aklım ermedi. Ne yapacağımı bilemedim ve size başvurdum."</p>

  <p>Leon düşünceli bir tavırla çenesini ovuşturdu. Beyni hızla çalışıyordu. Eva'yı bir daha görmek istiyorsa Bay Vilabjhi'nin ittifakına ihtiyacı olduğunun farkındaydı. Sözlerini dikkatle seçerek konuştu. "Siz de ben de Kral V. George'un sadık hizmetkârlarıyız, öyle değil mi?"</p>

  <p>"Gerçekten de öyle sahip."</p>

  <p>"Eğer o hayvan Snell bir hainse, siz ve ben değiliz demektir."</p>

  <p>"Hayır! Asla! Bizler doğru ve yürekli İngilizleriz."</p>

  <p>"Kralımız adına bu işi Snell'den almalı ve başarıya ulaştırmalıyız." Leon da Bay Vilabjhi'nin tumturaklı konuşma tarzını benimsemişti.</p>

  <p>"Böyle bilgece sözler duymaktan mutlu oldum sahip! Ben de böyle diyeceğinizi umuyordum."</p>

  <p>"Önce, siz ve ben Snell'in geri çevirdiği o mesajı okumalıyız. Emniyetli bir yerde mi?"</p>

  <p>Vilabjhi masasından fırlayıp duvardaki demir kasaya koştu. Kırmızı deri ciltli kasa defterini çıkardı. Arka kapağın içine postanenin kendine has zarflarından birini saklamıştı. Çıkarıp Leon'a uzattı. Zarf mühürlüydü.</p>

  <p>"Açmadınız mı?"</p>

  <p>"Tabii ki hayır. Beni ilgilendirmez."</p>

  <p>Leon "Eh, artık ilgilendiriyor," diyerek zarfı yırttı. İçindeki kâğıdı çıkardı, açıp masaya yayarken heyecandan elleri titriyordu. Sonra dehşetle irkildi. Mektup dizi dizi, sütun sütun sayılardan oluşuyordu, harflerden değil.</p>

  <p>"Lanet olsun! Şifreli bu," dedi. "Sizde şifre anahtarı var mı?"</p>

  <p>Bay Vilabjhi başını salladı.</p>

  <p>"Ama cevabı nasıl yollayacağınızı biliyorsunuzdur?"</p>

  <p>"Elbette. Hanım Sahip'le bağlantıyı yeğenim aracılığıyla ayarlamıştım."</p>

  <p>Eva şatonun muhteşem mermer merdiveninden hızla indi. Binici çizmeleri halı kaplı basamaklarda ses çıkarmamıştı. Ahşap kaplama duvarlarda Otto'nun atalarının tabloları vardı ve her katta zırhlı giysiler sergileniyordu. İlk başlarda şatonun mimarisini ve dekorasyonunu sıkıcı bulmuştu, ama artık fark etmiyordu bile. En alt kata inince sahanlıktan gelen sesler duydu. Dinlemek için durdu.</p>

  <p>Otto'nun yanında en az iki erkek daha vardı ve Eva, zeplin filosunun Tuğgenerali Alfred Lutz'la, şu anda Grafla tartışıyormuş gibi görünen kıdemli kaptan Hans Ritter'in seslerini tanımıştı.</p>

  <p>Otto'nun ses tonu yüksek ve emrediciydi. Yaralandığından beri eski zorba tavırları daha da abartılı bir hal almıştı. Eva, Ritter'in bunu şimdiye kadar anlayıp onu kışkırtmamaya özen göstermeyi becermesi gerektiğini düşündü. "Wieskirche'den ayrılıp Bulgaristan ve Türkiye üstünden geçeceğiz, sonra da kuvvetlerimizin hali hazırda kuzeyini işgal etmiş olduğu Mezopotamya'ya gideceğiz. Orada yere inip yakıt, yağ ve su ikmali yapmamız gerekiyor. Daha sonra Şam'a oradan Kızıl Deniz'i geçeceğiz; Nil vadisine, Hartum ve Sudan'a gideceğiz."</p>

  <p>Sanki Otto, Lutz'la Ritter'e kütüphanenin duvarındaki büyük ölçekli, hareketli haritada ders veriyordu.</p>

  <p>Konuşmaya devam etti.. "Sudan'dan Büyük Afrika Gölleri'ni geçip Rift Vadisi üstünden Arusha'ya geleceğiz. Orada Schnee ile von Lettovv Vorbeck bizim için yakıt ve yağ depoluyor. Oradan da Nyasa Gölü'ne ve Rodezya'ya gidiyoruz. Kalahari'nin ortasına gelene kadar telsizimiz sessiz kalacak. Ancak oraya gelince telsizi açıp; Afrika'nın batı kıyısındaki Walvis Körfezi'nde bulunan istasyonumuz üzerinden Koos de la Rey'le irtibat kuracağız."</p>

  <p>Eva derin bir tatmin hissetti. Bu, şimdiye kadar ele geçiremediği en hayati bilgiydi. Artık Otto'nun Güney Afrikalı isyancılara silah ve cephaneyi nasıl ulaştıracağını biliyordu. Penrod denizaltıyla Güney Afrika'nın ıssız bir sahiline çıkaracaklarını düşünmüştü. Kimsenin aklına zeplin gelmemişti. Artık bütün planı, hatta Otto'nun kesin Afrika rotasını bile öğrenmişti. Bu bilgiyle, seyahatin başlangıç tarihi dışında, Penrod Ballantyne'a ihtiyacı olan tüm bilgiyi vermiş olacaktı.</p>

  <p>Kütüphanenin çift kanatlı kapısının açıldığını ve seslerin daha yakından gelmeye başladığını duyunca irkildi. Ayak seslerinden Otto ile pilotların salona gelmekte olduğunu anladı. Onları dinlerken yakalanmamalıydı. Aşağı indiğini duyuracak şekilde inmeye devam etti. Adamlar grup halinde salonun ortasında duruyorlardı. Havacılar saygıyla selam verirken Otto'nun da yüzü keyifle aydınlanmıştı.</p>

  <p>"Ata binmeye mi gidiyorsun?" diye sordu.</p>

  <p>"Şefe Friedrichshafen'deki pazara gidip o ihtiyar hanımda siyah mantarlardan var mı, diye bakacağıma söz vermiştim. Onları ne kadar sevdiğini biliyorum. Birkaç saatliğine burada olmazsam sorun olmaz değil mi Otto? Dönüşte durup biraz göl manzarası çizebilirim."</p>

  <p>"Hiç sorun olmaz canım. Zaten ben de Lutz ve Ritter'le fabrikaya gidip yeni zeplinin son montajlarına bakacağım. Ben de bir süre olmam herhalde. Muhtemelen öğle yemeğini de Tuğgeneral Lutz'la kıdemli yöneticiler salonunda yerim. Ama sakın gelecek hafta için plan yapma."</p>

  <p>"Zeplini uçurmaya hazır mısınız yoksa?" Yapmacık bir heyecanla ellerini çırptı.</p>

  <p>Graf Otto keyifle, "Belki oluruz, belki olmayız," diye dalga geçti. "Ama onu deneme uçuşu için hangardan çıkarırken orada olmanı istiyorum. Bence oldukça heyecan verici bulacaksın." Sol kolunu kaldırıp takma kısmın ucundaki metal başparmakla parmağı açtı. Aralarına bir Küba purosu yerleştirdikten sonra yanlamasına bir bilek hareketiyle tekrar yerine taktı. Sonra kolunu kaldırıp puroyu dudaklarının arasına yerleştirdi ve Lutz purosunu rahat yaksın diye bir lamba tuttu.</p>

  <p>Eva ürperdiğini belli etmemeye çalıştı. Takma kol onu korkutuyordu. Fabrikadaki mühendisler Otto'nun tasarımına göre yapmışlardı. Korkutucu bir hünerle kullanmaya başladığı olağanüstü bir kreasyondu. Şişeyi metal parmaklarının arasında tutarak tek damlasını bile dökmeden konuklarına şarap ikram edebiliyor, paltosunun düğmelerini ilikleyebiliyor, dişini fırçalıyor, oyun kâğıdı karıştırıp, ayakkabısının bağcıklarını bağlıyordu.</p>

  <p>Ayrıca metal başparmakla parmağın yerine takılabilen bir sürü uç daha geliştirmişti. Bunların içinde çeşitli dövüş bıçakları, polo sopasını tutmak için bir sistem ve her zamanki nişancılığı ile kullandığı tüfeklerin dipçiğini dayamak için bir dayanak da vardı. Ancak bunların içinde en dehşet verici olanı çivili gürzdü. Elinin yerine onu takınca ağır meşe bir direği kıymık kıymık parçalayabiliyordu. Eva bu gürzle bacağı kırılmış bir atın kafasını parçalayıp acısına son verdiğine tanık olmuştu.</p>

  <p>Otto, onu öptükten sonra konuklarını şatonun önündeki merdivenden indirdi. Siyah, pırıl pırıl bir Meerbach binek aracına bindiler, Otto şoförü indirip direksiyonu çelik eliyle kavradı ve fabrika yönünde hızla uzaklaştılar. Eva araba gözden kaybolana kadar el salladı. Sonra rahat bir oh çekerek ön avluya koştu, seyislerden biri en sevdiği kısrağıyla orada bekliyordu. Şatodan görülmez olunca kısrağın böğrünü topuklayıp dörtnala ormandan göle giden yola sürdü. Bu yalnız at gezileri o kasvetli şatodan ve Otto'dan yegâne kurtuluşuydu.</p>

  <p>Leon'u tanıdığından beri, Grafin vazifeşinas ve üzerine titreyen metresi rolünü oynamak, onun bitmek bilmez fiziksel taleplerini karşılamak neredeyse imkânsız hale gelmişti. Bazı geceler, Graf o aslan pençelerinden kalan kırmızı izlerle dolu çıplak, kaslı bedeniyle üstüne çıktığında, yüzü arzuyla kızarıp şişmiş halde, terini üzerine akıtarak abanırken, onun tutkuyla alevlenmiş gözlerine tırnaklarını batırıp kendini dört direkli koca karyoladan atmamak için zor tutuyordu. Hata yapmadan ve adam aldatıldığını anlamadan daha uzun süre bu role devam edebilmesi mümkün değildi. Böyle bir durumda intikamı korkunç olurdu. Korkuyor ve Leon'un kollarında, onun sevgisiyle korunmuş olmayı özlüyordu.</p>

  <p>"Onu seviyorum ama bir daha göremeyeceğimi de biliyorum," diye fısıldadı ve gözyaşları atınınkine eşit bir hızla yanaklarından inmeye başladı. Sonunda Bodensee Gölü kıyısında en sevdiği yere ulaştı, İsviçre Alpleri'nin karla kaplı zirveleri tam karşısındaydı. Yere atlayıp gözyaşlarını sildi ve mavi sulara baktı. Görünürde bir sürü yelkenli vardı ama o rüzgâr yüzünden ana yelkeni ve flok yelkeni camadana vurulmuş olan minik balıkçı teknesini seçti. Bir adam kıçtaki dümen yekesinin kenarına tembelce uzanmıştı ve rengârenk giysili esmer bir kız da teknenin burnuna bağdaş kurmuştu. Kız esrarengiz bir ifadeyle Eva'ya bakıyordu. Birbirlerini gayet iyi tanıdıkları halde hiç konuşmamışlardı ve ilk kez fiziksel olarak bu kadar yaklaşmışlardı. Eva, kızın adını bile bilmiyordu. Aralarındaki ilişki Penrod Ballantyne ve Bay Goolam Vilabjhi tarafından ayarlanmıştı.</p>

  <p>Kız başını çevirip kıçtaki adama bir şeyler söyledi. Adam dümen yekesine asılıp tekneyi çevirdi. Rüzgâra karşı yol alırken direkteki çatal uçlu mavi flama açılıp dalgalanmaya başladı. Bu, Eva için bir mesaj olduğu anlamına geliyordu. Balıkçı teknesi rüzgârı sancak tarafından alarak gölün İsviçre tarafındaki rotasında ilerlemeye başlamıştı.</p>

  <p>Eva rahatlamıştı. Son birkaç haftadır Penrod için Nairobi'ye yolladığı son mesajın cevabını bekliyordu. Adamın sessizliği kendini daha da kırılgan hissetmesine yol açmıştı. Leon'la ikisini ayırdığı için ona hâlâ kızgın olsa da Penrod yalnız dünyasında sahip olduğu yegâne müttefikti. Kısrağa atlayıp hayvanı Friedrichshafen yönünde sürmeye başladı. Meerbach arazisi kırk kilometreden geniş bir alana yayılıyordu.</p>

  <p>İleride, göl kıyısında bir koru vardı. Ağaçlar sınır duvarının gölle kesiştiği yeri gösteriyordu. Duvara ulaştı ve duvardaki kapıyı açmak için atından indi. Taş bloklardan oluşan sağlam bir duvardı. Otto, ilk olarak Roma İmparatoru Tiberius'un lejyonerleri tarafından inşa edildiğini söyleyerek böbürlenirdi. Kısrağı kapıya bağladı, taş blokların üstüne tırmanıp çizim defterini kucağına açtı ve manzaraya hayran olmuş gibi bakınmaya başladı.</p>

  <p>Kimsenin onu gözetlemediğinden emin olunca rahatça aşağı uzandı ve yosunlu bir taşı yerinden oynattı. Taşın arkasındaki delikte esmer kızın kendisi için bırakmış olduğu ince kâğıt duruyordu.</p>

  <p>Eva kâğıdı açmadan önce taşı dikkatle eski yerine yerleştirdi. Mesajın şifreli değil de normal şekilde yazılmış olduğunu görünce ödü patladı. İki satırlık yazıyı çabucak okuduktan sonra hayretle soludu. "Amca gitti stop Hangi şifreyi kullanıyorsunuz soru işareti Porsuk."</p>

  <p>İçini bir sevinç kapladı. "Porsuk!" diye bağırdı. "Canım Porsuk'um, buldun beni." Dünyanın öbür ucunda olsa da artık tamamen yalnız değildi. Bu bilgi zırhını sağlamlaştırıp yaralı kalbini kuvvetlendirmişti. Pirinç kâğıdını ağzına atıp çiğnedi ve yuttu. Sonra coşan duygularını kontrol etmeye çalışarak göl kıyısının resmini yapmaya başladı, arka planda Wieskirche çan kulesi görünüyordu. Sonra, Otto'nun onu gözetlemek için kimseyi göndermediğinden emin oldu ve defterin köşesinden bir parça kâğıt koparıp düzgün büyük harflerle yazmaya başladı: "MACMILLAN İNGİLİZCE SÖZLÜK TEMMUZ 1908 BASKISI STOP İLK SAYISAL GRUP SAYFA STOP İKİNCİ SAYISAL GRUP SÜTUN STOP SON SAYISAL GRUP ENÜSTTEKİ KELİME STOP." Durup duygularını doğru dürüst ifade edebilecek sözler düşündü. Sonunda, "SONSUZA KADAR KALBİMDESİN" yazdı. İmza eklemedi. Kâğıdı katladı ve dikkatle duvarın tepesindeki taşın altında bulunan nişe sakladı. Kız bunu telgrafla Bay Goolam Vilabjhi'ye iletecek ve yarın akşama kadar Porsuk, Nairobi'de okumuş olacaktı. Başını önüne eğip resim çizermiş gibi yaparak bir süre daha oturdu, ama içindeki duygular yeni açılmış bir Dom Perignon gibi fokur fokurdu.</p>

  <p>Yüksek sesle, "Afrika'ya ve sevdiğim adama dönsem," dedi. "Tek arzum bu. Lütfen sevgili Tanrım, bana merhamet et."</p>

  <p style="text-align: center;"><img alt="wsa" src="../Images/wsa.gif" /><br /></p>
</body>
</html>
