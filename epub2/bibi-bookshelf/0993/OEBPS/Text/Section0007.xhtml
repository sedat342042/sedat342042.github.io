<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Subay lokali duruşmaların yapılacağı mahkeme salonuna dönüştürülmüştü. Üç yargıç, platformun üstündeki yüksek kürsüde oturuyordu. Aşağıda biri savunma, biri de savcı için olmak üzere iki kürsü daha vardı. Küçük salonda hava çok sıcaktı. Dış verandada, tavanda başının hizasındaki delikten içeri girip kaybolan ipi düzenli bir şekilde çöküp kalkarak çeken bir punkah-wallah [Elektriğin icadından önce, sıcak ülkelerde kol gücüyle çalışan vantilatörler kullanılmıştır. Bunu çalıştıran hizmetkârlara punkah-wallah denirdi.] vardı ve ip, salondaki makara sistemiyle yargıçların üstündeki vantilatöre bağlıydı. Vantilatörün pervaneleri monoton bir sesle vızıldıyor, içerideki ağır havayı karıştırarak bir serinleme yanılsaması yaratıyordu.</p>

  <p>Savunma kürsüsünde Bobby Sampson'un yanında oturan Leon, yargıçların suratlarını inceledi. Korkaklık, kaçmak, görevi ihmal etmek ve amirinin emirlerine itaatsizlik: Kendisine isnat edilen bütün suçların cezası kurşuna dizilmekti. Tüyleri diken diken oldu. Bu adamların elinde ölüm ve yaşam gücü vardı.</p>

  <p>Bobby dudaklarım not defteriyle gizleyerek, "Gözlerinin içine bak ve yüksek sesle konuş," diye fısıldadı. "İhtiyar babacığım bana hep böyle derdi."</p>

  <p>Yargıçları hiç de insancıl ve merhametli görünmüyorlardı. Başlarındaki adam Hint Ordusu'nda albaydı ve Mombasa'dan trenle gelmişti. Yolculuk ona pek yaramamış gibiydi. Ekşimiş suratında hazımsızlık çekermiş gibi bir ifade vardı. 11. Bengal Mızrak Birliği'nin (Galler Prensi komutasındaydı.) gösterişli üniformasını giymişti. Göğsünde iki sıra nişan bulunuyordu, binici çizmeleri pırıl pırıldı ve rengârenk ipek sangının ucu bir omzundan sarkıyordu. Yüzü güneşten ve viskiden kızarmıştı, gözleri leopar gözleri gibi ateşliydi ve bıyığının uçları balmumuyla sivriltilmişti.</p>

  <p>Bobby, "Tam bir insan yiyene benziyor," diye fısıldadı. Leon'un bakışlarını izlemişti. "İnan bana, ikna etmemiz gereken kişi o ve işimiz hiç kolay değil."</p>

  <p>Başyargıç, "Beyler, başlamaya hazır mıyız?" diye gürledi ve soğuk, hafif kanlı gözlerini savcılık kürsüsündeki Eddy Roberts'e çevirdi.</p>

  <p>"Evet albayım." Robert cevap vermek için saygıyla ayağa kalkmıştı. Kurbağa Freddie'nin gözdesiydi ve bu göreve o yüzden seçilmişti.</p>

  <p>Başkan savunma masasına baktı. "Ya siz?" Bobby'nin hızla ayağa fırlaması, özenle dizdiği evrakların yerlere saçılmasına yol açtı. "Ah, olur şey değil," diye kekeleyip kâğıtları toplamak için diz çöktü. "Affınızı rica ederim efendim."</p>

  <p>"Hazır mısınız?" Albay Wallace'nin sesi küçük salonda sis düdüğü gibi çınlamıştı.</p>

  <p>"Hazırım efendim. Gerçekten." Bobby topladığı kâğıtları göğsüne bastırmış, yerden adama bakıyordu. Yüzü kıpkırmızı olmuştu.</p>

  <p>"Bütün hafta burada olmayacağız. Artık başlayalım genç adam."</p>

  <p>Kâtip ve yazman olarak orada bulunan görevli, suçlamaları okudu ve ardından Eddy Roberts ayağa kalkıp savcılık adına açılış konuşmasını yaptı. Rahat bir tavırla, tane tane ve ikna edici bir konuşma yapıyordu. Yargıçlar dikkatle onu dinliyorlardı.</p>

  <p>Bobby endişeyle, "Kahrolası Eddy oldukça iyi, değil mi?" diye sordu.</p>

  <p>Eddy girizgâhı yaptıktan sonra ilk tanığı Binbaşı Snell'i kürsüye çağırdı. Suçlamaları bir de onunla tekrarladı ve doğrulattı. Sonra sanığın Niombi'ye gönderildiği güne kadar olan sicil kayıtlarını ve görev performansını sorguladı. Snell kanıtlarının tek taraflı ve Leon'a karşı önyargılı görünmesine izin vermeyecek kadar kurnazdı. Öte yandan, nitelikli ve tarafsız gibi görünen değerlendirmelerini ağır bir ithama dönüştürmeyi de beceriyordu.</p>

  <p>"Bu soruya Teğmen Courtney'in yetenekli bir polo oyuncusu olduğunu belirterek yanıt vereyim. Kendisi ayrıca büyük av partilerine katılmaya çok hevesli olduğunu da göstermiştir. Bu tür aktiviteler, başka bir yerlerde daha faydalı işler yapabilecekken çok fazla vaktini almıştır."</p>

  <p>"Diğer davranışları nasıldır? Adının karışmış olduğu herhangi bir sosyal skandal biliyor musunuz?"</p>

  <p>Bobby ayağa fırladı. "İtiraz ediyorum sayın başkan!" diye bağırdı. "Bu sorunun cevabı tahminlere ve söylentilere dayanıyor. Müvekkilim görev dışında yaptıkları konusunda mahkeme önünde hesap vermek durumunda değildir."</p>

  <p>"Bununla neyi kastettiniz?" Albay Wallace araştıran bakışlarını Eddy Roberts'e yöneltmişti.</p>

  <p>"Ben sanığın namus ve ahlak değerlerinin davayla doğrudan ilgisi olduğuna inanıyorum efendim."</p>

  <p>"İtiraz reddedildi, tanık soruya yanıt verebilir."</p>

  <p>"Sorum şuydu..." Eddy notlarına bakıyormuş gibi yaptı, "...sanığın isminin geçtiği herhangi bir skandal biliyor musunuz?"</p>

  <p>Snell de bu soruyu bekliyordu. "Maalesef geçenlerde talihsiz bir olaya karıştı. Sanık, genç bir hanımla, bir dulla ilişkiye girmişti. Davranışı öylesine yüz kızartıcıydı ki bütün alayın onuru tehlikeye düştü ve burada yaşayanları kızdırdı. Koloni Valisi Sir Charles Eliot'un söz konusu hanımı ülkeye geri göndermekten başka çaresi kalmadı."</p>

  <p>Üç yargıcın başı da Leon'a dönmüştü, ifadeleri korkutucuydu. Yaşlı kraliçe öleli henüz birkaç yıl olmuştu ve tahtın vârisi olan oğlunun ahlaksız ününe rağmen, eski kuşaklar hâlâ Victoria'nın katı kurallarına bağlıydı.</p>

  <p>Bobby not defterine bir şeyler yazıp, okuyabilsin diye Leon'a çevirdi. "Bu konuda çapraz sorgu yapmayacağım, tamam mı?"</p>

  <p>Leon sıkıntıyla başını salladı.</p>

  <p>Eddy Roberts bu ifadenin yargıçlar üzerinde kalıcı etki bırakması için uzun bir süre bekledikten sonra önündeki kürsüde duran kalın kitabı aldı. "Binbaşı Snell, bu defteri tanıdınız mı?"</p>

  <p>"Elbette tanıdım. Tabur emir defteri."</p>

  <p>Eddy işaretli bir sayfayı açıp yüksek sesle Leon'un müfrezesini Niombi'deki boma'ya götürme emrini okudu. Bitirince, "Binbaşı Snell, bu emirleri sanığa siz mi vermiştiniz?" diye sordu.</p>

  <p>"Evet."</p>

  <p>Eddy açık duran sayfadan bir alıntı daha yaptı, "...mümkün olan en hızlı şekilde..." Başını kaldırıp Snell'e baktı. "Verdiğiniz kesin emirler böyle miydi?"</p>

  <p>"Evet, öyleydi."</p>

  <p>"Yani sanığın sekiz günde gitmeyi başardığı görev. Sizce kendisi 'mümkün olan en hızlı şekilde' mi hareket etmişti?"</p>

  <p>"Hayır, etmemişti."</p>

  <p>"Sanık, gecikme sebebi olarak Niombi'ye giderken yolda isyancılara ait izlere rastladığını ve görevinin onların peşine düşmek olduğunu hissettiğini belirtiyor. Sizce de bu muydu görevi?"</p>

  <p>"Kesinlikle hayır! Onun görevi Niombi 'ye gitmek ve kendisine emredildiği gibi orada oturanları koruma altına almaktı."</p>

  <p>"Sizce sanık takip ettiği izlerin Nandi isyancılarına ait olduğunu kesin olarak bilebilir miydi?"</p>

  <p>"Bence bilemezdi. O izlerin insanlar tarafından bırakıldığından bile emin değilim. Teğmen Courtney'in shikar -yani avcılık- merakı göz önüne alınacak olursa, onu heyecanlandıran izlerin bir hayvana, mesela bir erkek file ait olması daha mümkün geliyor."</p>

  <p>Bobby, "İtiraz ediyorum sayın yargıç!" diye feryat etti. "Bu, tanığın tahmininden ibaret."</p>

  <p>Başyargıç müdahale edemeden Eddy hemen atıldı. "Sorumu geri alıyorum efendim." Üç yargıcın aklına soktuğu düşüncelerden hoşnuttu. Snell'le Leon'un raporu üstüne konuşmaya devam etti. "Sanık ifadesinde, çoğu adamının öldüğünü, çavuşunun kötü bir şekilde yaralandığını, şiddetli saldırılara cesurca karşı koyduğunu ve Niombi boma'sından ancak asiler orayı ateşe verince ayrıldığını belirtiyor." Elindeki kâğıda vurdu. "Bu noktada yaralı adamını sırtına almış ve binadan çıkan dumanları kalkan gibi kullanarak onu oradan uzaklaştırmış. Bu sizce inanılır bir ifade midir?"</p>

  <p>Snell bilmiş bilmiş gülümsedi. "Çavuş Manyoro iriyarı bir adamdı. Boyu rahatlıkla bir sekseni geçiyordu."</p>

  <p>"Elimde sağlık raporunun bir kopyası var. Adam çıplak ayakla bir seksen dokuz boyundaymış. Oldukça iri biri yani. Buna katılıyor musunuz?"</p>

  <p>"Kesinlikle." Snell başıyla onayladı. "Ve sanık bu adamı isyancılara yakalanmadan elli kilometre taşıdığını iddia ediyor." Başını salladı. "Teğmen Courtney gibi güçlü bir erkeğin bile bunu yapabileceğinden kuşkuluyum."</p>

  <p>"O zaman sizce çavuşa ne oldu?"</p>

  <p>"Ben sanığın onu da müfrezenin geri kalanıyla birlikte Niombi'de bıraktığına ve tek başına kaçtığına inanıyorum."</p>

  <p>"İtiraz ediyorum." Bobby ayağa fırlamıştı. "Tahmin!"</p>

  <p>Sarıklı albay, "İtiraz kabul edildi. Mahkeme kâtibi soruyu ve tanığın cevabını kayıtlardan çıkarsın," dedi, ama Leon'a da hoşnutsuz bir bakış fırlattı.</p>

  <p>Eddy Roberts notlarına baktı. "Kurtarma birliğinin çavuşun cesedini bulamadığını öğrendik. Bunu nasıl açıklarsınız?"</p>

  <p>"Bu noktada sizi düzeltmem lazım Yüzbaşı Roberts. Bize bildirilen, çavuşun cesedini ölenlerin arasında teşhis edememiş oldukları. Bu bambaşka bir mesele. Yanmış binada cesetler bulmuşlar ama hiçbiri tanınacak halde değilmiş. Diğer cesetlerin de ya isyancılar tarafından kafası kesilmiş ya da akbabalar ve sırtlanlar vücutlarını öyle feci parçalamış ki onları teşhis etmek de mümkün olmamış. Çavuş Manyoro da onlardan biri olabilir."</p>

  <p>Bobby avuçlarını yüzüne kapayıp inlercesine, "İtiraz ediyorum," dedi. "Varsayım."</p>

  <p>"Kabul edildi. Lütfen gerçekler üzerinde konuşun binbaşı." Snell'le gözdesi birbirlerine kaçamak bakışlar attılar.</p>

  <p>Eddy işadamı sesiyle devam etti. "Eğer Çavuş Manyoro sanığın yardımıyla Niombi'den kaçmışsa şu an nerede olduğunu tahmin edebilir misiniz?"</p>

  <p>"Hayır, edemem."</p>

  <p>"Belki de ailesinin manyatta'sındadır? Sanığın raporunda belirttiği gibi annesini ziyaret ediyordur?"</p>

  <p>Snell, "Bana göre bu pek mümkün değil," dedi. "Çavuşu bir daha göreceğimizden kuşkuluyum."</p>

  <p>Yargıçlar subay lokalinin geniş verandasında Gine tavuğu rostosuyla şampanyadan oluşan öğle yemeklerini yemek için ara verdiler ve geri döndüklerine Eddy Roberts, Snell'i sorgulamaya devam etti. Bitirip başyargıca döndüğünde öğleden sonranın yansı geride kalmıştı. "Başka sorum yok sayın yargıç. Tanıkla işim bitti." Hayatından gayet memnundu ve bunu gizlemek zahmetine de girmiyordu.</p>

  <p>Başyargıç cep saatine bakıp, "Çapraz sorgu yapmak istiyor musunuz teğmen?" diye sordu. "En geç yarın akşama kadar bitirmek istiyorum. Cuma akşamı Mombasa'dan kalkacak bir gemimiz var." Kararını çoktan vermiş gibi bir hali vardı.</p>

  <p>Bobby, Snell'in özgüvenini sarsmak için elinden geleni yaptı, ama adam bütün sorularını bir çocukla konuşurmuş gibi keyifli ve küçümser bir tonda yanıtladığı için pek başarılı olamadı. Bir iki kere, üç yargıcın sezdirmeden bakıştıklarını fark etti.</p>

  <p>Sonunda albay altın saatine bir daha baktı ve "Beyler, bugünlük bu kadar," diye ilan etti. "Yarın sabah dokuzda tekrar toplanacağız." Ayağa kalkıp diğer yargıçları lokalin arka tarafındaki bara buyur etti.</p>

  <p>Leon'la verandaya çıkarken Bobby, "Maalesef pek bir şey yapamadım," diye itiraf etti. "Her şey senin yarınki ifadene kaldı."</p>

  <p>***</p>

  <p>İsmail, Leon'un kulübesinin arka kısmındaki derme çatma mutfaktan yemek ve birer şişe bira getirdi. Kulübede iskemle olmadığı için iki erkek çamurla sıvanmış zemine oturup iştahsızca yediler ve ümitsiz bir şekilde ertesi günkü stratejilerini tartıştılar.</p>

  <p>Bobby, "Bakalım Nairobi hanımları seni gözbağıyla tuğla bir duvarın önünde dururken de çekici ve yakışıklı bulacaklar mı?" dedi.</p>

  <p>Leon, "Git şuradan, felaket tellalı," dedi. "Biraz uyumak istiyorum." Ama uykusu gelmedi ve sabahın ilk saatlerine kadar ter içinde dönüp durdu. Sonunda kalkıp kandili yaktı. Sonra, iç çamaşırlarıyla kapıdan çıktı ve kulübelerin sonundaki ortak helaya gitmeye niyetlendi. Verandasına adımını atar atmaz neredeyse kapının önünde çömelmiş küçük grubun üstüne çıkıyordu. Leon korkuyla geri çekilip kandili yukarı kaldırdı. Yüksek sesle, "Siz de kimsiniz?" diye sordu. Sonra hepsi de aşıboyası kırmızı Masai shuka'larına bürünmüş olan adamların beş kişi olduklarını fark etti.</p>

  <p>Bir tanesi ayağa kalktı. "Seni görüyorum M'bogo," dedi, kandilin ışığında fildişi küpeleri de neredeyse dişleri gibi pırıl pırıldı.</p>

  <p>Leon büyük bir sevinç ve ferahlamayla, "Manyoro!" diye bağırdı. "Ne halt ediyorsun burada?"</p>

  <p>"Beni Lusima ana yolladı. Bana ihtiyacın olduğunu söyledi."</p>

  <p>"Hangi şeytana uyup bu kadar geç kaldın?" Leon onu kucaklamak istiyordu.</p>

  <p>"Bu kardeşlerimin yardımıyla olabildiğince çabuk geldim." Arkasındaki erkekleri göstermişti. "Lonsonyo Dağı'ndan iki günlük yürüyüşle Naro Mom hattına ulaştık. Makinist trenin tepesine oturmamıza izin verdi ve bizi buraya büyük bir hızla getirdi."</p>

  <p>"Ana haklıymış. Yardımına çok ihtiyacım var kardeşim."</p>

  <p>Manyoro sakin bir tavırla, "Lusima Ana hep haklıdır," dedi. "Başındaki bu büyük bela nedir? Yine çarpışmaya mı gidiyoruz?"</p>

  <p>Leon, "Evet," dedi. "Büyük savaş var!" Beş Masai birden sevinçle sırıttı.</p>

  <p>İsmail sesleri duymuş, sebebini anlamak için kulübenin arkasındaki barakadan fırlayıp gelmişti. "Bu Masai kâfirleri sorun mu çıkarıyor effendi? Uzaklaştırayım mı?" Kabile kıyafetiyle Çavuş Manyoro'yu tanımamıştı.</p>

  <p>"Hayır İsmail. Bacaklarının tüm gücüyle Teğmen Bobby'e koş ve hemen gelmesini söyle. Harika bir şey oldu. Dualarımız kabul edildi."</p>

  <p>İsmail monoton bir sesle, "Allah büyüktür! Ona inananlar her zaman mükâfatını görür," dedikten sonra ağırbaşlı bir koşu tutturdu.</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
