<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>İki ay altı gün sonra, Alman transatlantiği SS Admiral, sahil kenti Mombasa'ya liman işlevi gören derin Kilindini Lagünü'ne girdi. Geminin halat donanımı renkli flamalarla süslüydü. Ana direğine Amerikan bayrağı Old Glory çekilmişti ve arkada da Kayzer Almanya'sının kara kartalları dalgalanıyordu. Ön güvertede de kuşak halinde yıldızlı Amerikan bayrağı ile "Tanrı Kralı Korusun" yazısı vardı. Sahilde izleyicilerle birlikte tepeden tırnağa üniformalar içinde, başlarında tüylü şapkaları, kalçalarında merasim kılıçlarıyla başta bölge valisi ile Majestelerinin İngiliz Doğu Afrika'sı kuvvetleri komutanı olmak üzere çeşitli üst düzey bürokratlar bekliyordu.</p>

  <p>Açıkta, bir mavna ordusu ile sandallar yolcuları kıyıya getirmek üzere hazır bekliyordu. Eski Başkan Albay Teddy Roosevelt ile oğlu, bekleyen teknelere binen ilk kişiler oldular. Seçkin konuklar sandallarda yerlerine oturur, kürekçiler kıyıya doğru küreklere asılırken lagünün üstüne inmekte olan kara bulutlarla beraber gök gürledi, bulutları yaran bir şimşek çaktı ve şiddetli bir sağanak başladı. O arada Roosevelt kıyıya ulaşmış, yan çıplak güçlü bir hamalın sırtında sığlıktan karaya taşınıyordu. Safari ceketi sırılsıklam olmuştu ve kahkahalarla gülmekteydi. Tam hayal ettiği gibi bir macera olacaktı bu.</p>

  <p>Vali bir eliyle şapkasındaki devekuşu tüylerini tutarak Roosevelt'i karşılamaya koşuyor, öteki eliyle de kılıcının bacaklarına dolanmasını engellemeye çalışıyordu. Özel trenini Başkan'la maiyetine tahsis etmişti. Herkes karaya çıkar çıkmaz bulutlar dağıldı ve lagünün çırpıntılı suları parlak güneşle ışıldamaya başladı. Büyük kalabalık hep bir ağızdan "For He's A Jolly Good Fellow"u söylüyordu. Teddy Roosevelt öndeki vagonun balkonunda tüm neşe ve sevinciyle dimdik duruyor, makinist düdüğü çalıp, tren Nairobi'ye doğru tırmanmaya başlarken halkı selamlıyordu. .</p>

  <p>İç kısımlara doğru yüz yetmiş kilometrelik bir yolculuktan sonra tren, Tsavo ile Athi nehirlerinin arasındaki muazzam düzlüklerin en güney ucunda bulunan Voi hattında durdu. Lokomotifin önündeki mahmuza manzara terası olarak ahşap bir bank yerleştirilmişti. Başkan'la Frederick Selous oraya tırmanıp banka yerleşmişlerdi. Selous, Afrikalı avcılar arasında en çok saygı görendi, aynı zamanda seyahat ve macera üstüne birçok kitap da yazmıştı. Hayatını bu büyük kıtanın hayvanlarını incelemeye ve sevmeye adamıştı. Gücü ve kararlılığıyla tanınan Selous için, "Herkes bıraksa bile o, yolun sonuna kadar gider," denirdi. Dinç vücudu, çelik grisi sakalı, sağlam ve keskin gözleri, sakin duruşuyla adeta bir aziz gibiydi. Selous'la Roosevelt, görünüşleri çok farklı olsa da, vahşi doğa sevgisi yönünden bir akraba kadar yakındılar.</p>

  <p>Tren homurdanarak Tsavo düzlüklerini geçerken ufukta grup grup antilop sürüleri görünüyordu ve iki büyük adam kafa kafaya vermiş etraflarında uzanan güzelliklerden söz ediyorlardı. Karanlık çökünce valinin özel vagonunda istirahata çekildiler. Ertesi sabah erken vakitte tren Nairobi İstasyonu'na girdiğinde bütün Nairobi halkı eski Başkan'ı uzaktan da olsa görebilmek için platforma birikmişti.</p>

  <p>Sonraki günlerde Başkan'ı eğlendirmek için davetler, balolar ve polo atları yansı dahil çeşitli spor müsabakaları düzenlendi. Roosevelt sosyal zorunluluklarını safarinin başlamasından bir hafta önce bitirdi. Yine trene binip ıssız Kapiti bozkırlarına kadar gittiler. Trenden indiklerinde tüm safari ekibi ordu gibi karşılamaya çıkmıştı.</p>

  <p>Ertesi sabah yola koyulma vakti geldiğinde Başkan atının üstünde, bir yanında oğlu, öbür yanında Selous'la kafilenin başında ilerliyordu. Arkalarında üniformalı bir askari tarafından taşınmakta olan Amerikan bayrağı Old Glory dalgalanıyordu. Onun gerisinde de Dixie'ye benzer bir şeyler çalan KAR yürüyüş bandosu vardı. Bin kişiyi geçen grubun geri kalanı bozkırda üç buçuk kilometrelik bir alana yayılmıştı.</p>

  <p>Leon Courtney bu kalabalığın içinde değildi. Son altı haftadır planlanan safari rotasındaki su kenarlarına erzak depolamakla meşguldü.</p>

  <p>Percy Phillips istemeye istemeye de olsa Leon'a bir asistan tahsis etmişti. Leon, ilk başta adamın adını duyduğunda dehşete düşmüştü. "Hennie du Rand mı?" diye itiraz etti. "Onu tanırım. Güney Afrikalı bir Afrika Boer'idir. Adam savaşta bize karşı dövüştü. O uğursuz Koos de la Rey komandolarıyla birlikteydi. Hennie du Rand'ın kaç tane İngiliz vurduğunu ancak Tanrı bilir."</p>

  <p>Percy, "Boer Savaşı biteli çok oldu," diye hatırlattı. "Hennie sert bir tip olabilir ama iyi kalplidir. Çoğu Boer gibi o da tam bir avcıdır ve tanıdığım herkesten daha çok fil ve bizon avlamıştır. Aynı zamanda motorlardan da çok iyi anlar. Tamir işlerinde sana yardım eder ve birini de o kullanır. Safari ekibine taze et sağlamak için bizon avlamakta sana yardım edecek biri lazım, bu işte de ondan iyisini bulamazsın. Eğer dinlersen adamdan çok şey öğrenebilirsin. Fakat en büyük özelliği çalışkan ve günde birkaç şiline razı olması."</p>

  <p>Leon, "Ama..." dedi.</p>

  <p>"Aması filan yok. Hennie asistanın olacak ve sen de buna bir an önce alışsan iyi edersin genç dostum."</p>

  <p>İlk birkaç haftada Leon, Hennie'nin sadece yorulmak bilmez bir işçi olduğunu keşfetmekle kalmadı. Adam aynı zamanda motor tamirinde ve orman yaşamında Leon'dan çok daha tecrübeliydi, bilgisini paylaşmaktan da mutluluk duyuyordu. Personelle ilişkileri mükemmeldi. Hayatı boyunca Afrikalı kabilelerle iç içe olmuştu ve âdetlerini, huylarını biliyordu. Onlara karşı neşeli ve saygılıydı. Manyoro ile İsmail bile ondan hoşlanıyordu. Leon geceleri ateşin başında arkadaşlık edecek birini bulmuştu, üstelik iyi bir anlatıcıydı. Kırkını geçmiş olmasına rağmen sırım gibi vücudu vardı. Sakalı kırlaşmış, yüzüyle kolları güneşten iyice yanmıştı. Garip bir Afrika aksanıyla konuşuyordu. Bir bizon sürüsünü çevirip sekiz kurşunla sekiz genç dişiyi yere serdikten sonra, "Evet, genç dostum," demişti. "Seni iyi bir avcı yapacağız."</p>

  <p>Manyoro ve diğer dört adamın yardımıyla hayvanların derisini yüzüp içini boşalttılar ve dörder parçaya böldükten sonra arabalara yükleyerek büyük başkanlık safarisinin yayıldığı kamp alanının bir kilometre yakınına götürdüler. Percy otomobillerin en fazla bu kadar yaklaşmasına izin veriyordu. Başkan'la Selous'un motor gürültüsünden rahatsız olmasını istemiyordu. Etleri taşımak üzere kamptan başka bir hamal grubu gelmişti.</p>

  <p>İkisi baş başa kalınca Leon'la Hennie daha yaşlı olan Vauxhall'ı bir maun ağacının altına park ettiler ve yaptıkları makara sistemini ana dala geçirdiler. Aracın arkasını kaldırıp tehlikeli bir ses çıkarmaya başlayan diferansiyeli birlikte söktüler. Arızalı parçayı çıkarıp, her parçayı eski bir brandanın üstüne yaydılar. Yaklaşan nal seslerini duyunca başlarını kaldırıp baktılar. Atın üstündeki kısa botlar giyip, geniş kenarlı şapka takmış olan genç bir adamdı. Yere inip atını bağladıktan sonra çalıştıkları yere geldi.</p>

  <p>"Selam. Ne yapıyorsunuz burada?" Belirgin bir Amerikan aksanıyla konuşmuştu.</p>

  <p>Leon cevap vermeden önce adamı tepeden tırnağa süzdü. Pahalı binici botları, yeni yıkanıp ütülenmiş giysileri; hoş ama dikkat çekici olmayan bir yüzü vardı. Şapkasını çıkarınca kumral saçları ortaya çıkmıştı ve tebessümü içtendi. Leon ikisinin aynı yaşta olduklarını fark edince şaşırdı, o da yirmi ikiden fazla olamazdı.</p>

  <p>Leon, "Şu külüstürde canımızı sıkan bir şey var da," deyince yabancı sırıttı.</p>

  <p>"Demek külüstürde canınızı sıkan bir şey var,'! diye tekrarladı. "Tanrım, bu İngiliz denizci aksanına bayılıyorum, bütün gün dinleyebilirim."</p>

  <p>"Ne aksanı?" Leon bunları onu taklit ederek söylemişti. "Benim aksanım filan yok. Komik bir aksanla konuşan sensin." Bu atışmalar üzerine kahkahalara boğuldular.</p>

  <p>Yabancı, elini uzattı. "Adım Kermit." Leon yağa bulanmış eline baktı. Kermit, "Önemli değil," diye ısrar etti. "Ben de arabalarla uğraşmaya bayılırım. Evde bir Cadillac'ım var."</p>

  <p>Leon elini pantolonuna silip tokalaştı. "Ben Leon, bu pasaklı tip de Hennie."</p>

  <p>"Bir süre otursam sorun olur mu?"</p>

  <p>"Ünlü bir ustaysan sen de el atabilirsin. Şu gergiyle dişliyi sökmeye ne dersin? Bir somun kap."</p>

  <p>Hep birlikte birkaç dakika sessizce çalıştılar ama Leon'la Hennie yeni geleni kaçamak bakışlarla süzüyorlardı. Sonunda Hennie gür sesiyle fikrini belirtti: "<i>Hy weet wat hy doen.</i>"</p>

  <p>"Bu dil nece ve Hennie ne dedi?"</p>

  <p>"Afrikaca, Hollanda dilinin Afrika versiyonu, yaptığın işi bildiğini söyledi."</p>

  <p>"Sen de öyle ahbap."</p>

  <p>Bir süre daha çalıştıktan sonra Leon, "Sen de o büyük Barnum ve Bailey Sirki'nden misin?" diye sordu.</p>

  <p>Kermit keyifle güldü. "Ya... sanırım öyleyim."</p>

  <p>"Görevin ne? Smithsonian Enstitüsü'nden misin?"</p>

  <p>Kermit, "Bir anlamda evet, ama ben daha ziyade oturup birtakım ihtiyarların kendi zamanlarında her şeyin nasıl daha iyi olduğunu anlatışını dinliyorum," diye cevap verdi.</p>

  <p>"Çok eğlenceliymiş."</p>

  <p>"Bu sabah kampa getirilen o bizonları siz mi vurdunuz millet?"</p>

  <p>"Kampa et temin etmek de görevimizin bir parçası."</p>

  <p>"Bak, bu sahiden eğlenceliymiş işte. Gelecek sefer size takılmanın bir sakıncası var mı?"</p>

  <p>Leon'la Hennie bakıştılar. Sonra Leon ihtiyatla, "Tüfeğin kaç kalibrelik?" diye sordu.</p>

  <p>Kermit, atının yanına gitti ve eyerin gözünden bir silah çıkardı. Gelip tüfeği Leon'a verdi. O da boş olup olmadığını kontrol ettikten sonra omzuna kaldırdı. ".405 Winchester. İyi bir bizon tüfeği olduğunu duymuştum ama Bob Fitzsimmons'un yumrukları gibi de tepiyormuş. İyi atış yapabiliyor musun bununla?"</p>

  <p>"Sanırım." Kermit silahı geri aldı. "Ona Büyük Sihirbaz diyorum."</p>

  <p>"Pekâlâ. Öbür gün sabah dörtte buraya gel o zaman."</p>

  <p>"Neden gelip kamptan almıyorsunuz beni?"</p>

  <p>Leon, "Yasak," dedi. "Biz zavallı mahlûkların kamptaki yüce kodamanları rahatsız etmesine izin yok."</p>

  <p>Sabah saat dörtte hava hâlâ karanlıktı. Hennie ve Leon peşlerinde katır üstündeki iz sürücüler ve deri yüzücülerle randevu yerine gelmişlerdi. Ama Kermit herkesten önce oraya gelmişti. Leon bu durumdan etkilenmişti, çünkü onun geleceğinden bile kuşkuluydu. Geri kalan karanlık saatlerde iz sürdüler, önden giden Manyoro girinti çıkıntılar konusunda ekibi uyarıyordu. Hava soğuktu ve Kermit rüzgârdan korunmak için bir brandaya sarınmıştı. İzler arabayla devam edilemeyecek kum bir dere yatağına ulaşınca aracı bir ağacın altına park edip indiler. Tüfeklerini alırken Kermit, Leon'unkine dikkatle baktı. "Bunun bayağı uzun bir hayatı olmuş."</p>

  <p>Leon, "Evet, epeyce iş görmüş," diyerek hak verdi. Percy kendi silah koleksiyonundan bu eski, yıpranmış .404 Jeffreys'i almasına izin vermişti, çünkü bunun cephanesi dörtte bir fiyata geliyordu ve .470 Holland'ınkilerden çok daha kolay bulunuyordu. Görünüşüne rağmen güvenilir ve sağlam bir silahtı, ama Leon'un onunla gurur duyduğu söylenemezdi.</p>

  <p>Kermit, "Peki sen bununla iyi atış yapabiliyor musun?" diye hafiften dalga geçti.</p>

  <p>"İyi günlerde."</p>

  <p>Kermit, "Umalım da bugün onlardan biri olsun," diye iğneledi.</p>

  <p>"Göreceğiz."</p>

  <p>"Nereye gidiyoruz?" Kermit konuyu değiştirmişti.</p>

  <p>"Dün gece Manyoro bu tarafa gelen büyük bir sürü keşfetti. Şimdi de bizi oraya götürüyor."</p>

  <p>Nehir yatağına inip, geçen yağmur mevsiminden beri henüz kurumamış olan yeşil bir su birikintisinden geçtiler. Birikintinin çamur kıyısı, birçok hayvanın ayaklarının altında iyice çiğnenmişti, bunların arasında düzenli olarak oradan su içen bizon sürüleri de vardı. Karşı kıyıda, akasya ağaçlarının çiçek açmış olduğu ve açık çayırların taze yeşil otlarla kaplandığı bir yere geldiler.</p>

  <p>Şafak bütün haşmetiyle sokmuştu, hava serin ve tatlıydı. Orman sakinleri uyanmaya başlıyordu. Adamlar birkaç dakika durup böcek ve kök arayan babun maymunlarını seyrettiler. Önde genç dişiler oluyordu, uyanık ve tehlikelere karşı tetikteydiler. Onların peşinde emzikli dişiler vardı. Kuyruklarını dik tutup çıplak gerilerini ve üreme organlarını gösteriyor, olgun ve istekli olduklarını belirtiyorlardı. Bir kısmının sırtına jokey gibi binmiş yavruları vardı. Daha büyük yavrular neşeyle oynaşıp, çayırda birbirlerini kovalıyorlardı. Onların arkasından muhafız gücü olarak kasıntılı ve kibirli iri dişiler yürüyordu, keşif kolundaki genç dişilerin önüne çıkabilecek herhangi bir tehlike karşısında savunmaya geçmeye hazırdılar. Küçük bir kıvrık boynuzlu, beyaz lekeli Afrika ceylanı sürüsü de adımlarını onlara uyduruyordu. Tetikte duran dişi maymunları, leoparlara ve diğer yırtıcı hayvanlara karşı nöbetçi ve gözcü olarak kullanmaktaydılar.</p>

  <p>Hayvanların geçit töreni bitince adamlar yola devam ettiler, ama Manyoro mızrağıyla otlağın sonundaki yumuşak toprağı gösterince tekrar durdular; toprak iri toynaklar tarafından çiğnenmişti. "İşte sürü."</p>

  <p>"Kaç tane Manyoro?"</p>

  <p>"İki, belki de üç yüz."</p>

  <p>"Ne zaman?"</p>

  <p>Manyoro gökyüzünde kısa bir yay çizdi.</p>

  <p>Leon, Kermit için, "Bir saatten az," diye tercüme etti. "Günün sıcak saatlerini yatarak geçirmek için ağır ağır tepelerin altındaki sık ağaçlıklı bölgeye gidiyorlar. Sana söylediğimi sakın unutma. Sadece üç dört yaşındaki dişilere ateş ediyoruz."</p>

  <p>Kermit, "Büyük erkekleri neden vuramıyoruz?" diye sordu.</p>

  <p>"Çünkü etleri araba lastiği kadar sert olur, tatları ise daha da beterdir. Aç bir Ndrobo bile onlara elini sürmez." Kermit mutsuz bir şekilde başını salladı.</p>

  <p>***</p>

  <p>Leon tekrar Manyoro'ya baktı. "İz sürelim."</p>

  <p>Yaklaşık bir buçuk kilometre sonra seyrek çalılar sıklaşmaya başladı. Kısa bir mesafe içinde öylesine sıklaşmışlardı ki birkaç metreden ötesini görmek imkânsız hale gelmişti. Aniden Manyoro elini kaldırdı ve durup dinledi. İleriden iri bedenlerin hareket ettiğini belli eden sesler geliyordu, sonra da meme isteyen bir buzağının acıklı böğürtüsünü duydular.</p>

  <p>Leon, Kermit'e eğilip, "Tamam!" diye fısıldadı. "Başlıyoruz. Bizden biri ateş edene kadar sen de etme. Beyinden vurmak için iyice yaklaşmak zorundayız. Gövdeye ateş etme. Etin tahrip olmasını istemeyiz, hem de bu sık bitki örtüsünün içinde yaralı bir bizonu kovalamak bizi fazlasıyla yorar." Maynoro'ya başıyla işaret verdi ve yola devam ettiler.</p>

  <p>Önceki kurak mevsimde bir orman yangını atlatan ve bitkilerin yeniden çıkmaya başladığı bir yere geldiler. Bitki örtüsü yüzlerce kara sırtın görünmesine izin verecek kadar alçak, ama vücutlarının geri kalanını saklayacak kadar da yüksekti. Sürü bir yandan otladığı için başları aşağıdaydı. Sonra bir tanesi gelip gözlerini onlara dikti. Boynuz dipleri başın üstünde birleşiyor, uçları hayvana hüzünlü bir ifade verecek şekilde iki yana doğru kıvrılıyordu. Hemen durdular, bizon onların insan olduğunu fark etmemişe benziyordu. Ağzındaki kaba otları çiğnemekle meşguldü ve bir süre sonra homurdanıp otlanmak için tekrar başını eğdi.</p>

  <p>Leon, "Manyoro burası çok sık," diye fısıldadı. "Ama yön değiştirdiler. Geç vakte kadar burada yatacak gibi görünmüyorlar. Şimdi, sabah geçtiğimiz nehre doğru gidiyorlar. Bence su içmek niyetindeler."</p>

  <p>"Ndio Bwana. Bize bir daire çizdirecekler. Nehir hemen şu küçük tepenin bu tarafında akıyor." Manyoro bir buçuk kilometre kadar uzaktaki tepeciği göstermişti.</p>

  <p>Leon, "Sen sürünün başına geç, biz de o su birikintisinin üstünde bekleyelim," diye emretti.</p>

  <p>Tek sıra halinde hızlı adımlarla Manyoro'nun peşine düştüler ve rüzgâr altında kalarak, ağır ağır ilerleyen sürünün etrafından bir halka çizdiler. Sürüyü geride bırakınca koşmaya başladılar ve nehre yöneldiler. Oraya varınca da geniş, kumlu dere yatağını aşıp karşı kıyıdaki ağaçların arasında mevzilendiler.</p>

  <p>Sürü liderinin etrafında birkaç bizonla kıyıya inmesi için fazla beklemediler. Homurdanarak ve susuzluktan kıvranarak suya giren öncü hayvanlar, su karın hizalarına kadar gelince başlarını eğerek hırsla içmeye başlamışlardı. Çıkardıkları gürültü Leon'un Kermit'e fısıltıyla söylediklerini bastıracak kadar yüksekti.</p>

  <p>"Sürünün yanından sana en yakın duran dişilerden birini seç. Atış menzili otuz metre. Unutma, kafaya ateş edeceksin. Iskalarsan sana destek atışı yapacağım."</p>

  <p>Kermit de, "Iskalamam," diye fısıldadı ve Winchester'ini kaldırdı. Leon, Amerikalının titrediğini fark etti. Tüfeğin namlusu bilinçsizce sallanıyordu.</p>

  <p>Tecrübesiz avcı heyecanı! Leon, ilk defa büyük bir ava katılan acemi avcılara has o kontrolsüz heyecanın belirtilerini tanımıştı. Ateş etmemesini söylemek için ağzını açtı ama Winchester kükredi ve namlu havaya fırladı. Leon merminin suyun kenarındaki çok büyük bir erkeğin hörgücünü sıyırdığını ve tam arkasında duran dişinin sağrısına saplandığını gördü. Winchester'in şiddetli geri tepmesi yüzünden Kermit'in dengesini yitirdiğini ve bir an için görünmez olduğunu fark etti. O daha toparlanamadan Leon, arka arkaya iki el ateş etti. İlk mermisi yaralı erkek bizonu boynuzlarının dibinden vurmuş ve hayvan daha yere düşmeden ölmüştü. İkinci de yaralı dişiyi tam toparlanıp sudan çıkmaya çalışırken yakalamıştı. Omuriliğin başladığı yerden vurulmuştu Hayvan gürültüyle beyaz kumlara devrildi ve orada hareketsiz kaldı.</p>

  <p>Leon'un solunda duran Hennie, makine gibi aralıksız çalışarak, panik halinde dönüp duran hayvanlara ateş ediyordu. Her atışında bir tanesi devriliyordu. Kermit, Winchester'in geri tepmesinden sonra toparlanmış ve ateş ettiği erkekle dişinin öldüğünü görmüştü. Kovboylar gibi bağırmaya başladı. "Yi-hu! Tek atışla iki tane hakladım."</p>

  <p>Tüfeğini yeniden kaldırdı ama Leon bağırdı. "Bu kadar yeter! Ateş etme." Kermit onu duymamış gibiydi. Tekrar ateş etti. Leon merminin gittiği yeri görmek için dönüp baktı, yaralayacağı hayvanın işini bitirmeye hazırdı. Ancak, bu kez Kermit mükemmel bir beyin atışı yapmıştı ve bir bizon daha gürültüyle yere yığıldı.</p>

  <p>Leon, "Yeter!" diye bağırdı. "Ateşi kesin!" Kermit'in tekrar doğrultmaya çalıştığı namluyu indirdi. Aşağıda sürü gürültüyle karşı kıyıya çıkmış ve geride dokuz ölü bizon bırakarak ağaçlara doğru koşmaya başlamıştı.</p>

  <p>Kermit hâlâ heyecandan titriyordu. "Vay canına!" diye bağırdı. "Hayatımda hiç bu kadar eğlenmemiştim. İki atışla üç bizon vurdum! Bu bir tür rekor olmalı."</p>

  <p>Leon onun çocuksu sevinciyle eğleniyordu. Gerçekleri anlatıp onu utandıramazdı. O da Kermit'le gülmeye başladı. "Bravo Kermit!" Omzuna vurdu. "O ne atıştı öyle. Hiç böylesini görmemiştim." Kermit kendinden geçmiş bir şekilde sırıtıyordu. Leon ise o beyaz yalanın hayatını sonsuza kadar değiştireceğini aklından bile geçilmemişti.</p>

  <p style="text-align: center;">&nbsp;<img alt="wsa" src="../Images/wsa.gif" /></p>

  <p>Devasa leşleri parçalamayı bitirdiklerinde hava kararmıştı. Gece vakti arabanın süspansiyonunu zorlayacak kurumuş ağaç kökleri ve karınca yuvalarıyla dolu büyük hayvanların yolundan geçip gitmeyi göze almaktansa, nehir kıyısında kamp kurdular. İsmail yemekte onlara bizon dili pişirdi ve sonra ateşin başında kahvelerini yudumladılar. Gecenin karanlığında bizon kanının ve iç organlarının kokusuna gelen, kampın etrafındaki karanlık bitki örtüsünde hıçkırıp haykıran sırtlanları dinlediler. Hennie sırt çantasını kurcalayıp bir şişe buldu ve mantarını çıkarıp Kermit'e ikram etti. O da kaldırıp ateşin ışığına tuttu. Şişe yansına kadar açık kahverengi bir sıvıyla doluydu.</p>

  <p>"Başkan, kampta sert içkilere izin vermiyor. Bir aydır gerçek bir içki içmemiştim. Bu ne tür bir zehir?" diye ihtiyatla sordu.</p>

  <p>"Cape'in oradaki Malmesbury'de oturan halam şeftaliden yapıyor. Mampoer deniyor buna. Göğüs kıllarını diken diken eder ve sanki karnın iri saçmalarla doluyormuş gibi olur."</p>

  <p>Kermit bir yudum aldı. Ağzındaki içkiyi yutunca gözleri irileşti. "Sen adına ne dersen de. Bence bu yüzde yüz kaçak viski." Elinin tersiyle ağzını silip şişeyi Leon'a aktardı. "Sen de parlat bir tane ahbap!" Hâlâ çok sevinçliydi ve Leon onun bizonları öldürdüğünü düşünmesine izin verdiği için daha da mutluydu. Şişe boşalana kadar iki tur döndü ve üçü iyice samimi bir havaya girdiler.</p>

  <p>Kermit, "E, Hennie, demek sen Güney Afrikalısın. Savaşta da orada miydin?" diye sordu.</p>

  <p>Hennie cevap vermeden önce bir dakika düşündü. "Ya, oradaydım."</p>

  <p>"Amerika'da savaş hakkında bir sürü şey okuduk. Gazeteler bu savaşın bizim Güneylilerle savaşmamıza benzediğini yazıyordu. Zor ve acı bir savaş."</p>

  <p>"Bazılarımız için daha da kötüydü."</p>

  <p>"Sen de çarpışmalara katılmış gibisin."</p>

  <p>"Evet, de la Rey'le birlikteydim."</p>

  <p>Kermit, "Hakkında bir şeyler okumuştum," dedi. "En büyük komando lideriymiş. Anlatsana biraz."</p>

  <p>İçki, her zaman suskun olan Boer'in dilini gevşetmişti. Bozkırda otuz bin Boer çiftçisinin, dünyanın en güçlü imparatorluğunu sonuna kadar zorladığı savaşı anlatırken adeta gevezeleşmişti.</p>

  <p>"O lanet olası Kitchener Kasabı çiftliklerde bıraktığımız kadınlarla çocukları hedef almasaydı asla teslim olmazdık. Çiftlikleri ateşe verip sığırla n öldürdü. Bütün kadınlarla çocukları önüne katıp toplama kamplarına sürdü ve yemeklerine balık kancaları attırdı ki ölmeden önce kan tükürsünler. Porsumuş yanık yanaklarından bir damla yaş süzüldü. Hemen silip beceriksizce özür diledi. "Ihh! Özür dilerim. Mampoer içkisi yüzünden, ama kötü anılardı. Karım Annetjie de kamplarda öldü." Ayağa kalktı. "Yatmaya gidiyorum. İyi geceler." Battaniyesini alıp karanlığa doğru uzaklaştı. O gittikten sonra Kermit'le Leon bir süre sessizce oturdular, ikisi de hüzünlenmişti.</p>

  <p>Leon yumuşak bir sesle konuşmaya başladı. "Balık kancası değildi Onları öldüren difteriydi. Hennie bunu kasten yapmadığımızı anlayamaz Boer kadınları hep açık havada yaşar. Kalabalık oldukları ve bir arada yaşadıkları için hijyen nedir bilmezler. Kampları nasıl temiz tutacaklarını da bilemediler. Pis mikrop yuvalarına döndü kamplar." İçini çekti. "Savaştan beri İngiliz Hükümeti durumu telafi etmeye çalışıyor. Çiftliklerini yeniden kursunlar diye milyonlarca pound ödediler. Geçen yıl serbest seçimlere izin verdiler. Şimdi iki Boer generali, Louis Botha ve Jannie Smuts yönetiyor ülkeyi. Hiçbir muzaffer ülke yenilen tarafa Britanya'nın gösterdiği cömertliği ve yüce gönüllüğünü göstermemiştir."</p>

  <p>Kermit, "Ama Hennie'nin neler hissettiğini de anlıyorum," dedi. "Bizim ülkemizde de kırk yıl sonra bile unutmayı ve bağışlamayı başaramayan Güneyliler var."</p>

  <p>***</p>

  <p>Ertesi sabah Hennie aralarında o konuşma hiç geçmemiş davrandı. Kahve ve kalan soğuk dille kahvaltılarını yaptıktan sonra arabaya bindiler. İz sürücülerle post yüzücüler de kanlı bizon parçalarını erzak katırlarına yükledi. Hennie arkadan izlerken, Kermit, Leon'u arabayı kullanmasına izin versin diye kandırdı.</p>

  <p>Kermit'in her zaman neşeli ve umursamaz bir ruh hali vardı. Leon onun arkadaşlığını eğlenceli buluyordu. Ortak yönleri oldukça fazlaydı. Her ikisi de atlara, motorlu arabalara ve avlanmaya meraklıydı ve konuşacak çok şey buluyorlardı. Her ne kadar Kermit açık etmese de belli ki zengin ve güçlü bir adamın oğluydu ve babası hayatına hâkimdi.</p>

  <p>Leon, "Benim babam da aynen öyleydi," dedi.</p>

  <p>"E, sen ne yaptın?"</p>

  <p>"Dedim ki, 'Sana saygım var baba, ama senin kurallarına göre yaşayamam.' Sonra da evden ayrılıp orduya katıldım. Dört yıl önceydi. O zamandan beri de eve dönmedim."</p>

  <p>"Aman Tanrım! Bu, mangal gibi yürek ister. Ben de hep böyle yapabilmek istedim ama asla yapmayacağımı biliyorum."</p>

  <p>Leon, Kermit'i tanıdıkça daha çok hoşlandığını fark ediyordu. Ne olmuş yani, diyordu. Tamam, manyak gibi ateş ediyor ama kimse kusursuz değildir. Sohbet sırasında Kermit'in iyi bir doğa uzmanı ve kuş bilimci olduğunu keşfetmişti. Smithsonian'dansan öyle olur tabii, diye düşünmüş; ilginç bir böcek, kuş ya da küçük bir hayvan gözüne takıldığında Kermit'e göstermeye başlamıştı.</p>

  <p>Karşılarına aniden iki beyaz adam çıktığında Kermit'in önceki gün atını bıraktığı yere, yani kampın birkaç kilometre ötesine gelmek üzereydiler. Adamlar da safari kıyafeti giymişti, ama ikisinde de tüfek yoktu. Ancak, büyük bir fotoğraf makinesi ve üçayaklı sehpasıyla donanmış durumdaydılar.</p>

  <p>Kermit, "Lanet olsun! Dördüncü eyaletten beyefendiler," diye mırıldandı. "Bunlardan kurtuluş yok." Durdu. "Bence onlara nazik ve iyi davranmalıyız, yoksa ipliğimizi pazara çıkarırlar."</p>

  <p>İki yabancıdan uzun boylu olanı telaşla şoför mahalline yaklaştı. "Pardon beyler." Şirin şirin gülümsüyordu. "Affınıza sığınarak birkaç soru sorabilir miyim? Acaba sizler de Başkan Roosevelt'in safari grubundan olabilir misiniz?"</p>

  <p>"Dr. David Livingstone'un ölümsüz sözleriyle ifade edersek, sanırım siz Associated Press'ten Bay Andrew Fagan'siniz." Kermit de şapkasını geri itip gülümseyerek konuşmuştu.</p>

  <p>Gazeteci hayretle irkildi, sonra Kermit'e daha dikkatli baktı. "Bay Roosevelt Junior!" diye bağırdı. "Lütfen beni bağışlayın. Uyku sersemliğiyle tanıyamadım sizi." Kermit'in kirli, kanlı giysilerine bakıyordu.</p>

  <p>Leon, "Junior da kim?" diye sordu.</p>

  <p>Kermit utanmış gibiydi ama Fagan çabucak atıldı. "Kiminle dolaştığınızı bilmiyor musunuz? Bu Bay Kermit Roosevelt, Birleşik Devletler Başkanı'nın oğlu."</p>

  <p>Leon suçlarcasına yeni arkadaşına baktı. "Bana söylememiştin!"</p>

  <p>"Sormadın ki."</p>

  <p>Leon, "Sen yine de söyleyebilirdin," diye ısrar etti.</p>

  <p>"Aramızdaki ilişki bozulabilirdi. Hep öyle olur."</p>

  <p>"Bu genç arkadaşınız kim Bay Roosevelt?" Andrew Fagan hemen cebinden defterini çıkarmıştı.</p>

  <p>"Benim av rehberim Bay Leon Courtney."</p>

  <p>Fagan kuşkulu bir şekilde, "Çok genç görünüyor," dedi.</p>

  <p>Kermit, "Afrika'nın en büyük avcılarından biri olmak için uzun, gri bir sakalınız olması gerekmiyor," diye cevap verdi.</p>

  <p>"...Afrika'nın en büyük avcılarından biri!" Fagan hızla not alıyordu. "Adınız nasıl yazılıyordu Bay Courtney? İki e mi, tek e mi?"</p>

  <p>"Sadece bir tane." Leon huzursuz olmuştu, dönüp Kermit'e baktı. "Gördün mü, beni neye bulaştırdın?"</p>

  <p>"Sanırım avdaydınız." Fagan arabanın arkasındaki erkek bizon başını gösteriyordu. "Kim vurdu bunu?"</p>

  <p>"Bay Roosevelt."</p>

  <p>"Nedir o?"</p>

  <p>"Cape bizonu, Syncerus caffer."</p>

  <p>"Tanrım, kocamanmış! Birkaç resim alabilir miyiz lütfen Bay Roosevelt?"</p>

  <p>"Ancak bize de birkaç baskısını verirseniz. Biri Leon'a, biri de bana."</p>

  <p>"Elbette. Tüfeklerinizi de alın. Boynuzların iki yanında durun lütfen." Fotoğrafçı sehpasını kurup ayarlarını yaptı. Kermit sakin ve neşeli görünüyordu, Leon ise idam mangasının karşısında duruyormuş gibiydi. Flaş büyük bir duman bulutu çıkararak patladı, post yüzücüler ve kamp personeli yerlerinden zıplamışlardı.</p>

  <p>"Tamam! Harika! Şimdi şu kırmızı pelerinli kabile üyesini de resme katabilir miyiz? Söyleyin de mızrağını kaldırsın. Böyle. Nedir kendisi? Şef filan mı?"</p>

  <p>"Masai'lerin kralıdır."</p>

  <p>"Şaka yapmayın! Söyleyin de kızgın baksın."</p>

  <p>Leon, Manyoro'ya Maa dilinde, "Bu aptal senin kadın gibi giyindiğini düşünüyor," dedi ve Manyoro fotoğrafçıya yiyecekmiş gibi bakmaya başladı.</p>

  <p>"Şahane! Tanrım çok güzel!"</p>

  <p>Ancak yarım saat sonra yola devam edebildiler.</p>

  <p>Leon, "Hep böyle mi oluyor?" diye sordu.</p>

  <p>"Alışıyorsun. Onlara karşı kibar davranmak zorundasın, yoksa hakkında bir sürü pislik uydururlar."</p>

  <p>"Yine de bana babanın Başkan olduğunu söylemen gerekirdi."</p>

  <p>"Yine avlanabilir miyiz birlikte? Bana rehber olarak Mellow denen yaşlı birini verdiler. Okul çocuğuymuşum gibi davranıyor ve ateş etmeme engel olmaya çalışıyor."</p>

  <p>Leon bir süre düşündü. "İki gün içinde ana kamp, Ewaso Ng'iro Nehri'ne doğru yola çıkıyor. Onlardan önce çadırları ve ağır ekipmanı oraya nakletmem lazım. Fakat patronum izin verirse seninle tekrar avlanmayı ben de isterim. Mütevazı soyuna rağmen fena biri sayılmazsın."</p>

  <p>"Patronun kim?"</p>

  <p>"Percy Phillips adında yaşlı bir beyefendi, tabii bunu yüzüne karşı söylemesen daha iyi olur."</p>

  <p>"Onu tanıyorum. Sık sık babamla ve Bay Selous'la yemek yiyor,' Elimden geleni yapacağım. Bay Mellow'a daha fazla dayanabileceğim sanmıyorum."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
