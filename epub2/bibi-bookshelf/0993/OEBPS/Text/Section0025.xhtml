<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Leon'un Nairobi'deki ilk durağı, ana cadde üstündeki Büyük Victoria Gölü Ticaret Şirketi oldu. Bay Goolam Vilabjhi Esquire, onu karşılamak üzere dışarı fırladığında Vauxhall'ın motoru hâlâ çalışıyordu. Bay Vilabjhi'nin hemen arkasında da Bayan Vilabjhi ile kuzguni saçlı, kocaman ıslak gözlü, parlak sarilere bürünmüş, kuşlar gibi cıvıldaşan karamel tenli bir çocuk sürüsü vardı.</p>

  <p>Leon daha arabadan inmeden Bay Vilabjhi elini tutup hararetle sıktı. "Bin bir kere hoş geldiniz onurlu sahip. Bizi son ziyaretinizden beri gözlerim daha hoş bir çehre görmedi." Elini bırakmadan Leon'u içeri davet etti. Öbür eliyle de çocuk sürüsünü kovalıyordu. "Hadi gidin bakayım! Hadi! Kötü çocuklar. Yaramaz, medeniyetsiz dişi şahsiyetler!" diye bağırdı ama çocuklar elinin uzanabileceği mesafenin dışına çıkmak dışında hiçbir şey yapmadılar. "Lütfen onları bağışlayın ve unutun sahip. Başka çare yok. Ben tam tersini istediğim halde Bayan Vilabjhi sadece dişi şahsiyetler üretiyor."</p>

  <p>Leon kibarca, "Hepsi de çok tatlı," dedi. Bu sözler en küçük meleğin, babasının etkisiz bir şekilde savurduğu elinin altından süzülüp parmak uçlarında yükselerek Leon'un elini tuttu. O da babasıyla birlikte Leon'u içeri götürüyordu.</p>

  <p>"Buyurun! Girin! Yalvarırım buyurun sahip. On bin kere hoş geldiniz." Bay Vilabjhi ile küçük melek, Leon'u dükkânın arkasına götürdüler. Yeşil yüzlü, çok kollu tanrıça Kali ile fil başlı Tanrı Ganesh ikonları öbür tarafa çekilmiş ve galeriye en son katılan ürüne yol açmışlardı. Bu da, oymalı, altın yaldızla boyanmış süslü bir ahşap plakayla büyük altın bir resim çerçevesiydi. Plakada,</p>

  <p><i>Saygıyla Sahip Leon Courtney Esguire'ye ithaf edilmiştir.</i></p>

  <p><i>Dünyaca ünlü polo oyuncusu ve shikari.</i></p>

  <p><i>Amerika Birleşik Devletleri Başkanı, Albay Theodore Roosevelt Ve</i></p>

  <p><i>Bay Goolam Vilabjhi Esquire'nin</i></p>

  <p><i>Saygıdeğer ve çok sevgili dostları.</i></p>

  <p>Çerçevedeki camın arkasında, Amerikan Associated Pres kaynaklı İngilizce gazete kupürleri vardı.</p>

  <p>"Ailem ve ben, bu muhteşem yazılardan birini imzalayıp, dostluğumuzun nişanesi olan koleksiyonumdaki mücevher haline getirmenizi umut ediyor ve diliyoruz."</p>

  <p>"Hiçbir şey bana daha büyük zevk veremez Bay Vilabjhi." Leon istemediği halde derinden etkilenmişti. Fotoğraflarından birini imzalarken Vilabjhi, kızları başına üşüştü. “</p>

  <p><i>İyi dostum ve Bay Goolam Vilabjhi Esq. İçtenlikle,</i></p>

  <p><i>Leon Courtney. ”</i></p>

  <p>Mürekkebe üflerken Bay Vilabjhi, "Ellerinizle yazdığınız bu yazıyı hayatımın sonuna kadar saklayacağım," dedi. Sonra iç geçirdi. "Sanırım şimdi halen bende duran değerli fildişini konuşmak isteyeceksiniz."</p>

  <p>Manyoro'yla Loikot dişi arabaya taşırken, Leon da iki küçük kızı ellerinden tutmuş geliyordu, diğer minikler de pantolonun paçalarına yapışmışlardı. Onlardan güçlükle ayrılıp şoför koltuğuna geçti. Arabayı yeni Muthaiga Şehir Kulübü'ne sürdü. Burası, pembeye boyanmış tuğla ve alçı duvarlarıyla, ana caddeden uzakta bir yerde olan beyaz badanalı kerpiç duvarlı Göçmenler Kulübü'nün yerine geçmişti.</p>

  <p>Amcası Penrod, üyelere tahsis edilen barda bekliyordu. Albay onu karşılamak üzere ayağa kalkarken Leon'un ilk dikkatini çeken şey, özellikle de karın bölgesinin biraz daha büyümüş olmasıydı. Görüşmedikleri bir yılı aşkın süre içinde Penrod, uygun kiloda kategorisinden heybetli kategorisine geçiş yapmıştı. Bıyığında da biraz daha grileşme vardı. El sıkışır sıkışmaz Penrod, "Yemeğe geçelim mi?" önerisinde bulundu. "Bugün şefin mönüsünde az pişmiş biftek ve böbrek var. Çok severim. Ayak takımı gidip benden önce bitirsin istemem. Yemek yerken konuşabiliriz." Leon'u terasta mor begonvillerin sardığı bir pergolanın altındaki masaya götürdü, burada konuşmalarına kimsenin kulak misafiri olmasına imkân yoktu. Penrod beyaz peçetesini yakasına sıkıştırırken, "Herhalde Percy Andrew Fagan'ın yazılarını ve onlardan etkilenen önemli insanların mektuplarını göstermiştir?" dedi.</p>

  <p>Leon, "Evet, gördüm efendim," diye cevap verdi. "Aslında onları utanç verici buldum. Şamata yapıyorlar. Ben kesinlikle Afrika'nın en büyük avcısı değilim. O Kermit Roosevelt'in şakasıydı ama Fagan ciddiye almış. İşin aslı, ben hâlâ acemiyim." ,</p>

  <p>"Bunu sakın itiraf etme Leon. Bırak ne isterlerse onu düşünsünler. Hem duyduğum kadarıyla çabuk öğreniyormuşsun." Penrod keyifle gülümsedi. "İşin aslı, benim de bu numarada küçük bir katkım oldu. Küçük, zekice bir müdahale iyi olur diye düşündüm." ,</p>

  <p>Leon irkilmişti. "Nasıl bir müdahale amca?"</p>

  <p>"İlk makaleler çıktığında Londra'daydım. Bana bir fikir verdiler. Berlin elçiliğimizdeki askeri ataşeye telgraf çekip, bu yazılan Alman basınına, özellikle de kaymak tabakanın okuduğu spor ve avcılıkla ilgili yayınlarda yayınlamasını istedim. İngiltere'de olduğu gibi Almanya'da da o tür insanların çoğu spora hevesli olur ve kendi av şatoları filan vardır. Planını burada seninle safariye çıkmayı istemelerini sağlamaktı. Böylece benim adıma bilgi toplayabilirsin, o da savaş zamanında paha biçilmez bir şey olur."</p>

  <p>"Niye bana güvenip sırlarını açsınlar ki amca?"</p>

  <p>"Leon, oğlum, kendi özelliklerinden bu kadar habersiz olmana inanamıyorum. İnsanlar, özellikle de Frâulein'lar ve matmazeller senden hoşlanıyor. Safari yaşantısında Doğa Ana ve onun yaratıklarına yakın olmak, en katı insanların bile yumuşamasına, gardını indirmesine ve daha özgürce konuşmasına neden olur. Hanımların korse ve jartiyer bağcıklarını gevşettiğini söylememe gerek bile yok. Ve Kayzer Almanya'sının önemli bir ferdi, belli başlı sanayicilerinden biri veya bunların eşleri neden senin gibi temiz yüzlü, masum birinin alçak bir gizli ajan olduğundan şüphelensin ki?" Penrod parmağını kaldırıp uçuşan beyaz kanza'sı, kırmızı kuşağı ve püsküllü fesiyle ortalıkta dolanan başgarsona işaret etti. "Malonzi! Lütfen benim özel mahzenimden bize bir şişe 1879 Chateau Margaux getirin."</p>

  <p>Malonzi, beyaz eldivenli ellerinde hafif tozlu bordo şişeyi gereken saygıyla taşıyarak masaya geldi. Penrod, onun törensel bir havayla mantarı çıkarışını, koklayışını, sonra da parlak kırmızı şarabı sürahiye boşaltmasını izledi. Adam ilk birkaç damlayı kristal bir kadehe koydu. Penrod kadehi çevirip içkiyi kokladı. "Mükemmel! Sanırım bunu beğeneceksin Leon. Kont Pillet-Will bu özel mahsulle Premier Grand Prix Ödülü almıştı."</p>

  <p>Leon'un da bu soylu şaraba gereken saygıyı sunmasından sonra, Penrod yine Malonzi'ye işaret edip üzeri nar gibi kızarmış, dumanı tüten soslu bifteklerle böbreği getirmesini istedi. Sonra büyük bir iştahla yemeğine girişip, ağzı doluyken, "Mektuplarına, özellikle de Almanya'dan gelenlere iznin olmadan baktım," dedi. "Ağımıza hangi balıkların takıldığını görmek için fazla sabredemedim. Umarım aldırmazsın?"</p>

  <p>"Hiç önemli değil amca. Nasıl isterseniz öyle davranın."</p>

  <p>"İlgimize layık altı tanesini seçtim, sonra da Berlin'deki askeri ataşemize telgraf çekip belirli bazı konularda görüşlerini istedim."</p>

  <p>Leon temkinle başını salladı.</p>

  <p>"Mektupların dördü sosyal, siyasi ya da askeri bakımdan önemli ve etkili kişilerden geliyor. Devletin her türlü işine vakıflar ve konseyine üye değillerse o zaman da Kayzer Bill'in sırdaşı konumundalar. Kayzerin Britanya ve imparatorluğumuz da dahil, tüm Avrupa'yla ilgili niyetlerini ve hazırlıklarını bilen kişiler." Leon yine başını salladı ve Penrod devam etti. "Konuyu Percy Phillips'le de tartıştım ve ona senin diğer tüm sorumluluklarının ötesinde, İngiliz Askeri İstihbaratı'nda görev yapan bir subay olduğunu söyledim. O da mümkün olan her şekilde bizimle işbirliği yapmayı kabul etti."</p>

  <p>"Anlıyorum efendim."</p>

  <p>"Diğerlerinin arasından seçtiğimiz müşteri Prenses Isabella Madeleine Hoherberg von Preussen von und zu Hohenzollern. Kendisi kayzerin kuzeni ve kocası da Alman Yüksek Komuta heyetinden Mareşal Walter Augustus von Hoherberg."</p>

  <p>Leon gerektiği şekilde etkilenmiş görünüyordu.</p>

  <p>"Bu arada Almancan ne durumda Leon?" .</p>

  <p>"Eskiden fena sayılmazdı, ama şimdi biraz paslanmıştan daha iyi amca. Okulda hem Almanca, hem Fransızca eğitim almıştım."</p>

  <p>"Sicil kayıtlarında gördüm. Belli ki dile karşı özel bir yeteneğin var. Kulağın iyi herhalde. Percy, Kiswahili ve Maa dillerini de anadilin gibi konuştuğunu söyledi. Almanca pratik yaptın mı hiç?"</p>

  <p>"Bir tatilimde bilim adamlarıyla Kara Orman'da yürüyüşe katılmıştım. Orada iyi anlaştığım yerlilerle tanıştım. Biri de Ulrike adında bir kızdı."</p>

  <p>Penrod, "Dil öğrenmek için en uygun yer," dedi. "Çarşafların altı."</p>

  <p>"Oraya hiç varmadık efendim, ne yazık ki."</p>

  <p>"Umarım öyle olmuştur, senin gibi iyi yetişmiş bir beyefendiye yakışmazdı." Penrod gülümsedi. "Neyse, dilini güçlendirsen iyi olur. Yakında vaktinin büyük kısmını Almanlarla geçireceksin, üst sınıf Fraulein'lar hakkında duyduklarıma bakılırsa, bunun da büyük kısmı çarşafların altında olabilir. Acaba bu durum senin yüksek ahlaki değerlerini sarsar mı?"</p>

  <p>"Koşullara uymaya çalışırım amca." Leon gülmemek için kendini zor tutuyordu.</p>

  <p>"İyi çocuk. Bunu kral ve ülken için yapacağını unutmazsın artık."</p>

  <p>Leon, "Görev çağırınca biz kimiz ki o çağrıya uymayalım?" dedi.</p>

  <p>"Kesinlikle. Ben de bundan iyi ifade edemezdim kendimi. Ve korkma, sana bir lisan hocası ayarladım bile. Adı Max Rosenthal. Alman Doğu Afrika'sına gelmeden önce Wieskirche'deki Meerbach Motor Şirketi'nde mühendis olarak çalışıyormuş. Geldikten birkaç yıl sonra Darüsselam'da bir otel işletmeye başlamış. Orada konyak şişesiyle geliştirdiği yakın ilişki yüzünden işini kaybetmiş. Ama sadece dönem dönem sarhoş. Ayık olduğu zamanlarda da birinci sınıf iş çıkarıyor. Percy'i onu işe alması için ikna ettim, safari kamplarınızda çalışacak ve senin dilini geliştirmene yardım edecek."</p>

  <p>Kulüpten ayrılırken Penrod, Leon'un kolunu tutup ciddi bir tavırla, "Casusluk işinde yeni olduğun için sana bir tavsiyem var. Hiçbir şeyi yazma. Gözlemlerini asla kâğıda dökme. Her şeyi kafana kaydet ve yüz yüze geldiğimizde bana anlat."</p>

  <p>***</p>

  <p>Leon, Tandala Kampı'nda Max Rosenthal'la tanışınca, bu iriyarı, koca elli, ayaklı, pervasız ve neşeli adamı hemen sevdi.</p>

  <p>"İyi günler." dedikten sonra tokalaştılar. "Bundan sonra birlikte çalışacağız. İyi anlaşacağımızdan eminim," dedi.</p>

  <p>Max, göbeğini hoplatan sesli bir kahkaha attı. "Ah zo! Biraz Almancanız var. Çok iyi."</p>

  <p>Leon, "Çok da iyi değil," diye düzeltti. "Ama geliştirmeme yardım edeceksiniz."</p>

  <p>Max neredeyse ilk günden çok değerli, yetenekli bir öğretmen ve çalışkan, becerikli bir çalışan olduğunu kanıtlayıp, Leon'u kamp organizasyonu ve erzak temini gibi sıradan işlerden kurtardı. Hennie du Rand'la ikisi iyi bir ekip olup Leon'a da safari işinin gerektirdiği örgütsel ve mali konuları öğrenme fırsatı tanıdılar. Leon, Max'la sadece Almanca konuşma kuran koydu ve böylece dile hâkimiyeti şaşırtıcı bir hızla güçlendi.</p>

  <p>Leon, Prenses Isabella Madeîeine Hoherberg von Preussen von und zu Hohenzoiiern'in Bremerhavenden kalkan Alman transatlantiği SS Admiral'ın bir sonraki seferiyle Afrika'ya gelmeyi kararlaştırdığını belirten telgrafı aldığında. Lort Eastmont'un safarisinin başlamasına sadece haftalar kalmıştı. Kraliyetle ilgili sorumlulukları yüzünden Afrika'da ancak altı hafta kalabilecekti. Kendisi geldiğinde her şeyin hazır olmasını istiyordu.</p>

  <p>Bu buyurgan telgraf Tandala Kampı'nın altını üstüne getirdi. Percy öfkeyle ortalıkta dolanıp, Leon'la ekibinin Eastmont için yapılmış hazırlıkları değiştirmek için çılgınca koşuşturmalarına destek değil köstek oluyordu. Şimdi aynı anda yürütülmesi gereken iki safarileri vardı ve daha önce hiç böyle bir durum yaşanmamıştı. Hayatı kolaylaştıran tek şey, Lort Eastmont dört aylık bir organizasyon istediği halde prensesin sadece altı hafta kalacak oluşuydu. Leon, prensesi gemiye gönderir göndermez bütün ekibiyle safarinin geri kalanı için Percy'nin yardımına koşacağına söz vermişti.</p>

  <p>Buna göre, prenses Admiral gemisiyle Kilindini Lagünü'ne vardığında Leon onu karşılamaya gitti. Kadın kamarasından çıkana kadar güvertede bir saate yakın bekledi. Sonunda prenses arta güverteye çıktığında, gemi kaptanıyla dört kıdemli subayı da yaltaklanarak peşinden gelmekteydi. Prensesin sekreteriyle iki güzel oda hizmetçisini de içeren maiyeti de arkalarındaydı.</p>

  <p>Prenses gün ışığına çıktığında çarpıcı bir görünüm sergiledi. Leon daha önce fotoğraflarını görmüştü, ama canlı olarak karşısında görmeye hazır değildi. İlk önce uzun boyundan ve ince bedeninden etkilendi. Kadın neredeyse Leon kadar uzundu, ama belini iki eliyle sarabilirdi. Vücudunun üst kısmı erkek çocukları gibiydi ve duruşu otoriterdi. Çelik gibi gözleri insanın içine işliyordu, hatları bıçkı gibi sert ve keskindi. Mükemmel dikilmiş, bileklerine kadar inen yeşil bir binici elbisesi giymişti. Eteğinin altından görünen çizmelerinde pahalı deriye has ışıltılar vardı. Şaşırtıcı bir şekilde belinde 9 mm.'lik bir Luger tabanca ve sol elinde geniş kenarlı safari şapkası vardı. Kül şansı saçı iki kalın tutam halinde tepede topuz yapılmıştı. Leon, Penrod'dan kadının elli iki yaşında olduğunu öğrenmişti, ama en fazla otuz görünüyordu.</p>

  <p>"Majesteleri, hizmetinizdeyim."</p>

  <p>Prenses, Leon'un baş selamını kabul etmek zahmetine girmedi ve sanki az önce iğrenç bir şekilde gaz çıkarmış gibi davranmaya devam etti. Sonunda konuştu, sesi buz gibiydi. "Çok gençsiniz."</p>

  <p>"Majesteleri, bu uygunsuz kusurum için sizden özür dilemeliyim. Zamanla düzeleceğini umuyorum."</p>

  <p>Prenses gülümsemedi. "Gençsiniz dedim. Fazla gençsiniz demedim." Sağ elini uzattı.</p>

  <p>Leon tuttuğu eli de kadının ifadesi kadar sert ve soğuk buldu. Kemikli beyaz elin birkaç santim üstünde havayı öptü. Elin üstündeki minik çizgiler kadının gerçek yaşını onaya koyuyordu.</p>

  <p>Leon, "Britanya Doğu Afrika'sı bölge valisi özel trenini Nairobi'ye gitmek için emrinize tahsis etti," dedi.</p>

  <p>"Ja! Uygun ve beklenen bir davranış."</p>

  <p>"Ekselansları ayrıca, sizin için uygun olan zamanda Valilik Sarayı'nda verilecek özel akşam yemeğini onur konuğu olarak şereflendirmenizi istirham ediyor prenses."</p>

  <p>"Ben Afrika'ya ikinci sınıf devlet memurlarıyla yemek yemeye gelmedim. Hayvan öldürmeye geldim. Bir sürü hayvan."</p>

  <p>Leon tekrar başını eğdi. "Derhal madam. Majestelerinin tercih ettiği özel bir hayvan türü var mı acaba?"</p>

  <p>Kadın, "Aslan!" diye cevap verdi. "Ve domuz."</p>

  <p>"Birkaç fille bizona ne dersiniz?"</p>

  <p>"Hayır. Sadece büyük aslanlar ve uzun dişli domuzlar."</p>

  <p>&nbsp;***</p>

  <p>Doğaya açılmadan önce prenses, Leon'un onun için hazırlattığı tüm safkan atları tek tek denedi. Ata erkekler gibi bacaklarını ayırarak biniyordu. Leon, onun küçümser bir edayla ilk ata yaklaşışını, etrafında iki tur attıktan sonra zarafetle eyere tırmanıp hayvanı kendi isteklerine boyun eğdirişini görünce, çok iyi bir binici olduğunu anlamıştı. Aslında onun gibi ata binen başka kadın pek görmemişti.</p>

  <p>Tandala'dan ayrılıp vahşi hayvan sürülerinin arasına dalınca prenses sadece aslan ve domuz istediğini unutmuş ve çok daha az seçici biri haline gelmişti. Ferlach'tan Joseph Just tarafından yapılmış nefis, küçük bir 9.3x74 Mannlicher tüfeği vardı, Wilhelm Roöder de tüfeğin üstüne altın varakla birbirleriyle azgınca oynaşan yan keçi yarı, insan orman tanrıları ve çıplak orman perileri işlemişti. Prenses atından inmeden, koşmakta olan üç Grant ceylanını üç yüz metre mesafeden arka arkaya üç atışla vurunca, Leon muhtemelen tanıdığı kadın ya da erkek en iyi atıcıyla karşı karşıya olduğuna karar verdi.</p>

  <p>Kadın Mannlicher'i tekrar doldururken, "Evet, bir sürü hayvan öldürmek istiyorum," dedi. Afrika'ya geldiğinden beri yüzünde ilk kez sıcak bir tebessüm vardı.</p>

  <p>***</p>

  <p>Prensesi, Lusima Ana'yla tanıştırmak için Lonsonyo Dağı'na götürdüğünde, Leon iki kadının anında gösterdiği karşılıklı tepkiye hiç hazır değildi. Mecazi anlamda kamburlarını çıkarıp iki kedi gibi atışmaya başlamışlardı. Lusima, Leon'a, "M'bogo, bu kadında birçok karanlık, derin tutku var. Hiçbir erkek onu anlayamaz. Mamba yılanı kadar zehirli. Sana söz verdiğim kadın bu değil. Kendini koru," dedi.</p>

  <p>Prenses, "O cadı ne dedi?" diye sordu. İki kadın arasındaki düşmanlık havada statik elektrik gibi kıvılcımlar yaratıyordu.</p>

  <p>"Sizin çok güçlü bir hanım olduğunuzu Prenses."</p>

  <p>"O ineğe söyle bunu unutmasa iyi olur."</p>

  <p>Sıra konsey ağacının altında tüfeklerin kutsanmasına geldiğinde Lusima yine kulübesinin önünde törensel süsleriyle belirdi, ama Mannlicher'in aslan postunda yattığı yere on adım kala durdu. Yüzü kurumuş çamur rengi aldı.</p>

  <p>Leon alçak sesle, "Canını sıkan nedir Ana?" diye sordu.</p>

  <p>"Bu bunduki şeytan işi. Beyaz saçlı kadın benim kadar güçlü bir büyücü. Kendi bunduki'sine beni korkutan bir büyü yapmış." Kulübesine doğru döndü. "Bu cadı Lonsonyo Dağı'ndan gidene kadar kulübemden çıkmayacağım."</p>

  <p>Leon, "Lusima hastalanmış. Kulübesine gidip dinlenmek zorundaymış," diye tercüme etti.</p>

  <p>"Ja, onun derdini gayet iyi biliyorum." Prenses nadir görülen ince dudaklı tebessümlerinden birini sergiledi.</p>

  <p>***</p>

  <p>Yirmi gün sonra, Manyoro'yla Loikot'un aslansız bölge olarak tanımladıkları bir yerde, prenses, yabandomuzu katliamına devam etsin diye şafakla birlikte atlarına binip kamptan ayrıldılar; üçü gerçekten çok uzun dişli olmak üzere, şimdiden elliden fazla aslan vurmuşlardı. Kamptan bir kilometre uzaklaşmamışlardı ki, açık arazinin orta yerinde tek başına duran siyah yeleli dev gibi bir aslanla karşılaştılar. Prenses hiç duraksamadan ve atından inmeden küçük Mannlicher'ini doğrulttu ve bir cerrah hassasiyetiyle mermiyi aslanın beynine gönderdi.</p>

  <p>Normal şartlarda iki Masai'nin bu performans karşısında daha coşkulu olmaları gerekirdi, ama hayvanın postunu yüzmeye başladıklarında her ikisi de oldukça durgundular. Tebriklerini sunmak Leon'a kaldı ve prenses de bunu hiç umursamadı. Loikot'un Manyoro'ya, "Bu aslanın burada olmaması gerekirdi. Nereden geldi ki?" diye mırıldandığını duydu.</p>

  <p>Manyoro somurtkan bir ifadeyle, "Nywele Mweupe getirtti," diye cevap verdi. Prensese Swahili dilinde. "Beyaz saç" adını vermişlerdi. Manyoro ismin önüne "Memsahib" veya "Beibi" gibi herhangi bir saygı unvanı koymamıştı.</p>

  <p>Leon, "Manyoro, senin için bile bu kadarı aptallık," diye çıkıştı. "Aslan yabandomuzu leşlerinin kokusuna gelmiştir." Havada isyan kokusu vardı. Lusima, Manyoro'ya bir şeyler söylemiş olmalıydı.</p>

  <p>Manyoro abartılı bir kibarlıkla, "Bwana daha iyi bilir," dedi, ama o arada ne Leon'a bakmış, ne de gülümsemişti. İki Masai postu yüzmeyi bitirdikten sonra prenses için aslan dansı yapmayarak ayrı bir yerde oturup enfiye çektiler. Leon bunu vurgulayınca Manyoro cevap vermedi, ama Loikot, "Dans edip şarkı söyleyemeyecek kadar yorgunuz," diye mırıldandı.</p>

  <p>Katlanan yeşil postu sırtlayıp kampa doğru yola koyulduğunda, Manyoro'nun Nandi okuyla vurulan bacağındaki aksama her zamankinin aksine iyice belirginleşmişti. Bu da onun itirazını ya da hoşnutsuzluğunu gösterme yoluydu.</p>

  <p>Kampa girince prenses eyerinden atladı ve uzun adımlarla yürüyüp çadırın önündeki katlanır koltuğa oturdu. Binici kırbacını masaya attı, şapkasını çıkarıp çadıra fırlattı, sonra da örgülerini savurup, "Courtney, beceriksiz aşçına söyle bana bir fincan kahve getirsin," dedi.</p>

  <p>Leon isteği mutfak çadırına iletti ve birkaç dakika sonra İsmail gümüş bir tepsi üstünde buharları tüten bir kahveyle koşturdu. Tepsiyi masaya bırakıp fincanı prensesin önüne koydu. Sonra da kadının koltuğunun arkasında durup kovalanmayı bekledi.</p>

  <p>Prenses fincanı dudaklarına götürüp bir yudum aldı. Yüzünde bir tiksinti ifadesi belirdi ve fincanı çadıra fırlattı. "Siz, beni dişi domuz mu sanıyorsunuz ki önüme bu domuz yemini koyuyorsunuz?" diye bağırdı. Masadan binici kırbacını kapıp ayağa fırladı. "Bana saygılı davranmayı öğreneceksin köle." Kırbacı İsmail'in yüzüne indirmek üzere kolunu kaldırdı. İsmail, kendini korumak için hiçbir şey yapmadı ama dehşet ve şaşkınlıkla kadına bakakaldı.</p>

  <p>Kadın kırbacı indiremeden Leon yerinden fırlayıp bileğinden yakaladı. Prensesi kendine doğru çevirdi. "Majesteleri, benim ekibimde kimse köle değil. Bu safariye devam etmek istiyorsanız bunu hiç unutmayın." Kadın boğuşmayı bırakana kadar bileğini tutmaya devam etti. Sonra da, "Şimdi çadırınıza gidip akşam yemeğine kadar dinlenmenizi öneriyorum," diye devam etti. "Belli ki aslan avının heyecanı sizi iyice hırpalamış."</p>

  <p>Leon bileğini bırakınca prenses hızla çadıra daldı. İsmail yemek zamanının geldiğini haber veren gongu çalınca da çadırından çıkmadı ve Leon yemeğini yalnız yedi. Yatmaya gitmeden önce gizlice prensesin çadırını kontrol etti ve kandilinin hâlâ yandığını gördü. O da kendi bölümüne gidip av defterini doldurmaya başladı. Çadırda yaşanan olayla ilgili bir şeyler yazacakken aklına Penrod'un uyarısı geldi. O da duygularını yazmak yerine, "Bugün prenses çok iyi bir binici ve atıcı olduğunu bir kez daha kanıtladı," diye yazdı. "Devasa aslanın karşısında sergilediği soğukkanlı tutum olağanüstüydü. Kendisini tanıdıkça avcılık yeteneklerine olan hayranlığım artıyor."</p>

  <p>Sayfanın üstünde kurutma kâğıdı gezdirdi ve av defterini tekrar çekmecesine koyarak kilitledi. Sonra, yarım saat boyunca amcası Penrod'un, Kitchener'le Pretoria'ya adını verdiği ve Boer Savaşı anılarını anlattığı kitabını okudu. Gözkapakları düşmeye başlayınca da kitabı kenara bırakıp soyundu ve cibinliğin altına girdi. Kandili üfleyip söndürdü ve iyi bir uyku çekmek üzere yatağına yerleşti.</p>

  <p>Gözlerini yeni kapamıştı ki, prensesin çadırının bulunduğu yerden gelen tabanca sesiyle irkildi. Aklına ilk gelen, aslan ya da leopar gibi tehlikeli bir hayvanın çadıra girdiğiydi. Cibinlikle biraz boğuştuktan sonra yataktan çıkıp, acil durumlar için her zaman hazırda tuttuğu Holland'ı kaptı. Sadece pijamasının altını giymiş olarak kadının çadırına koştu. Kandilinin hâlâ yandığını gördü.</p>

  <p>"Majesteleri iyi misiniz?" diye seslendi. Cevap gelmeyince sinek telini itip tüfeği ateşe hazır durumda içeri daldı. Sonra şaşkınlık içinde durdu. Prenses çadırın ortasında duruyordu. Gümüş saçları dalga dalga beline kadar inmekteydi. Neredeyse şeffaf denecek pembe bir gecelik giymişti. Kandil arkasında durduğu için uzun, ince bedeninin hatları tamamen ortadaydı. Ayakları çıplaktı ve şaşılacak kadar küçük ve biçimliydi. Bir elinde binici kırbacı, diğerinde 9 mm.'lik Luger tabancası vardı. Havada hâlâ barut kokusu hissediliyordu. Öfkeyle çarpılmış yüzünde alev alev yanan safir gibi gözlerle Leon'a baktı. Luger'i kaldırıp branda tavana bir daha ateş etti. Sonra da silahı, neredeyse çadırın yarısını kaplayan devasa yatağın üstüne fırlattı.</p>

  <p>"Seni aşağılık herif! Bütün hizmetkârlarının önünde bana pislik muamelesi yapabileceğini mi sanıyorsun?" Bunu söylerken kırbacını hırsla sallayarak Leon'a doğru birkaç adım atmıştı. "Senin de yanında çalışan o yaratıklardan hiçbir farkın yok."</p>

  <p>Leon, "Lütfen kendinize hâkim olun madam," diye uyardı.</p>

  <p>"Sen benimle böyle konuşmaya nasıl cüret edersin? Ben Hohenzollern Sarayı'na mensup bir prensesim. Sense avam tabakasından bir zavallısın." Kadın çok iyi İngilizce konuşuyordu. Soğuk bir gülümsemeyle, "Ah, zo! Sonunda kızabildin demek köle! Kavga istiyorsun, ama cesaretin yok. Karnın fazla yumuşak. Benden nefret ediyorsun ama tüm aşağılamalarıma katlanmak zorundasın," dedi.</p>

  <p>Kırbacını Leon'un ayaklarına doğru fırlattı. "Kaldır o tüfeği. Onunla yumuşak erkekliğini kurtaramazsın. Kırbacı al yerden!" Leon, Holland'ı çadırın girişindeki paspasın üstüne bıraktı ve kırbacı yerden kaldırdı. Öfkeden titriyordu. Kadının hakaretleri sinirlerini bozmuş ve patlama noktasına getirmişti. Kırbaçla ne yapacağından emin değildi, ama sağ elinde tutmak iyi geliyordu.</p>

  <p>"M'bogo, her şey yolunda mı? Silah sesleri duyduk. Bir sorun mu var orada?" Manyoro çadırın dışından alçak sesle bunları sorunca prenses birkaç adım geri çekildi.</p>

  <p>Leon, "Git Manyoro, ötekileri de götür. Ben seslenene kadar da hiçbiriniz gelmeyin," diye bağırdı.</p>

  <p>”Ndio, Bwana."</p>

  <p>Uzaklaşan ayak seslerini duydu ve prenses yüzüne güldü. "Yardım onlardan istemeliydin. Benim karşımda tek başına duracak cesaretin yok." Tekrar güldü. ”Ja, şimdi yine kızdın. Bu iyi işte. Beni kırbaçlamak istiyorsun ama cüret edemiyorsun." Yüzleri arasında birkaç santim kalana kadar eğildi.</p>

  <p>"Elinde kamçı var. Niye kullanmıyorsun? Benden nefret ediyorsun ama korkuyorsun da." Hiç beklenmedik bir şekilde Leon'un suratına tükürdü. Leon içgüdüsel olarak kırbacı savurdu ve darbe kadının yanağına geldi. Prenses elini kırmızı izin üstüne kapatıp acıklı bir sesle, "Evet! Bunu hak ettim. Kızınca güçlü oluyorsun." Sonra Leon'un ayaklarına kapanıp dizlerine yapıştı. Leon davranışından dolayı kendinden iğrenmişti titriyordu ve kamçıyı çadırın bir köşesine fırlattı.</p>

  <p>"Size iyi geceler dilerim majesteleri." Dönüp çıkmaya çalıştı, ama kadın ondan beklenmeyecek bir güçle bacağından çekti. Leon dengesini kaybedince de bütün ağırlığıyla sırtına abandı ve Leon altta prenses üstte yatağa devrildiler. Leon, "Deli misiniz?" diye sordu.</p>

  <p>Kadın, "Evet," dedi. "Deliriyorum senin için."</p>

  <p>Prenses, Leon'u bıraktığında şafağın sökmesine bir saat kalmıştı. Kendi çadırına dönerken onca gürültüye, kadının inlemelerine rağmen sekreteriyle hizmetçilerin çadırlarında ışık olmadığını fark etti. Hepsi de prensesin kaçamaklarına çoktan alışmış olmalıydı.</p>

  <p>***</p>

  <p>Ertesi sabah kahvaltıda prenses hiçbir şey olmamış gibi davrandı. Hizmetçilerine çıkıştı, sekreterine zalim şakalar yaptı ve ikinci fincan kahvesini bitirene kadar Leon'u görmezden gelip, kibar selamına bile karşılık vermedi. Sonra ayağa kalkıp, "Courtney, bugün domuz öldürmek için içimde büyük bir istek var," dedi.</p>

  <p>Leon'un ayarladığı küçük av hayvanlarını öldürmek prensese sonsuz zevk verdi. Leon'la iz sürücüler gür çalıların arasında bir yabandomuzunu kıstırıp, prensesin bulunduğu açık alana doğru sürüyorlardı. Hayvan çalıların arasından fırlar fırlamaz da kadın Mannlicher'le onu deviriyordu. Hizmetçilerinden güzel olan Heidi'ye yedek şarjörleri doldurmasını öğretmişti. Her biriyle altı atış yapıyordu ve boşalan anında değiştirebiliyordu. Hazneyi açıp boşalan şarjörün düşmesini sağlıyordu ve Heidi çocukluğundan beri yapmak zorunda olduğu dikiş işleriyle ustalaşmış pembe parmaklarıyla havada yakalıyordu. Sonra prenses dolu şarjörü yerine yerleştirip neredeyse hiç durmadan ateş etmeye devam ediyordu. Saniyeler içinde yirmi atış yapıyordu. Yabandomuzları sık sık avcıları şaşırtıyor, beklenmedik yerlerden kaçıyor veya majestelerine ateş etme fırsatı vermeden Leon'la adamlarına doğru koşuyordu. Bu gibi durumlarda prenses ya soğuk bir öf ke nöbetine kapılıyor Leon'la adamlarına sövüyor ya da biraz daha kan döktükten sonra buz gibi bir sessizliğe bürünüyordu.</p>

  <p>Akşamüzerine doğru safları Max Rosenthal, İsmail ve post yüzücülerle sıklaşan Leon ve iz sürücüler, safarinin en muhteşem sürek avını gerçekleştirmeyi başardılar. Prensesle yardımcısının önüne yirmi üç tane erkek, dişi ve yavru yabandomuzu sürmüşlerdi. Kadın yirmi ikisini öldürmeyi başardı. Kurtulan, tam o ateş ettiği sırada yön değiştiren yaşlı bir dişiydi. Mermi üstünden geçerken hiç beklemediği bir anda prensesin bacaklarının arasına dalıp kadını düşürmüştü. Eteği dizlerinin üstünde, şapkası gözlerine inmiş olarak doğrulup oturan prenses, "Seni küçük pis hilekâr!" diye bağırdı. Domuz ise flama gibi dimdik tuttuğu kuyruğuyla çalıların arasına dalıvermişti.</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
