<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Sonraki günlerde Manyoro boşlukta yüzdü. Bazen öyle derin bir komaya giriyordu ki Leon, kulağını göğsüne dayayıp nefes alıp almadığını kontrol etmek zorunda kalıyordu. Bazen de döşeğinde soluyor, inliyor ve bağırıyor, ateşler içinde yanarak dişlerini gıcırdatıyordu. Çılgınca debelendiği zamanlarda Lusima ve Leon iki yanına oturup kendine zarar vermemesi için onu tutuyorlardı. Geceler uzundu ve ikisi de uyumuyordu. Aralarındaki küçük ateşin başında alçak sesle saatler boyu konuşuyorlardı.</p>

  <p>Lusima, "Afrika'daki diğer vatandaşlarının çoğu gibi denizin ötesindeki uzak bir adada doğmadığını hissediyorum," dedi. Leon artık onun esrarengiz algılarına şaşılmıyordu. "Sen uzaktaki büyük bir nehrin kuzey kıyılarında doğmuşsun."</p>

  <p>Leon, "Evet," dedi. "Haklısın. Orası Kahire, nehir de Nil Nehri."</p>

  <p>"Sen bu kıtaya aitsin ve asla terk etmeyeceksin."</p>

  <p>"Bunu yapmayı hiç düşünmedim." Lusima uzanıp elini tuttu ve gözlerini yumup bir süre sessiz kaldı. "Anneni görüyorum," dedi. "Çok derin kavrayışı olan bir kadın. İkiniz ruhen çok yakınsınız. Ondan ayrılmanı istememiş."</p>

  <p>Leon'un gözlerine koyu gölgeler doluştu.</p>

  <p>"Babanı da görüyorum. Onun yüzünden çekip gitmişsin."</p>

  <p>"Bana çocukmuşum gibi davranıyordu. Yapmak istemediğim şeyleri yapmaya zorluyordu. Ben de yapmayı reddettim. Kavga ettik ve annemi mutsuz ettik."</p>

  <p>Lusima cevabı zaten bilen birinin havasıyla, "Ne yapmanı istemişti?" diye sordu.</p>

  <p>"Babam para delisidir. Hayatında başka bir şey yoktur, ne karısını düşünür ne çocuklarını. Sert bir adamdır ve birbirimizden pek hoşlanmayız. Sanırım ona saygısızlık etmedim ama hayran da değilim. Onunla çalışıp, kendi yaptıklarını yapmamı istiyordu. Umutsuz bir durumdu."</p>

  <p>"Sen de kaçtın?"</p>

  <p>"Kaçmadım. Çekip gittim."</p>

  <p>"Aradığın neydi?"</p>

  <p>Leon düşünceli bir ifadeyle, "Aslında bilmiyorum Lusima Ana," dedi.</p>

  <p>"Bulamadın mı?"</p>

  <p>Leon şüpheyle başını salladı. Sonra Verity O'Hearne'yi düşündü. "Belki," dedi. "Belki birini bulmuşumdur."</p>

  <p>"Hayır. Düşündüğün kadın değil. O sadece pek çok kadından biri."</p>

  <p>Soru ağzından kaçtı. "Nereden biliyorsun onu?" Sonra yanıtı da kendi verdi. "Tabii. Oradaydın. Ve çok şey biliyorsun."</p>

  <p>Lusima kıkırdadı ve uzun bir süre sessizlik oldu. Sıcak, huzurlu bir sessizlikti. Leon kadınla arasında güçlü bir bağ, sanki gerçek annesiymiş gibi bir yakınlık hissediyordu.</p>

  <p>Sonunda, "Yaşamakta olduğum hayattan memnun değilim," dedi. O ana kadar bunu hiç düşünmemişti, ama söylerken doğru olduğunu biliyordu.</p>

  <p>Lusima, "Asker olduğun için kalbinin söylediklerini yapamıyorsun," diyerek ona hak verdi. "Yaşlıların emrettiklerini yapmak zorundasın."</p>

  <p>Leon, "Sen anlıyorsun," dedi. "Ben hiç tanımadığım insanları öldürmeyi sevmiyorum."</p>

  <p>"Sana yol göstermemi mi istiyorsun M'bogo?"</p>

  <p>"Sana güveniyorum. Rehberliğine ihtiyacım var."</p>

  <p>Lusima o kadar uzun bir süre sessiz kaldı ki Leon yeniden konuşmayı düşündü. Sonra kadının gözlerinin ardına kadar açıldığını ve yukarı kaydığım fark etti, ateşin ışığında sadece gözakları görünüyordu. Kalçalarının üstünde ritmik bir şekilde sallanıyordu. Bir süre sonra konuştuğunda sesi değişmiş; alçak, kulak tırmalayıcı bir hale gelmişti. "İki erkek var. İkisi de baban değil, ama ikisi birlikte babandan daha önemli olacaklar," dedi monoton bir sesle. "Başka bir yol var. Erkek olmayan o gri erkeklerin yolunu izlemelisin." Uzun, hırıltılı, bir soluk aldı. "Vahşi yaratıkların gizemli yollarını öğrenirsen öteki adamlar bu bilgini ve anlayışını ödüllendirecekler. Güçlü erkeklerin ulu yolundan gideceksin ve seni de eşitleri sayacaklar. Pek çok kadın olacak ama sadece bir tanesi pek çok kadının yerini tutacak. Sana bulutlardan gelecek. Onlar gibi sana bir sürü yüz gösterecek." Durup boğazının derinlerinden boğulur gibi bir ses çıkardı. Leon ürpertiyle kadının doğaüstü bir kehanette bulunduğunu kavradı. Sonunda Lusima şiddetle titreyip gözlerini kırpıştırdı. Gözleri tekrar aşağı kaydı ve Leon yüzüne odaklanmış kara gözbebeklerine bakabildi. Kadın yumuşak bir sesle, "Sözlerime kulak ver oğlum," dedi. "Yakında seçim yapma vaktin gelecek."</p>

  <p>"Anlattıklarından hiçbir şey anlamadım."</p>

  <p>"Zamanı geldiğinde anlayacaksın. Bana ihtiyaç duyduğunda hep yanında olacağım. Annen değilim ama annenden öte olacağım."</p>

  <p>Leon, "Konuşmaların bilmeceyle dolu Ana," dedi ve Lusima sevecen ama esrarengiz bir tavırla gülümsedi.</p>

  <p>***</p>

  <p>Ertesi sabah kendine gelen Manyoro çok güçsüz ve perişandı. Doğrulup oturmaya çalıştı ama bunu yapacak takati yoktu. Uykulu uykulu yüzlerine baktı. "Neler oldu? Burası neresi?" Sonra annesini tanıdı. "Ana, sahiden sen misin? Rüya sanmıştım. Düş görüyordum."</p>

  <p>Lusima, "Lonsonyo Dağı'ndaki manyatta'ında güvendesin," dedi. "Nandi okunu bacağından çıkardık."</p>

  <p>"Ok mu? Doğru, hatırlıyorum... Nandi'ler?"</p>

  <p>Köle kızların getirdiği kan ve süt karışımım çenesinden akıta akıta büyük bir iştahla içti. Soluyarak tekrar uzandı. Sonra ilk kez Leon'un da loş kulübede çömelmiş olduğunu fark etti. "Bwana!" Bu kez oturmayı başarabilmişti. "Hâlâ yanımda mısın?"</p>

  <p>"Buradayım." Leon sessizce yanına gitti.</p>

  <p>"Ne zamandır? Niombi'den çıkalı kaç gün oldu?"</p>

  <p>"Yedi."</p>

  <p>"Nairobi karargâhındakiler öldüğünü ya da kaçtığını sanacak." Leon 'un gömleğini kavrayıp telaşla sarstı. "Karargâha rapor vermelisin Bwana. Benim yüzünden görevini ihmal edemezsin."</p>

  <p>"Yürüyecek hale geldiğinde Nairobi'ye birlikte döneceğiz."</p>

  <p>"Hayır, Bwana, hayır. Sen bir an evvel gitmelisin. Binbaşının sana dost olmadığını biliyorsun. Başına dert açar. Senin hemen gitmen lazım, ben de iyileşince gelirim."</p>

  <p>Lusima, "Manyoro haklı," diye araya girdi. "Burada yapacak bir şeyin yok. Nairobi'deki şefine gitmen lazım." Leon zaman duygusunu yitirmişti, ama şimdi bir suçluluk şokuyla tabur karargâhıyla en az üç haftadır temas kurmamış olduğunu anlıyordu. Lusima, "Loikot sana tren yoluna kadar eşlik eder. Ülkenin o bölgesini iyi bilir. Onunla git," diye ısrar etti.</p>

  <p>Leon, "Tamam," diyerek ayağa kalktı. Yolculuk için herhangi bir hazırlık yapması gerekmiyordu. Ne silahı, ne eşyası vardı ve üstündeki parçalanmış üniforma dışında kıyafeti yoktu.</p>

  <p>Lusima ona bir Masai shuka'sı temin etti. "Yanına katabileceğim en iyi koruma bu. Seni güneşten ve soğuktan korur. Nandi'ler kırmızı shuka'darı korkarlar, aslanlar bile kaçar görünce."</p>

  <p>"Aslanlar da mı?" diyen Leon tebessümünü bastırdı.</p>

  <p>"Göreceksin." Lusima da gülümsüyordu.</p>

  <p>Karar verildikten bir saat sonra Loikot'la yola çıktılar. Çocuk önceki mevsimin yağışları sırasında babasının sürülerini tren yoluna kadar kuzeye götürdüğünden bölgeyi gayet iyi biliyordu.</p>

  <p>Leon'un ayakları çizmelerini giyebilecek kadar iyileşmişti. Dikkatle sekerek Loikot'un peşinden aşağıdaki büyük düzlüğe indi. Eteğe varınca bağcıklarını düzeltmek için durdu. Tekrar doğrulduğunda başını yukarı kaldırdı ve Lusima'nın yamacın tepesinde durduğunu gördü. Veda etmek üzere kolunu kaldırdı ama kadın karşılık vermedi. Arkasını dönüp yürüdü ve Leon'un görüş mesafesinden çıktı.</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
