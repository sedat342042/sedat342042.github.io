<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>O geceki yemek ana salonda, gerektiğinde iki yüz elli kişi alabilen uzun ceviz masada yenen resmi bir davetti. Yukarıdaki bir galeride orkestra hafif parçalar çalıyordu. Meşe kaplama duvarlar yüzyılların etkisiyle perdahlanmıştı ve üzerlerinde von Meerbach'ın atalarının portreleri, av sahneleri, çatal çatal boynuzlar ve yabandomuzu dişleri asılıydı.</p>

  <p>Erkekler merasim üniforması giyip kılıç kuşanmış, madalyalarını takmıştı. Hanımlarsa ipekler, satenler ve ışıl ışıl mücevherlerle göz kamaştırıyordu. Eva von Wellberg güzelliği ve şıklığıyla hepsinden daha üstündü ve bu gece Otto, ona karşı alışılmadık bir düşkünlük gösteriyordu. Her fırsatta ta karşıdan onunla konuşuyor, bir anısını anlatırken onu da katıyor, tartışılan konu üstünde fikir sorup, onay istiyordu.</p>

  <p>Orkestra Strauss valslarına başlayınca Eva'ya tamamen el koydu. İriyarı bir erkek olarak Otto'nun ayakları çok hafifti ve büyük bir Afrika bizonunun görüntüsüne sahipti. Kollarının arasında Eva gölden esen meltemle eğilip bükülen sazlar gibi zarif ve narin kalıyordu. Otto çarpıcı bir çift olduklarının farkındaydı ve pistte, hayranlık dolu bakışlarının tadını çıkarıyordu.</p>

  <p>Gecenin bitmesine yakın, bir trompetçi gelip dikkatleri üstüne çekti. Sonra orkestra ve hizmetkârlar salondan gönderildi. Uşak da pencereleri ve kapılara kapattıktan sonra son kapıyı da kendi arkasından kapatarak çekildi. Ses geçirmez kapılara silahlı nöbetçiler dikilmişti ama seçkin topluluk yalnızdı. Otto zaferini kutlamak için dayanılmaz bir istek duyuyordu. Başarılarının salondaki herkes tarafından bilinmesini ve onların övgü dolu sözlerini duymayı istiyordu.</p>

  <p>Nihayet orada bulunan en kıdemli subay, Oramiral Ernst von Gallwitz, ev sahibinin konukseverliğine teşekkür etmek, Wieskirche'de yarattıktan teknoloji harikalarını övmek üzere ayağa kalktı. Sonra da bu anı akıllıca kullanarak, "Bütün dünya ve düşmanlarımız yakında Graf Otto'nun mucizevi eserinin bir gösterisine tanık olacak," dedi. "Burada dostlar arasında olduğumuza göre, muhterem önderimiz Kayzer II. Wilhelm'in bu olağanüstü makineye ta en başından beri büyük bir ilgi gösterdiğini söyleyebilirim. Yemek için üstümüzü değiştirirken kendisine telefon edip bugün burada gördüklerimizi rapor etme fırsatım oldu. Şimdi de majestelerinin Graf Otto'ya derhal düşmanımızı dehasıyla şaşırtacak bir planı yürürlüğe koyması için koşulsuz yetki verdiğini zevkle açıklıyorum."</p>

  <p>Masanın başındaki Graf Otto'ya döndü. "Hanımlar beyler, aramızda oturan bu adamın kelimenin tam anlamıyla bu savaşın kaderini elinde tuttuğunu söylemek abartılı olmaz. Kendisi destansı bir yolculuğa başlamak üzere ki bunu başarıyla tamamlarsa düşmanın hiç haberi olmadan bütün bir kıtayı avucumuza almış olacağız."</p>

  <p>Graf Otto alkışları kabul etmek üzere ayağa kalktı. Gururla ışıldıyordu ama oramirale yaptığı kısa teşekkür konuşması mütevazı ve kendi önemini hafife alan bir konuşmaydı. Bu yüzden ona daha çok hayran oldular.</p>

  <p>Çok sonra, şatoda Otto'nun özel kanadında yatmaya hazırlanırken Eva onun kendi banyosunda şarkı söylediğini duydu, arada sırada da bir kahkaha patlatıyordu.</p>

  <p>Onun ruh haline uygun olarak üstüne en baştan çıkarıcı saten geceliklerinden birini giydi. Saçını açıp taramaya başladı. Bundan hoşlandığını biliyordu. Sonra da ustaca rimel sürüp yüzüne dalgın ve üzgün bir ifade verdi. Bunları yaparken aynadaki görüntüsüne, "Senin henüz haberin yok, ama nereye gittiğini biliyorum ve ben de seninle Afrika'ya... ve Porsuk'a dönüyorum sevgili Otto," diye fısıldadı.</p>

  <p>Otto yatak odasına girdiğinde üzerinde Eva'nın daha önce hiç görmediği bir ropdöşambr vardı. Dolaplar dolusu giyilmemiş kıyafeti olduğu için şaşılacak bir durum sayılmazdı, öyle ki kıyafetleriyle başa çıkmak için dört tane vale görevlendirilmişti. Bunların yansı hiç giyilmemişti. Üzerindeki sabahlık altın rengi ve imparatorluk moruydu, astarı kırmızıydı ve etekleri neredeyse yerleri süpürüyordu. Bütün şaşaasına rağmen Otto üstünde rahat bir tavırla taşıyordu. Hâlâ günün başarısıyla havalarda uçar vaziyetteydi, bağışlanan onurun ve alkışların etkisi altındaydı. Otto'da bu durum kaçınılmaz olarak başka yerlere vuruyordu ve Eva ipek pijamasının altında erkekliğinin kabardığını görebiliyordu.</p>

  <p>Kendisiyse odanın ortasında trajik bir vaziyette beklemekteydi. Birkaç saniye Otto, onun bu halini fark etmemiş gibi göründü, ama onu kollarına alıp göğüslerini sıkıştırmaya başlayınca soğukluğunu algılayıp yüzüne bakmak üzere geri çekildi. "Canını sıkan nedir aşkım?"</p>

  <p>"Yine uzaklara gidiyorsun ve bu sefer seni sonsuza kadar kaybedeceğimi biliyorum. Geçen sefer neredeyse aslanlara yem olacaktın, beni de o vahşi Nandi'ler kaçırdı. Şimdi yine feci bir şeyler olacak." Menekşe gözlerinden yaş gelmesini sağladı. "Beni bir daha bırakamazsın," diye hıçkırdı. "Lütfen! Lütfen gitme!"</p>

  <p>"Gitmek zorundayım." Şaşırmış ve anlayamamış gibiydi. "Biliyorsun ki kalamam. Bu benim görevim ve söz verdim."</p>

  <p>"O zaman beni de götürmelisin. Beni bırakıp gidemezsin."</p>

  <p>"Seni de mi götüreyim?" Tamamen kafası karışmıştı. Bu fikir aklına hiç gelmemişti.</p>

  <p>"Evet! Evet Otto lütfen! Niye seninle gelmeyeyim ki?"</p>

  <p>"Anlamıyorsun. Bu tehlikeli bir iş," dedi. "Çok tehlikeli."</p>

  <p>"Daha önce de sen yanıltıdayken tehlikelerle karşılaştım. Ama seninleyken ben güvendeyim Otto. Burada çok daha fazla tehlikede olacağım. Çok geçmeden İngilizler uçaklarını yollayıp bizi bombalayabilirler."</p>

  <p>Graf Otto, "Saçmalık!" diye dalga geçti. "Ancak bir zeplin uçabilir buraya kadar. İngilizlerin zeplini yok." Fakat düşüncelerini toplamak için uzaklaştı.</p>

  <p>Hayatında ilk kez emin olamıyordu. Bunca yıldır, Eva'nın maddi menfaatler dışında niye bunca zamandır yanında olduğunu sorgulamaya hiç cesaret edememişti. Fakat artık onlar bile bıktırmış olmalıydı. Bunun ardında daha zorlayıcı bir sebep vardı mutlaka. Bu daha derin sebepleri bilmeyi hiç istememişti, çünkü erkekliğini yaralayabilirdi. Çok uzun zamandır dilinin ucunda duran soruyu sormadan önce genç kadının gözlerine baktı. "Sen hiç söylemedin ben de sormaya hiç cesaret edemedim, benim için aslında ne hissediyorsun Eva, kalbinde?"</p>

  <p>Eva zaman içinde bu soruyla karşılaşacağını biliyordu. Vermesi gereken cevaba kendini hazırlamıştı ve o kadar çok prova etmişti ki içten ve inandırıcı bir şekilde dile getirebilirdi.</p>

  <p>"Buradayım çünkü seni seviyorum ve sen istediğin sürece yanında olmak istiyorum." Graf Otto ilk defa çocuksu bir şekilde kırılgan görünüyordu.</p>

  <p>Yumuşak ama derinden iç geçirdi. "Teşekkür ederim Eva. Bu sözlerin benim için anlamını asla bilemezsin."</p>

  <p>"Yani beni de götürecek misin?"</p>

  <p>"Evet." Başını salladı. "İkimiz de hayattayken ayrı kalmamıza gerek yok. Elimde olsa seninle evlenirdim. Bunu biliyorsun."</p>

  <p>"Evet Otto. Ama bunu bir daha konuşmama kararı almıştık." İki oğlunun annesi ve hemen hemen yirmi yıldır karısı olan Athala hâlâ evlilik yeminini bozmayı kabul etmiyordu... Tanrı biliyordu ki Otto bunun için çok uğraşmıştı. Gülümseyip omuzlarını dikleştirdi. Her zamanki coşku ve özgüveninin yerine geldiğini görebiliyordu. "O zaman eşyalarını topla. Zafer töreni için güzel bir elbise de al," dedi. "Afrika'ya dönüyoruz."</p>

  <p>Eva koşup parmak uçlarında yükselerek onu dudağından öptü. Bu seferlik purosunun tadından bile iğrenmemişti. "Afrika'ya mı? Ah Otto, ne zaman gidiyoruz?"</p>

  <p>"Yakında, çok yakında. Bugün sen de gördün, zeplin neredeyse hazır. Mürettebat eğitimini tamamladı ve kendisinden bekleneni gayet iyi biliyor. Artık her şey ayın hareketine ve havayla rüzgâr tahminlerine bağlı. Ritter gece gündüz yol yapacak ve dolunaya ihtiyacı var. Dolunay eylülün dokuzunda ve biz de bu tarihin üç gün öncesiyle üç gün sonrası arasında yola çıkacağız."</p>

  <p>Eva gecenin büyük bölümünü Otto'nun horultularını dinleyerek uykusuz geçirdi. Adam arada bir kendi horultusunun şiddetinden sıçrayarak uyanıyor ama sonra tekrar uykuya dalıyordu. Eva gitmeden önce yapması gerekenleri düşünecek fırsatı olduğu için memnundu. Leon'a son bir mesaj gönderip Otto'nun Assegai'yi Boer'lere vereceği silah ve mühimmatla dolu olarak Afrika'ya getireceğini; rotasının da çok büyük bir ihtimalle Nil ve Rift Vadisi üstünden güneye doğru olacağını doğrulamalıydı. Assegai'nin geliş tarihini de bildirince Leon'un görevi, her ne pahasına olursa olsun bu gemiyi durdurmak olacaktı. Yalnız Eva'nın şu an içinde bulunduğu ikilem kendisinin de zeplinde olacağını söyleyip söylememekti. Eğer Eva'nın da gemide olduğunu bilirse onu koruma düşüncesi kararlılığını etkileyebilirdi. Söylememeye karar verdi, gerekirse her ikisi de masmavi Afrika göklerinde hayatlarını tehlikeye atacaklardı.</p>

  <p style="text-align: center;"><img alt="wsa" src="../Images/wsa.gif" /><br /></p>
</body>
</html>
