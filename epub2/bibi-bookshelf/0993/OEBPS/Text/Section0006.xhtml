<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Kraliyet Afrika Piyadeleri 1. Alay, 3. Tabur Komutanı Binbaşı Frederick Snell, Teğmen Leon Courtney silahlı askerler eşliğinde tabur karargâhındaki ofisine getirildiğinde evraklarından başını kaldırıp bakmadı.</p>

  <p>Snell bu görevde eskiydi. Hiçbir fark gözetmeden Sudan'da Mehdi'ye karşı ve yine Güney Afrika'da kurnaz Boer'lere karşı çarpışmıştı. Emekliliğine az kalmıştı ve o tarihin gelmesinden ölesiye korkuyordu. Ömrünün geri kalanında emekli aylığıyla ancak Brighton veya Bournemouth gibi şehirlerde kirada ve idareli bir hayat sürebilirdi, üstelik karısıyla ikisi kırk yıldır ülkelerinden uzakta yaşıyorlardı. Maggie Snell tropik iklimlerdeki ordu: karargâhlarında bir ömür harcamıştı ve bu yaşam tarzı rengini sarartmış, mizacını acılaştırmış, dilini sivriltmişti.</p>

  <p>Snell, ufak tefek bir adamdı. Bir zamanlar parlak kızıl olan saçları soluklaşmış ve döküle döküle çilli kafasının üstüne serpiştirilmiş bir avuç beyaz püskül haline gelmişti. Ağzı büyük, dudakları inceydi. Açık mavi pörtlek gözleri lakabını haklı çıkarıyordu: "Kurbağa Freddie."</p>

  <p>Dudaklarının arasındaki piposunu oynatıp bir gargara sesi çıkardı. Elle yazılmış evrakları okuduktan sonra kaşlarını çattı. Hâlâ başını kaldırıp bakmıyordu, ama piposunu ağzından alıp ofis duvarına çarptı ve beyaz badanada sarı nikotin damlaları oluştu. Pipoyu yeniden ağzına yerleştirip evrakın ilk sayfasına döndü. Dikkatle bir daha okuduktan sonra düzgün bir şekilde masaya koydu ve sonunda başını kaldırdı.</p>

  <p>İnzibatlara komuta eden Başçavuş M'fefe, "Mahkûm! Dikkat!" diye bağırdı. Leon yıpranmış çizmeleriyle topuk çakıp dimdik durdu.</p>

  <p>Snell hoşnutsuzlukla Leon'u süzdü. Üç gün önce tabur karargâhının kapısında belirdiğinde tutuklanmıştı. O zamandan beri Binbaşı Snell'in emriyle nezaret barakasında tutuluyordu. Tıraş olmasına veya üniformasını değiştirmesine izin verilmemişti. Uzamış sakalı koyu ve gürdü. Gömleğinden arta kalanlar pislik içindeydi. Kol ağızları yırtılmış, kol ve bacaklarının açıkta kalan yerleri dikenli çalılar yüzünden çizik içindeydi. Fakat o anki koşullarına rağmen Snell'i zavallı buluyordu. Yırtık pırtık giysileri içinde bile, Leon Courtney'in uzun ve güçlü yapısından saf bir özgüven havası yayılıyordu. Herhangi bir şeyi veya birini çok zor beğenen Snell'in karısı bir keresinde genç Courtney'in oldukça çekici ve yakışıklı biri olduğunu belirtmişti. Kocasına, "Buralarda birkaç kalbi yerinden oynatmıştır, söyleyeyim," demişti.</p>

  <p>Şimdi Snell acı acı, bir süre hiçbir kalbi yerinden oynatamayacak, diye düşünüyordu. Bunu göreceğim. Sonra nihayet konuştu: "Eh, Courtney, bu kez kendini aştın." Önündeki kâğıtlara vurdu. "Yazdığın raporu hayretle okudum."</p>

  <p>Leon, "Efendim!" diye cevap verdi.</p>

  <p>"İnanılır gibi değil." Snell başını salladı. "Anlattığın olaylar senin için bile çıtayı yükseltmiyor." İçini çekti, ama onaylamaz tavrında memnundu. Sonunda bu ukala velet haddini aşmıştı. O anın tadını çıkarmak istiyordu. Bunun için neredeyse bir yıl beklemişti. "Bu sıra dışı hikâyeyi okuyunca amcanın ne düşüneceğini merak ediyorum."</p>

  <p>Leon'un amcası Albay Penrod Ballantyne alay komutanıydı. Snell'den çok daha genç olmasına rağmen rütbece onu geceli çok olmuştu. Snell muhtemelen kendisi emekliliğe zorlanmadan önce Ballantyne'in generalliğe terfi ettirileceğini ve Avrupa'nın güzel yerlerinden birinde bir tümene komuta edeceğini biliyordu. Tabii onun ardından da bir şövalye unvanı gelecekti.</p>

  <p>General Sir Penrod Kahrolası Ballantyne, diye düşündü. Adamdan da, karşısında dikilen yeğeninden de nefret ediyordu. Bütün hayatı, Ballantyne gibi adamların hiçbir zorluk çekmeden tepesine oturması yüzünden mahvolmuştu. Kara kara, eh, ihtiyar köpek konusunda fazla bir şey yapamam, diye düşündü, ama bu encik tümüyle başka bir meseleydi.</p>

  <p>Piposunun sapıyla kafasını kaşıdı. "Söylesene Courtney, karargâha döndüğünden beri seni neden nezarette tuttuğumu anlıyor musun?"</p>

  <p>"Efendim!" Leon başının üstündeki duvara bakıyordu.</p>

  <p>"Bu durumda cevabın 'Hayır efendim' olmalıydı. Raporunda anlattığın olayların üstünden geçmek ve beni düşündüren kısımları göstermek istiyorum. Herhangi bir itirazın var mı?"</p>

  <p>"Efendim! Hayır efendim!"</p>

  <p>"Teşekkürler Teğmen. On Altı Temmuz'da sana, yanına yedi adam alıp derhal Niombi'deki bölge yönetim merkezine gitmen ve Nandi isyancılarının olası saldırılarına karşı merkezde nöbet tutman emredilmişti. Doğru, değil mi?"</p>

  <p>"Efendim! Evet efendim!"</p>

  <p>"Emredildiği gibi on altısında buradan ayrıldın, ama sen ve müfrezen, Mashi hattına kadar olan yolu trenle gittiğiniz halde oraya ancak on iki gün sonra varabildiniz. Oysa oradan Niombi'ye iki yüz kilometreden az yolunuz kalmıştı. Bu durumda demek ki günde on iki kilometreden az yol aldınız. Kabul ediyor musun?"</p>

  <p>"Efendim, sebebini raporumda izah etmiştim." Leon hâlâ hazırolda duruyor ve Snell'in başının üstündeki nikotin lekeli duvara bakıyordu.</p>

  <p>"Ah, evet! Yolda Nandi savaşçılarından büyük bir grubun izlerini gördünüz ve o az gelişmiş bilgeliğinle Niombi'ye gitme emrini hiçe sayıp isyancıları takip etmeye ve savaşmaya karar verdin. Umarım açıklamanı doğru anlamışımdır."</p>

  <p>"Evet efendim."</p>

  <p>"Lütfen açıklar mısın teğmen, o izlerin sorunlu bölgeden kaçan göçmenlere veya ava çıkmış başka kabile mensuplarına değil de Nandi savaşçılarına ait olduğunu nasıl anladın?"</p>

  <p>"Efendim, çavuşumdan onların Nandi isyancılarına ait olduğu görüşünü aldım."</p>

  <p>"Onun değerlendirmesini kabul mü ettin?"</p>

  <p>"Evet efendim. Çavuş Manyoro uzman bir iz sürücüdür."</p>

  <p>"Yani altı günü o esrarengiz asilerin peşinde harcadınız?"</p>

  <p>"Efendim, doğruca Nakuru'daki misyon istasyonuna gidiyorlardı. Oradaki yerleşim yerine saldırıp yerle bir etmek niyetindeymiş gibi görünüyorlardı. Bunu engellemenin görevim olduğunu düşündüm."</p>

  <p>"Senin görevin emirlere itaat etmek. Anlaşılan o ki bunu asla beceremeyeceksin."</p>

  <p>"Efendim, Nandi'ler takip ettiğimizi anladılar, daha küçük gruplara ayrılıp çalıların içine dağıldılar. Ben de geri dönüp Niombi'ye doğru ilerledim. "</p>

  <p>"Sana emredildiği gibi?"</p>

  <p>"Evet efendim."</p>

  <p>"Tabii ki Çavuş Manyoro anlattıklarını doğrulayacak durumda değil. Elimde sadece senin ifaden var."</p>

  <p>"Efendim!"</p>

  <p>"Devam edersek..." Snell durup rapora baktı. "Takibi bıraktın ve en sonunda Niombi'ye ulaştın."</p>

  <p>"Efendim!"</p>

  <p>"Boma'ya geldiğinde sen ortalıkta dolanırken bölge komiseriyle ailesinin katledilmiş olduğunu gördün. Bu keşfinin hemen ardından da müfrezeni umursamazlıkla bir Nandi pususuna yolladın. Sen de kuyruğunu kıstırıp kaçtın, adamlarını kendi başlarına bıraktın."</p>

  <p>"Öyle olmadı efendim!" Leon öfkesini bastıramamıştı.</p>

  <p>"Ve bu patlama da itaatsizliktir teğmen." Snell bu sözleri güzel bir şarabın tadına bakarmışçasına ağzında evirip çevirerek söylemişti.</p>

  <p>"Özür dilerim efendim. Aslında amacım o değildi."</p>

  <p>"Seni temin ederim ki öyle anlaşılıyordu Courtney. Demek benim Niombi'de olanlarla ilgili yorumumu kabul etmiyorsun? Peki senin anlattığın şekilde olduğunu doğrulayacak tanığın var mı?"</p>

  <p>"Çavuş Manyoro efendim."</p>

  <p>"Tabii, Niombi'den ayrılırken çavuşu nasıl sırtına aldığını, isyancı ordusundan kaçırıp, Masai Bölgesi'nin güneyine taşıdığını unutmuşum." Snell kibarca dudak büktü. "Onu Nairobi'nin aksi istikametine götürüp annesinin yanına bırakışın da ayrı bir konu. Anneciğine!" Snell kıkırdadı. "Ne kadar dokunaklı!" Piposunu yakıp içine üfledi. "Katliamdan günler sonra Niombi'deki boma'ya ulaşan kurtarma birliği, adamlarının cesetlerini öyle bir halde bulmuş ki, kimliklerini kesin olarak saptamanın imkânı yokmuş. Özellikle de kafası kesilmeyip akbabalarla sırtlanlar tarafından parçalananların. Bence sen, çavuşunu da o cesetlerin arasında bıraktın, iddia ettiğin gibi annesinin yanına götürmedin. Savaş alanından kaçtıktan sonra, kendinde Nairobi'ye gelip bu saçma sapan hikâyeyi anlatacak gücü bulana kadar bir ormanda gizlendiğine inanıyorum."</p>

  <p>"Hayır efendim." Leon öfkeden titriyordu ve iki yanında tuttuğu yumruklarını sıkmaktan eklem yerleri bembeyaz olmuştu.</p>

  <p>"Tabura katıldığından beri askeri disiplin ve otoriteye uyum göstermedin. Polo oynamak ve büyük avlara katılmak gibi anlamsız aktivitelere genç bir subayın görevlerinden daha çok heves ettin. Anlaşılan o görevleri kendine layık görmüyorsun. Sadece bu da değil, sosyal çevrenin kurallarını da hiçe saydın. Kendine şehvet düşkünü bir çapkın rolü benimseyip koloninin aklı başında insanlarını kızdırdın."</p>

  <p>"Binbaşım, bu suçlamaları neye dayandırdığınızı anlamıyorum."</p>

  <p>"Dayandırmak ha? Pekâlâ, dayandırayım bakalım. Muhtemelen Masai Bölgesi'nde geçirdiğin uzun dönemde koloni valisinin genç bir dulu senin yıkımından korumak için İngiltere'ye geri gönderdiğinden haberin olmamıştır. Bütün Nairobi toplumu davranışlarını eleştiriyor. Sen bayım, baş belası bir serserisin, hiçbir şeye ve hiç kimseye saygın yok."</p>

  <p>"Geri mi gönderildi?" Leon bu suçlama karşısında yanık tenine rağmen kül gibi olmuştu. "Verity'i ülkeye geri mi yolladılar?"</p>

  <p>"Ah, demek zavallı kadının kim olduğunu biliyorsun? Evet, Bayan O'Hearne, İngiltere'ye döndü. Bir hafta önce yola çıktı." Snell, sözleri istediği etkiyi yaratsın diye duraksadı. Bu konuyu bizzat valinin dikkatine sunmuş olmaktan büyük haz duyuyordu. Verity O'Hearne'yi daima şeytan gibi çekici bulmuştu. Kocasının ölümünden sonra, onu yapayalnız günlerinde korumak ve rahat ettirmek hayallerini süslemişti. Şehir kulübündeki çimenlerde karısı ve kadınlar birliğinden başka kadınlarla oturup çay içerken, Snell de uzaktan ona hasretle bakardı. Öyle genç, öyle güzel ve neşeliydi ki. Ve yanında oturan Maggie Snell de öyle yaşlı, öyle çirkin ve suratsızdı ki. Astı olan subaylardan biriyle ilişkisi olduğu fısıltılarını duyunca yıkılmıştı. Sonra da öfkeden deliye dönmüştü. Verity O'Hearne'nin iffeti ve ünü tehlikedeydi, onu korumak kendisine düşerdi. Valiye gitmişti.</p>

  <p>"Eh, Courtney, sana başka kanıt sunacak değilim. Her şey divan-ı harpte kararlaştırılacak. Dosyan 2. Tabur'dan Yüzbaşı Roberts'a iletildi. O da avcılık görevini üstlenmeyi kabul etti." Edd Roberts, Snell'in en sevdiği ulamlarından biriydi. "Hakkındaki suçlamalar kaçmak, korkaklık etmek, görevi ihmal etmek ve amirinin emirlerine itaat etmemek. Aynı taburdan Teğmen Sampson da savunmanı üstlendi. İkinizin arası iyi diye biliyorum, o yüzden de tercihime itiraz edeceğini sanmıyorum. Mahkemeyi toplayacak üç kişiyi bulmak zor oldu. Doğal olarak ben kürsüde olamam, çünkü duruşmada kanıtları ibraz etmem gerekiyor ve subayların çoğu isyanlar yüzünde arazide. Neyse ki geçen hafta Mombasa'ya bir birliği Hindistan'dan Southampton'a nakleden bir P&amp;O transatlantiği geldi. Bir albayla iki yüzbaşının Mombasa'dan trenle Nairobi'ye ulaştırılmasını sağladım, yargıç ' heyetini onlar oluşturacak. Bu akşam saat altıda burada olmaları lazım. Yola devam etmek için cuma günü Mombasa'ya dönmek zorundalar, o yüzden duruşmanın yarın sabah başlaması gerekiyor. Seninle konuşup savunmanı hazırlaması için Teğmen Sampson'u hemen bölüğüne yollayacağım. Acınacak haldesin Courtney. Oturduğum yerden kokunu alabiliyorum. Git de üstünü başını temizle ve yarın sabah duruşma başlamadan mahkemede hazır ol. O zamana kadar bölük hapsindesin."</p>

  <p>"Albay Ballantyne ile görüşme talep ediyorum efendim. Savunmamı hazırlamak için de daha geniş bir zamana ihtiyacım var."</p>

  <p>"Ne yazık ki Albay Ballantyne şu anda Nairobi'de değil. 1. Tabur'la birlikte Nandi kabile topraklarında, Niombi katliamına misilleme yapmak ve son isyancıları da bastırmak üzere gittiler. Birkaç haftadan önce Nairobi'ye dönmesi mümkün görünmüyor. Döndüğünde eminim ki talebini dikkate alacaktır." Soğuk bir tavırla gülümsedi. "Hepsi bu kadar. Mahkûm, çık!"</p>

  <p>Başçavuş M'fefe, "Mahkûm dikkat!" diye böğürdü. "Sağa dön! İleri marş! Sol, sağ, sol..." Leon kendini parlak güneşte tören alanında bulmuştu, uygun adım subay barakalarına doğru gidiyordu. Her şey o kadar hızlı gelişiyordu ki düşüncelerini toparlamakta güçlük çekiyordu.</p>

  <p>Leon'un konutu, çamurla sıvanmış, tek odalı ve saz damlı yuvarlak bir yapıydı. Bir dizi benzer kulübenin odasındaydı. Bütün kulübelerde bekâr subaylar kalmaktaydı. Kulübenin kapısına gelince Başçavuş M'fefe çakı gibi bir selam verdi ve alçak sesle Kiswahili dilinde, "Olanlar için üzgünüm teğmen," dedi. "Korkak olmadığınızı biliyorum." M'fefe yirmi beş yıllık hizmetinde hiç kendi subaylarından birini tutuklayıp gözaltına almak zorunda kalmamıştı. Utanıyor ve kendini hakarete uğramış hissediyordu.</p>

  <p>Leon'un onunla kriket veya polo maçlarındaki başarılarına tezahürat yapması ve her zaman parlak bir Afrika gülüşüyle selam vermesi dışında bir bilgisi yoktu. Astsubaylar arasındaki ününden de ancak şöyle böyle haberdar olduğu için başçavuşun sözleri dokunmuştu.</p>

  <p>M'fefe utancını örtmek için çabucak sözlerine devam etti. "Siz göreve gittikten sonra nizamiye kapısına bir hanım geldi ve sizin için bir kutu bıraktı Bwana. Mutlaka elinize geçmesini istediğini söyledi. Yatağınızın yanına koydum kutuyu."</p>

  <p>"Teşekkürler başçavuş." Leon da aynı derecede utanıyordu. Dönüp, içinde pek eşya olmayan kulübeye girdi. Üstünde cibinlik asılı demir bir karyolayla tek bir raf ve eski sandıklardan yapılmış bir gardırop vardı. İçerisi tertemiz ve topluydu. Duvarlar yeni badana edilmişti ve yerler pırıl pırıl cilalıydı. Azıcık şahsi eşyası da yatağının üstündeki rafa geometrik bir uyumla dizilmişti. Yokluğu esnasında emir eri İsmail her zamanki gibi titiz davranmıştı. Odaya ait olmayan tek eşya, karşı duvara dayanmış uzun deri kutuydu.</p>

  <p>Leon yatağa oturdu. Ümitsizliğe kapılmak üzereydi. Bir anda başına sürüyle felaket gelmişti. Bilinçsiz bir hareketle M'fefe'nin bıraktığı deri kutuya uzandı ve alıp kucağına koydu. Bazı kusurlarına rağmen pahalı bir deriden yapılmış olduğu anlaşılıyordu. Üstü buharlı gemi etiketleriyle doluydu ve üç tane sağlam pirinç kilidi vardı, anahtarları da sapındaki şeritte asılıydı. Kutuyu açıp kapağını kaldırdı ve şaşkınlıkla içindekilere baktı. Yeşil çuha üstündeki yuvalara yerleştirilmiş olarak ağır bir tüfeğin parçalan, temizlemek için tüfek harbisi, yağ kutusu ve diğer aksesuarlar duruyordu. Kapağın iç taralındaki büyük etikette de tüfeğin imalatçısının adı süslü harflerle yazılmıştı.&nbsp;</p>

  <p><i>HOLLAND &amp; HOLLAND&nbsp;</i></p>

  <p><i>Tüfek, Av Tüfeği, Tabanca Ve her türlü ağızdan dolma ateşli silah üreticisi.</i></p>

  <p><i>98 New Bond Caddesi. Batı Londra.</i></p>

  <p>Leon saygıyla tüfeğin parçalarını monte etti; namluları ve tetiği yerine takıp sabitledi. Yağla ovulmuş kabzayı okşadı, cilalı ceviz ağacı parmaklarının altında ipek gibiydi. Tüfeği kaldırıp karşı duvarda baş aşağı duran küçük bir kertenkeleye nişan aldı. Kabza omzuna mükemmel oturmuştu ve namlular tam gözünün hizasındaydı. Gez, göz, arpacık ayan yapıp kertenkelenin kafasını nişanladı.</p>

  <p>"Bang bang, öldün," diyerek karargâha geldiğinden beri ilk defa gülümsedi. Silahı indirip namlulara kazılı yazılan okudu. H&amp;H Royal .470 Nitro Express. Sonra, kabzaya gömülmüş altın etiket gözüne ilişti. Üstüne ilk sahibinin adının baş harfleri kazınmıştı: PO'H.</p>

  <p>"Patrick O'Hearne," diye mırıldandı. Bu muhteşem silah Verity'nin ölen kocasına aitti. İmalatçı etiketinin yanında yeşil çuhaya tutturulmuş bir zarf vardı. Silahı özenle başucundaki yastığın üstüne bıraktı ve zarfı aldı. Başparmağıyla mührünü kazıyıp iki tane katlanmış kâğıt çıkardı. Birincisi 29 Ağustos 1909 tarihli bir makbuzdu:</p>

  <p>&nbsp;<i style="text-indent: 0.61em;">İlgili Kişilere: Bugünkü tarihle seri numarası 1863 olan H&amp;H .470 tüfeği Teğmen Leon Courtney'e sattım ve bedelinin tamamı olan yirmi beş gineyi nakit olarak teslim aldım. İmza: Verity Abigail O'Hearne.</i></p>

  <p>&nbsp;<span style="text-indent: 0.61em;">Bu makbuzla Verity, tüfeğin mülkiyetini kimse bu konuda bir suçlamada bulunmasın diye yasal olarak ona devretmişti. Makbuzu katlayıp tekrar zarfa koydu. Sonra öteki kâğıdı açtı. Bunda tarih yoktu ve el yazısı makbuzdakinin aksine karmaşık ve pek özenli değildi. Kadının kalemi iki yere mürekkep akıtmıştı. Bunu yazarken keyifli bir halde olmadığı belliydi.</span></p>

  <p><i>&nbsp;<span style="text-indent: 0.61em;">"Sevgili, sevgili Leon,</span></i></p>

  <p><i>Sen bunu okurken ben İrlanda'ya dönüş yolunda olacağım. Gitmek istemediğim halde bana pek şans tanımadılar. Kalbimin derinliklerinde beni gönderen kişinin haklı ve en iyisinin bu olduğunu biliyorum. Gelecek yıl ben otuz yaşında olacağım, sense daha on dokuzundasın ve henüz mesleğinin en basındasın. Günün birinde göğsü madalyalarla dolu bir general olacağını biliyorum, ama o zaman ben yaşlı bir kadın olacağım. Gitmek zorundayım. Bıraktığım bu armağan, sana duyduğum sevginin göstergesidir. Git ve beni unut. Mutluluğu başka bir yerde bul. Bir zamanlar seni kollarımda tuttuğum gibi hatıranı da hep zihnimde tutacağım."</i></p>

  <p>&nbsp;<span style="text-indent: 0.61em;">"V" diye imzalanmıştı. Mektubu tekrar okurken gözleri bulanıyor, nefesi damlıyordu.</span></p>

  <p>Son satıra gelmeden kulübesinin kapısına kibarca vuruldu. "Kim o?" diye seslendi.</p>

  <p>"Benim effendi."</p>

  <p>"Bir dakika İsmail."</p>

  <p>Çabucak kolunun tersiyle gözlerini sildi, mektubu yastığının altına gizleyip tüfeği tekrar kutusuna yerleştirdi. Kutuyu da yatağın altına iterek, "Gel Peygamberin Sevgilisi," diye seslendi.</p>

  <p>Deniz kıyısında büyümüş dindar bir Swahilili olan İsmail başında çinko bir küvet taşıyarak içeri girdi. "Hoş geldin effendi. Kalbime güneş getirdin." Küveti ortaya koyup kulübenin arkasındaki ocaktan kova kova kaynar su taşımaya başladı. Su uygun sıcaklığa gelince Leon'un boynuna bir çarşaf bağlayıp tarakla makası alarak arkasına geçti. Terden ve tozdan yapış yapış olmuş saçlarını kırpmaya başladı. İşini ustaca yapıyordu. Bitirince geri çekilip baktı, tatmin olmuş bir tavırla başını salladı ve gidip tıraş taşıyla fırçayı getirdi. Leon'un uzamış sakalına kremsi bir şey sürdükten sonra kayışla bilenmiş usturasını efendisine uzattı. Leon tıraş olurken o da el aynasını tutuyordu.</p>

  <p>Leon, "Nasıl oldu?" diye sordu.</p>

  <p>İsmail ciddi bir sesle, "Güzelliğiniz cennetteki hurilerin gözünü kamaştıracak effendi," dedi ve parmağını sokup banyo suyunu kontrol etti. "Hazır."</p>

  <p>Leon leş gibi kokan paçavralarını çıkarıp bir köşeye attıktan sonra buharları tüten suya girip bir oh çekti. Küvete zorlukla sığıyordu ve oturunca dizleri çenesine değiyordu. İsmail çamurlu giysilerini alıp, kurumlu bir tavırla kendisinden bir kol boyu uzakta tutarak dışarı götürdü. Kapıyı açık bırakmıştı. Bobby Sampson da kapıya vurmadan içeri daldı.</p>

  <p>Mahcup bir tebessümle, "Güzel şeyler insanı daima neşelendirir," dedi. Bobby, Leon'dan sadece bir yaş büyüktü. İriyarı, hantal ve sevimli bir gençti. Birliğin en genç subayları olarak Leon'la ikisi, özünde hayatta kalma içgüdüsü olan bir dostluk geliştirmişlerdi. Bu dostluğu perçinlemek için de, hemen hemen tüm birikimleri olan üç pound on şilini ortaya koyup Hintli bir kahve yetiştiricisinden hurdası çıkmış Vauxhall marka bir araba satın almışlardı. Geceler boyu çalışarak arabayı neredeyse eski parlak günlerine yakın bir şekle sokmuşlardı.</p>

  <p>Bobby yatağa uzanıp ellerini başının altında kavuşturdu, bir ayağını ötekinin üzerine attı ve o sırada tam tepesinde baş aşağı durmakta olan kertenkeleyi incelemeye başladı. "E, ihtiyar, başını biraz derde sokmuş gibisin ha? Eminim şimdiye kadar Kurbağa Freddie'nin sana her tür fesatlık ve suç isnat ettirdiğini duymuşsundur. Tesadüfen bende de suçlamaların bir kopyası var." Üniforma ceketinin geniş yan cebinden kırışmış bir kâğıt tomarı çıkardı. Düzelttikten sonra Leon'a doğru salladı. "Çok renkli şeyler var içinde. Yaramazlıklarından etkilendim doğrusu. Sorun şu ki seni savunmakla görevlendirildim. Ne? Ne?"</p>

  <p>"Tanrı aşkına Bobby, ne deyip durmayı bırak. Beni delirttiğini biliyorsun."</p>

  <p>Bobby pişman olmuş gibi bir ifadeyle, "Pardon ihtiyar. İşin aslı şu ki ne yapmam gerektiği hakkında en küçük bir fikrim yok," dedi.</p>

  <p>"Bobby sen salaksın."</p>

  <p>"Elimde değil güzelim. Annem beni kafa üstü düşürmüş olmalı, bilmiyor musun? Her neyse, gündemin ana maddesine dönelim. Benden ne istendiğini biliyor musun?"</p>

  <p>"Esprilerin ve engin bilginle hâkimlerin gözünü kamaştırman bekleniyor." Leon kendini daha keyifli hissetmeye başlıyordu. Bobby'nin, keskin zekâsını aptal numarası yaparak gizlemesi hoşuna gidiyordu.</p>

  <p>Bobby, "Şu anda espri ve engin bilgi bölümünde biraz kısırıtı var," diye itiraf etti. "Başka bir şey versek?"</p>

  <p>Leon etrafa sabunlu sular saçarak küvette ayağa kalktı. Bobby de İsmail'in yatağa bırakmış olduğu havluyu top yapıp kafasına fırlattı.</p>

  <p>Leon kurulanırken, "Başlangıç olarak suçlamaları birlikte okuyalım," önerisinde bulundu.</p>

  <p>Bobby'nin yüzü ışıldadı. "Harika fikir. Her zaman bir dâhi olduğundan kuşkulanmışımdır."</p>

  <p>Leon haki pantolonunu giydi. "Oturacak yer kalmamış," dedi. "O yağlı kıçını kenara çek."</p>

  <p>Bobby doğrulup oturdu, artık ciddileşmişti. Yatakta arkadaşına yer açtı ve Leon da yanına yerleşti. İkisi birlikte suçlamaları gözden geçirdiler.</p>

  <p>Kulübedeki ışık yetersiz hale gelince İsmail bir gaz lambası getirip kancasına astı. Lambanın zayıf, sarı ışığında, Bobby gözlerini ovuşturup esneyinceye kadar çalışmaya devam ettiler. "Gece yarısını geçti ve sabah dokuzda ikimizin de mahkemede olması gerekiyor. Bu arada, beraat etme şansın konusunda ne düşündüğümü bilmek ister misin?"</p>

  <p>Leon, "Pek istemem," diye cevap verdi.</p>

  <p>Bobby, "Bine bir de versen iki peni koymazdım," dedi. "Ancak, o çavuşunu bulursak bu hikâyenin farklı bir sonu olabilir."</p>

  <p>"Bunun yarın sabah dokuzdan önce olması pek mümkün değil. Manyoro, Masai Bölgesi'ndeki bir dağın tepesinde, yüzlerce kilometre uzakta."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
