<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Ertesi günü hızla ekiplerini oluşturmakla geçirdiler. Altı tane midilli ile üç çift katır seçtiler. Sonra, müdürden kaçan okul çocuğu heyecanıyla kuzeye doğru yola koyuldular.</p>

  <p>Üçüncü günün akşamı isimsiz küçük bir ırmak boyunca giderlerken yüz metre öndeki Masai'lerden bir çığlık yükseldi. El kol hareketleri yaparak, bir çalı kümesinden ok gibi fırlayıp açık sel yatağına, oradan da ötedeki ormana doğru koşan bir tür kediyi gösteriyorlardı.</p>

  <p>"Nedir o?" Kermit üzengilerinin üstünde kalkarak şapkasını gözüne siper etmişti.</p>

  <p>Leon, "Leopar," dedi. "Büyük kedilerden."</p>

  <p>Kermit, "Benekleri yok ama" diye itiraz etti.</p>

  <p>"Bu mesafeden göremezsin."</p>

  <p>"Onu avlayabilir miyim?"</p>

  <p>Leon, "Silah sesi aslanları ürkütmez," diye garantiledi. "Filler gibi değildirler. Onlarda kedi merakı vardır. Hatta birkaç el silah sesi ilgilerini bile çekebilir." Kermit'in daha fazlasını duymaya ihtiyacı yoktu. Vahşi bir kovboy narası atıp şapkasını kullanarak atını çılgın bir dörtnala kaldırdı, bir yandan da Büyük Sihirbaz'ı sağ dizinin altındaki kılıftan çıkarmış, başının üstünde sallıyordu.</p>

  <p>Leon, "İşte yine başlıyoruz," diyerek güldü. "Bay Hızlı Mermi yine hassas bir planlamayla av peşinde." O da kendi atını topuklayıp dörtnala kaldırdı ve Kermit'in peşinden gitti. Leopar şamatayı duymuştu. Kalçalarının üstüne oturmuş şaşkın şaşkın bakmaktaydı. Sonra durumunun ne kadar nazik olduğunu algıladı ve hızla dönüp koşmaya başladı. Her sıçrayışında vücudu iyice geriliyordu; uzun, parlak ve zarifti.</p>

  <p>Kermit, "Yi-huu! Yakaladım onu!" diye haykırınca Leon bile bu pervasız saldırıdan heyecan duydu.</p>

  <p>O da tilki avlarına has bir çığlık atıp midillisinin boynuna iyice yapıştı, iki eliyle dizginlere sıkıca asılmıştı. Yüzüne çarpan rüzgâr mest ediciydi. Her tür çekinceyi bir yana bırakıp düzlükte yarışmaya başlamışlardı.</p>

  <p>Leon'un midillisinin burnu Kermit'in çizmelerine sürünüyordu. Kermit koltukaltından bakıp Leon'un yaklaştığını görünce şapkasını atının boynuna sertçe vurdu ve topuklarını böğrüne gömdü. "Hadi kıpırda!" diye bağırdı. "Hadi bebeğim. Şunu geçelim!" Tam o anda atının ayağı bir çukura girdi. Hayvan beyninden vurulmuş gibi öne doğru düşüp, kamçı sesini andıran bir gürültüyle yere çarptı. Kermit havaya fırlamıştı. O da omzunun ve yüzünün yan tarafının üstüne düştü. Tüfeği elinden fırladı ve Kermit, top gibi, Leon'un atının ayaklarına doğru zıpladı. Leon midillinin başını çevirip son anda Kermit'i ezmekten kurtuldu. Hayvan dizginlerin, gemin ve mahmuzların baskısına başını şiddetle savurarak cevap vermişti. Yere düşen biniciye doğru gittiler. Kermit'in atı kalkmak için debeleniyordu ama ön bacağı tam eklem yerinden kırılmıştı, bacağın alt kısmı gevşek bir şekilde sallanıyordu. Kermit ise sert zeminde kıpırdamadan yatmaktaydı.</p>

  <p>Leon dehşet içinde, kendini öldürdü, Tanrım, ben Başkan'a ne diyeceğim, diye düşünürken ayaklarını üzengilerden kurtardı. Sağ bacağını atın boynundan geçirip yere atladı. Kermit'e doğru koştu ama yanına vardığında arkadaşı sersemlemiş bir şekilde oturuyordu. Yüzünün sol tarafının derisi soyulmuş, kaşı açılmış, kalkan deri gevşek bir şekilde gözünün üstüne sarkmıştı, gözü ise toz toprak içindeydi.</p>

  <p>"Hata," diye mırıldanıp ağız dolusu kan ve çamur tükürdü. "Büyük bir hataydı!"</p>

  <p>Leon rahatlayarak güldü. "Kasıtlı olmadığını mı söylemek istiyorsun? Ben de beni etkilemek için yaptın sanmıştım."</p>

  <p>Kermit dilini ağzının içinde gezdirdi. Damağı yarılmış gibi konuşarak, "Eksik diş yok," diye belirtti.</p>

  <p>"Neyse ki tepe üstü düştün, yoksa kendine zarar verebilirdin." Leon yanına diz çöküp başını iki elinin arasına aldı ve gözünü incelerken iki yana doğru çevirdi. "O şekilde göz kırpmasan iyi olur, yoksa gözünü çizeceksin."</p>

  <p>"Söylemesi kolay tabii. İstersen bir de 'nefes alma' diye aptalca bir talimat daha ver."</p>

  <p>İsmail katırıyla yetişti ve Leon'a bir matara uzattı.</p>

  <p>Leon, "Şu gözü açık tut İsmail," dedikten sonra içine su döktü ve çamurun büyük kısmı temizlendi. Sonra matarayı Kermit'e verdi. "Ağzını çalkala, yüzünü yıka." İki Masai olup bitenleri rahatça görecekleri bir mesafede çömelmiş, keyifle yorum yapıyorlardı. "Siz iki sırtlan sinsi sinsi seyretmeyi bırakın da küçük çadırı kurun, sonra da Popoo Hima'nın battaniyesini serin. Güneşin altında yatmasını istemiyorum."</p>

  <p>Onlar Kermit'i küçük çadıra taşırken Leon da koca Holland'ını eyerdeki yerinden çıkardı ve sakatlanan atı vurdu. Bunu yaparken soğukkanlı ve sakin görünüyordu ama kendini atlara çok yakın hissettiği için vicdanı sızlıyordu.</p>

  <p>Boş pirinç kovanı düşürüp tüfeği yerine kaldırırken Manyoro'ya, "Eyeri çıkar da o zavallıyı rahatlat," dedi. Sonra çadıra gidip eşikte durdu. Kermit, "Büyük Sihirbaz nerede?" diyerek kalkmaya çalıştı.</p>

  <p>Leon onu yerine itti. "Manyoro'yu yollarım o bulur." Sesini yükseltti. "Manyoro! Bwana'nın bundukisini getir." Sonra parmağını Kermit'in gözünün önüne tuttu. "Parmağıma bak." Parmağını ağır ağır iki yana oynattıktan sonra tatmin olmuş bir şekilde başını salladı. "Bütün çabalarına rağmen Tanrı'ya şükür beynini sarsmayı başaramamışsın. Şimdi de bir zamanlar kaşının bulunduğu yere bakalım." Yaraya yakından baktı. "Birkaç dikiş atacağım."</p>

  <p>Kermit korkmuş gibiydi. "Sen insanlara dikiş atmak konusunda ne bilirsin ki?"</p>

  <p>"Bir sürü ata ve köpeğe dikiş attım."</p>

  <p>"Ben ne atım, ne de köpek."</p>

  <p>"Hayır, o hayvanlar çok akıllıdır." Dönüp İsmail'e, "Dikiş takımını getir," dedi.</p>

  <p>Tam o anda Manyoro çadırın girişinde belirdi, çok üzgün görünüyordu. İki elinde Winchester'in birer parçası duruyordu. Kiswahili dilinde, "Kırılmış," dedi.</p>

  <p>Kermit elindeki parçaları kaparcasına aldı. "Ah, lanet olsun!" diye sızlandı. Dipçik tetiğin bulunduğu yerden kırılmış ve arpacığı ezilmişti. Artık kullanılacak gibi görünmüyordu. Kermit silahı hasta bir çocukmuş gibi bağrına bastı. "Ne yapacağım ben?" Kederle Leon'a baktı. "Tamir edebilir misin?"</p>

  <p>"Evet, ama kampa dönüp alet takımlarımı bulmam lazım. Dipçiği fil kulağından, alınma yeşil deriyle tuttururum. Kuruduğu zaman eskisinden bile iyi olur."</p>

  <p>"Ya arpacık?"</p>

  <p>"Orijinalinden bulamazsak bir parça metali eğeler, oraya lehimlerim."</p>

  <p>"Ne kadar sürer bunlar?"</p>

  <p>"Bir hafta kadar." Kermit'in hayal kırıklığını görünce biraz moral vermek istedi. "Belki biraz daha az sürebilir. Taze fil kulağını ne zaman bulacağımıza ve ne kadar zamanda kuruyacağına bağlı. Şimdi dikiş atarken kıpırdamadan dur."</p>

  <p>Kermit o kadar bunalmıştı ki Leon'un yaptığı ilkel dikiş operasyonuna aldırmıyormuş gibiydi. Leon önce yarayı tentürdiyotla temizledi, sonra iğne ipliği eline aldı. Her iki işlem de güçlü bir erkeğin fazlasıyla inlemesine sebep olabilirdi ama Kermit, kendi acısından çok Büyük Sihirbaz'ı düşünüyormuş gibiydi.</p>

  <p>Tüfeği bırakmadan, "Peki o arada ben neyle atış yapacağım?" diye sızlandı.</p>

  <p>"Neyse ki eski beylik .303 Enfield'i yedek olarak getirmiştim." Leon iğneyi sarkan deriye batırdı.</p>

  <p>Kermit yüzünü buruşturdu ama konudan vazgeçmiyordu. "O oyuncak silah sayılır." Hakarete uğramış gibiydi. "Tommie, impala veya insan vurmak için kullanılabilir ama aslan için fazla hafif kalır!"</p>

  <p>"Yeterince yaklaşıp mermiyi doğru yere gömersen işini görür."</p>

  <p>"Yakın mı? Bununla ne kastettiğini biliyorum! Tüfeği kahrolası kedinin kulak deliğine sokmamı istiyorsun."</p>

  <p>"İyi o zaman, sen her zamanki tarzınla devam et ve beş yüz metre uzaktan ateş et. Ama işe yarayacağını sanmam."</p>

  <p>Kermit bir süre düşündü ama bu düşünce pek keyfini yerine getirmişe benzemiyordu. "Senin şu koca Hollandı'ı ödünç vermeye ne dersin?"</p>

  <p>"Seni kendi kardeşim gibi seviyorum, ama kız kardeşimi bir geceliğine istemeni tercih ederim."</p>

  <p>Kermit ani bir ilgiyle, "Senin kız kardeşin mi var?" diye sordu. "Güzel mi?"</p>

  <p>Leon kardeşlerini Kermit'in merakından korumak için, "Kız kardeşim filan yok," diye yalan söyledi. "Ve tüfeğimi sana ödünç vermeyeceğim."</p>

  <p>Kermit huysuz huysuz, "Eh, ben de o zavallı küçük .303'ünü istemiyorum," dedi.</p>

  <p>"Güzel! O zaman Manyoro'ya sor bakalım mızrağını ödünç verir miymiş?"</p>

  <p>Adı geçince Manyoro hevesle sırıttı.</p>

  <p>Kermit başını salladı ve bildiği tüm Kiswahili sözcüklerini kullanarak, "Mazuri sana Manyoro. Hakuna matatu!" dedi. "Çok güzel Manyoro. Merak etme." Masai hayal kırıklığına uğramış gibiydi. Kermit, Leon'a döndü. "Pekâlâ dostum. Şu senin oyuncak tüfekle birkaç atış yapmaya çalışayım bari."</p>

  <p>***</p>

  <p>Sabaha Kermit'in gözü şişip kapanmıştı ve vücudunda ciddi çürükler vardı. Neyse ki yaralanan sol gözüydü, nişan aldığı gözünde bir şey yoktu. Leon bir sıtma ağacının kabuğuna atmış adımdan ateş etmesi için işaret koydu ve .303'ü eline verdi. "Bu mesafeden iki buçuk santim kadar yükseğe isabet eder, o yüzden arpacığın üstündeki noktayı hedefin azıcık altına indir." Kermit iki atış yaptıktan sonra işareti kontrol ettiler, mermiler bir parmak yanına saplanmıştı.</p>

  <p>"Hey! Başlangıç için hiç fena değil!" Kermit yaptıklarından hoşnuttu. Gözle görünür şekilde neşeliydi.</p>

  <p>Leon, "Popoo Hima gibi bir nişancı için bile iyi sayılır," dedi. "Ama unutma, ufukta görünenlere ateş etmeyeceksin."</p>

  <p>Kermit şakaya karşılık vermedi. "Hadi gidip bir aslan bulalım."</p>

  <p>O gece son yağmurlardan kalma küçük bir su birikintisinin başında kamp kurdular. Yemek yer yemez battaniyelerini serdiler ve ikisi de birkaç dakika içinde uykuya daldılar.</p>

  <p>Sabahın erken saatlerinde Leon dürterek Kermit'i uyandırdı. Kermit uyku sersemliğiyle doğrulup oturdu. "Ne oluyor? Saat kaç?"</p>

  <p>Leon, "Sen saati boş ver, sadece dinle," dedi.</p>

  <p>Kermit etrafına bakınınca iki Masai ile İsmail'in ateşin başında oturduklarını gördü. Ateşi kuru dallarla beslemişlerdi ve canlı alev dilimleri karanlıkta dans ediyordu. Adamların yüzünde dikkat kesilmiş bir ifade vardı. Dinliyorlardı. Sessizlik birkaç dakika sürdü.</p>

  <p>Kermit, "Neyi bekliyoruz?" diye merakla sordu.</p>

  <p>Leon, "Sabret! Sadece kulaklarını açık tut," diye çıkıştı. Aniden gece, kasırgadaki dalgalar gibi yükselip alçalan güçlü, bas bir sesle doldu. İnsanın tüylerini diken diken eden bir sesti. Kermit battaniyesini kenara atıp ayağa fırladı. Ses bir dizi homurtuyla sona erdi. Sonraki sessizlik tüm insanları ve hayvanları kuşattı.</p>

  <p>Kermit, "Bu da neydi?" diye soludu.</p>

  <p>Leon alçak sesle, "Aslan. Krallığını ilan eden büyük, güçlü bir aslan," dedi. Manyoro da Maa dilinde bir şeyler ekledi ve Loikot'la ikisi bu şakaya güldüler.</p>

  <p>Kermit, "Ne dedi?" diye merak etti.</p>

  <p>"En cesur adamın bile iki kere aslandan korktuğunu söyledi. Biri ilk kükremesini duyduğu zaman, ikinci ve sonuncusu da hayvanla yüz yüze geldiği zaman."</p>

  <p>Kermit. "Birincisi konusunda haklı," diye itiraf etti. "İnanılmaz bir sesti. Peki dişi olmadığını nereden biliyorsun?"</p>

  <p>"Enrico Caruso'nun sesini Nellie Melba'nınkinden nasıl ayırıyorsam öyle."</p>

  <p>"Hadi gidip vuralım onu."</p>

  <p>"Güzel plan ahbap. Ben mumu tutarım sen de ateş edersin. Kolay olur."</p>

  <p>"O zaman ne yapacağız?"</p>

  <p>"Şahsen ben battaniyemin altına girip biraz uyumaya çalışacağım. Sen de öyle yapmalısın. Yarın yoğun bir gün olacak." Bir kez daha ateşin yanına uzandılar, ama gök gürültüsü gibi bir kükreme duyulduğunda ikisi de uyumaktan uzaktı.</p>

  <p>Kermit, "Şunu dinlesene!" diye mırıldandı. "Beni dışarıda oynamaya çağırıyor. Bu sesler devam ederken nasıl uyuyabilirim?" Son homurtular da kesildikten sonra bu kez ilk kükremenin yankısına benzer bir ses duyuldu, uzaktan geliyordu. Hepsi birden doğruldular.</p>

  <p>Kermit, "Peki bu neydi?" diye sordu. "Başka bir aslandan geliyor gibiydi."</p>

  <p>Leon, "Aynen öyleydi," dedi.</p>

  <p>"Birincinin kardeşi filan mı?"</p>

  <p>"Kardeşi dışında her şeyi. İlk aslanın rakibi ve ölümüne düşmanı." Kermit başka bir şey sormak üzereydi ki Leon onu durdurdu. "Dur da Masai'lerle konuşayım." Konuşma Maa dilinde hızlı bir şekilde geçti ve sonunda Leon, Kermit'e döndü. "Olan biten şu: İlk aslan daha yaşlı ve sürüye egemen olan erkek. Burası onun bölgesi, dişilerle yavrulardan oluşan büyük bir haremi var. Ama artık ihtiyarlıyor ve gücü azalıyor. İkinci erkekse genç ve güçlü. Bölgeyi ve haremi ele geçirmeye hazır. Sinsice dolaşıp fırsat kolluyor ve ölüm savaşı için cesaret topluyor. İhtiyar da onu korkutup kaçırmaya çalışıyor."</p>

  <p>"Manyoro bir iki kükreme duyup bütün bu hikâyeyi çözmüş mü?"</p>

  <p>Leon ifadesiz bir yüzle, "Hem Manyoro hem de Loikot aslanların dilinden çok iyi anlar," diye cevap verdi.</p>

  <p>"Bu gece bana ne desen inanırım. Yani şimdi iki büyük erkeğimiz mi oldu?"</p>

  <p>"Evet ve bir yere gitmiyorlar. İhtiyar kapıyı açık bırakmaya cesaret edemiyor, genç de hanımların kokusunu alıyor. O da bir yere gitmeyecek."</p>

  <p>Bundan sonra kimsenin uyuması mümkün değildi. Ateşin başında oturup günün ilk ışıkları ağaç tepelerinden süzülene kadar, Masai'lerle avı planladılar ve İsmail'in enfes kahvesinden içtiler. Sonra kahvaltı olarak İsmail'in meşhur devekuşu omletinden ve aynı derecede meşhur çöreklerinden yediler. Bir devekuşu yumurtası iki düzine iri tavuk yumurtasına denkti ama geride bir şey kalmamıştı. Onlar çörek parçalarıyla tavada kalan son yağ damlalarını sıyırırlarken, İsmail ve Masai'ler kampı söküp katırlara yüklediler. Günün neler getireceğini görmek üzere atlarının üstünde giderlerken hava hâlâ serin ve tatlıydı.</p>

  <p>Nehir kıyısından bir buçuk kilometre uzakta, su içmekten dönen birkaç yüz bizonluk bir sürü görünce şaşırdılar. Leon, Holland'ın sol ve sağ namlularından yaptığı isabetli atışlarla iki tanesini devirdi. Leş kokusu rüzgârla etrafa yayılsın diye hayvanların karnını yardılar. Sonra da katırlar onları etrafında yaralı bir aslanın sığınacağı hiçbir şey olmayan açık bir alana çekti. Onlar yemleri yerleştirirken hamallar yeşil dallardan kesip akbabalarla sırtlanlar kolayca erişemesin diye üstlerini örttüler. Öte yandan böyle derme çatma bir örtü büyük bir aslanı asla durduramazdı.</p>

  <p>Nehre ve aslanların gece kükredikleri bölgeye gittiler. Her birkaç kilometrede bir Leon karşısına çıkan hangi memeli olursa olsun ateş ediyordu: zürafa, gergedan veya bizon. Güneş batarken on kilometrelik bir alanda çeşitli aslan tuzakları serilmiş yatıyordu.</p>

  <p>O gece yine iki hasmın karşılıklı kükremeleri yüzünden deliksiz bir uyku çekemediler. Bir keresinde yaşlı aslan o kadar yakınlarından kükredi ki battaniyelerinin altında titreyerek yere yapıştılar, ama bu kez hasmından yanıt gelmemişti.</p>

  <p>Manyoro, "Genç aslan bizim yemlerden birini buldu," diyerek sessizliğini bozdu. "Onu yemekle meşgul."</p>

  <p>Kermit, "Aslanlar asla leş yemez sanırdım," dedi.</p>

  <p>"Hiç inanma. Ev kedileri kadar tembeldirler. Hazır bulduklarını yemeyi tercih ederler, çürümüş olması filan hiç fark etmez. Ancak başkaları bir şey beceremediyse lütfedip kendileri avlanırlar."</p>

  <p>Gece yarısını iki saat geçtikten sonra yaşlı aslan kükremeyi kesti ve gece sessizliğe büründü.</p>

  <p>Manyoro, "Şimdi o da bir tane buldu," diye gözlem yaptı. "İkisini de sabaha haklarız."</p>

  <p>Kermit, "Lisansımda kaç aslan vurmama izin var?" diye sordu. Leon, "Canının çektiği kadar," dedi. "Britanya Doğu Afrikası'nda aslan zararlı sayılıyor. İstediğin kadar vurabilirsin."</p>

  <p>"Güzel! O koca oğlanların ikisini de istiyorum. Götürüp babama göstereceğim."</p>

  <p>Leon da hararetle, "Ben de," diye atıldı. "Ben de."</p>

  <p style="text-align: center;">&nbsp;<img alt="wsa" src="../Images/wsa.gif" /></p>
</body>
</html>
