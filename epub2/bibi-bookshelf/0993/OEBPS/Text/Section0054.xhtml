<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Sheba'nın Havuzu'na döndüklerinde aradan neredeyse dört yıl geçmişti. Lusima, Manyoro, İsmail ve Loikot'u eski kampta bırakıp havuza ikisi gittiler. Leon gelip onu eyerden indirdi ve yere bırakmadan önce öptü. "Çok garip," dedi. 'Nasıl oluyor da her gün biraz daha gençleşip ve güzelleşiyorsun?"</p>

  <p>Eva güldü ve burnuna dokundu. "Şuramda buramda birkaç ufak tefek değişiklik oldu tabii." Doktor Thompson sihirli ellerine rağmen burnu eskisi gibi kalkık değildi.</p>

  <p>Leon elini karnına koyarken, "Sen buna ufak tefek değişiklik mi diyorsun?" dedi.</p>

  <p>Eva eğilip gururla karnına baktı. "Sadece büyümesini seyret."</p>

  <p>"Heyecanla bekliyorum Bayan Courtney." Elinden tutup her zaman oturdukları kaya çıkıntısına götürdü. Yan yana oturup karanlık sulan seyrettiler.</p>

  <p>Eva, "Bahse girerim kayıp Meerbach altınlarını hiç duymamışsındır," dedi.</p>

  <p>"Tabii ki duydum." Yüzü gayet ciddiydi. "Afrika'nın en büyük gizemlerinden biridir. Sultan Süleyman'ın kayıp madenleri ve eski Boer başkanının Pretoria'ya giren Kitchener ordusunun burnunun dibinden yürüttüğü Kruger milyonları hikâyesiyle başa baş gider."</p>

  <p>"Sence bu gizemi yakında çözen çıkar mı?"</p>

  <p>Leon, "Belki de bugün," diye cevap verdi. Ayağa kalkıp gömleğinin düğmelerini açmaya başladı.</p>

  <p>Eva, "Neredeyse dört yıldır burada yatıyor. Ya biri çoktan bulmuşsa?" diye sordu ve keyifli hali bozulmaya başladı.</p>

  <p>Leon, "Böyle bir şey asla olamazdı," diye güvence verdi. "Lusima Ana havuzu lanetledi. Kimse girmeye cesaret edemezdi."</p>

  <p>Eva, "Peki sen korkmuyor musun?" diye sordu.</p>

  <p>Leon gülümseyerek boynunda asılı fildişi nazarlığı okşadı. "Bunu bana Lusima verdi. Laneti geçersiz kılar."</p>

  <p>Eva, "Bunu sen uydurdun Porsuk," diye çıkıştı.</p>

  <p>"Sana kanıtlamanın tek bir yolu var." Tek ayağı üstünde zıplayarak pantolonunu çıkardı, sonra koşup suya atladı.</p>

  <p>Eva ayağa fırlayıp arkasından bağırdı. "Geri dön! Cevabı öğrenmekten korkuyorum. Ya hepsi gittiyse Porsuk?"</p>

  <p>Leon suda yürüdü ve havuzun ortasından Eva'ya sırıttı. "Sen iflah olmaz bir karamsarsın aşkım. Birkaç dakika sonra ya en kötüsü olacak ya da en iyisi." Dört derin nefes alıp daldı. Birkaç saniye çıplak ayakları suda çırpındı, sonra gözden kayboldu. Eva onun dönmesinin biraz süreceğini bildiği için son dört yılın olaylarını düşünmeye başladı. Heyecan ve tehlikeyle karşılaşmışlardı ama aynı zamanda aşkı ve kahkahayı da yaşamışlardı. Delamere'nin hafif süvari birliğiyle birlikte von Lettow Vorbeck çakalına karşı mücadele verirken çoğu zaman o da Leon'un yanında olmuştu. Leon ona Ari'yi uçurmayı ve gözcülükle seyir subaylığı yapmayı öğretmişti. İkisi ünlü bir ekip olmuşlardı. Bir keresinde, Leon yanında yokken, ağır Alman ateşi altında uçağını indirip dört tane yaralı askarı’yi kurtarmıştı. Lort Delamere de her şeyi kitabına uydurup askeri madalya kazanmasını sağlamıştı.</p>

  <p>Fakat artık savaş bitmiş ve kazanılmıştı, Eva biraz daha az heyecan ve tehlike, daha çok aşk ve kahkaha istiyordu.</p>

  <p>***</p>

  <p>Leon suları yararak ortaya çıkınca yerinden zıpladı. "Kötü haberi verebilirsin," diye bağırdı.</p>

  <p>Leon cevap vermedi ve oturduğu çıkıntının altına yüzüp oradan sağ elini uzattı. Elinde tuttuğu şeyi ayaklarına doğru attı. Bu küçük bir keseydi ve ağır olduğu belliydi. Yere çarptığı anda ağzı açılmıştı. İçinden dökülen altın sikkeler güneş ışığında parlayınca Eva heyecanla bağırarak dizlerinin üstüne çöktü. Altınları avuçlarına alıp gözlerinde dile getirmediği bir soruyla Leon'a baktı.</p>

  <p>"Bazı sandıklar patlayıp açılmış, muhtemelen Lusima'nın morani'leri şelalenin tepesinden havuza atınca olmuştur, ama her şey tamam görünüyor." Susamuru gibi sudan çıktı ve Eva bir avuç altın parayı bırakıp onun soğuk ve ıslak bedenine sarıldı.</p>

  <p>Kulağına, "Hepsini geri vermek zorunda değil miyiz?" diye fısıldadı.</p>

  <p>"Kime vereceğiz ki? Kayzer Bill'e mi? Artık işi bıraktı diye duymuştum."</p>

  <p>"Kendimi suçlu hissediyorum. Bunlar bizim değil."</p>

  <p>"Neden Otto von Meerbach'ın babandan çaldığı telif hakkı olarak düşünmüyorsun?"</p>

  <p>Eva geri çekilip şaşkın şaşkın yüzüne baktı. Gülümsemeye başladı. "Tabii ya! Böyle bakınca tamamen farklı görünüyor." Sonra güldü. "Bu yaklaşımında hiçbir kusur bulamıyorum sevgili Porsuk!"</p>

  <p style="text-align: center;"></p>
</body>
</html>
