<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1>III</h1>

  <h2 id="sigil_toc_id_3">BARBICANE’İN BİLDİRİSİNİN ETKİLERİ</h2>

  <p>Pek Sayın Başkan’ın son sözlerinin yarattığı etkiyi anlatmak olanaksızdır. O ne bağırış çağırış! O ne hurralar, homurtular. Amerikan dilinde kum gibi kaynayan “Hip! Hip! Hip!” ve benzeri çığlıklar! Sözle anlatılmaz bir kargaşa, bir gürültü patırtı vardı salonda! Ağızlar avaz avaz bağırıyor, eller patlarcasına alkış tutuyor, ayaklar salonların döşemelerini zangırdatıyordu. Bu top müzesindeki bütün silahlar hep birden ateş etse, böylesine değişik ses çıkaramazdı. Eh, buna da şaşmamak gerekir doğrusu. Kimi topçular, topları kadar gürültücüdürler.</p>

  <p>Barbicane, bütün bu coşkun şamatacılar arasında hiç istifini bozmadan duruyordu; belki birkaç söz daha söylemek istiyor, el kol hareketleriyle arkadaşlarını susmaya çağırıyordu, ama şimşek gibi keskin sesi korkunç patlamalar arasında eriyip gitti. Hiç kimse işitmedi ne dediğini. Az sonra da oturduğu koltuktan kapılıp alındı, omuzlara oturtuldu ve derken sadık arkadaşlarının elinden, coşkunlukta onlardan hiç de aşağı kalmayan kalabalığın eline geçiverdi.</p>

  <p>Hiçbir şey şaşırtamaz bir Amerikalı’yı. “Olanaksız” sözcüğünün Fransızca olmadığı pek çok kez söylenmiştir; bu sözcük konusunda sözlükler birbirine karıştırıldı herhalde. Amerika’da her şey kolay ve basittir, mekanik güçlüklere gelince, bunlar da doğmadan ölürler. Barbicane’in tasarısıyla gerçekleştirilmesi arasında, hiçbir gerçek Yanki, en küçük bir güçlük belirtisi göremezdi. Bir şey söylendiği an, yapılmış demekti.</p>

  <p>Başkan’ın omuzlarda taşınması gece de devam etti. Tam bir fener alayıydı bu. İrlandalılar, Almanlar, Fransızlar, İskoçyalılar, Maryland eyaletini oluşturan bütün o ayrı kökenli insanlar ana dillerinde bağrışıyor ve yaşalar, hurralar, bravolar karşı konulmaz bir coşkunlukla birbirine karışıyordu.</p>

  <p>Ay da, sanki kendisinden söz edildiğini anlamış gibi, çevresindeki ateşleri yoğun ışımasıyla bastırarak, dingin bir görkemle parlıyordu. Bütün Yankiler gözlerini onun parlak yuvarlağına çevirmişti; kimi eliyle selamlıyor, kimi de en tatlı adlarla sesleniyordu ona; bazıları göz kararıyla boyunu bosunu ölçüyor, kimileriyse yumruk sallıyordu; Jone’s-Fall-Street’teki bir dükkâncı, saat sekizden gece yarısına dek sattığı dürbünlerle koskoca bir servet yaptı. Bütün dürbünler gece yıldızına çevrilmişti. Amerikalılar ona bir mal sahibi rahatlığıyla yanaşıyorlardı. Gören, sarı saçlı Phoebe bu gözü pek fatihlerin eline geçmiş ve Birleşik Devletler’e katılmış sanırdı. Oysa, şimdilik düşünülen şey, ona bir mermi fırlatmaktı, bu da, bir gezegenle bile olsa, ilişki kurmanın pek kaba bir biçimiydi, ama uygar uluslar arasında pek yaygındı.</p>

  <p>Gece yarısı olmuş, coşkunluk yatışmamıştı; bütün halk sınıfları aynı ölçüde heyecanlıydı, yasa adamı, bilgin, tüccar, satıcı, hamal, sözün kısası en akıllı kişilerden en yeşillere<a href="../Text/DiPNOTLAR.xhtml#a15" id="k15"><sup>[15]</sup></a> dek herkes bamteline basılmış gibi ayaktaydı; ulusal bir girişimdi bu; dolayısıyla kentin yukarı kesimi, aşağı kesimi, Patpsco Irmağı’nın sularıyla yıkanan rıhtımlar, kızaklarda mahpus kalmış gemiler, cin ve viskiyle kafayı bulmuş insanlarla dolup taşmaktaydı; bar-room’ların yumuşak divanına gevşekçe uzanıp <i>sherry-cobbler’</i>ını<a href="../Text/DiPNOTLAR.xhtml#a16" id="k16"><sup>[16]</sup></a> yudumlayan beyefendiden tutun da, Fells-Point’teki karanlık içkievlerinde “ciğersöken”le<a href="../Text/DiPNOTLAR.xhtml#a17" id="k17"><sup>[17]</sup></a> kafa çeken denizciye dek herkes birileriyle konuşuyor, tumturaklı söylevler atıyor, tartışıyor, çekişiyor, onaylıyor, alkışlıyordu.</p>

  <p>Neyse, saat ikiye doğru heyecan duruldu. Başkan Barbicane kolu kanadı kırık, ezilmiş, pestili çıkmış halde evine dönebildi. Herkül olsa dayanamazdı bu coşkunluk gösterisine. Kalabalık yavaş yavaş alanları ve sokakları boşalttı. Ohio, Susquehanna, Philadelphia ve Washington’a giderken Baltimore’da buluşan dört ana demiryolu hattı, bu bin bir renkli kalabalığı Birleşik Devletler’in dört bir yanına dağıttı ve kent görece bir dinginlik içinde uykuya daldı.</p>

  <p>Ayrıca, o unutulmaz gecede, yerinden oynayan biricik kentin Baltimore olduğunu sanmak yanlıştır. Birleşik Devletler’in büyük kentleri, New York, Washington, Boston, Albany, Richmond, Crescent-City,<a href="../Text/DiPNOTLAR.xhtml#a18" id="k18"><sup>[18]</sup></a> Charleston, la Mobile ve Texas’tan Massachsetts’e, Michigan’dan Florida’ya dek bütün Amerika bu çılgınlık kasırgasından payını almaktaydı. Gerçekten de Gun-Club’ün otuz bin yazışmalı üyesi başkanlarının mektubunu almış, büyük bir sabırsızlıkla 5 Ekim bildirisini beklemekteydi. Dolayısıyla, sözler konuşmacının ağzından çıktıkları an, telgraf telleriyle Birleşik Devletler’in her yanına koşuyordu, hem de saniyede iki yüz kırk sekiz bin dört yüz kırk yedi mil<a href="../Text/DiPNOTLAR.xhtml#a19" id="k19"><sup>[19]</sup></a> hızla. O yüzden, Fransa’dan on kez daha büyük olan Amerika Birleşik Devletleri’nin aynı anda “Hurraaa!” diye bağırdığı, gururla şişen yirmi beş milyon kalbin aynı heyecanla attığı söylenebilir.</p>

  <p>Ertesi gün, beş yüz günlük, haftalık, on beş günlük ya da aylık bütün gazeteler soruna sarıldı; fiziki, meteorolojik, iktisadi, ahlaki yanlarını ele alıp, siyasal güç üstünlüğü ya da uygarlık açısından incelediler. Ay’ın, oluşumu bitmiş bir gezegen olup olmadığını, şu anda herhangi bir değişim geçirip geçirmediğini araştırdılar. Hava tabakası bulunmadığı zamanlardaki Yeryüzü’ne mi benziyordu acaba? Dünya’dan gözükmeyen yüzü nasıldı? Tasarlanan şey henüz gece yıldızına yalnızca bir mermi göndermek olduğu halde, herkes bunu bir dizi yeni deneyin başlangıcı sayıyordu; bütün gazeteler, Amerika’nın, günün birinde bu esrarlı yuvarlağın gizlerini çözeceğine inanıyor, hatta birkaçı, onun ele geçirilişiyle Avrupa dengesinin duyulur derecede bozulacağından korkuyordu.</p>

  <p>Üzerinde tartışılan tasarının gerçekleşmesinden kuşkulanan tek bir gazete çıkmadı; derlemeler, kitapçıklar, resmi raporlar, bilimsel, edebi ve dinsel derneklerin yayımladığı “dergi”ler bu girişimin yararlı yanlarına parmak bastılar; Boston’daki “Doğal Tarih Derneği”, Albany’deki “Amerikan Bilim ve Sanat Derneği”, New York’taki “Coğrafya ve İktisat Derneği”, Philadelphia’daki “Amerikan Felsefe Derneği”, Washington’daki “Smithson Enstitüsü” Gun-Club’e binlerce kutlama mektubu yazıp hemen para ve hizmet önerisinde bulundular.</p>

  <p>Sözün kısası, o güne dek görülmemiş sayıda insan bu tasarıya katıldı; duraksama, kuşku ve kaygı söz konusu bile olmadı. Ay’a bir mermi gönderme fikri karşısında Avrupa’da, özellikle Fransa’da basılabilecek fıkra ve karikatürlere gelince, Amerika’da böyle bir şeye kalkışacak adam hiç de kârlı çıkmazdı doğrusu; dünyanın bütün <i>lifepreserver</i>’larını<a href="../Text/DiPNOTLAR.xhtml#a20" id="k20"><sup>[20]</sup></a> alıp savunsa, kamuoyunun kızgınlığından koruyamazdı kendini. Yenidünya’da birtakım şeylere gülünmez. Böylece Impey Barbicane, o günden sonra, Birleşik Devletler’in en büyük yurttaşlarından biri, bilimin Washington’ı oluverdi; daha başka bir sürü şey arasında, şu olay, koskoca bir halkın ansızın bir adama bağlanışının derecesini gösterecektir sizlere.</p>

  <p>Gun-Club’teki ünlü toplantıdan birkaç gün sonra, bir İngiliz topluluğunun yönetmeni, Baltimore Tiyatrosu’nda <i>Much Ado About Notbing</i>’i<a href="../Text/DiPNOTLAR.xhtml#a21" id="k21"><sup>[21]</sup></a> oynayacaklarını duyurdu. Ancak, oyunun adında Başkan Barbicane’in tasarısına sataşma gören kent halkı tiyatroyu bastı, sıraları kırdı ve zavallı yönetmeni oyun değiştirmeye zorladı. Beriki akıllı adamdı, halkın isteğine boyun eğdi, o tatsız güldürü yerine <i>As You Like it’</i>i<a href="../Text/DiPNOTLAR.xhtml#a22" id="k22"><sup>[22]</sup></a> koydu ve haftalarca, akıl almaz paralar kırdı.</p>
</body>
</html>
