<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1>XXVIII</h1>

  <h2 id="sigil_toc_id_28">YENİ BİR YILDIZ</h2>

  <p>Yürekleri küt küt attıran haber hemen o gece bütün Birleşik Devletler’de bomba gibi patladı ve tabii orda kalmayıp telgraf telleriyle okyanusu aştı, dünyanın dört bir yanına yayıldı. Long’s-Peak’teki dev gök dürbünü aracılığıyla, mermi görülmüştü.</p>

  <p>Cambridge Gözlemevi Yönetmeninin tuttuğu not şöyle. Ki bu, Gun-Club’ün giriştiği büyük denemenin bilimsel sonucuydu.</p>

  <div>
    <br />
  </div>

  <p style="text-align: right;">LONG’S-PEAK, <i>12 Aralık</i></p>

  <div>
    <br />
  </div>

  <p>CAMBRİDGE GÖZLEMEVİ</p>

  <p>YÖNETİM KURULU’NUN</p>

  <p>SAYIN ÜYELERİNE,</p>

  <div>
    <br />
  </div>

  <p>Stone’s-Hill’deki Columbiad’ın fırlattığı mermi, 12 Aralık günü, akşam sekiz kırk yedide, Ay sondördüne girmiş durumdayken, Bay Belfast ile Bay J. T. Maston tarafından görülmüştür.</p>

  <p>Mermi hedefine varmamıştır. Ancak, Ay’ın çekimine kapılacak kadar da yakınından geçmiştir.</p>

  <p>Bundan sonra düz çizgi halindeki hareketi, baş döndürücü hızdaki bir çembersel harekete dönüşmüş ve mermi Ay çevresinde elips biçimindeki bir yörüngeye oturup onun uydusu olmuştur.</p>

  <p>Bu yeni yıldızın öğeleri henüz belirlenememiştir. Ne öteleme hızı,<a href="../Text/DiPNOTLAR.xhtml#a81" id="k81"><sup>[81]</sup></a> ne de dönme hızı bilinmektedir. Ay’ın yüzeyi ile arasındaki uzaklık aşağı yukarı iki bin sekiz yüz otuz üç mildir (4 500 fersahtır).</p>

  <p>Şimdi iki varsayım ortaya atılabilir ve bunlar merminin durumunda şu değişikliklere yol açar:</p>

  <p>Ya sonunda Ay’ın çekimi ağır basar ve yolcular hedeflerine varırlar...</p>

  <p>Ya da, değişmez bir düzene giren mermi, Ay çevresinde sonsuza dek döner...</p>

  <p>Gözlemler, günün birinde, bunlardan hangisinin doğru çıkacağını gösterecektir; ama Gun-Club’ün girişimi, şimdilik, Güneş Sistemimize yeni bir yıldız kazandırmaktan başka sonuç vermemiştir.</p>

  <div>
    <br />
  </div>

  <p style="text-align: right;">J. M. BELFAST</p>

  <div>
    <br />
  </div>

  <p>Bu beklenmedik çözüm ne kadar çok sorun ortaya çıkarıyordu! Gelecek, bilimsel araştırmalara nasıl gizlerle dolu bir durum hazırlıyordu! Üç kişinin yiğitlik ve kendilerini adayışlarıyla, ilk bakışta hiçbir işe yaramaz gibi gözüken Ay’a mermi atma denemesi, etkileri hesaplanamayacak, son derece önemli bir sonuç doğurmuştu.</p>

  <p>Yolcular yeni uydularında kapalı kalmış, hedeflerine varamasalar bile, Ay’ın bir parçası olmuşlardı; gece yıldızının çevresinde dönüp duruyorlar ve böylece tarihte ilk kez, çıplak gözle Ay’ın gizlerini görebiliyorlardı. Nicholl, Barbicane ve Michel Ardan adları bundan sonra gökbilimsel törenlerde anılacaktı, çünkü bu gözü pek araştırıcılar, insan bilgilerinin çemberini genişletme konusundaki susuzluklarıyla yiğitçe uzaya atılmış, son zamanların en garip girişimi uğrunda kelleyi koltuğa almışlardı.</p>

  <p>Bununla birlikte, Long’s-Peak’ten gelen tutanak öğrenilir öğrenilmez, dünyanın dört bir yanında şaşkınlığa ve korkuya düşüldü. Bu gözü pek Dünyalıların yardımına koşulabilir miydi?</p>

  <p>Hayır, koşulamazdı, çünkü onlar, Tanrı’nın yeryüzündeki yaratıklarına koyduğu sınırları çiğnemiş, insanlığın dışına taşmışlardı. İki ay süreyle kendilerine hava üretebilirlerdi. Bir yıllık yiyecekleri vardı. Peki ondan sonra?.. Bu soru en vurdumduymazların bile yüreğini küt küt attırıyordu.</p>

  <p>Bir tek kişi durumun umutsuz olduğunu kabule yanaşmıyor, denemenin başarıyla sonuçlanacağına inanıyordu; bu, Ay yolcularının sadık dostu, onlar kadar gözü pek ve kararlı bir insan olan, yiğit J. T. Maston’dı.</p>

  <p>Zaten gözlerini onlardan ayırmıyordu. Gelip Long’s-Peak’teki gözlem noktasına yerleşmişti; bütün ufku, gök dürbününün o kocaman yansıtıcı aynasıydı. Ay doğar doğmaz onu dürbünün görüş alanı içerisine alıyor, bir an bile gözünü ondan ayırmıyor, yıldızlar arasındaki yürüyüşünü adım adım izliyordu; merminin gümüş rengi Ay yuvarlağı üzerinden geçişini bitmez tükenmez bir sabırla gözlüyor ve bu saygıdeğer insan, günün birinde yeniden görmekten umudunu kesmediği üç dostuyla sürekli iletim halinde bulunuyordu.</p>

  <p>— Yazışacağız onlarla, diyordu kendisini dinleyecek birini buldu mu, hem de durum ve koşullar elverir elvermez. Biz onlardan haber alacağız, onlar da bizden! Ayrıca, çok iyi tanırım kendilerini, müthiş beceriklidirler. Üç kişi oldukları halde, bütün sanat, bilim ve sanayi kaynaklarını uzaya götürmüş durumdadırlar. Bu saydıklarımlaysa, insan her dilediğini yapar, göreceksiniz, sıyrılacaklar bu işin içinden!</p>
</body>
</html>
