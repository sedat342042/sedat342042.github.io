<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1>VII</h1>

  <h2 id="sigil_toc_id_7">MERMİYE ÖVGÜ</h2>

  <p>Cambridge Gözlemevi, 7 Ekim tarihli ünlü mektubunda, sorunu gökbilimsel açıdan ele almıştı, şimdi artık iş, sorunun mekanik yanını çözmeye kalmıştı. Amerika dışındaki, herhangi bir ülke olsa, uygulamada aşılmaz güçlükler ortaya çıkardı. Buradaysa çocuk oyuncağıydı işin bu yanı. Başkan Barbicane, hiç vakit yitirmeden, Gun-Club’te bir Uygulama Yarkurulu (Yardımcı Kurul) seçmişti. Bu Yarkurul, üç toplantı yaparak top, mermi ve barut gibi üç büyük sorunu çözecekti; Yarkurul, bu alanda tam birer bilgin olan şu dört kişiden meydana gelmişti: Oylar iki iki bölündüğü zaman bulunduğu yana ağırlık kazandıran Barbicane, General Morgan, Binbaşı Elphiston ve sözcü-yazmanlıkla görevlendirilen vazgeçilmez J. T. Maston.</p>

  <p>8 Ekim günü, Yarkurul, Başkan Barbicane’in Republican Street (Cumhuriyet Cad.), 3 numaradaki evinde toplandı. Boş mideler böylesine ciddi bir tartışma sırasında gurultularıyla ortalığı bulandırmasın diye, Gun-Club’ün dört üyesi tabaklar dolusu sandviçle kocaman çaydanlıkların oturtulduğu bir masanın başına geçtiler, J. T. Maston hemen diviti alıp el yerine kullandığı çengele vidaladı ve toplantı başladı.</p>

  <p>İlk sözü Barbicane aldı:</p>

  <p>— Sevgili arkadaşlarım, dedi, önümüzde, günümüzün en önde gelen bilimlerinden atışbilimin, yani herhangi bir itici güçle uzaya fırlatılıp kendi haline bırakılan mermilerin hareketini inceleyen bilimin en zor sorunlarından biri var.</p>

  <p>— Ah, atışbilim! Ah! diye bağırdı J. T. Maston heyecanlı bir sesle.</p>

  <p>— İlk toplantıyı, mermimizi fırlatacak aygıta ayırmak mantıklı bir davranış olurdu belki, diye devam etti Barbicane...</p>

  <p>— Evet, öyle, diye karşılık verdi General Morgan.</p>

  <p>— Oysa, diye konuşmasını sürdürdü Barbicane, uzun uzun düşündükten sonra vardığım kanıya göre, mermi sorunu top sorunundan önce ele alınmalı ve sonuncunun boyutları birincininkine uydurulmalıdır.</p>

  <p>— Söz istiyorum, diye atıldı J. T. Maston. O harika geçmişine duyulan saygıyla söz hemencecik ona verildi.</p>

  <p>— Yiğit arkadaşlarım, dedi bizimki esin dolu bir sesle. Başkanımız mermi sorununa öncelik tanımakta haklıdır! Ay’a göndereceğimiz gülle bizim habercimiz, büyükelçimizdir, izin verirseniz ben onu sadece manevi açıdan ele almak istiyorum.</p>

  <p>Bir mermiyi bu açıdan ele alma isteği Yarkurul üyelerini epey meraklandırdı; dolayısıyla, bütün dikkatlerini J. T. Maston’ın sözlerine verdiler.</p>

  <p>— Sayın görevdeşlerim, diye devam etti beriki, kısa konuşacağım; insan öldüren, fizik gülleyi bir yana bırakıp, matematiksel, manevi gülleyi ele alacağım. Bence gülle, insan gücünün en parlak belirtisidir; bu güç, en eksiksiz olarak güllede özetlenir; insanoğlu onu yarattığı gün yaklaşmıştır en çok Yaradan’a!</p>

  <p>— Çok güzel! dedi Binbaşı Elphiston.</p>

  <p>— Gerçekten de, diye haykırdı vaiz. Tanrı nasıl yıldızları ve gezegenleri yarattıysa, insanoğlu da dünyasal hızların ölçütü (criterium), aslında birer mermiden başka bir şey olmayan uzaydaki yıldızların küçültülmüş örneği gülleyi yapmıştır! Elektriğin, ışığın, yıldızların, kuyrukluyıldızların, gezegenlerin, uyduların, sesin, rüzgârın hızı Tanrı’nındır! Buna karşılık, en hızlı tren ya da atlardan yüz kere daha hızlı giden güllenin hızı da bizimdir!</p>

  <p>J. T. Maston kendinden geçmişti; gülleye yakılan bu ilahiyi okurken sesi alabildiğine şiirselleşmişti.</p>

  <p>— Rakam mı istiyorsunuz? diye devam etti. Alın size en gösterişlisinden rakam! Örneğin, şu alçakgönüllü yirmi dörtlük<a href="../Text/DiPNOTLAR.xhtml#a34" id="k34"><sup>[34]</sup></a> gülleyi alın; elektrikten sekiz yüz bin, ışıktan altı yüz kırk, Dünya’nın Güneş çevresindeki dönüşünden yetmiş altı kez daha yavaş gitse de, namlu ağzından çıkışta ses hızını aşmakta<a href="../Text/DiPNOTLAR.xhtml#a35" id="k35"><sup>[35]</sup></a> saniyede iki yüz toise, on saniyede iki bin toise, bir dakikada on dört mil (6 fersah), günde yirmi bin yüz mil (8 640 fersah), yani Dünya’nın kendi ekseni üzerinde dönüşü sırasında ekvator çizgisindeki noktaların hızı kadar, yılda da yedi milyon üç yüz otuz altı bin beş yüz mil (3 155 760 fersah) yol almaktadır. Demek ki on bir günde Ay’a, on iki yılda Güneş’e, üç yüz altmış yılda Neptün’e, yani Güneş Sistemi’nin son sınırına varabilir. Şu çelimsiz ellerimizden çıkan küçücük gülle bu işleri yapabilir işte! Bu hızı yirmi katına çıkarıp mermiyi saniyede yedi mil hızla fırlattığımız zaman ne olur dersiniz! Ah, yüce gülle! Göz kamaştırıcı mermi! Yukarda, yeryüzünden gelmiş bir büyükelçiye yaraşır biçimde karşılanacağını düşünmeye bayılıyorum!</p>

  <p>Söylevin bu tumturaklı bitişi yaşa, var ol sesleriyle karşılandı ve J. T. Maston, kulüp arkadaşlarının kutlamaları arasında, heyecan içersinde yerine oturdu.</p>

  <p>— Şiire epeyce pay ayırdıktan sonra, şimdi de doğrudan doğruya soruna geçelim, dedi Barbicane.</p>

  <p>— Hazırız, diye karşılık verdi Yarkurul üyeleri, tek başlarına yarımşar düzine sandviçi mideye indirirken.</p>

  <p>— Çözülmesi gereken sorunu biliyorsunuz, diye konuşmasını sürdürdü Başkan. Bir mermiye, saniyede on iki bin yardalık bir ilk hız kazandırmamız gerekiyor. Bana kalırsa başarırız bu işi. Ama önce, şimdiye dek ulaşılan hızları inceleyelim; General Morgan bizi bu konuda aydınlatabilir.</p>

  <p>— Hem de kolayca, diye karşılık verdi General, çünkü savaş sırasında Deneme Encümeni üyesiydim. Dolayısıyla sizlere şunu bildirebilirim ki, Dahlgreen’in yüzlük topları, iki bin beş yüz toise’a fırlattıkları mermilerine saniyede beş yüz yardalık bir ilk hız vermekteydiler.</p>

  <p>— Güzel. Peki ya Rodman’ın Columbiad’ı?<a href="../Text/DiPNOTLAR.xhtml#a36" id="k36"><sup>[36]</sup></a> diye sordu Başkan.</p>

  <p>— Rodman’ın Columbiad’ı, New York yakınlarındaki Hamilton Kalesi’nde bir deneme atışı yapmış, yarım tonluk bir gülleyi, saniyede sekiz yüz yardalık bir hızla, altı mil öteye fırlatmıştır; buysa, Armstrong’larla, İngiliz Palliser’larının hiçbir zaman elde edemediği bir sonuçtur.</p>

  <p>— Ah o hınzır İngilizler ah! dedi J. T. Maston ürkünç çengelini doğuya doğru uzatarak.</p>

  <p>— Demek ki, şimdiye dek elde edilen en büyük hız sekiz yüz yarda, öyle mi? diye sordu Barbicane.</p>

  <p>— Evet, öyle, diye karşılık verdi Morgan.</p>

  <p>— Oysa, diye atıldı J. T. Maston, benim havan topu çatlamasaydı...</p>

  <p>— Evet, ama çatladı, diye karşılık verdi Barbicane hatır gönül tanıyan bir sesle. Dolayısıyla, şu sekiz yüz yardalık hızı başlangıç kabul edelim. Bunu yirmi katına çıkarmak gerek. O hızı sağlayacak yolları başka bir toplantıya bırakarak, sayın üye arkadaşlarım, dikkatinizi mermiye verilebilecek uygun boyutlar üzerine çekeceğim.</p>

  <p>Bildiğiniz gibi, artık karşımızda çok çok yarım ton gelen mermiler yok!<br /></p>

  <p>— Neden olmasın? diye sordu Binbaşı.</p>

  <p>— Çünkü göndereceğimiz mermi, eğer Ay’da canlı varsa, dikkatlerini çekebilmek üzere, kocaman bir şey olmalıdır, diye karşılık verdi J. T. Maston, Başkan’dan önce.</p>

  <p>— Evet, diye yanıtladı Barbicane, hem bunun için, hem de daha önemli bir nedenden ötürü.</p>

  <p>— Ne demek istiyorsunuz, Barbicane? diye sordu Binbaşı.</p>

  <p>— Demek istediğim şu ki, bütün iş oraya bir mermi sallayıp gerisine boş vermek değildir; amacına varana dek adım adım izlemeliyiz onu.</p>

  <p>— Nee! dediler Binbaşı’yla General bir ağızdan, bu öneriye azıcık şaşarak.</p>

  <p>— Hiç kuşkusuz böyle olmalı, diye devam etti Barbicane kendinden emin bir sesle, yoksa yapacağımız deneme hiçbir işe yaramaz.</p>

  <p>— İyi ama, diye karşılık verdi Binbaşı, o zaman bu mermiyi alabildiğine kocaman yapmak zorunda kalacaksınız galiba?</p>

  <p>— Hayır. Dinleyin lütfen. Biliyorsunuz, optik aletler büyük bir yetkinliğe erişti; kimi gök dürbünleriyle gök cisimlerini altı bin kez büyütebilmeyi ve Ay’ı aşağı yukarı kırk mile (16 fersaha) getirmeyi başardılar. Bu uzaklıktansa, altmış ayak genişliğindeki nesneler kolayca görülebilmektedir. Gök dürbünlerinin büyütme gücünün daha ileri götürülemeyişi, bakılan cisimlerin aydınlığıyla ilgilidir; kendisine gelen ışığı yansıtan bir aynadan başka bir şey olmayan Ay’sa, büyütmenin artırılmasına yetecek kadar ışık gönderememektedir.</p>

  <p>— Peki, ne yapacaksınız öyleyse? diye sordu General. Atacağınız mermiye altmış ayaklık bir çap mı vereceksiniz?</p>

  <p>— Yok canım!</p>

  <p>— Ay’ı daha aydınlık hale getirme işini mi yükleneceksiniz yoksa?</p>

  <p>— Tam üstüne bastınız.</p>

  <p>— Yoo, bu kadarı fazla azizim! diye bağırdı J. T. Maston.</p>

  <p>— Evet, gereğinden fazla basit, diye karşılık verdi Barbicane. Gerçekten de, Ay’ın ışığının geçtiği hava tabakasını azaltırsam, onu daha yoğunlaştırmış olmaz mıyım?</p>

  <p>— Elbette.</p>

  <p>— Tamam işte! Bunun içinse, yüksek dağlardan birinin tepesine bir gök dürbünü oturtmam yeter. Biz de öyle yapacağız zaten.</p>

  <p>— Teslim oluyorum azizim, teslim oluyorum, diye karşılık verdi Binbaşı. Korkunç derecede basite indirgiyorsunuz her şeyi!.. Peki, nasıl bir büyütme elde edeceksiniz o zaman?</p>

  <p>— Kırk sekiz binde birlik, buysa Ay’ı hemen beş mil ötemize getirecek ve üstündeki nesnelerin, gözükebilmeleri için, dokuz ayak çapında olmaları yetecektir!</p>

  <p>— Harika! diye bağırdı J. T. Maston. Atacağımız mermi dokuz ayak çapında olacak demek?</p>

  <p>— Tamı tamına.</p>

  <p>— Yalnız izin verirseniz şunu belirtmek isterim ki, diye söze karıştı Binbaşı Elphiston, yine de ağırlığı...</p>

  <p>— Aman, Binbaşım! diye karşılık verdi Barbicane. Ağırlığını tartışmazdan önce, izin verin de babalarımızın bu alanda harikalar yarattığını hatırlatayım. Atışbilimin gelişmediğini ileri sürmek aklımın köşesinden geçmez elbet, ancak şurası da bilinmelidir ki, daha Ortaçağ’da, insanı şaşırtacak sonuçlar, hatta bizimkilerden daha şaşırtıcı sonuçlar alınmaktaydı.</p>

  <p>— Örneğin! diye yanıtladı Morgan.</p>

  <p>— Sözlerinizi doğrulayın, diye haykırdı J. T. Maston heyecanla.</p>

  <p>— Bundan kolay ne var, diye karşılık verdi Barbicane; önerimi destekleyecek örnekler var elimde. Nitekim, II. Mehmet, 1453’te Konstantinopolis’i (İstanbul’u) kuşattığı zaman, bin dokuz yüz librelik (dokuz yüz elli kiloluk) gülleler atılmıştır, bunların boyunu varın siz hesaplayın artık.</p>

  <p>— Vay, vay! dedi Binbaşı. Bin dokuz yüz libre gerçekten büyük rakam!</p>

  <p>— Malta’da, şövalyeler zamanında, Saint-Elmo Kalesi’ndeki bir top tam iki bin beş yüz librelik (bin iki yüz elli kiloluk) mermiler fırlatıyordu.</p>

  <p>— Yok canım, olacak şey değil!</p>

  <p>Ve son olarak, bir Fransız tarihçisinin anlattığına göre, XI. Louis zamanında, bir havan topu yalnızca beş yüz librelik bombalar atıyormuş; ama bu bomba, delilerin akıllıları kapattığı Bastille Hapishanesi’nden atıldı mı, akıllıların delileri kapattıkları Charenton’a düşüyormuş.<a href="../Text/DiPNOTLAR.xhtml#a37" id="k37"><sup>[37]</sup></a></p>

  <p>— Müthiş! dedi J. T. Maston.</p>

  <p>— Peki, o günden bu yana gördüklerimiz nedir acaba? Armstrong toplarının topu topu beş yüz librelik, Rodman Columbiad’larınınsa yarım tonluk gülleler attığını! Demek ki, mermilerin vardığı uzaklık arttıkça, ağırlıkları azalmıştır. Çabalarımızı bu yöne kaydırırsak, bilimin elde ettiği gelişmeler aracılığıyla, II. Mehmet’in ya da Malta şövalyelerinin kullandığı güllelerin ağırlığının on katına çıkabiliriz.</p>

  <p>— Hiç kuşkusuz öyle, diye karşılık verdi Binbaşı, yalnız mermi için hangi madeni kullanmayı tasarlıyorsunuz?</p>

  <p>— Dökme demir tabii, dedi General Morgan.</p>

  <p>— Dökme demir ha! Pöh! diye atıldı J. T. Maston küçümseyen bir tavırla. Ay’a gidecek bir mermi için çok sıradan bir hammadde bu.</p>

  <p>— Fazla ileri gitmeyelim, saygıdeğer dostum, diye karşılık verdi Morgan; dökme demir yeter de artar.</p>

  <p>— Peki! diye söze karıştı Binbaşı Elphiston, ağırlık hacimle doğru orantılı olduğuna göre, dökme demirden yapılmış, dokuz ayak çapındaki bir gülle yine epey ağır çekecektir!</p>

  <p>— Evet, içi doluysa öyle; ama boşsa, hayır, dedi Barbicane.</p>

  <p>— Boş mu? Obüs mermisi olacak demek?</p>

  <p>— Evet, içine de birtakım resmi yazılarla Dünya’dan alınmış örnek ürünler konur, diye atıldı J. T. Maston.</p>

  <p>— Evet, obüs mermisi olacak, diye karşılık verdi Barbicane; mutlaka öyle olmalı; içi dolu, yüz sekiz parmaklık bir gülle iki yüz bin libre gelir ki, bu da, yabana atılmayacak bir ağırlıktır; ancak, mermi sağlam kalabilsin diye, ağırlığının beş bin libre olmasını öneriyorum.</p>

  <p>— Kalınlığı ne olacak? diye sordu Binbaşı.</p>

  <p>— Kurallara uygun davranırsak, diye söze karıştı Morgan, yüz sekiz parmaklık çap, en azından iki ayaklık kalınlık ister.</p>

  <p>— O kadarı çok olur, diye karşılık verdi Barbicane; unutmayın ki bu, madensel levhaları falan delecek bir mermi olmayacak; barut gazının basıncına dayanabilecek bir kalınlık vermek yetişir. Öyleyse, sorun şu: Dökme demirden yapılmış bir obüs mermisinin, yirmi bin librelik ağırlık için, çeper kalınlığı ne olmalıdır? Usta hesap uzmanımız, yiğit Maston, hemen şimdi söyler bize bunu.</p>

  <p>— Ondan kolay ne var, diye karşılık verdi Yarkurul’un saygıdeğer yazmanı.</p>

  <p>Ve daha sözünü bitirmeden önündeki kâğıda birtakım cebir denklemleri çiziktirdi; divitinin ucundan n ve x kareler döküldü. Hatta, elini bile sürmeden, bir küp kök aldığı sezildi ve sonunda:</p>

  <p>— Merminin çeper kalınlığı iki parmak olacak, dedi.</p>

  <p>— Yetecek mi bu kalınlık? diye sordu Binbaşı kuşkulu bir yüzle.</p>

  <p>— Hayır, diye karşılık verdi Barbicane, yetmeyecek elbet.</p>

  <p>— Peki, ne yapacağız öyleyse? diye söze karıştı Elphiston telaşlı telaşlı.</p>

  <p>— Dökme demirden başka maden kullanacağız.</p>

  <p>— Bakır mı? dedi Morgan.</p>

  <p>— Hayır, o da çok ağırdır; ben size daha iyisini önereceğim.</p>

  <p>— Neymiş o? dedi Binbaşı.</p>

  <p>— Alüminyum, diye karşılık verdi Barbicane.</p>

  <p>— Alüminyum mu! diye bağrıştılar Başkan’ın çalışma arkadaşları.</p>

  <p>— Evet, öyle, dostlarım. Biliyorsunuz, ünlü Fransız kimyacısı Henri Sainte-Claire Deville, 1854’te, alüminyumu katı kitle halinde elde etmeyi başarmış bulunuyor. Bu değerli maden gümüş gibi parlak, altın gibi bozulmaz, demir gibi sağlam, bakır gibi kolay ergir, cam gibi hafiftir; üzerinde kolayca çalışılır, doğada pek yaygındır, kayaların çoğunun temel maddesidir, demirden üç kez daha hafiftir ve sanki bizim mermi için yaratılmıştır!</p>

  <p>— Yaşasın alüminyum! diye haykırdı Yarkurul yazmanı coşkun anlarındaki gürültücülükle.</p>

  <p>— İyi ama, Sayın Başkanım, dedi Binbaşı, alüminyumun fiyatı çok yüksek değil mi?</p>

  <p>— Eskiden öyleydi, diye karşılık verdi Barbicane; ilk bulunduğu zaman, alüminyumun libresi iki yüz altmış dolarla iki yüz seksen dolar arasındaydı (aşağı yukarı 1 500 frank); sonra yirmi yedi dolara (150 franga) düştü, bugünse, topu topu dokuz dolar (48,75 frank) ediyor.</p>

  <p>— İyi ama, libresi dokuz dolarlık fiyat yine de yüksektir! dedi pek kolay teslim olmayan Binbaşı.</p>

  <p>— Yüksektir, Sayın Binbaşım, ama yanına yaklaşılmaz da değildir.</p>

  <p>— Peki, bu durumda ağırlığı ne olacak merminin? diye sordu Morgan.</p>

  <p>— Yaptığım hesapların sonucu şöyle, diye karşılık verdi Barbicane; yüz sekiz parmak çapında, on iki parmak<a href="../Text/DiPNOTLAR.xhtml#a38" id="k38"><sup>[38]</sup></a> kalınlığındaki bir gülle, dökme demirden yapıldığı zaman, altmış yedi bin dört yüz kırk libre gelirdi; dökme alüminyumdan yapıldığı zamansa, ağırlığı, on sekiz bin yüz elli libreye düşecektir.</p>

  <p>— Harika! diye bağırdı Maston, bu da tam bize göre bir şey olur.</p>

  <p>— Harika, harika! diye karşılık verdi Binbaşı, yalnız bilmiyor musunuz ki, libresi on sekiz dolardan, bu mermi bize...</p>

  <p>— Yüz yetmiş üç bin iki yüz elli dolara (928 437,50 franga) patlayacağını çok iyi biliyorum; korkmayın, dostlarım, giriştiğimiz iş parasızlıktan yarı yolda kalmayacak, ben güvence veriyorum size.</p>

  <p>— Hatta kasalarımıza para yağacaktır, diye yanıtladı J. T. Maston.</p>

  <p>— Peki! Ne diyorsunuz alüminyum için? diye sordu Başkan.</p>

  <p>— Kabul edilmiştir, diye karşılık verdi üç Yarkurul üyesi.</p>

  <p>— Merminin biçimine gelince, diye devam etti Barbicane, pek önemi yok, çünkü hava tabakası aşıldıktan sonra, gülle boşlukta kalacaktır; o yüzden, yuvarlak bir gülle öneriyorum, isterse kendi ekseni üzerinde dönsün, canının çektiğini yapsın.</p>

  <p>Yarkurul’un ilk toplantısı böylece sona erdi; mermi sorunu kesinlikle çözüme bağlanmıştı ve J. T. Maston Aylılara alüminyumdan yapılmış bir gülle yollanacağını düşündükçe sevincinden uçuyor, “Böylece Dünyalıların ne yaman kişiler olduklarını anlarlar,” diyordu.</p>
</body>
</html>
