<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1>XXI<br /></h1>

  <h2 id="sigil_toc_id_21">BİR FRANSIZ BİR İŞİ NASIL AYARLIYOR</h2>

  <p>Vuruşacaklardan her birini bir insan avcısı haline getirecek olan bu korkunç ve vahşi düellonun koşulları Başkan’la Kaptan arasında saptanırken, Michel Ardan, kazandığı büyük utkunun yorgunluğunu çıkarıyordu. Burada dinlenmek sözünü kullanmak doğru olmaz, çünkü Amerikan yatakları sertlik konusunda mermer ya da granitle kolayca yarışabilir.</p>

  <p>Bu yüzden Ardan, yorgan diye üstüne örttüğü masa örtülerinin altında sağa sola dönüyor, pek uyuyamıyor, kendisini Ay’a götürecek mermiye daha rahat bir yatak koydurtmayı düşlüyordu ki, müthiş bir gürültü onu daldığı düşlerden uyandırdı. Kapısı yıkılırcasına çalınıyordu. Kapıya bir demirle vuruyorlardı sanki. Ve gök gürültüsünü andıran sesler, bu vakitsiz uyandırılmaya eşlik ediyordu.</p>

  <p>— Aç kapıyı! diye bağırıyordu biri. Tanrı aşkına aç şu kapıyı!</p>

  <p>Doğrusunu isterseniz, Ardan’ın elinde, böylesine gürültüyle ortaya vurulan bir dileği yerine getirecek haklı bir neden yoktu. Bununla birlikte kalktı, kapıyı açtı, hem de tam inatçı konuğun vuruşlarıyla yıkılmak üzereyken. Gun-Club yazmanı hışım gibi odaya daldı. Hani bir bomba da odaya bu kadar törensiz girerdi.</p>

  <p>— Dün akşam, diye bağırdı J. T. Maston <i>ex abrupto</i> (damdan düşercesine), Başkanımız, açıkhava toplantısında, herkesin ortasında saldırıya uğradı! O da, Kaptan Nicholl’dan başkası olmayan sataşanı silahlı vuruşmaya çağırdı! Bu sabah, Skersnaw Ormanı’nda dövüşecekler! Ölürse, tasarılarımız suya düşer! Bu vuruşmaya engel olmak gerek! Yeryüzündeyse, Barbicane’i dövüşmekten vazgeçirebilecek bir tek kişi vardır, o da Michel Ardan’dır!</p>

  <p>J. T. Maston böyle konuşurken, Michel Ardan tek söz etmemiş, hemen o potur gibi pantolonunu ayağına geçirmiş ve iki dost, iki dakika sonra, hızlı hızlı Tampa-Town’ın dış mahallelerine yollanmışlardı.</p>

  <p>Maston, bu hızlı yürüyüş sırasında, Ardan’a durumu anlattı. Barbicane’le Nicholl arasındaki düşmanlığın gerçek nedenlerini, bu düşmanlığın ne kadar eskiye uzandığını, Başkan’la Kaptan’ın, ortak dostların çabasıyla, şimdiye dek neden yüz yüze gelmediklerini açıkladı; aslında bunun bir zırh-gülle çatlışması olduğunu ve açık hava toplantısının Kaptan Nicholl’a, nicedir aradığı fırsatı sağladığını sözlerine ekledi.</p>

  <p>Amerika’daki bu özel vuruşmalardan daha korkunç bir şey düşünülemez, vuruşmacılar fundalıklarda birbirlerini arar, sık çalılıklar ardına gizlenip birbirlerini gözler, ormanın en sık yerinde, vahşi hayvanlar gibi, birbirlerine ateş ederler. İşte o zaman, iki düellocu da büyük çayırlıklarda yaşayan Kızılderililerin o doğal niteliklerini, şimşek gibi çalışan zekâlarını, tilkice kurnazlıklarını, iz sürüşlerini, düşmanın kokusunu alışlarını kıskanır. Tek bir yanılgı, küçük bir duraksama, atılan yanlış bir adım insanı ölüme götürür çünkü. Yankiler, bu karşılaşmalar sırasında, çoğu kez köpeklerini de yanlarına alırlar ve hem avcı, hem av durumunda, saatlerce birbirlerini kovalarlar.</p>

  <p>— Ne biçim insanlarsınız siz! diye bağırdı Michel Ardan, yoldaşı büyük bir heyecanla öykünün tümünü anlatıp bitirdiği zaman.</p>

  <p>— Ne yapalım, böyleyiz işte, diye karşılık verdi J. T. Maston alçakgönüllüce; yalnız, şimdi acele edelim.</p>

  <p>Bununla birlikte, Michel Ardan’la Maston, sabah kırağısıyla sırılsıklam ovada durmadan koştukları, kestirmeden gitmek için, akarsuları, derecikleri, pirinç tarlalarını aştıkları halde, Skersnaw Ormanı’na ancak beş buçukta varabildiler. Barbicane yarım saat önce ormandan içeri dalmış olmalıydı.</p>

  <p>Ormanın kıyısında, bir Boşiman,<a href="../Text/DiPNOTLAR.xhtml#a73" id="k73"><sup>[73]</sup></a> elinde balta, devrilmiş ağaçların dallarını budaklarını kesmekteydi. Maston bağırarak adama doğru koştu:</p>

  <p>— Tüfekli bir adamın, Barbicane’in... Başkan Barbicane’in... En iyi dostumun ormana girdiğini gördünüz mü?</p>

  <p>Sayın Gun-Club yazmanı, tam bir çocuksulukla başkanının dünyaca tanındığını sanıyordu. Boşiman’sa hiç oralı olmadı.</p>

  <p>— Bir avcı gördün mü? dedi bunun üzerine Ardan.</p>

  <p>— Avcı mı? Evet, diye karşılık verdi Boşiman.</p>

  <p>— Çok oldu mu?</p>

  <p>— Aşağı yukarı bir saat.</p>

  <p>— Çok geç! diye bağırdı J. T. Maston.</p>

  <p>— Peki, silah sesi işittiniz mi? diye sordu Michel Ardan.</p>

  <p>— Hayır.</p>

  <p>— Hiç mi?</p>

  <p>— Hiç. Bu avcı pek iyi bir avcıya benzemiyordu zaten!</p>

  <p>— Ne yapalım şimdi? dedi Maston.</p>

  <p>— Bize atılmayan bir kurşunu yeme pahasına da olsa, ormana dalacağız.</p>

  <p>— Ah! diye bağırdı Maston içtenliği yanılgıya yer bırakmayan bir sesle. Barbicane’e gelecek tek bir kurşunu karşılamak için, kafama, yirmi mermi yemeye razıyım.</p>

  <p>— Öyleyse ileri! diye karşılık verdi Ardan yoldaşının elini sıkarak.</p>

  <p>İki dost, birkaç saniye sonra fundalıklar içersinde gözden yitiyordu. Dev gibi servilerin, yalancı çınarların, laleağaçlarının, zeytin ağaçlarının, taze meşelerin, demirhindi ağaçlarının ve manolyaların oluşturduğu sık bir ormandı bu. Saydığımız ağaç türleri dallarını birbirinin içine uzatmış, insana belli bir uzaklıktan ötesini göstermiyordu. Michel Ardan’la Maston art arda yürüyor, adam boyu otlar arasından sessizce geçiyor, kalın sarmaşıklar arasından kendilerine bir yol açıyor, bakışlarıyla sağı solu tarıyor, gür yapraklar arasında yitip gitmiş dalları kolaçan ediyor ve her adımda kulak kabartıp korktukları tüfek sesini kolluyorlardı. Barbicane’in geçtiği yerlerde bıraktığı izleri bulamıyor, bir Kızılderili’nin düşmanını adım adım izleyeceği üstünkörü açılmış patikalarda körlemesine ilerliyorlardı.</p>

  <p>Bir saatlik verimsiz aramadan sonra, bizim iki yoldaş durdu. Kaygıları iki katına çıkmıştı.</p>

  <p>— Her şey bitmiş olmalı, dedi umudu kırılan Maston. Barbicane gibi biri düşmanına hile yapmaz, tuzak kurmaz, dümen çevirmez! Gereğinden fazla açık ve yiğittir! Dosdoğru tehlikenin üstüne yürümüş ve öyle uzağa gitmiştir ki, rüzgâr, Boşiman’ın tüfek sesini duymasına engel olmuştur!</p>

  <p>— Peki ya biz! Ya biz! diye karşılık verdi Michel Ardan. Silah atılsaydı, ormana girdiğimizden beri duymamız gerekirdi!..</p>

  <p>— Ya geç kaldıysak! diye bağırdı Maston umutsuzca.</p>

  <p>Michel Ardan verecek karşılık bulamadı; Maston’la birlikte yeniden yola koyuldular. Zaman zaman avazları çıktığınca bağırıyorlardı; kimi zaman Barbicane diye, kimi zaman da Nicholl diye sesleniyor; ama hiçbirinden karşılık alamıyorlardı. Çıkardıkları gürültüye uyanan neşeli kuş sürüleri dallar arasında yitip gidiyor, ürken alageyikler ormanın derinliklerine doğru kaçıyorlardı.</p>

  <p>Arama, böylece, bir saat daha sürdü. Ormanın büyükçe bir bölümünü taramışlardı. İki vuruşmacıdan en küçük bir iz yoktu. Neredeyse Boşiman’ın sözünden kuşkulanmak gerekecekti ve tam Michel Ardan bu yararsız aramayı bırakmak üzereyken, Maston ansızın durdu.</p>

  <p>— Şişşt! dedi. Biri var şurada.</p>

  <p>— Biri mi? diye karşılık verdi Michel Ardan.</p>

  <p>— Evet! Bir adam! Kıpırdamadan duruyor. Tüfeği de yok. Ne yapıyor acaba?</p>

  <p>— Peki tanıyabildin mi? diye sordu Michel Ardan, ancak pek yakını gören gözleri böyle durumlarda hiç mi hiç işine yaramıyordu.</p>

  <p>— Evet! Evet! Bize doğru dönüyor, diye karşılık verdi Maston.</p>

  <p>— Kim peki?..</p>

  <p>— Kaptan Nicholl!</p>

  <p>— Nicholl ha! diye bağırdı Michel Ardan, yüreği daralarak.</p>

  <p>— Nicholl ve de silahsız! Demek ki artık kimseden korkusu kalmamıştı...</p>

  <p>— Yanına gidelim, dedi Michel Ardan, olup biteni öğreniriz.</p>

  <p>İki yoldaş elli adım gitmeden durup Kaptan’ı daha dikkatle incelemeye koyuldular. Kana doymuş, hıncını kıyasıya almış bir adamla karşılaşacaklarını sanıyorlardı! Onu görünce, apışıp kaldılar. Dev gibi iki laleağacının arasında sık örgülü bir ağ, ağın tam ortasındaysa, kanatları takıldığından, acı acı öterek debelenen bir kuş vardı. Bu içinden çıkılmaz tuzağı kuran avcı insan değil, oralara özgü, güvercin yumurtası büyüklüğünde, kocaman bacaklı, zehirli bir örümcekti. Korkunç hayvan, tam avının üstüne atılacağı sırada, yolunu değiştirip yukarı dallara sığınmıştı besbelli, çünkü daha ürkütücü bir düşmanla karşılaşmıştı.</p>

  <p>Gerçekten de, Kaptan Nicholl tüfeğini yere bırakmış, içinde bulunduğu durumun tehlikelerini falan unutmuş, incitmeden korkunç örümceğin ağma düşen kuşu kurtarmaya çalışıyordu. İşini bitirince, kuşu saldı, o da sevinçle kanat çırparak uzaklaştı.</p>

  <p>Nicholl, duygulanmıştı, kuşun dallar arasında yitip gidişini seyrederken, arkasından duygulu bir sesle şunların söylendiğini işitti:</p>

  <p>— Çok yiğit bir insansınız gerçekten! Geri döndü. Michel Ardan karşısına dikilmiş, büyük bir heyecanla yineliyordu:</p>

  <p>— Üstelik de sevimlisiniz!</p>

  <p>— Michel Ardan! diye bağırdı Kaptan. Ne işiniz var burada, beyefendi?</p>

  <p>— Elinizi sıkmaya geldim, ayrıca Barbicane’i öldürmenize ya da onun tarafından öldürülmenize engel olmaya.</p>

  <p>— Barbicane ha! diye bağırdı Kaptan, saatlerdir onu arıyorum! Nereye saklandı acaba?..</p>

  <p>— Nicholl, dedi Michel Ardan, bu dediğiniz hiç de çelebice değil! İnsan yarıştığı kişiye hep saygıyla yanaşmalı; sakin olun, Barbicane yaşıyorsa gider buluruz, hele sizin gibi o da tuzağa düşen kuşları kurtarmaya dalmamışsa, bu iş çok daha kolay olur, çünkü şu anda sizi arıyordur. Ama bulduğumuz zaman, bakın size bunu ben, Michel Ardan söylüyorum, vuruşma falan olmayacak aranızda.</p>

  <p>— Barbicane’le aramızda öyle bir çekişme var ki, diye karşılık verdi Nicholl ciddi bir sesle, ancak ikimizden birinin ölümü...</p>

  <p>— Hadi canım siz de! Çocuklaşmayın! diye devam etti Michel Ardan. Sizin gibi yiğit kişilerin birbirinden nefret etmesi bir kerteye dek akla yakındır, ama yine de saygı sınırları içinde. Dövüşmeyeceksiniz.</p>

  <p>— Dövüşeceğim, beyefendi.</p>

  <p>— Hayır.</p>

  <p>— Kaptan, dedi bunun üzerine J. T. Maston, tam bir yiğitlikle, ben Başkan’ın dostu, <i>ater ego</i>'su (ikinci ben’i), ikiz kardeşiyim; ille de birini öldürmek istiyorsanız, bana ateş edin, ikisi aynı kapıya çıkar çünkü.</p>

  <p>— Beyefendi, dedi Nicholl sinirli sinirli tüfeğini sıkarak, bu tatsız şakalar...</p>

  <p>— Dostumuz Maston şaka etmiyor, diye karşılık verdi Michel Ardan, ben onun, sevdiği kişi yerine kendini öldürtme fikrini çok iyi anlıyorum! Ama ne o, ne de Barbicane can verecek Kaptan Nicholl’un kurşunlarıyla, çünkü iki azılı düşmana, seve seve kabul edecekleri bir öneride bulunacağım.</p>

  <p>— Neymiş bu öneri? diye sordu Nicholl açık bir güvensizlikle.</p>

  <p>— Sabır, diye karşılık verdi Ardan, ancak Barbicane’in önünde söyleyebilirim bunu size.</p>

  <p>— Peki öyleyse hemen onu arayalım, diye bağırdı Kaptan.</p>

  <p>Ve üç adam hemen yola koyuldular; Kaptan tüfeği boşaltıp omzuna vurdu, tek söz etmeden öne düştü.</p>

  <p>Bir yarım saatlik arama daha boşa gitti. Maston’ın içinde garip bir önsezinin sıkıntısı vardı. Kaşlarını çatmış Kaptan Nicholl’a bakıyor, yüzünde öcünü almış insanların rahatlığı var mı yok mu kestirmeye çalışıyor, zavallı Barbicane’in çoktan yediği bir kurşunla, kanlar içinde ormanın bilmem hangi köşesinde yatıp yatmadığını düşünüyordu. Michel Ardan’ın da kafasından aynı şeyler geçiyordu ve tam ikisi de bakışlarıyla Kaptan Nicholl’u sorguya çekmeye başlamışlardı ki, Maston ansızın durdu.</p>

  <p>Yirmi adım kadar ötelerinde, yarı beline dek otlara gömülmüş, bir kara meşeye yaslanmış bir gövde kıpırdamadan duruyordu. “Bizimki bu!” dedi Maston. Barbicane hâlâ kıpırdamıyordu. Ardan, yercesine baktı Kaptan’a, ama beriki hiç istifini bozmadı. Ardan, “Barbicane! Barbicane!” diye bağırarak birkaç adım attı.</p>

  <p>Karşılık yok. Ardan hızlı hızlı dostuna doğru yürüdü; ama tam koluna sarılacağı sırada, bir şaşkınlık çığlığı atarak olduğu yerde çakıldı kaldı.</p>

  <p>Barbicane, elinde kalem, bir cep defteri üzerine birtakım rakamlar ve geometrik biçimler çiziyor, horozu indirilmiş tüfeğiyse yerde yatıyordu.</p>

  <p>Bu bilgin insan da işine dalmış, yapacağı vuruşmayı, alacağı öcü falan unutmuş, ne bir şey duymuş, ne de görmüştü.</p>

  <p>Ama Michel Ardan elini elinin üstüne koyunca kalktı, şaşkın şaşkın yüzüne baktı.</p>

  <p>— Aa! diye bağırdı sonunda. Sen ha! Hem de burada! Buldum, dostum! Buldum!</p>

  <p>— Neyi?</p>

  <p>— Çaresini?</p>

  <p>— Neyin çaresini...</p>

  <p>— Merminin fırlatılırken yapacağı geri tepmeyi yok etmenin!</p>

  <p>— Sahi mi? dedi Michel göz ucuyla Kaptan’a bakarak.</p>

  <p>— Evet! Su! Yalnızca su kullanacağız bu iş için!.. Aa! Maston! diye bağırdı Barbicane, siz de mi buradasınız!</p>

  <p>— Üstüne bastınız, diye karşılık verdi Michel Ardan, izin verirsen, sana ayrıca Sayın Kaptan Nicholl’u tanıştırayım!</p>

  <p>— Nicholl mu! diye haykırdı Barbicane, bir anda ayağa fırlayıp. Özür dilerim, Kaptan, tümden unutmuştum sizi, dedi, ama hazırım...</p>

  <p>Michel Ardan, iki eski düşmana laf bırakmadan araya girdi.</p>

  <p>— Bana bakın! dedi, Tanrı’ya şükürler olsun ki, sizin gibi yiğit kişiler daha önce karşılaşmadı! Yoksa ikiniz için de gözyaşı dökecektik şimdi. Neyse, Tanrı’nın yardımıyla, korkacak bir şey kalmadı artık, insan kinini unutup mekanik sorunlar çözmeye ya da örümceklere oyun oynamaya kalktı mı, bu kinin kimseye zararı yok demektir.</p>

  <p>Ve Michel Ardan, Başkan’a, Kaptan’ın öyküsünü anlattı.</p>

  <p>— Sorarım size, dedi en sonunda, sizin gibi iki iyi insan, kalkar da karabinayla birbirinin beynini dağıtır mı?</p>

  <p>Bu gülünç durumda hiç beklemedikleri bir yan vardı, Barbicane de, Nicholl da, birbirlerine ne gözle bakacaklarını şaşırmışlardı. Michel Ardan bunu sezdi ve hemen onları barıştırmayı kararlaştırdı.</p>

  <p>— Yiğit dostlarım, dedi en sevimli haliyle gülümseyerek, aranızda öteden beri bir anlaşmazlık süregelmiş aslında. Başka bir şey değil. Öyleyse, gözünü budaktan esirgemeyen insanlar olduğunuza göre, aranızda hiçbir şeyin kalmadığını kanıtlamak üzere, çekinmeden size yapacağım öneriyi kabul edin.</p>

  <p>— Anlatın, dedi Nicholl.</p>

  <p>— Dostum Barbicane, atacağı merminin dosdoğru Ay’a gideceğine inanıyor.</p>

  <p>— Elbette inanıyorum, diye yanıtladı Başkan.</p>

  <p>— Dostum Nicholl’sa, bir süre sonra yere düşeceği inancında.</p>

  <p>— Eminim bundan, diye bağırdı Kaptan.</p>

  <p>— Peki! diye devam etti Michel Ardan. Sizleri uzlaştırma iddiasında değilim; onun yerine, “Gelin benimle, bakalım gider miyiz, düşer miyiz, görelim!” diyorum.</p>

  <p>— Nee! dedi ağzı bir karış açık kalan J. T. Maston.</p>

  <p>İki eski düşman, bu apansız öneri karşısında, birbirlerine bakakaldılar. Dikkatle birbirlerini süzüyorlardı. Barbicane, Kaptan’ın vereceği karşılığı bekliyor; Nicholl’sa, Başkan’ın ağzından çıkacak sözü kolluyordu.</p>

  <p>— Ee? dedi Michel en bağlayıcı sesiyle. Geri tepme sorunu da çözüldüğüne göre!</p>

  <p>— Kabul! diye bağırdı Barbicane.</p>

  <p>Hiç duraksamadan söylediği halde, bu kabul sözcüğü, Nicholl’unkiyle aynı anda çıkmıştı.</p>

  <p>— Hurraa! Bravo! Yaşasın! Yuppiii! diye bağırdı Michel Ardan ellerini iki eski düşmana uzatarak. Eh, dostlarım, mademki bu iş tatlıya bağlandı, izin verin de Fransız geleneğine uygun bir çağrıda bulunayım size. Hadi yemeğe gidelim.</p>
</body>
</html>
