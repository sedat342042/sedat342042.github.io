<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1>XIII</h1>

  <h2 id="sigil_toc_id_13">STONE’S-HILL</h2>

  <p>Gun-Club üyelerinin Texas’ı bir kenara iterek yaptıkları seçmeden sonra, herkesin okur-yazar olduğu Amerika’da Florida’nın coğrafi durumunu inceleyip öğrenmeyi ödev haline getirmeyen kalmadı. Kitapçılar o güne dek bu kadar çok <i>Bartram’s Travel in Florida</i>'sı (Bartram’ın Florida Gezisi), <i>Roman’s Natural History of East and West Florida'sı</i> (Roman’ın Doğu ve Batı Florida Doğal Tarihi), <i>William’s Territory of Florida</i>'sı (William’ın Florida Bölgesi), <i>Cleland on the Culture of the Sugar-Cane in East Florida'sı</i> (Cleland’ın Doğu Florida’da Şekerkamışı Üretimi) satmamışlardı. Sözü geçen kitapların yeni baskılarının yapılması gerekti. Tam bir çılgınlıktı bu.</p>

  <p>Barbicane’inse okumaktan daha önemli işleri vardı yapılacak; Columbiad’ın döküleceği yeri kendi gözüyle görüp seçmek istiyordu. Dolayısıyla, bir an bile yitirmeksizin, bir gök dürbünü yapımı için Cambridge Gözlemevi’ne gerekli parayı verdi ve Albany’deki Breadwill ve Ortakları’yla alüminyumdan yapılacak merminin pazarlığına girişti; ondan sonra, yanına J. T. Maston’ı, Binbaşı Elphiston’ı ve Goldspring fabrikası yöneticisini alarak Baltimore’dan ayrıldı.</p>

  <p>Ertesi gün, bizim dört yoldaş New Orleans’a vardı. Oradan da, Federal Hükümet’in buyruklarına verdiği <i>Tampico</i> adlı küçük gemiye bindiler ve kazanları iyice ateşleyip, son hızla yola koyuldular, az sonra Louisiana kıyıları gözükmez olmuştu.</p>

  <p>Gemi yolculuğu çok sürmedi; <i>Tampico,</i> hareketinden iki gün sonra, dört yüz seksen mil yol almış, Florida kıyılarına ulaşmıştı. Barbicane kıyıya yaklaşırken, toprağın alçak düzeyde, dümdüz ve oldukça çorak görünüşte olduğunu gördü. <i>Tampico,</i> içleri istiridye ve ıstakoz dolu sepetleri çekip güvertesine yerleştirdi ve Espírito Santo (Kutsal Tin) Körfezi’ne daldı.</p>

  <p>Bu körfez, biri Tampa, öbürü de Hillsborough adını taşıyan iki uzun demirleme yerine ayrılmıştır, küçük buharlı gemi az sonra limanın dar ağzından geçiyordu. Derken, dalgaları yalayan bataryalarıyla Brooke Kalesi gözüktü, ardından da, salına salına, Hillsborough Irmağı’nın ağzındaki doğal limana kaykılmış olan Tampa boy gösterdi.</p>

  <p><i>Tampico,</i> 22 Ekim günü, akşam yedide, burada demirledi; dört yolcu hemen karaya çıktılar.</p>

  <p>Barbicane, Florida toprağına ayak basar basmaz, yüreğinin küt küt atmaya başladığını duydu; bir evin sağlamlığını ölçen mimar gibi, ayağıyla toprağı yoklar gibiydi. J. T. Maston, kolunun ucundaki çengelle yeri deşiyordu.</p>

  <p>— Baylar, dedi Barbicane, yitirilecek vaktimiz yok, yarın hemen atlara atlayıp ülkeyi dolaşmaya çıkacağız.</p>

  <p>Barbicane karaya ayak bastığı an, üç bin Tampa-Town’lı kendisini karşılamaya gelmişti, eh bu da, yaptığı seçmeyle kendilerini yeğleyen Gun-Club’ün başkanına ödemeleri gereken bir onur borcuydu elbet. Müthiş alkışlarla karşıladılar onu; ama Barbicane bu gösterilerden kaçıp Franklin Oteli’nin bir odasına kapandı, kimseciklerle görüşmedi. Ünlü adamlık ona yaraşan iş değildi besbelli.</p>

  <p>Ertesi gün, 23 Ekim, ufak tefek, ama güçlü, durduğu yerde duramayan İspanyol midillileri penceresinin dibinde eşinmekteydi. Ancak, aşağıda, dört değil, binicileriyle birlikte elli hayvan vardı. Barbicane, üç yol arkadaşını da yanına alarak aşağı indi ve önce böyle bir atlı alayın ortasına düşüşüne epey şaştı. Ayrıca, binicilerin sırtında karabina, belinde tabanca olduğunu fark etti. Böyle tepeden tırnağa silahlı bir birliğin ayaklandırılış nedeni az sonra genç bir Floridalı tarafından açıklandı:</p>

  <p>— Seminoller var, beyefendi, dedi delikanlı.</p>

  <p>— Ne Seminol’u?</p>

  <p>— Çayırlarda at koşturan vahşiler, bundan ötürü, size eşlik etmeyi yararlı gördük.</p>

  <p>— Pöh! dedi J. T. Maston atma atlarken.</p>

  <p>— Neyse işte, dedi Floridalı genç, böylesi daha güvenli olur.</p>

  <p>— Baylar, diye karşılık verdi Barbicane, gösterdiğiniz ilgiye teşekkür ederim, haydi gidelim!</p>

  <p>Küçük birlik hemen yola koyuldu ve az sonra bir toz bulutu içinde gözden yitti. Saat sabahın beşiydi; güneş çoktan ufukta parlamıştı ve ısıölçer 84 dereceyi<a href="../Text/DiPNOTLAR.xhtml#a64" id="k64"><sup>[64]</sup></a> gösteriyordu; neyse ki, denizden esen serin yel bu aşırı sıcaklığı yumuşatıyordu.</p>

  <p>Barbicane, Tampa-Town’dan ayrıldıktan sonra, güneye indi, kıyıyı izleyerek Alifia Creek’in ağzına vardı.<a href="../Text/DiPNOTLAR.xhtml#a65" id="k65"><sup>[65]</sup></a> Bu küçük nehir, Tampa-Town’ın on iki mil aşağısında, Hillsborough Körfezi’ne dökülmektedir. Barbicane’le birliği nehrin sağ kıyısından doğuya yollandı. Az sonra körfezin dalgacıkları bir tepenin ardında gözden yitti, görünürde yalnızca Florida kırları kaldı.</p>

  <p>Florida iki kesime ayrılır. Bunlardan biri, daha kalabalık ve daha az kendi haline bırakılmış olan kuzey kesimidir, başkenti Tallahassee’dir ve Birleşik Devletler’in en büyük tersanelerinden Pensacola buradadır; öbür kesimse, Atlas Okyanusu’yla Meksika Körfezi arasına sıkışmış, Gulf-Stream akıntısı tarafından kemirilen, Hint Takımadaları arasında yitip gitmiş olan ve Bahama Kanalı’ndan geçen gemilerin aralıksız solladıkları incecik bir yarımadadan başka bir şey değildir. Bu fırtınalı körfezin ileri karakoludur o. Bu eyaletin yüzölçümü otuz sekiz milyon otuz üç bin iki yüz altmış yedi akr’dır,<a href="../Text/DiPNOTLAR.xhtml#a66" id="k66"><sup>[66]</sup></a> bunların içinden, 28. enlemin güneyinde kalan ve yapılacak denemeye uygun bir akr seçmek gerekiyordu; dolayısıyla, Barbicane, at sürerken, büyük bir dikkatle toprağı ve onun özel dağılımını inceliyordu.</p>

  <p>1512’de, Defne Dalı Kesim Günü’nde, Juan Ponce de León tarafından bulunan Florida’ya ilkin <i>Pascua-Florida</i> (Çiçekli Yortu) adı verilmiştir. Çorak ve kavruk kıyılarıyla bu ada pek layık değildi. Ama kıyıdan birkaç mil uzaklaşınca, toprağın yapısı yavaş yavaş değişti ve ülke, adına hak kazanmaya başladı; toprak dereciklerle, rio’lar (akarsular), küçük göller ve su birikintileriyle bölünmüştü; insan kendini Hollanda’da ya da Guyana’da sanıyordu; derken yükselti (rakım) duyulur derecede arttı ve az sonra, gerek Güney, gerek Kuzey bitkilerinin başarıyla yetiştiği ekili ovalar boy gösterdi, tropikal bölge güneşiyle killi toprakta biriken suyun her türlü ürün yetiştirilmesini kolaylaştırdığı uçsuz bucaksız tarlalar, ananas, tütün, Japon patatesi, pirinç, pamuk ve şekerkamışı tarlaları, kaygısız bir verimlilikle zenginliklerini gözler önüne sermiş, sonsuza dek uzayıp gidiyorlardı.</p>

  <p>Barbicane, yükseltinin düzenli bir biçimde arttığını görünce sevindi ve J. T. Maston, bu konuda ne düşündüğünü sorunca:</p>

  <p>— Sayın dostum, diye karşılık verdi, Columbiad’ımızı yüksek bir yere dökmekte büyük yararımız olacaktır.</p>

  <p>— Ay’a daha yakın olabilmek için mi? diye bağırdı Gun-Club yazmanı.</p>

  <p>— Hayır! diye yanıtladı Barbicane gülümseyerek. Birkaç toise eksik ya da fazla olmuş, ne önemi var? Yüksek yerlerde çalışmalarımız daha kolaylaşır; sularla uğraşmayız, bu da bizi uzun ve masraflı borular döşemekten kurtarır, dokuz yüz ayak derinliğinde bir kuyu kazacağınız zaman, yabana atılmayacak bir sorundur bu.</p>

  <p>— Haklısınız, dedi mühendis Murchison; namlu için kuyu açarken su sızıntısını olabildiğince önlemek gerekir; ancak, kazı sırasında kaynaklara rastlarsak, hiç tasalanmayın, makinelerimizle bunları kurutur ya da yönlerini değiştiririz. Bizimkisi, kılavuzun, delgi ve burgunun, yani oyma araçlarının körlemesine çalıştığı dar ve karanlık artezyen kuyusu olmayacak.<a href="../Text/DiPNOTLAR.xhtml#a67" id="k67"><sup>[67]</sup></a> Hayır. Biz açıkta, gün ışığında, kazma küreği elimize alıp çalışacağız ve patlatacağımız lağımların da yardımıyla, hızlı ilerleyeceğiz.</p>

  <p>— Bununla birlikte, diyerek söz aldı Barbicane, toprağın yükselti ve yapısından yararlanarak yeraltı sularıyla uğraşmaktan kurtulursak, çalışma daha hızlı ve yetkin olur; bu yüzden, siperimizi denizden birkaç yüz toise yüksekte kazmaya bakalım.</p>

  <p>— Haklısınız, Bay Barbicane ve yanılmıyorsam, az sonra uygun bir yer bulacağız.</p>

  <p>— Ah, ah! dedi Başkan. Keşke şu anda ilk kazmayı sallıyor olsaydık.</p>

  <p>— Ben de son kazmayı sallamayı isterdim! diye bağırdı J. T. Maston.</p>

  <p>— O günleri de göreceğiz, baylar, diye karşılık verdi mühendis ve inanın bana, Goldspring Kumpanyası sizlere gecikme ödentisi vermek zorunda kalmayacaktır.</p>

  <p>— Vallahi, çok akıllılık etmiş olursunuz! diye yanıtladı J. T. Maston; Ay, yine en uygun duruma gelene dek, yani on sekiz yıl on bir gün boyunca, günde yüz dolar ödemenin size altı yüz elli sekiz bin yüz dolara<a href="../Text/DiPNOTLAR.xhtml#a68" id="k68"><sup>[68]</sup></a> patlayacağını biliyor musunuz?</p>

  <p>— Hayır beyefendi, bilmiyoruz, diye karşılık verdi mühendis, öğrenmemize de gerek kalmayacak.</p>

  <p>Saat ona doğru, küçük birlik on iki mile yakın yol almıştı; verimli tarlaların ardından ormanlık bölgeye gelmişlerdi. Burada, tropikal bölgelere özgü bollukla bin bir türlü koku iç içeydi. Bu balta girmemiş ormanlar nar, portakal, limon, incir, zeytin, armut, muz ağaçlarıyla kocaman asma kütüklerinden oluşmuştu ve bütün ağaçların çiçekleriyle meyveleri, renk ve koku yönünden birbirleriyle yarışmaktaydı. Bu harika ağaçların kokulu gölgesinde, parlak renkli bir sürü kuş uçup ötüyor, bunlar arasında, özellikle, yuvaları böyle tüylü mücevherlere uygun birer taşlı çekmece olması gereken çağanoz yiyenler göze çarpıyordu.</p>

  <p>J. T. Maston’la Binbaşı, bu verimli doğanın göz kamaştırıcı güzelliklerine hayran olmaktan kendilerini alamıyorlardı. Böyle göz kamaştırıcı şeylerle pek alışverişi olmayan Başkan Barbicane ise durmadan at sürüyordu; hatta ülkenin verimliliği sinirine bile dokunuyordu; her ne kadar özel bir su bulucu değilse de, bastığı yerin sulu olduğunu hissediyor ve tam anlamıyla kurak bir yer arıyor, ama bulamıyordu.</p>

  <p>Bu arada durmadan ilerliyorlardı; birçok nehir geçidinden karşıya geçmek zorunda kaldılar, bu da pek kolay olmadı, çünkü sağları solları on beşle on sekiz ayak uzunluğunda timsahlarla doluydu. J. T. Maston o korkunç çengelini timsahlara doğru salladıysa da, ancak bu kıyılarda yaşayan yaban kuşlarını, pelikanları, bağırtlakları, yabanördeklerini, arabacı kuşlarını ürkütebildi, kızıl tüylü, kocaman telliturnalarsa, alık alık yüzüne baktılar.</p>

  <p>En sonunda, suyu bol ülkelerin başlıca konuğu olan bu hayvanlar da uçup gitti; daha seyrek ormanlarda daha dar çaplı ağaçlar belirdi; ürkmüş alageyik sürülerinin kaçıştığı uçsuz bucaksız ovaların şurasına burasına serpilmiş ağaç kümecikleri gördüler.</p>

  <p>— Çok şükür diye bağırdı Barbicane üzengileri üzerinde yükselerek, çamlık bölgeye geldik!</p>

  <p>— Aynı zamanda da vahşilerin bölgesine, diye karşılık verdi Binbaşı.</p>

  <p>Gerçekten de, ufukta birkaç Seminol belirmişti bile; durmadan yer değiştiriyor, hızlı atlarıyla birbirlerine koşuyor, uzun mızraklarını sallıyor ya da boğuk sesli tüfeklerini ateşliyorlardı; neyse ki, Barbicane’le yoldaşlarını rahatsız etmeyip bu düşmanca gösterilerle yetindiler.</p>

  <p>Bizimkilerse, o sırada, güneşin yakıcı ışınlarıyla doldurduğu, birkaç akr genişliğindeki kayalık bir düzlükteydiler. Gun-Club üyelerine Columbiad’larının oturtulması için aradıkları bütün koşulları sağlayan bu düzlük, toprak katmanlarının dışa doğru şişmesiyle oluşmuştu.</p>

  <p>— Dur! diye bağırdı Barbicane atını durdurarak. Bu yerin belli bir adı var mı?</p>

  <p>— Stone’s-Hill (Kayalık Tepe), diye karşılık verdi Floridalılardan biri.</p>

  <p>Barbicane, tek söz etmeden atından atladı, aletlerini alıp büyük bir titizlikle bulunduğu yeri hesaplamaya koyuldu; küçük birlik çevresine toplanmış, çıt çıkarmadan onu gözlüyordu.</p>

  <p>Tam o sırada, güneş bulundukları noktanın boylam düzleminden geçiyordu. Barbicane, birkaç saniyede gözlemlerini rakama döktü ve sonucu söyledi:</p>

  <p>— Burası, denizden üç yüz toise yükseklikte, enlemi 27 derece 7 dakika, boylamıysa 5 derece 7 dakika batı olan noktadır; bence, kurak ve kayalık yapısıyla, deneme için gerekli bütün koşulları kendinde toplamaktadır; dolayısıyla, ambarlarımız, işliklerimiz, fırınlarımız, işçilerimizin kulübeleri bu düzlükte yükselecek ve işte buradan, dedi ayağını Stone’s-Hill’in doruğuna vurarak, mermimiz işte buradan havalanacak Güneş Sistemi’nin uzayına doğru!</p>
</body>
</html>
