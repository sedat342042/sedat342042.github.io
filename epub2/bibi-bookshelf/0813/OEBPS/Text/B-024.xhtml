<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1>XXIV</h1>

  <h2 id="sigil_toc_id_24">ROCKY DAĞLARI’NDAKİ GÖK DÜRBÜNÜ</h2>

  <p>Gun-Club Başkanı, geçen yılın 20 Ekim’inde, bağış kampanyası kapandıktan sonra, Cambridge Gözlemevine, büyük bir optik aygıtın yapımı için gerekli parayı vermişti. Dürbün ya da gök dürbünü biçiminde kurulacak bu aygıt, Ay yüzeyindeki dokuz ayak genişliğindeki bir cismi gösterecek kadar güçlü olmalıydı.</p>

  <p>Gemici dürbünüyle gök dürbünü arasında önemli bir ayrım vardır; sırası gelmişken hatırlatalım. Gemici dürbünü, tepe ucunda objektif denen dışbükey bir mercek, göze dayanan ucundaysa göz merceği bulunan uzun bir borudur. Işıklı nesneden gelen ışınlar birinci merceği geçtikten sonra kırılmakta, bunun odak noktasında,<a href="../Text/DiPNOTLAR.xhtml#a75" id="k75"><sup>[75]</sup></a> cismin bir ters görüntüsünü oluşturmaktadırlar. Bakarken, bu görüntüyü, büyüteçle büyütülmüş gibi görürüz. Demek ki, gemici dürbününün bir ucunda objektif, öbür ucundaysa göz merceği vardır.</p>

  <p>Gök dürbünününse, tam tersine, gözden uzak olan ucu açıktır. Seyredilen nesneden çıkan ışınlar dürbünün içine ellerini kollarını sallayarak girer, gidip madenden yapılmış bir içbükey aynaya çarparlar. Buradan yansıyan ışınlar daha küçük bir aynada toplanır, o da bunları, oluşan görüntüyü büyütecek nitelikteki göz merceğine gönderir.</p>

  <p>Kısacası, denizci dürbününde başlıca rolü kırılma, gök dürbünündeyse yansıma oynar. Dolayısıyla, birincilere kırıcı, İkincilere de yansıtıcı sıfatları verilir. Bu optik aygıtların yapımındaki en büyük güçlük, ister mercek, ister yansıtıcı madensel ayna biçiminde olsunlar, objektiflerin hazırlanmasıdır.</p>

  <p>Oysa, Gun-Club’ün denemeye giriştiği yıllarda bu aletler alabildiğine geliştirilmişti ve harika sonuçlar veriyorlardı. Galilei’nin yıldızları topu topu yedi kerecik büyüten zavallı dürbüncüğüyle gözlediği çağlar çoktan geçilmişti. XVI. yüzyıldan sonra optik aygıtlar elle tutulur, gözle görülür derecede uzayıp genişlemiş, yıldızlar arasındaki uzayın erişilmemiş noktalarına varılmasına izin vermişlerdi. O çağda çalışmakta olan yansıtıcı aygıtlar arasında, Rusya’nın Pulkova Gözlemevi’nde kullanılmakta olan, on beş parmak (38 santim) genişliğindeki objektifin adı geçmekteydi; Fransız optikçisi Lerebours’un aynı büyüklükteki objektifiyle, Cambridge Gözlemevi’nin on dokuz parmak (48 santim) çapındaki objektifi de ünlüler arasındaydı.</p>

  <p>Gök dürbünlerindense, müthiş güçlü ve dev boyutlu ikisi ünlüydü. Bunlardan birini Herschel kurmuştu, uzunluğu otuz altı ayaktı ve dört buçuk ayak genişliğinde bir aynası vardı; cisimleri altı bin kere büyütüyordu, ikinci gök dürbünü İrlanda’nın Birrcastle kentinde, Parsonstown parkındaydı ve Lord Rosse’un malıydı. Borusunun uzunluğu kırk sekiz, aynasının genişliği altı ayaktı (1,93 m),<a href="../Text/DiPNOTLAR.xhtml#a76" id="k76"><sup>[76]</sup></a> cisimleri altı bin dört yüz misli büyütüyordu, yirmi sekiz bin libre (14 ton) gelen aygıtın sağa sola dönmesini sağlayacak aletleri taşımak üzere taştan koskoca bir yapı kurmak gerekmişti.</p>

  <p>Ancak, görüldüğü gibi, o dev gibi boyutlara karşın, elde edilen büyütme, yuvarlak hesap altı bini geçmiyordu; oysa altı binlik bir büyütme Ay’ı ancak otuz dokuz mile (16 fersaha) getirmekte, eğer boylu boyunca uzatılmamışlarsa, yalnız altmış ayak genişliğindeki nesneleri gösterebilmektedir.</p>

  <p>Bu denemedeyse, merminin genişliği dokuz, uzunluğuysa on beş ayaktı; dolayısıyla Ay’ı en azından beş mile (2 fersaha) getirmek, bunun içinse, kırk sekiz binlik bir büyütme elde etmek gerekiyordu.</p>

  <p>Cambridge Gözlemevi’nin karşılaştığı sorun buydu. Para konusunda kaygılanmaları gereksizdi; onlara yalnızca maddesel güçlükleri aşmak kalıyordu.</p>

  <p>Her şeyden önce, gemici dürbünüyle gök dürbünü arasında seçim yapmak gerekti. Gemici dürbünlerinin gök dürbünlerine göre bazı üstünlükleri vardır. Objektifler aynı olduğu zaman bile, daha çok büyütmeye izin vermektedirler, çünkü merceklerden geçen ışınlar, yansıyanlara oranla daha az zayıflamaktadır. Buna karşılık, bir merceğe verilecek kalınlık da belirlidir, çünkü mercek fazla kalın oldu mu, ışınları geçirmez. Ayrıca, bu geniş merceklerin yapımı son derece zordur, yıllar alır.</p>

  <p>Bu yüzden, ışığını Dünya’dan alan Ay’ı gözlerken azımsanmayacak bir üstünlük olan daha parlak görüntüler vermelerine karşın, daha kısa sürede kurulabilen ve daha aşırı büyütmeler elde etmeye izin veren gök dürbünü, dürbüne yeğlendi. Ancak, ışınlar hava tabakasını geçerken yoğunlukları azaldığından, Gun-Club, aleti Birleşik Devletler’deki dağların en yükseklerinden birinin tepesine oturtmaya karar verdi, böylece hava tabakasının kalınlığı eksilmiş olacaktı.</p>

  <p>Yukarda gördüğümüz gibi, gök dürbünlerinde, büyütmeyi gözlemcinin gözü önüne yerleştirilen göz merceği sağlamakta, en aşırı büyütmelerse, çapı ve odak uzaklığı en büyük olan objektiflerde elde edilmektedir. Kırk sekiz bin kere büyütmek için, Herschel’in ve Lord Rosse’un merceklerinin çapını kat kat aşmak gerekiyordu. En büyük güçlük de buydu, çünkü bu aynaların eritilip dökülmesi çok ince bir işti.</p>

  <p>Neyse ki, birkaç yıl önce, Fransız Enstitüsü’nden bir bilgin, Léon Foucault, objektiflerin parlatılmasını çok kolay ve çabuk hale getiren bir yol bulmuş, madensel ayna yerine gümüşlü ayna kullanmaya başlamıştı. İstenen büyüklükte bir cam ayna döküp sonradan bunu bir gümüş tuzuyla kaplamak yetiyordu. Onlar da, çok iyi sonuç veren bu yolu seçtiler.</p>

  <p>Ayrıca, mercek, Herschel’in gök dürbünlerindeki gibi yerleştirilecekti. Slough’lu gökbilimcinin büyük aygıtında, borunun dibindeki yatık aynadan yansıyan nesnelerin görüntüsü, göz merceğinin yerleştirildiği öbür uçta biçimleniyordu. Böylece gözlemci, dürbünün alt ucuna oturmuyor, büyütecini alıp üst ucuna çıkıyor, o koskoca silindirin içine doğru sarkıyordu. Bu yöntemle, görüntüyü göz merceğine yansıtacak küçük ayna ortadan kaldırılmış oluyordu. Ve görüntü, iki yerine, bir kez yansıyordu. Dolayısıyla, ışınların da daha azı sönüyor, görüntü daha az zayıflıyor ve son olarak, daha büyük bir aydınlık elde ediliyordu, buysa, yapılacak gözlemde, yabana atılmayacak bir üstünlüktü.</p>

  <p>Sözü geçen kararlar alındıktan sonra, uygulamaya geçildi. Cambridge Gözlemevi’nin hesaplarına göre, yeni yansıtıcının borusu yüz seksen ayak uzunluğunda, aynasıysa altı ayak çapında olacaktı. Bu dev gibi aygıt, birkaç yıl önce gökbilimci Hooke’un kurmayı önerdiği on bin ayaklık (3,5 km’lik) dürbün yanında çocuk oyuncağıydı. Öyle de olsa, yerleştirilmesi büyük zorluklar doğurmaktaydı.</p>

  <p>Yer seçimine gelince, hemencecik çözüldü. Yüksek bir dağ bulmak gerekiyordu. Birleşik Devletler’deyse yüksek dağ pek bol değildir.</p>

  <p>Gerçekten de, bu uçsuz bucaksız ülkenin dağları iki ana çizgi üzerinde toplanmıştır, aralarından da, krallık denen şeyi kabul etseler, Amerikalıların rahatça “nehirlerin kralı” diyebilecekleri göz kamaştırıcı Mississippi akar.</p>

  <p>Doğu’da Apalachian Sıradağları vardır, bunların New-Hampshire’deki en yüksek tepesi beş bin altı yüz ayağı geçmez, buysa pek sıradan bir yüksekliktir.</p>

  <p>Batı’da ise, tam tersine, Magellan Boğazı’ndan başlayıp And Sıradağları ya da Cordillera Central adı altında Güney Amerika’nın batı kıyılarını izleyen, Panama Kanalı’nı geçen ve Kuzey Amerika boyunca Kutup Denizi’ne dek uzanan, uçsuz bucaksız Rocky Dağları’na rastlarız.</p>

  <p>Bu dağlar da pek yüksek değildir, Alpler ya da Himalaya onlara gerçekten küçümseyerek bakabilir ulu doruklarından. En yüksek tepeleri on bin yedi yüz ayağı geçmez; buna karşılık Mont-Blanc denizden on dört bin dört yüz otuz dokuz ayak, Kangçıncunga’ysa<a href="../Text/DiPNOTLAR.xhtml#a77" id="k77"><sup>[77]</sup></a> yirmi altı bin yedi yüz yetmiş altı ayak yüksektir.</p>

  <p>Ama Gun-Club, Columbiad gibi, gök dürbününün de Birleşik Devletler sınırları içinde bir yere konmasını istediğinden, Rocky Dağları’yla yetinildi ve kullanılacak araç gereç, Missouri eyaletindeki Long’s Peak tepesine yollandı.</p>

  <p>Amerikan mühendislerinin karşılaştıkları güçlükleri, görevlerini yerine getirirken gösterdikleri gözü peklik ve ustalığı anlatmaya ne söz yeter, ne de kalem. Tam bir güç gösterisiydi bu. Yerleşim merkezlerinden uzakta, yaşamla ilgili en küçük ayrıntının bile başlı başına bir sorun haline geldiği vahşi bölgelerde, korkunç akarsuları, ıssız çölleri, balta kesmez ormanları aştıktan sonra, sürekli karların ötesine, on bin ayaktan daha yukarılara koskoca kayaları, ağır mı ağır demirleri, onlardan aşağı kalmayan bağlantı parçalarını, uygun parçalara ayrılmış dürbün silindirini taşımak zorunda kaldılar. Bununla birlikte, Amerikan üstün yeteneği hepsinin hakkından geldi. Çalışmaların başlamasından bu yana bir yıl geçmemişti ki, eylül ayının son günlerinde, dev gibi yansıtıcı gök dürbünü, iki yüz seksen ayaklık borusunu havalara dikmiş durumdaydı. Kocaman bir demir iskele üzerine oturtulmuştu; ustaca bir mekanizma, göğün her noktasına çevrilebilmesine, herhangi bir yıldızı, ufkun bir yanından öte yanına dek izlemesine izin veriyordu.</p>

  <p>Dört yüz bin dolardan fazlaya çıkmıştı. Ay’a ilk çevrilişinde, gözlemciler merakla karışık bir kaygıya kapıldılar. Bakılan nesneleri kırk sekiz bin kere büyüten bu gök dürbününün görüş alanı içersinde neler bulacaklardı acaba? İnsanlar, hayvan sürüleri, kentler, göller, okyanuslar mı? Hayır, bilimin o güne dek saptadıklarının dışında hiçbir şey göremediler, ne yana baktılarsa, Ay’ın yanardağsal yapısıyla karşılaştılar, hem de en ince ayrıntısına dek.</p>

  <p>Bununla birlikte, Rocky Dağları’ndaki gök dürbünü, Gun-Club’ün hizmetini görmezden önce, gökbilime büyük katkılarda bulundu. Görebilme gücü sayesinde, göğün o güne dek ulaşılamamış köşeleri gözlendi, pek çok yıldızın gözüken çapı inceden inceye ölçüldü ve Cambridge Bilim Kurulu’ndan B. Clark, Lord Rosse’un yansıtıcı gök dürbününün başaramadığı işi yaptı, Takımyıldızı’ndaki crabe bulutsusunu (yengeç biçimindeki bulutsu) parçalara bölerek inceledi.</p>
</body>
</html>
