<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1>VIII</h1>

  <h2 id="sigil_toc_id_8">TOPUN ÖYKÜSÜ</h2>

  <p>Bu toplantıda alınan kararlar dışarıda büyük yankılar uyandırdı. Bazı korkaklar, yirmi bin librelik bir güllenin uzaya fırlatılacağını düşündükçe soğuk terler döküyorlardı. Herkes, böyle bir kitleye yeterli ilk hızı hangi topun verebileceğini düşünüyordu.</p>

  <p>Yarkurul’un ikinci toplantısının gündemi, büyük bir çalımla, işte bu sorulara karşılık verecekti.</p>

  <p>Ertesi akşam, Gun-Club’ün dört üyesi yeniden dağ gibi sandviçlerin yığıldığı, gerçek bir çay okyanusuyla donatılmış masanın başına geçiyorlardı. Bu sefer, giriş falan yapılmadan, hemen konunun tartışılmasına geçildi.</p>

  <p>— Sayın uğraştaşlarım, dedi Barbicane, bugün yapılacak aygıtın boyundan bosundan, biçiminden, bileşiminden ve ağırlığından söz edeceğiz. Belki de ona devimsi boyutlar vermek zorunda kalırız, ancak, karşılaşacağımız güçlükler ne olursa olsun, sanayi alanındaki üstün yeteneğimiz bunların hakkından gelecektir. Onun için lütfen beni dinleyin ve aklınıza gelen bütün eleştirileri anında bana söyleyin. Eleştiriden çekinmiyorum çünkü!</p>

  <p>Onaylayan bir homurtuyla karşılandı bu sözler.</p>

  <p>— Dünkü tartışmamızın bizi nereye getirdiğini unutmayalım, diye devam etti Barbicane; şimdi sorun şu: Yüz sekiz ayak çapında, yirmi bin libre ağırlığında bir obüs mermisine saniyede on iki bin yardalık bir ilk hız verebilmek.</p>

  <p>— Evet, sorun gerçekten de bu, diye karşılık verdi Binbaşı Elphiston.</p>

  <p>— Devam ediyorum, diyerek konuşmasını sürdürdü Barbicane. Bir mermi uzaya fırlatıldığı zaman ne olmaktadır? Birbirine bağlı bulunmayan üç ayrı gücün, havanın karşı koymasının, yerçekiminin ve kendisini yola çıkaran itici gücün etkisinde kalmaktadır. Şimdi bu üç gücü ele alalım. Çevrenin, yani havanın karşı koyması pek önemli olmayacaktır. Gerçekten de, Yerküre’yi çevreleyen hava tabakası topu topu kırk mildir (aşağı yukarı 16 fersahtır). Oysa, mermi, saniyede on iki bin yardalık hızla bu tabakayı beş saniyede geçecektir, dolayısıyla çevrenin direncine yok gözüyle bakılabilir. Geçelim yerçekimine, yani obüsün ağırlığına. Ağırlığın, uzaklığın karesi oranında azalacağını biliyoruz; gerçekten, bakın bu konuda fizik neler öğretiyor bize: Kendi haline bırakılan bir cisim toprağa düştüğü zaman, düşüş hızı ilk saniyede on beş ayaktır,<a href="../Text/DiPNOTLAR.xhtml#a39" id="k39"><sup>[39]</sup></a> eğer bu cismi alır da iki yüz elli yedi bin yüz kırk iki mil öteye, yani Ay’ın bulunduğu noktaya götürürsek, düşüşü ilk saniyenin yüzde bir bölü ikisine indirgenecektir.</p>

  <p>Buysa, hemen hemen kıpırtısızlık demektir. Demek ki, gittikçe artan bir hızla, ağırlığın etkisinin yenilmesi gerekmektedir. Nasıl başarırız acaba bu işi? İtiş gücüyle.</p>

  <p>— Güçlük de bu noktada başlıyor işte, diye karşılık verdi Binbaşı.</p>

  <p>— Gerçekten de öyle, diye devam etti Başkan, ama aşacağız bu güçlüğü, bize gerekli olan itiş gücü mermiyi atacak aygıtın uzunluğundan ve kullanılacak barutun niteliğinden doğacaktır. Bu sonuncunun niteliğiyse, birincinin direnme gücüne bağlıdır. Öyleyse bugün topun boyutlarıyla uğraşalım. Şurası açık ki, sağa sola çevrilmesi gerekmediğinden, ona sonsuz direnme gücü verebileceğiz demektir.</p>

  <p>— Bütün bunlar kör kör parmağım gözüne ortada, diye karşılık verdi General.</p>

  <p>— Bugüne dek, en uzun toplar bile, örneğin şu dev gibi Columbiad’lar, yirmi beş ayağı geçmedi, dedi Barbicane; dolayısıyla, kabul etmek zorunda kalacağımız boyutlarla pek çok kişiyi şaşırtacağız.</p>

  <p>— Eh, öyle olacak elbet, diye bağırdı J. T. Maston. Kendi payıma, en azından yarım millik bir top isterim!</p>

  <p>— Yarım millik mi! diye bağrıştılar Binbaşı’yla General.</p>

  <p>— Evet! Yarım millik, üstelik o zaman bile yarısı eksik olacaktır.</p>

  <p>— Hadi canım Maston siz de, diye karşılık verdi Morgan, abartıyorsunuz.</p>

  <p>— Yoo, hiç de değil! diye yanıtladı fıkır fıkır kaynayan yazman. Neden abartıyorsun dediğinizi anlayamıyorum doğrusu.</p>

  <p>— Çok ileri gidiyorsunuz çünkü!</p>

  <p>— Şurasını unutmayın ki, beyefendi, diye karşılık verdi J. T. Maston en çalımlı tavrını takınarak, bir topçu gülle gibidir, hiçbir zaman çok ileri gittiği söylenemez!</p>

  <p>Tartışma kişisel çatışma halini almak üzereyken Başkan araya girdi.</p>

  <p>— Sakin olun, dostlarım, sakin olun da düşünelim; namlunun uzunluğu merminin ardındaki gazların genişlemesini artıracağı için, olabildiğince uzun bir topa gerek var elbet, ama bazı ölçüleri geçmek de gereksiz.</p>

  <p>— Elbette, dedi Binbaşı.</p>

  <p>— Bu gibi durumlarda uygulanan kurallar nedir? Genellikle, bir topun uzunluğu, güllenin çapının yirmi -yirmi beş katıdır, ağırlığıysa mermininkinden iki yüz otuz beş-iki yüz kırk kez daha fazladır.</p>

  <p>— Bu kadarı yetmez, diye bağırdı J. T. Maston coşkunlukla.</p>

  <p>— Ben de aynı fikirdeyim, saygıdeğer dostum, gerçekten de, bu ölçülere uyarsak, dokuz ayak genişliğinde, yirmi bin libre ağırlığında bir mermiyi atacak aygıtın iki yüz yirmi beş ayak uzunluğu, yedi milyon iki yüz bin libre ağırlığı olacaktır.</p>

  <p>— Gülünç bir şey bu, diye atıldı J. T. Maston. Onun yerine bir tabanca alalım daha iyi!</p>

  <p>— Ben de öyle düşünüyorum, diye karşılık verdi Barbicane, o yüzden de ölçüleri dört katına çıkarmayı, dokuz yüz ayak uzunluğunda bir top yapmayı öneriyorum.</p>

  <p>General’le Binbaşı birkaç noktaya karşı çıktılar; ama sonunda, Gun-Club yazmanının yürekten desteklediği öneri kabul edildi.</p>

  <p>— Peki, dedi Elphiston, çeperlerinin kalınlığı ne olacak?</p>

  <p>— Altı ayak, diye karşılık verdi Barbicane.</p>

  <p>— Böyle bir kitleyi bir namlu yatağı üstüne oturtmayı düşünmüyorsunuz herhalde? diye sordu Binbaşı.</p>

  <p>— Oysa ne harika bir şey olurdu! dedi J. T. Maston.</p>

  <p>— Harika, ama kullanışsız bir şey olurdu, diye karşılık verdi Barbicane. Hayır, bu aygıtı toprağa dökmek, dökme demirden çemberler geçirmek ve çevresini çakıllı kireçten yapılmış kalın bir taş duvarla örmek istiyorum, böylece yöresindeki bütün toprağın direncinden yararlanmış olur. Top döküldükten sonra, namlu boşluğu büyük bir titizlikle perdahlanıp, merminin çıkaracağı rüzgârı<a href="../Text/DiPNOTLAR.xhtml#a40" id="k40"><sup>[40]</sup></a> önleyecek çapa getirilebilir; böylece gaz kaçağı olmaz ve barutun bütün yayılma gücü gülleyi itmekte kullanılır.</p>

  <p>— Hurraaa! Hurraaa! diye haykırdı J. T. Maston. Topumuz elimizde sayılır.</p>

  <p>— Daha değil! diye karşılık verdi Barbicane eliyle sabırsız dostunu yerine oturtarak.</p>

  <p>— Neden?</p>

  <p>— Çünkü topun biçimini tartışmadık daha. Top mu olacak, obüs mü, yoksa havan mı?</p>

  <p>— Top olsun, diye karşılık verdi Morgan.</p>

  <p>— Obüs olsun, diye atıldı Binbaşı.</p>

  <p>— Havan! diye bağırdı J. T. Maston. Herkes kendi gözde silahına öncelik tanıdığı için yaman bir çekişme başlamak üzereyken, Başkan araya girdi.</p>

  <p>— Dostlarım, dedi, şimdi sizleri uzlaştıracağım; bizim Columbiad’da bu alev püsküren ağızların üçü de bulunacak. Barut haznesiyle namlu boşluğu aynı çapta olacağı için ona top diyebileceğiz, içi boş mermi atacağına göre, obüs de diyebileceğiz. Ve son olarak, doksan derecelik açıyla göğe çevrileceğine göre, aynı zamanda bir havan olacak, hiç kıpırdamamacasına toprağa oturtulacağından ve geri tepmesi bulunmayacağından, yan itme gücünün hepsini mermiye verecek.</p>

  <p>— Kabul, kabul, diye karşılık verdi üç Yarkurul üyesi.</p>

  <p>— Tek bir sorum var, dedi Elphiston, bu topobüs-havan yivli mi olacak?</p>

  <p>— Hayır, diye karşılık verdi Barbicane, yivli olmayacak; büyük bir ilk hız gerek bize, oysa biliyorsunuz gülle, yivli namlulardan yivsizlere oranla daha düşük hızla çıkar.</p>

  <p>— Doğru.</p>

  <p>— Eh, şimdi artık elimizde! diye yineledi J. T. Maston.</p>

  <p>— Daha pek değil, diye karşılık verdi Başkan.</p>

  <p>— Peki ama neden?</p>

  <p>— Çünkü daha hangi madenden yapılacağını bilmiyoruz.</p>

  <p>— Hemen karar verelim.</p>

  <p>— Ben de zaten size bunu önerecektim.</p>

  <p>Yarkurul üyelerinin her biri, bir fincan çayla art arda birer düzine sandviçi mideye indirdi ve tartışma yeniden başladı.</p>

  <p>— Yiğit arkadaşlarım, dedi Barbicane, topumuz son derece dirençli, sert, sıcakta erimez, asitlerle bozulmaz ve oksitlenmez olmalıdır.</p>

  <p>— Öyleyse kuşkuya yer kalmıyor, diyerek söze karıştı Binbaşı, pek çok hammadde kullanacağımıza göre, seçme yapmakta güçlük çekmeyeceğiz.</p>

  <p>— Bu durumda, dedi Morgan, Columbiad’ın yapımı için bugüne dek bulunmuş en iyi alaşımı yani yüz birim bakıra karşılık, on iki birim kalay, altı birim pirinçten oluşan alaşımı öneriyorum.</p>

  <p>— Dostlarım, diye karşılık verdi Başkan, bu bileşimin harika sonuçlar verdiğini kabul ediyorum; ama bizim topun yapımında böyle bir hammadde kullanmak çok pahalıya patlar, ayrıca işlenmesi de güç olur. Bence, düşük fiyatlı, eşsiz bir madde, yani dökme demir kullanmalıyız. Siz ne dersiniz, Binbaşım?</p>

  <p>— Çok doğru, diye yanıtladı Elphiston.</p>

  <p>— Gerçekten de, diye devam etti Barbicane, dökme demir tunçtan on kez daha ucuza mal olur; eritilmesi kolaydır, toprak kalıplara bile dökülebilir, daha çabuk biçim verilebilir; hem zaman, hem de paradan kazancımız olur. Ayrıca, harika bir hammaddedir, Atlanta kuşatması sırasında, dökme demirden yapılmış topların, yirmi dakikada bir, gık demeden, biner el ateş ettiklerini anımsıyorum.</p>

  <p>— Yalnız, diye karşılık verdi Morgan, dökme demir de çabuk kırılır.</p>

  <p>— Evet, ama daha direngendir; üstelik, inanın bana, havaya da uçmayız.</p>

  <p>— İnsan havaya uçsa da dürüst kalabilir, diye karşılık verdi J. T. Maston büyük bir hikmet yumurtlarcasına.</p>

  <p>— Elbette, diye yanıtladı Barbicane. Bu durumda, sayın yazmanımızdan, dokuz yüz ayak uzunluğunda, dokuz ayak iç çapında, çeperleri altı ayak kalınlığındaki dökme demirden bir topun ağırlığını hesaplamasını rica edeceğim.</p>

  <p>— Hemen şimdi, diye karşılık verdi J. T. Maston.</p>

  <p>Ve bir önceki günkü gibi, büyük bir kolaylıkla bir sürü rakam döktürdü önündeki kâğıda, bir dakika sonra:</p>

  <p>— Bu top, altmış sekiz bin kırk ton (68 040 000 kg) çekecektir, dedi.</p>

  <p>— Peki, libresi iki yüz’den (yani 10 santimden), kaça patlar?</p>

  <p>— İki milyon beş yüz on bin yedi yüz bir dolara (13 608 000 franga).</p>

  <p>J. T. Maston, Binbaşı ve General, kaygılı bir yüzle Barbicane’e baktılar.</p>

  <p>— Peki! Beyler, dedi Başkan, dün söylediğimi yineleyeceğim, içiniz rahat etsin, aradığımız milyonları bulmakta güçlük çekmeyeceğiz!</p>

  <p>Başkan’ın bu güven verici sözlerinden sonra, Yarkurul, üçüncü toplantıyı ertesi güne bırakarak dağıldı.</p>
</body>
</html>
