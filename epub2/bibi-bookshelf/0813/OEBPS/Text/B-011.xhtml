<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1>XI<br /></h1>

  <h2 id="sigil_toc_id_11">FLORIDA VE TEXAS</h2>

  <p>O arada, karara bağlanması gereken bir sorun daha vardı: Deneme için uygun bir yer seçilmeliydi. Cambridge Gözlemevi’nin uyarmasına göre, atış, ufuk çizgisine dik, yani tepe noktasına doğru olmalıydı; Ay’sa tepe noktasına ancak 0 ile 28. enlemler arasında, bir başka deyişle, açılımı 28 olduğu zaman ulaşmaktadır.<a href="../Text/DiPNOTLAR.xhtml#a48" id="k48"><sup>[48]</sup></a> Bu yüzden, Columbiad’ın eritilip kalıba döküleceği yeri kesinlikle belirlemek gerekiyordu.</p>

  <p>20 Ekim günü, Gun-Club Genel Kurulu toplandı, Barbicane, Z. Belltropp tarafından yapılmış harika bir Birleşik Devletler haritası getirdi. Ama J. T. Maston, onun haritayı yaymasına fırsat vermeden, her zamanki yamanlığıyla söz istemiş, konuşmaya başlamıştı:</p>

  <p>— Saygıdeğer üyeler, bugün ele alınacak konu gerçekten ulusal bir önem taşımaktadır ve bizlere yurtseverliğimizi gösterme fırsatını verecektir.</p>

  <p>Gun-Club üyeleri, konuşmacının sözü nereye getirmek istediğini kestiremeyerek şaşkın şaşkın bakıştılar.</p>

  <p>— Hiçbiriniz bu sorunu ülkesinin şan ve şerefiyle bağdaştırmayı düşünmemiştir, diye devam etti bizimki. Birleşik Devletler bir hakka sahip çıkacaksa, bu, Gun-Club’ün akıllara durgunluk veren topunu bağrına basma hakkı olmalıdır. Oysa, bugünkü durum ve koşullarda...</p>

  <p>— Yiğit Maston... dedi Başkan.</p>

  <p>— Bırakın da düşüncemi tamamlayayım, diye devam etti konuşmacı. Bugünkü durum ve koşullarda, denemenin iyi geçmesi için, ekvatora yakın bir yer seçmek zorundayız...</p>

  <p>— Eğer isterseniz... dedi Barbicane.</p>

  <p>— Özgür bir tartışma istiyorum, diye karşılık verdi ateşli J. T. Maston ve anlı şanlı mermimizin atılacağı yerin Birleşik Devletler’in malı olması görüşünü savunuyorum.</p>

  <p>— Elbette! diye karşılık verdi birkaç üye.</p>

  <p>— Peki öyleyse! Mademki sınırlarımız yeterince geniş değil, mademki okyanus önümüze aşılmaz bir engel çıkarıyor, mademki 28. enlemi Birleşik Devletler’in dışında, sınır komşumuz bir ülkede aramamız gerekiyor, elimizin altında bir <i>casus belli</i> (savaş nedeni) beliriyor demektir, dolayısıyla Meksika’ya savaş açılmasını öneriyorum!</p>

  <p>— Yok canım! Yok canım! diye bağrışıldı dört bir yandan.</p>

  <p>— Hayır ha! diye karşılık verdi J. T. Maston. Şu çatı altında duyabileceğimi aklımın köşesinden geçirmediğim bir sözcük bu!</p>

  <p>— Dinleyin beni!..</p>

  <p>— Asla! Asla! diye haykırdı ateşli konuşmacı. Önünde sonunda patlak verecektir bu savaş, ben de hemen bugün çıksın diyorum.</p>

  <p>— Maston, dedi Barbicane gür sesiyle salonu çın çın öttürerek, konuşmanızı kesiyorum!</p>

  <p>Maston karşılık vermeye yeltendi, ama arkadaşlarından birkaçı tutup yerine oturttular.</p>

  <p>— Denemenin ancak Birleşik Devletler toprakları üzerinde yapılabileceği, yapılması gerektiği görüşüne katılıyorum elbet, dedi Barbicane, ama sabırsız dostum konuşmama izin verse, bir haritaya göz atsaydı, komşularımıza savaş açmanın gereksiz olduğunu, Birleşik Devletler’-den bazılarının sınırlarının 28. enlemin ötesine uzandığını görecekti. Bakın, Texas’la Florida’nın güneyinde büyükçe bir bölge kullanılmak üzere bizleri beklemektedir.</p>

  <p>Böylece çıkacak olay önlenmiş oldu; ama J. T. Maston yine de istemeye istemeye katıldı Başkan’ın fikrine. Sonunda, Columbiad’ın ya Texas’ta ya da Florida topraklarında dökülmesine karar verildi. Ancak bu karar, sözü geçen iki devletin kentleri arasında görülmemiş bir çekişmeye yol açacaktı.</p>

  <p>28. enlem çizgisi, Amerika kıyılarıyla buluştuktan sonra, Florida yarımadasını iki eşit parçaya ayırır. Sonra Meksika Körfezi’ne dalar, Alabama, Mississippi ve Louisiana kıyılarının oluşturduğu yayın hemen altından geçer. Ondan sonra Texas’a varır, bir köşesini keser, Meksika içerilerine uzanır, Sonora Dağları’nı aşar, eski California’nın üstünden atlar ve Büyük Okyanus’un sularına dalıp gider. Dolayısıyla, Cambridge Gözlemevinin salık verdiği enleme uyan yalnız Texas’la Florida’nın birer kesimiydi.</p>

  <p>Florida’nın güney kesiminde pek önemli yerleşme merkezi yoktu. Burada yalnızca, göçebe Kızılderililerden korunmak üzere dikilmiş kaleler vardı. Tek bir kent, Tampa-Town, yerinden ötürü kendini aday gösterebilir, bu konuda hak öne sürebilirdi.</p>

  <p>Texas’taysa, tam tersine, çok sayıda büyük kent vardır, Nueces ilindeki Corpus Christi; Web ilindeki Rio-Bravo Irmağı kıyısına sıralanmış Laredo, Comalites, San-Ignacio; Starr ilindeki Roma, Rio Grande City; Hidalgo ilindeki Edinburgh, Cameron’daki Santa-Rita, El Panda, Browns Ville gibi kentler, Florida eyaletinin özenmeleri karşısında güçlü bir birlik meydana getirdiler.</p>

  <p>Dolayısıyla, verilen karar öğrenilir öğrenilmez, Texas ve Florida milletvekilleri en kestirme yoldan Baltimore’a geldiler; ondan sonra, Başkan Barbicane’le Gun-Club’ün etkili üyeleri gece gündüz korkunç bir dilek yağmuruna tutuldu. Bir zamanlar nasıl yedi Yunan kenti Homeros’un doğumunu görmüş olma onurunu paylaşamadılarsa, şimdi de basit bir top yüzünden, koskoca iki devletin bütün kentleri kanlı bıçaklı olmak üzereydiler.</p>

  <p>Bunun üzerine, kent sokaklarında, “yırtıcı kardeşler”in silahlı dolaşmaya başladıkları görüldü. Her karşılaşmalarında, korkunç sonuçlar doğuracak bir çatışmanın başlamasından çekiniliyordu. Neyse ki, Başkan Barbicane’in tedbirleri ve ustalığı bu tehlikeyi önledi. Kişisel gösteriler, çeşitli devletlerin gazetelerinde, kendilerini ortaya vuracak yollar buldular. Böylece <i>New York Herald</i>'la <i>Tribüne</i> Texas’ı, <i>Times</i>'le <i>American Revierw</i>'sa, Florida milletvekillerinin davasını tutup, savundu. Gun-Club üyeleriyse artık kime kulak vereceklerini bilemiyorlardı.</p>

  <p>Texas, batarya halinde yan yana dizdiği yirmi altı iliyle, hindi gibi kabara kabara geliyordu; Florida da bu gövde gösterisine, altı kez daha küçük bir ülkede, on iki ilin, yirmi altı ilden daha çoğunu başarabileceğini söyleyerek karşılık veriyordu.</p>

  <p>Texas üç yüz otuz bin Kızılderili’siyle övünüyor, Florida da, daha dar bir alandaki elli altı bin yerlisiyle şişiniyordu. Ayrıca, her yıl iyi kötü birkaç bin kişinin başını yiyen bataklık hummasıyla suçluyordu Texas’ı. Eh, haksız da değildi doğrusu.</p>

  <p>Bunun üzerine Texas, humma konusunda Florida’nın Texas’tan geri kalır yanı olmadığını, bir ülkede <i>“vomito negro”</i> (karahumma) varken, başkalarını sağlıksızlıkla suçlamaya kalkmanın yakışık almadığını söyleyerek karşılık veriyordu.</p>

  <p>— Üstelik, diye ekliyordu Texaslılar <i>New York Herald</i> aracılığıyla, Amerika’nın en güzel pamuğunun, gemi yapımında kullanılan en iyi meşenin yetiştiği, en üstün nitelikli madenkömürüyle yüzde elliye yakın verimli demir madeninin çıktığı bir eyalete saygıyla yanaşılmalıdır.</p>

  <p><i>American Review</i> buna, Florida toprağının, bu kadar zengin olmasa da, Columbiad’ın dökümüne daha elverişli olduğunu, çünkü kumlu ve killi bir yapıya sahip bulunduğunu söyleyerek karşılık veriyordu.</p>

  <p>— İyi ama, diyerek silaha davranıyordu Texaslılar, herhangi bir şeyi eritip dökmezden önce, söz konusu yere varmak gerekir; Florida’ya geliş gidiş güçtür, Texas kıyılarındaysa Galveston Körfezi vardır, on dört fersahlık çevresiyle dünyanın bütün gemilerini alabilir.</p>

  <p>— Hah! diyordu Floridalıları tutan gazeteler, 29. enlemin kuzeyinde kalan Galveston Körfezinizle harika bir örnek verdiniz doğrusu. Bizim de tam 28. enlem üzerinde ve dosdoğru Tampa-Town’a açılan Espírito Santo Körfezimiz yok mu?</p>

  <p>— Körfeze bak, körfeze! diye karşılık veriyordu Texas, yarısı kum dolu!</p>

  <p>— Kum dolu olan babanızdır! diye bağırıyordu Florida. Nerdeyse vahşi bir ülke olduğumuzu söyleyeceksiniz be!</p>

  <p>— E vallahi pek de yalan olmaz hani, Seminoller<a href="../Text/DiPNOTLAR.xhtml#a49" id="k49"><sup>[49]</sup></a> hâlâ ovalarınızda at koşturmuyor mu?</p>

  <p>— Koşturuyor, n’olacak! Ya sizin Apaçilerinizle Komançileriniz pek mi uygar, ha?</p>

  <p>Savaş böylece birkaç gündür sürüp giderken, Florida karşısındakini başka bir alana çekmek istedi ve bir sabah, <i>Times</i>, girişim “her şeyden önce bir Amerikan girişimi” olduğuna göre, ancak “yüzde yüz Amerikan toprağı”nda denenebileceğini ima etti!</p>

  <p>Bu lafları duyan Texas hışımla saldırdı:</p>

  <p>— Amerikan toprağı ha! diye bağırdı, biz de en az sizin kadar Amerikalı değil miyiz? Texas’la Florida, Birleşik Devletler’e 1845’te, birlikte katılmadılar mı?</p>

  <p>— Elbette, diye karşılık verdi <i>Times</i>, ama bizim eyalet 1820’den beri Amerikalılarındır.</p>

  <p>— Doğru, diye yanıtladı <i>Tribüne</i>; iki yüz yıl İspanyolların ya da İngilizlerin malıydınız, sonra beş milyon dolara Birleşik Devletler’e satıldınız!</p>

  <p>— Satıldıksa satıldık! diye karşılık verdi Floridalılar. Utanacak mıyız yani? 1803’te, Louisiana da Napoléon’dan on altı milyon dolara satın alınmadı mı?</p>

  <p>— Ayıptır, ayıp! diye bağrıştı o zaman Texas milletvekilleri. Florida gibi avuç içi kadar bir ülkeciğin Texas’la yarışa kalkması olacak şey değil! O Texas ki, kendini satmamış, bağımsızlığını kendi ilan etmiş, Meksikalıları 2 Mart 1836’da kovmuş, Samuel Houston’ın San Jacinto kıyılarında Santa Anna kuvvetlerine karşı kazandığı zaferden sonra Birleşik Devletler’e katılmıştır! Sözün kısası, Amerika Birleşik Devletleri’ne kendi isteğiyle katılmış bir ülkedir o!</p>

  <p>— Meksikalılardan ödü koptuğu için! diye karşılık verdi Florida.</p>

  <p>Korku ha! Bu aşırı sözcük ağızdan çıktığı gün durum dayanılmaz hale geldi. Baltimore sokaklarında kanlı bir çatışmanın başlaması işten değildi. Bunun üzerine, milletvekillerini gözaltına almak zorunda kaldılar.</p>

  <p>Başkan Barbicane ne edeceğini şaşırmıştı. Her Tanrı’nın günü evine yığınla gözdağı mektubu, not ve belge yağıyordu. Hangi yanı tutsundu? Toprağın niteliği, ulaşım kolaylığı, hızı ve hak yönünden iki eyalet de tam anlamıyla eşitti. Politikacılara gelince, bunların da sorunla ilgisi olamazdı.</p>

  <p>Barbicane, uzun bir kararsızlıktan, tedirginlikten sonra, bu işi kestirip atmaya karar verdi; arkadaşlarını topladı ve önerdiği çözüm yolu, görüleceği gibi, son derece bilgece oldu.</p>

  <p>— Florida’yla Texas arasında olup bitenlere bakılırsa, dedi, aynı güçlüklerin seçilen eyaletin kentleri arasında da belireceğine kuşku yok. Yarış, genelden özele kayacak o kadar. Texas’ta, aranan koşullara sahip on bir kent var, bunlar girişimin onurunu aralarında paylaşamayacak, başımıza yeni dertler açacaklar; Florida’daysa tek bir kent var. O yüzden Florida’yı ve Tampa-Town’ı seçiyoruz!</p>

  <p>Bu karar açıklandığında, Texaslı milletvekilleri eşekten düşmüş karpuza döndüler. Müthiş bir öfkeye kapılıp Gun-Club üyelerinden bazılarına, ad vererek küfrettiler. Bunun üzerine, Baltimore’lu yasa adamlarına yapacak tek iş kalıyordu, onlar da gerekeni yapıp saldırganları tutuklattılar. Özel bir tren getirtildi, Texaslılar yaka paça buna tıkıldı ve saatte otuz mil hızla kentten yolcu edildiler.</p>

  <p>Ancak bu hıza karşın, giderayak düşmanlarına yine de son bir ürkütücü laf atacak vakti buldular.</p>

  <p>İki deniz arasına sıkışmış daracık bir yarımada olan Florida’nın genişliğine değinerek, patlamanın sarsıntısına dayanamayacağını, daha ilk atışta havaya uçacağını öne sürdüler.</p>

  <p>— Uçarsa uçsun! diye karşılık verdi Floridalılar eski çağlara yaraşır bir öz sözlülükle.</p>
</body>
</html>
