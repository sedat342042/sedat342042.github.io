<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1>IV</h1>

  <h2 id="sigil_toc_id_4">CAMBRIDGE GÖZLEMEVİ’NİN<br />
  VERDİĞİ KARŞILIK</h2>

  <p>Bu arada, Barbicane, kendisine yapılan candan gösterilere pek fazla kulak asmayıp, vaktini boşa harcamadı. İlk işi, kulüp arkadaşlarını Gun-Club’te toplamak oldu. Uzun tartışmalardan sonra, işin gökbilimsel yanı için gökbilginlerine akıl danışılması kararlaştırıldı; onlardan gelecek karşılığa göre, mekanik olanaklar üzerinde tartışılacak ve bu büyük denemenin başarıya ulaşması için elden gelen her şey yapılacaktı.</p>

  <p>Bunun üzerine, çok özel sorulara yer veren, açık seçik bir mektup yazılıp Massachussets eyaletindeki Cambridge Gözlemevi’ne gönderildi. Birleşik Devletler’deki ilk üniversitenin kurulduğu bu kent, gözlemeviyle ünlüdür. En saygıdeğer bilginler buradadır; Bond’un Andromeda bulutsu kümesinin gizini ortaya çıkarmasına, Clarke’ın da Sirius yıldızını bulmasına izin veren güçlü gök dürbünü (teleskop) bu gözlemevindedir. Kısacası, bu ünlü kurum, her bakımdan Gun-Club’ün güvenine hak kazanmıştı.</p>

  <p>Nitekim, iki gün sonra, büyük bir sabırsızlıkla beklenen karşılık Başkan Barbicane’in eline geçiyordu. Mektup şöyleydi:</p>

  <div>
    <br />
  </div>

  <div style="text-align: right;">
    <span style="font-size: 1em; text-indent: 1em;">“Cambridge Gözlemevi Yönetmeni’nden</span>
  </div>

  <div style="text-align: right;">
    <span style="font-size: 1em; text-indent: 1em;">Baltimore Gun-Club Başkanı’na</span>
  </div>

  <div style="text-align: right;">
    <i>Cambridge<span style="font-size: 1em; text-indent: 1em;">, 7 Ekim</span></i>
  </div>

  <div>
    <br />
  </div>

  <p>Baltimore Gun-Club üyeleri adına Cambridge Gözlemevi’ne gönderilen 6 Ekim tarihli mektubunuz alınır alınmaz, yazı işleri kurulumuz hemen toplanmış ve şu karşılığın verilmesini kararlaştırmıştır:</p>

  <p>Kendisine sorulan sorular şunlardır:</p>

  <p>1- Ay’a bir mermi gönderilebilir mi?</p>

  <p>2- Dünya ile uydusu arasındaki tam uzaklık nedir?</p>

  <p>3- Yeterli ilk hızla yola çıkarılacak merminin yolculuğu kaç gün sürecektir, dolayısıyla belli bir noktada Ay’la buluşabilmesi için ne zaman fırlatılması gerekir?</p>

  <p>4- Ay, mermiyle buluşabilmek için en uygun duruma ne zaman gelecektir?</p>

  <p>5- Mermiyi atacak topla göğün hangi noktasına nişan alınmalıdır?</p>

  <p>6- Mermi yola çıktığı anda Ay gökyüzünün neresinde olacaktır?</p>

  <p><b>Birinci soru: Ay’a bir mermi gönderilebilir mi?</b></p>

  <p>Evet, saniyede on iki bin yardalık bir ilk hız verilebilirse, Ay’a bir mermi gönderilebilir. Yapılan hesaplar, bu hızın yeterli olduğunu göstermiştir. Yerküre’den uzaklaştıkça, yerçekimi, uzaklığın karesi oranında azalır, yani, uzaklık üç misli artınca, yerçekimi dokuz kat düşer. Dolayısıyla, merminin ağırlığı hızla azalacak, Ay’ın çekimiyle Dünya’nın çekimi birbirine denk olduğu zaman, bir başka deyişle, yolun kırk yedi bölü elli iki noktasında sıfıra inecektir. O anda, merminin en küçük bir ağırlığı kalmayacak ve bu noktayı aşabilirse, ayçekiminin etkisiyle Ay’a düşecektir. Görüldüğü gibi, girişilecek denemenin kuramsal olabilirliği açıkça kanıtlanmıştır; başarısına gelince, kullanılacak aygıtın gücüne bağlıdır.</p>

  <p><b>İkinci soru: Dünya ile uydusu arasındaki tam uzaklık nedir?</b></p>

  <p>Ay, Yerküre çevresinde bir çember değil, bir elips çizmekte olup gezegenimiz bunun odak noktalarından birinde bulunmaktadır; bunun sonucu olarak, Ay kimi zaman Dünya’ya yaklaşmakta, kimi zaman uzaklaşmakta, gökbilimsel terimlerle söylersek, kimi zaman yerötesinde, kimi zaman da yerberisinde bulunmaktadır. En büyük uzaklığıyla en küçük uzaklığı arasında, yabana atılmayacak bir ayrım vardır. Gerçekten de, Ay, yerötesinde Dünya’dan iki yüz kırk yedi bin beş yüz elli iki mil (yani 1 fersahı 4 kilometre kabul edersek, 99 640 fersah), yerberisindeyse iki yüz on sekiz bin altı yüz elli yedi mil (88 010 fersah) uzaktadır, demek ki ikisi arasında yirmi sekiz bin sekiz yüz doksan beş mil (11 630 fersah) ayrım vardır, buysa aşağı yukarı yolun dokuzda birinden fazla tutar. Bu yüzden, yapılacak hesaplar Ay’ın yerberisinde bulunduğu noktaya göre olmalıdır.</p>

  <p><b>Üçüncü soru: Yeterli ilk hızla yola çıkarılacak merminin yolculuğu kaç gün sürecektir, dolayısıyla, belli bir noktada Ay’la buluşabilmesi için ne zaman fırlatılması gerekir?</b></p>

  <p>Atılacak mermi ilk hızı olan on iki bin yrd/sn’yi sürdürürse, amacına aşağı yukarı dokuz saatte varır; ama bu ilk hız gittikçe düşeceğinden, yapılan hesaplara göre mermi üç yüz bin saniye, yani yirmi üç saat yirmi dakikada yerçekimiyle ayçekiminin dengelendiği noktaya varacak, oradan da Ay’ın yüzüne elli bin saniye ya da on üç saat elli üç dakika yirmi saniyede düşecektir. Buna göre, mermiyi, Ay sözü edilen noktaya gelmezden doksan yedi saat on üç dakika yirmi saniye önce fırlatmak yerinde olacaktır.</p>

  <p><b>Dördüncü soru: Ay, mermiyle buluşabilmek için en uygun duruma ne zaman gelecektir?</b></p>

  <p>Yukarda söylenenler uyarınca, ilkin Ay’ın yerberisinde olacağı dönem, aynı zamanda da göğün tepe noktasında bulunacağı an seçilmelidir, böylece geçilecek yol Dünya’nın yarıçapı oranında, yani üç bin dokuz yüz on dokuz mil azalacaktır; dolayısıyla, kesin yol iki yüz on dört bin dokuz yüz yetmiş altı mil (86 410 fersah) olacaktır. Yalnız, Ay her ay yerberisinden geçse de, aynı anda göğün tepe noktasında bulunmamaktadır. Bu iki koşul çok uzun aralıklarla bir araya gelmektedir. Onun için, Ay’ın hem yerberisinden, hem de tepe noktasından geçmesini beklemek gerekir. Ancak, mutlu bir rastlantıyla, gelecek yılın 4 Aralık’ında, Ay bu iki koşulu bir arada sunacaktır: Gece yarısı, yerberisinden, yani Dünya’ya en yakın noktadan geçecek, aynı anda tepe noktasında bulunacaktır.</p>

  <p><b>Beşinci soru: Mermiyi atacak topla göğün hangi noktasına nişan alınmalıdır?</b></p>

  <p>Yukardaki düşünceler kabul edildikten sonra, top bulunulan yerin tepe noktasına<a href="../Text/DiPNOTLAR.xhtml#a23" id="k23"><sup>[23]</sup></a> çevrilmelidir; böylece, atış ufuk çizgisine dikey olacak ve mermi yerçekiminden daha çabuk kurtulacaktır. Ama Ay’ın belli bir yerin tepe noktasına çıkabilmesi için, bu yerin sözü geçen gezegenin açılımından daha yüksek bir enlemde, bir başka deyişle 0-28 güney kuzey enlemlerinin ötesinde bulunmaması gerekir.<a href="../Text/DiPNOTLAR.xhtml#a24" id="k24"><sup>[24]</sup></a> Başka yerlerden yapılacak atış ister istemez eğik olacak, bu da denemenin başarısına zarar verecektir.</p>

  <p><b>Altıncı soru: Mermi yola çıktığı anda Ay gökyüzünün neresinde olacaktır?</b></p>

  <p>Mermi uzaya fırlatıldığı an, her gün on üç derece on dakika otuz saniyelik yol alan Ay, tepe noktasından bu rakamın dört katı uzakta, yani elli iki derece kırk iki dakika yirmi saniyede bulunacaktır, buysa Ay’ın, merminin uçuşu boyunca alacağı yoldur. Ancak, Dünya’nın dönüşünün mermiye yaptıracağı sapmanın da hesaba katılması gerektiği ve gülle Ay’a Dünya’nın yarıçapının on üç katı bir sapmayla -buysa, Ay yörüngesine vurulduğunda aşağı yukarı on bir derece tutmaktadır- varacağı için, Ay’ın gecikmesini gösteren yukarıdaki rakama on bir derece daha eklemek zorundayız, böylece yuvarlak hesap altmış dört derece elde edilmiş olur. Demek ki, atış sırasında, bulunulan yerden Ay’a çekilen göz çizgisi, düşey çizgiyle altmış dört derecelik bir açı yapacaktır.</p>

  <p>Gun-Club üyelerince Cambridge Gözlemevi’ne sorulan soruların karşılıkları bunlardır.</p>

  <p><b>Özetlersek:</b></p>

  <p><b>1- Top, 0-28 derece güney ya da kuzey enlemleri arasındaki bir ülkeye yerleştirilmelidir.</b></p>

  <p><b>2- Bulunulan yerin tepe noktasına çevrilmelidir.</b></p>

  <p><b>3- Mermiye saniyede on iki bin yardalık bir ilk hız verilmelidir.</b></p>

  <p><b>4- Gelecek yılın 1 Aralık’ında, saat on bire on üç dakika yirmi saniye kala atılmalıdır.</b></p>

  <p><b>5- Atılışından dört gün sonra, 4 Aralık gece yarısı, Ay tepe noktasına ulaştığı zaman oraya varacaktır.</b></p>

  <p>Gun-Club üyeleri böyle bir girişimin gerektirdiği çalışmalara hemen başlamalı ve denemeyi belirtilen günde yapmaya hazır olmalıdırlar, çünkü 4 Aralık gününü kaçırdılar mı, Ay’ı, bir daha hem yerberi, hem de tepe noktasında ancak on sekiz yıl on bir gün sonra bulacaklardır.</p>

  <p>Cambridge Gözlemevi Başkanlık Kurulu, kuramsal gökbilim konularında bütün olanaklarıyla hizmetlerinde olduğunu bildirir, tüm Amerika’yla birlikte kendilerini kutlar.</p>

  <div>
    <br />
  </div>

  <div style="text-align: right;">
    <span style="font-size: 1em; text-indent: 1em;">Başkanlık Kurulu adına:</span>
  </div>

  <div style="text-align: right;">
    <span style="font-size: 1em; text-indent: 1em;">J. M. BELFAST</span>
  </div>

  <div style="text-align: right;">
    <i>Cambridge Gözlemevi Yönetmeni</i>
  </div>
</body>
</html>
