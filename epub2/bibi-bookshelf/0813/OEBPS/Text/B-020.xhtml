<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1>XX</h1>

  <h2 id="sigil_toc_id_20">SALDIRI VE KARŞI SALDIRI</h2>

  <p>Tartışma bu olayla kapanmış gibiydi. “Kapanış sözü” olmuştu bu, daha iyisi de bulunamazdı doğrusu. Ancak, dalgalanma durulunca, güçlü ve sert bir sesle dile getirilen şu sözler işitildi:</p>

  <p>— Sayın konuşmacı, işin düşsel yanıyla doya doya oynadığına göre, konuya dönüp kuramı falan da bir yana bırakarak yolculuğunun pratik yanını anlatabilir mi acaba?</p>

  <p>Bütün gözler bunları söyleyene çevrildi. Çenesinde Amerikan geleneğine uygun sivri bir sakal bulunan, enerjik yüzlü, ince, uzun bir adamdı bu. Kalabalıktaki dalgalanmalardan yararlanarak, yavaş yavaş en ön sıraya gelmişti. Kollarını kavuşturmuş, alev alev yanan, yiğit bakışlarını açık hava toplantısının kahramanına dikmişti. İsteğini dile getirdikten sonra sustu, ne üstüne çevrilen binlerce göze, ne de sözlerinin yarattığı kınayıcı mırıltılara kulak asıyor gibiydi. Karşılık gecikince, sorusunu, aynı kesin ve açık sesle bir daha sordu ve ekledi:</p>

  <p>— Buraya Dünya’yla değil, Ay’la ilgilenmek için toplandık.</p>

  <p>— Haklısınız, bayım, diye karşılık verdi Michel Ardan, tartışma başka yöne kaydı. Yine Ay’a dönelim.</p>

  <p>— Beyefendi, diye devam etti adı sanı bilinmeyen kişi, uydumuzda canlı varlıkların bulunduğunu öne sürüyorsunuz. Ancak, Ay’da gerçekten Aylılar varsa, soluk almadan yaşıyor olmaları gerekir, çünkü -sizin iyiliğiniz için yapıyorum bu uyarıyı- Ay’da bir tek hava molekülü bile yoktur.</p>

  <p>Ardan, bu söz karşısında kızıl yelesini kabarttı; karşısındaki adamla yaman bir kapışmaya gireceklerini anlamıştı. O da gözünü kırpmadan adama baktı ve:</p>

  <p>— Yaa! Ay’da hava yok demek! dedi. Peki, kim öne sürüyormuş acaba bunu?</p>

  <p>— Bilginler.</p>

  <p>— Gerçekten mi?</p>

  <p>— Gerçekten.</p>

  <p>— Beyefendi, diye devam etti Michel, şaka bir yana, bilen bilginlere derin saygım vardır, bilmeyen bilginleriyse adam yerine bile koymam.</p>

  <p>— Bu ikinci kategoriye giren bilgin tanıyor musunuz ki?</p>

  <p>— Hem de özellikle. Fransa’da, bunlardan biri, “matematik yoluyla” kuşun uçamayacağını, bir başkası da balığın suda yaşamak üzere yaratılmadığını öne sürmektedir.</p>

  <p>— Bizim böyleleriyle işimiz yok, beyefendi, bilimsel değerlerini yadsıyamayacağınız birtakım adlar verebilirim size.</p>

  <p>— Lütfen, beyefendi, bunları bildirmekle, bilgisini artırmaktan başka amaç gütmeyen bilgisiz kulunuzu sevindirmiş olursunuz!</p>

  <p>— Eğer üzerinde durup incelemediyseniz, neden ele alıyorsunuz bilimsel konuları? diye sordu adı sanı bilinmeyen yabancı sertçe.</p>

  <p>— Neden mi? diye karşılık verdi Ardan. Tehlikeyi sezmeyenin yiğit oluşundan! Ben hiçbir şey bilmem, gücüm de işte bu zayıflığımdan gelir.</p>

  <p>— Zayıflığınız çılgınlığa varıyor, diye bağırdı yabancı kızgın bir sesle.</p>

  <p>— Eh! Ne kadar iyi, diye yanıtladı Fransız. Keşke çılgınlığım beni Ay’a kadar götürebilse!</p>

  <p>Barbicane’le kulüp arkadaşları, gökten düşmüş gibi çıkar gibi işe burnunu sokan bu densize yiyecek gibi bakıyorlardı. Hiçbiri tanımıyordu onu ve böylesine içtenlikle girişilen bir tartışmanın nereye varacağını kestiremeyen başkan, kaygıyla yeni dostunu izliyordu. Kalabalık tepeden tırnağa dikkat ve kaygı kesilmişti, çünkü bu çekişme hepsinin dikkatini yolculuğun tehlikeleri, hatta gerçek olanaksızlıkları üzerine çekmişti.</p>

  <p>— Beyefendi, diye devam etti Michel Ardan’ın karşısındaki konuşmacı, Ay’da hava bulunmadığını gösteren kanıtlar çok ve tartışma götürmezdir. Hatta <i>a priori</i> (her şeyden önce), bir zamanlar böyle bir hava tabakası bulunmuş olsa bile, bunun Dünya tarafından emilmiş olması gerektiğini söyleyebilirim. Ama size su götürmez olgularla karşı çıkmayı yeğlerim.</p>

  <p>— Çıkın, beyefendi, çıkın, diye karşılık verdi Michel Ardan tam bir çelebilikle, dilediğiniz kadar olgu sıralayabilirsiniz!</p>

  <p>— Biliyorsunuz, dedi yabancı, güneş ışınları hava tabakasından geçince yollarından sapmakta, bir başka deyişle, kırılmaktadırlar. Ay’ın ardında kalan yıldızların ışınlarıysa, Ay yuvarlağının kenarından sızarken en küçük bir sapmaya uğramamış, hiç mi hiç kırılmamışlardır. Bundan çıkan sonuç şudur ki, Ay’ın çevresinde hava tabakası yoktur.</p>

  <p>Bütün gözler Fransız’a çevrildi, çünkü bu gözlemin doğruluğu kabul edildiği anda, doğuracağı sonuçlar yaman olacaktı.</p>

  <p>— Tek değilse bile, en iyi kanıtınız bu gerçekten, diye yanıtladı Michel Ardan. Ve benim yerimde bir bilgin olsa, belki de buna karşılık vermekte güçlük çekerdi; bense size yalnızca bu kanıtın mutlak bir değer taşımadığını, çünkü Ay’ın açısal çapının kusursuz belirlendiği varsayımına dayandığını söyleyeceğim, oysa yapılmamıştır böyle bir şey. Neyse geçelim, şimdi söyleyin bakalım sevgili beyefendiciğim, Ay’ın yüzünde yanardağ ağızlarının bulunduğunu kabul ediyor musunuz?</p>

  <p>— Evet, sönmüş yanardağ ağızları vardır; etkin yanardağsa, hayır.</p>

  <p>— Öyleyse izin verin de, mantık sınırlarını aşmadan, bu yanardağların bir zamanlar etkin olduklarına inanayım!</p>

  <p>— Buna kuşku yok, ama püskürmeleri için gerekli oksijeni kendileri üretebileceklerinden, bir ara lav çıkartmış olmaları Ay’da hava tabakası bulunduğunu kanıtlamaz.</p>

  <p>— Peki, diye karşılık verdi Michel Ardan, öyleyse bunu da geçelim ve kanıtları bir yana bırakıp dolaysız gözlemlere gelelim. Yalnız, sizi şimdiden uyarayım, birtakım adlar öne süreceğim.</p>

  <p>— Sürün.</p>

  <p>— Sürüyorum. 1715’te, Louville ve Halley adlı gökbilimciler, 3 Mayıs’taki Ay tutulması sırasında yaptıkları gözlemlerde, birtakım garip patlamalar saptamışlardır. Kısa süren ve yinelenen bu ışık parlamaları, onlarca, Ay’ı çevreleyen hava tabakasındaki fırtınalara yorulmuştur.</p>

  <p>— Louville’le Halley, 1715’te, Dünya’yı kuşatan hava tabakasında oluşan göktaşı falan gibi yüzde yüz dünyasal görüngüleri, aysal sanmışlardır. Bilginlerin, onlarla birlikte benim de bu olgulara verdiğimiz karşılık budur.</p>

  <p>— Peki, bunu da geçelim öyleyse, diye yanıtladı Ardan, aldığı karşılıktan hiç etkilenmeksizin. Herschel, 1787’de, Ay’ın yüzünde birtakım ışıklı noktalar saptamadı mı?</p>

  <p>— Saptadı elbet; ancak Herschel, bu ışıklı noktaların kökenini açıklayamadığı için, Ay’da hava tabakası bulunduğu sonucuna varmadı.</p>

  <p>— İyi karşılık verdiniz, dedi Michel Ardan karşısındakini pohpohlayarak; aybilim konusunda güçlü olduğunuzu görüyorum.</p>

  <p>— Çok güçlüyümdür, beyefendi ve şunu eklemek isterim ki, en usta gözlemciler, gece yıldızını en iyi incelemiş olan Beer’le Mädler, çevresinde hava bulunmadığı konusunda fikir birliğine varmışlardır.</p>

  <p>Kalabalıkta bir dalgalanma oldu, şu garip adamın kanıtlarından etkilenmiş gibiydiler.</p>

  <p>— Peki, bunu da geçelim, diye karşılık verdi Michel Ardan hiç istifini bozmadan ve gelelim önemli bir olguya. Usta bir Fransız gökbilgini, Mösyö Laussedat, 18 Temmuz 1860 tutulmasını gözlerken, oluşan güneş yarımayının uçlarının yuvarlak ve güdük kaldığını saptamıştır. Bu görüngüyse, ancak, güneş ışınlarının Ay çevresindeki hava tabakasından geçerken uğradıkları sapmayla ortaya çıkabilir ve başka bir açıklaması yapılamaz.</p>

  <p>— Olgu kesin mi? diye sordu adı sanı bilinmeyen kişi heyecanla.</p>

  <p>— Tam anlamıyla!</p>

  <p>Bu sefer de gözde kahramanına doğru dalgalandı kalabalık, yarıştığı kişiyse susup kaldı; Ardan yeniden söz aldı ve kazandığı üstünlükten yararlanmaya yeltenmeksizin, şunları söylemekle yetindi:</p>

  <p>— Görüyorsunuz ya, sevgili beyefendiciğim, Ay’ın yüzeyinde hava bulunduğu önermesine kesinkes karşı çıkmamak gerekir; bu hava tabakası belki de çok az yoğundur, son derece incedir, ama bilim bugün genellikle onun varlığını kabul etmektedir. Herhalde dağların doruğunda değil ama vadilerde vardır ve sanırım yüksekliği birkaç yüz ayağı geçmez.</p>

  <p>— Her neyse işte, yine de her türlü tedbiri alsanız iyi edersiniz, bakarsınız son derece az olabilir bu hava.</p>

  <p>— Oo! Korkmayın, yiğit dostum, tek kişiye yeter nasıl olsa; ayrıca, hele bir oraya varayım, havayı elimden geldiğince tutumlu kullanmaya, ancak gerektiği zaman soluk almaya çalışırım!</p>

  <p>Korkunç bir kahkaha çınladı giz dolu yabancının kulaklarında, o da hemen geri döndü, meydan okuyarak baktı kalabalığa.</p>

  <p>— Bu durumda, diye devam etti Michel Ardan iyice rahatlamış olarak, belli oranda havanın bulunduğunu kabul ettiğimize göre, belli ölçüde suyun varlığını da kabul etmek zorundayız. Buysa, kendi payıma epey sevindiğim bir sonuçtur. Ayrıca sayın karşı çıkıcı, izin verirseniz bir gözlem daha sunacağım dikkatinize. Bizler Ay yuvarlağının ancak bir yüzünü biliyoruz, bize dönük yüzünde pek az hava bulunsa da, bakarsınız öbür yüzünde çoktur.</p>

  <p>— Neden çok olsun?</p>

  <p>— Çünkü Ay, Dünya’nın çekiminden ötürü, ancak sivri ucunu görebildiğimiz bir yumurta biçimini almıştır. Dolayısıyla, Hansen’in hesaplarına göre, çekim merkezi öbür yarımkürededir. Bunun sonucu olarak da uydumuzdaki bütün hava ve su kitlesi, daha yaratıldığı günlerde, bizim göremediğimiz yüzeye kaymıştır.</p>

  <p>— Düpedüz hayal oyunu bunlar! diye bağırdı yabancı.</p>

  <p>— Hayır! Mekanik yasalarına dayanan ve bana sorarsanız çürütülmesi epey güç, katkısız kuram hepsi! Onun için sorunu hazır bulunanların önüne getiriyor, Ay’da da, yeryüzündekine benzer bir yaşamın olup olamayacağı konusunu açık oya sunuyorum.</p>

  <p>Üç yüz bin dinleyici birden alkışladı bu öneriyi. Michel Ardan’a karşı çıkan adam bir şeyler söylemek istedi, ama sesini kimseciklere duyuramadı. Dört bir yanından bağrış çağrış ve gözdağı yağıyordu.</p>

  <p>— Yeter! Yeter! diye bağırıyordu kimisi.</p>

  <p>— Atın şu zıpçıktıyı! diyordu kimileri.</p>

  <p>— Kapı dışarı, kapı dışarı! diye bağırıyordu sinirlenen kalabalık.</p>

  <p>Ama beriki, tahta sekiye sımsıkı sarılmış, yerinden bile kıpırdamıyor, fırtınanın dinmesini bekliyordu; Michel Ardan, elini havaya kaldırıp yatıştırmasa, fırtına dinmek şöyle dursun, daha da azıtacaktı. Fransız, kendisine karşı çıkan kişiyi böyle güç durumda bırakmayacak kadar çelebi ruhluydu.</p>

  <p>— Bir şeyler daha mı söylemek istiyordunuz? diye sordu en gönül alıcı tavırla.</p>

  <p>— Evet! Yüz şey, bin şey daha söylemek istiyordum, diye karşılık verdi yabancı coşkunlukla. Daha doğrusu, tek bir şey! Hâlâ bu denemeye girişmekte direndiğinize göre, kanımca epey...</p>

  <p>— Tedbirsizim! İyi ama, nasıl olur da böyle nitelersiniz beni? Ben ki, yolda sincaplar gibi dön baba dönelim olmamak için, dostum Barbicane’den atılacak merminin ucu sivri bir silindir biçimine getirilmesini istemiş bulunuyorum...</p>

  <p>— İyi ama, talihsiz adam, o korkunç geri tepme daha yola çıkmadan paramparça eder sizi!</p>

  <p>— Sevgili karşı çıkıcım, işte şimdi en gerçek ve tek güçlüğe parmak bastınız; ama ben Amerikalıların sanayi konusundaki üstün yeteneklerine güveniyorum, bu sorunu çözemeyeceklerini sanmam!</p>

  <p>— Peki, ya hava tabakası içinden geçerken, merminin hızının doğuracağı sıcaklık?</p>

  <p>— Ooo! Hem merminin çeperleri yeterince kalındır, hem de hava tabakasını öyle çabuk geçeceğim ki!</p>

  <p>— Ya yiyecek içecek sorunu?</p>

  <p>— Tam bir yıllık yiyecek içecek alabileceğimi hesapladım, yolculuğumsa dört gün sürecek!</p>

  <p>— Peki, yolda alıp vereceğiniz hava?</p>

  <p>— Kimyasal yollarla üreteceğim.<br /></p>

  <p>— Oraya varsanız bile, Ay’a düşüşünüz ne olacak?<br /></p>

  <p>— Ay yüzeyindeki çekim Dünya’dakinden altı kez az olduğuna göre, buradakine oranla altı kat yavaş düşeceğim.<br /></p>

  <p>— Ama o hız bile sizi cam gibi paramparça etmeye yeter!<br /></p>

  <p>— Peki, uygun yerlere yerleştirilen ve gerektiği zaman ateşlenen füzeler yardımıyla bu düşüşü yavaşlatmamı kim engelleyebilir acaba?<br /></p>

  <p>— Tamam, diyelim ki bütün güçlükleri yendiniz, bütün engelleri aştınız, talihiniz yaver gitti, sağ ve esen Ay’a vardınız, nasıl geri döneceksiniz?<br /></p>

  <p>— Dönmeyeceğim!<br /></p>

  <p>Yalınlığın ta doruğuna çıkan bu karşılık kalabalığın sesini soluğunu kesti. Ama bu suskunluk, en gösterişli alkış ve bağırmalardan daha görkemliydi. Yabancı, sessizlikten yararlanıp son çıkışını yaptı.<br /></p>

  <p>— Yüzde yüz öldüreceksiniz kendinizi, diye bağırdı. Ve ölümünüz, bir çılgının ölümünden başka bir şey olmayacak, üstelik bilime de yararı dokunmayacak!<br /></p>

  <p>— Devam edin benim eli açık yabancım devam edin, gerçekten çok hoş tahminlerde bulunuyorsunuz.<br /></p>

  <p>— Yoo! Bu kadarı fazla! diye bağırdı Michel Ardan’a karşı çıkan adam, böylesine ciddilikten uzak bir tartışmayı neden sürdürüyorum bilmem? İstediğiniz gibi devam edin o çılgınca girişiminize! Zaten size kızmamak gerek bundan ötürü!<br /></p>

  <p>— Ooo! Rica ederim, çekinmeden dökün içinizi!<br /></p>

  <p>— Hayır! Hayır! Yapacaklarınızdan başka biri sorumlu olacaktır!<br /></p>

  <p>— Adını bağışlar mısınız bu kişinin? diye sordu Michel Ardan buyurgan bir sesle.<br /></p>

  <p>— Bu gülünç olduğu kadar da olanaksız denemeye kalkışan!<br /></p>

  <p>Saldırı dolambaçsızdı. Barbicane, adı sanı bilinmeyen adamın araya girişinden beri, kendini tutabilmek, bazı kazan ocakları gibi “dumanını içine atabilmek” için büyük çaba harcamaktaydı; ama böylesine onur kırıcı bir sataşmadan sonra, hızla yerinden fırladı, tam kendisiyle yarışan kişinin üstüne yürüyecekti ki, havalandığını hissetti.<br /></p>

  <p>Üstünde bulundukları tahta kerevet, bir anda, yüzlerce kolun üzerinde yükseldi ve Gun-Club Başkanı, Michel Ardan’a yapılan sevgi gösterilerinin onurunu paylaşmak zorunda kaldı. Kerevet epey ağırdı, ama onu taşıyan kollar durmadan değişiyor, bu gösteriye omuz vermek isteyenler aralarında itişip kakışıyor, tartışıyor, çekişiyordu.<br /></p>

  <p>Ama yabancı, kargaşadan yararlanıp alandan ayrılmamıştı. Ayrıca, istese de şu yoğun kalabalığı yarıp gidebilir miydi? Hiç kuşkusuz, hayır. Her neyse işte, kollarını kavuşturmuş, yine en ön sırada duruyor, bakışlarıyla Başkan Barbicane’i yiyordu.<br /></p>

  <p>Beriki de gözünü ondan ayırmıyor ve iki adamın bakışları keskin iki kılıç gibi çarpışıyordu.<br /></p>

  <p>Bu onur gezisi boyunca, kalabalık avazı çıktığınca bağırdı durdu. Michel Ardan, açık bir zevkle yapılanlara göz yumuyordu. Yüzü ışıl ışıldı. Kerevet, kimi zaman, fırtınaya tutulmuş gemi gibi sağa sola yalpa vuruyordu. Ama açık hava toplantısının kahramanlarının ikisi de eski birer deniz kurduydu; hiç istiflerini bozmuyorlardı; derken, bindikleri gemi, kazasız belasız Tampa-Town limanına vardı. Michel Ardan, büyük bir talih sonucu, yakasını ateşli hayranlarının elinden kurtarabildi; Franklin Oteli’ne kaçtı, hemen odasına çıktı ve kendini yatağa attı, o arada tam yüz bin kişilik bir ordu penceresinin dibinde nöbet tutmaktaydı.<br /></p>

  <p>Bu sırada, adı sanı bilinmeyen, gizemli kişiyle Gun-Club Başkanı arasında kısa, ciddi, sorunu kestirip atan bir sahne geçmekteydi.<br /></p>

  <p>En sonunda özgür kalan Barbicane, doğruca kendisiyle yarışan kişinin yanına varmıştı.<br /></p>

  <p>— Gelin benle! dedi kısaca.<br /></p>

  <p>Beriki ardına düşüp rıhtıma doğru yürüdü, az sonra, Jone’s-Fall’a bakan iskelelerden birinde başbaşaydılar.<br /></p>

  <p>Hâlâ birbirlerinin adlarını bilmeyen iki düşman, burada, uzun uzun bakıştılar.<br /></p>

  <p>— Kimsiniz? diye sordu Barbicane.<br /></p>

  <p>— Kaptan Nicholl.<br /></p>

  <p>— Kuşkulanmıştım zaten. Rastlantı bugüne dek sizi yoluma çıkarmamıştı...<br /></p>

  <p>— Onun için de ben kendim geldim!<br /></p>

  <p>— Onuruma saldırdınız! Hem de halkın önünde. Bunun hesabını vereceksiniz.<br /></p>

  <p>— Hemen.<br /></p>

  <p>— Hayır. Her şeyin aramızda kalmasını istiyorum. Tampa’nın üç mil ötesinde, Skersnaw Ormanı diye bir yer var. Biliyor musunuz orayı?<br /></p>

  <p>— Biliyorum.<br /></p>

  <p>— Yarın sabah beşte bu ormanın bir köşesinden içeri dalmak hoşunuza gider miydi?<br /></p>

  <p>— Evet, eğer aynı saatte siz de öbür ucundan girerseniz.<br /></p>

  <p>— Tüfeğinizi almayı unutmazsınız herhalde? dedi Barbicane.<br /></p>

  <p>— Siz nasıl unutmazsanız, ben de öyle, diye karşılık verdi Nicholl.<br /></p>

  <p>Soğuk bir sesle söylenen bu laflardan sonra, Gun-Club Başkanı’yla Kaptan ayrıldılar. Barbicane evine döndü, ama yatıp dinlenecek yerde, bütün geceyi, Michel Ardan’ın tartışma sırasında ortaya attığı güç bir sorunu, merminin geri tepmesini yok etme işini çözmek üzere çare aramakla geçirdi.<br /></p>
</body>
</html>
