<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1>IX</h1>

  <h2 id="sigil_toc_id_9">BARUT SORUNU</h2>

  <p>Geriye barut sorunu kalmıştı. Halk, sabırsızlıkla bu son kararı bekliyordu. Merminin büyüklüğü, topun uzunluğu verilmişti, yeterli itiş gücünü sağlayacak barutun ölçüsü ne olacaktı? İnsanoğlunun etkilerini dilediği gibi çekip çevirdiği bu korkunç etken, o güne dek görülmemiş bir rol oynamaya çağrılıyordu.</p>

  <p>Barutun, XIV. yüzyılda, keşfini canıyla ödeyen keşiş Schwartz tarafından bulunduğu herkesçe bilinmekte ve bu öykü seve seve hepimize anlatılmaktadır. Oysa günümüzde bunun, Ortaçağ efsanelerinden biri sayılması gerektiği kanıtlanmış gibidir. Barutu kimsecikler bulmamıştır; o, tıpkı kendisi gibi kükürt ve güherçileden yapılan Grek ateşlerinden türemiştir. Yalnız, Ortaçağ’dan sonra, eskiden yalnız yanıcı olarak kullanılan bu karışım, patlayıcı hale getirilmiştir.</p>

  <p>Her ne kadar derin bilgili kişiler barutun düzmece öyküsünü ezbere bilmekteyseler de, mekanik gücünün pek az kişi farkındadır. Oysa, Yarkurul’a sunulan sorunun önemini anlayabilmek için asıl bunu bilmek gerekir.</p>

  <p>— Bir litre barut, aşağı yukarı iki libre (900 gram)<a href="../Text/DiPNOTLAR.xhtml#a41" id="k41"><sup>[41]</sup></a> gelir; yanarken dört yüz litre gaz çıkarır, açıkta kalan bu gaz, iki bin dört yüz dereceye yükselen sıcaklığın etkisiyle, dört bin litrelik alanı kaplar. Demek ki barutla, tutuştuğu zaman çıkardığı gazlar arasındaki oran dört binde birdir. Buna göre, söz konusu gazların dört bin kez küçük bir yerde kapalı kaldıkları zaman yaratacakları itiş gücünü varın siz hesaplayın.</p>

  <p>Yarkurul üyeleri de ertesi günkü toplantıya geldiklerinde işte bunu bilmekteydiler. Barbicane, İçsavaş sırasında baruthane yöneticiliği yapmış olan Binbaşı Elphiston’a söz verdi.</p>

  <p>— Sevgili arkadaşlarım, dedi bu seçkin kimyacı, tartışmalarımıza temel olacak birtakım inkâr edilmez rakamlarla söze başlayacağım. Saygıdeğer J. T. Maston’ın iki gün önce son derece şiirli sözcüklerle lafını ettiği yirmi dörtlük gülle, top dediğimiz ateşli silahın ağzından topu topu on altı librelik barutla fırlatılmaktadır.</p>

  <p>— Emin misiniz öyle olduğuna? diye sordu Barbicane.</p>

  <p>— Kesinlikle eminim, diye karşılık verdi Binbaşı. Armstrong topu, sekiz yüz librelik bir mermi için yalnızca yetmiş beş libre barut kullanmaktadır, Rodman Columbiad’ıysa yarım tonluk bir gülleyi altı mile gönderebilmek için yalnız yüz altmış libre barut harcamaktadır. Bu olgular kuşku götürmez, çünkü onları Topçuluk Yarkurulu tutanaklarından kendim çıkarmış bulunuyorum.</p>

  <p>— Doğrudur, diye karşılık verdi General.</p>

  <p>— Tamam! diye devam etti Binbaşı, bu rakamlardan çıkarılacak sonuç, kullanılan barutun güllenin ağırlığıyla artmadığıdır: Gerçekten de, yirmi dörtlük bir mermi için on altı libre barut gerekmişse; başka bir deyişle, sıradan toplarda, merminin ağırlığının üçte ikisi oranında barut kullanılmaktaysa da, bu oran mutlak değildir. İsterseniz kendiniz de hesaplayın, göreceksiniz ki, yarım tonluk gülle için, üç yüz otuz üç libre yerine, yalnızca yüz altmış libre barut harcanmıştır.</p>

  <p>— Nereye getirmek istiyorsunuz sözü? diye sordu Barbicane.</p>

  <p>— Kuramınızı sonuna dek götürürseniz, Sayın Binbaşım, dedi J. T. Maston, gülleniz belli bir ağırlığa erişince, hiç barut koymayacaksınız galiba.</p>

  <p>— Dostum Maston en ciddi konularda bile şakacılığı elden bırakmıyor, diye karşılık verdi Binbaşı, ama üzülmesinler; az sonra topçuluk gururunu okşayacak ölçüde barut önereceğim. Yalnız, şurasını belirtmek istiyorum ki, savaş sırasında, en büyük toplarda bile, yapılan denemelerle, barutun ağırlığı merminin ağırlığının onda birine indirgenmiştir.</p>

  <p>— Çok doğru, dedi Morgan. Ancak, istediğimiz itiş gücünü sağlayacak barutun ölçüsünü saptamazdan önce, niteliği üzerinde anlaşsak daha iyi olur sanıyorum.</p>

  <p>— İri taneli barut kullanacağız, diye karşılık verdi Binbaşı; onun yanması ince barutunkinden daha hızlıdır.</p>

  <p>— Hiç kuşkusuz öyle, diye yanıtladı Morgan, ama parçalama gücü de daha çoktur ve sonunda namlu boşluklarını bozar.</p>

  <p>— Olsun! Uzun süre kullanılacak bir top için sakıncalı gözüken şey, bizim Columbiad için değildir. Bizim topun patlama tehlikesi yoktur, mekanik etkisinin tam olabilmesi için, barutun anında ateş alması gerekir.</p>

  <p>— Birkaç noktadan ateşleyebilmek üzere birkaç fitil koyabiliriz, dedi J. T. Maston.</p>

  <p>— Elbette, diye karşılık verdi Elphiston, ama bu da topun kullanılmasını güçleştirir. O yüzden, yine bütün bu güçlükleri ortadan kaldıran iri taneli barutuma dönüyorum.</p>

  <p>— Peki, diye karşılık verdi General.</p>

  <p>— Rodman, Columbiad’ını doldururken, diye devam etti Binbaşı, dökme kazanlarda kavrulmuş söğüt kömürüyle karılarak yapılmış, taneleri kestane iriliğinde barut kullanmaktaydı. Katı ve parlak bir baruttu bu, elde iz bırakmıyor, içinde daha çok hidrojen ve oksijen bulunuyor, anında tutuşup patlıyor ve parçalama gücü büyük olduğu halde, ateş kusanlara pek bir zarar vermiyordu.</p>

  <p>— Tamam öyleyse! diye karşılık verdi J. T. Maston, bence kararsızlığa yer yok, seçim yapılmış demektir.</p>

  <p>— Altın tozu adı verilen barutu yeğlemezseniz tabii, diye yanıtladı Binbaşı hafifçe gülerek, bu da, dostunun kolunun ucundaki çengelin yüzüne doğru sallanmasına yol açtı.</p>

  <p>Barbicane, o ana dek tartışma dışı kalmıştı. Arkadaşlarının konuşmasına izin veriyor, kendisi yalnızca dinliyordu. Hiç kuşkusuz belli bir fikri vardı.</p>

  <p>Nitekim:</p>

  <p>— Peki, arkadaşlar, ne kadar barut kullanmayı öneriyorsunuz? demekle yetindi.</p>

  <p>Gun-Club’ün üç üyesi bakıştılar.</p>

  <p>— İki yüz bin libre, dedi Morgan en sonunda.</p>

  <p>— Beş yüz bin, diye atıldı Binbaşı.</p>

  <p>— Yedi yüz bin libre! diye bağırdı J. T. Maston.</p>

  <p>Elphiston, bu sefer üye arkadaşını abartmakla suçlamaya cesaret edemedi. Gerçekten de, taa Ay’a bir mermi göndermek ve buna saniyede on iki bin yardalık bir ilk hız kazandırmak gerekiyordu. Üç Yarkurul üyesinin üç önerisinin ardından bir sessizlik oldu odada.</p>

  <p>Bu sessizlik, en sonunda, Başkan Barbicane tarafından bozuldu.</p>

  <p>— Yiğit arkadaşlarım, dedi dingin bir sesle, bendeniz saptadığımız koşullarda yapılan topumuzun direncinin sonsuz olduğu ilkesinden yola çıkıyorum. Dolayısıyla, saygıdeğer J. T. Maston’ı şaşırtıp hesaplarında çekingen davrandığını, bu sekiz yüz bin librelik barutu iki katına çıkarmak gerektiğini söyleyeceğim.</p>

  <p>— Bir milyon altı yüz bin libre ha? dedi J. T. Maston oturduğu yerden sıçrayarak.</p>

  <p>— Evet, öyle.</p>

  <p>— İyi ama, o zaman benim dediğim yarım millik topa dönmek gerekir.</p>

  <p>— Çok doğru, dedi Binbaşı.</p>

  <p>— Bir milyon altı yüz bin libre barut, diye devam etti Yarkurul yazmanı, aşağı yukarı yirmi iki bin ayak küp<a href="../Text/DiPNOTLAR.xhtml#a42" id="k42"><sup>[42]</sup></a> yer kaplar; topunuzun genişliği elli dört bin ayak küp<a href="../Text/DiPNOTLAR.xhtml#a43" id="k43"><sup>[43]</sup></a> olacağına göre, yarı yarıya dolacak ve namlu boşluğu, gazların itiş gücünün mermiye gerekli hızı kazandırmasına yetmeyecektir.</p>

  <p>Buna verilecek karşılık yoktu. J. T. Maston doğru söylüyordu. Hepsi birden Barbicane’e baktılar.</p>

  <p>— Yine de barutun bu ölçüde tutuşmasından yanayım, diye devam etti Başkan. Düşünsenize bir, bir milyon altı yüz bin libre barut, altı milyar litre gaz çıkaracaktır. Altı milyar! İşitiyor musunuz?</p>

  <p>— İyi ama, nasıl olacak bu iş? diye sordu General.</p>

  <p>— Çok basit; aynı gücü sağlayacak olan bu barutun hacmini küçülteceğiz.</p>

  <p>— Peki! Hangi yolla?</p>

  <p>— Söyleyeceğim, diye karşılık vermekle yetindi Barbicane.</p>

  <p>Arkadaşları bakışlarıyla onu yiyorlardı adeta.</p>

  <p>— Bundan daha kolay bir şey olamaz, diye devam etti. Barutun hacmini dört misli küçültebiliriz. Selüloz adı verilen ve bütün bitkilerin ana dokusunu oluşturan şu garip maddeyi hepiniz biliyorsunuz.</p>

  <p>— Haa! dedi Binbaşı, anlıyorum, azizim Barbicane, anlıyorum.</p>

  <p>— Bu madde, dedi Başkan, pek çok cisimden, özellikle de pamuk bitkisinin tohumlarının üzerindeki tüylerden başka bir şey olmayan pamuktan saf halde elde edilebilmektedir. Soğuk azot asidiyle birleştirilen pamuksa müthiş patlayıcı, müthiş yanıcı, hiç mi hiç erimeyen bir öz haline gelmektedir. Bundan birkaç yıl önce, 1832’de, Braconnot adındaki bir Fransız kimyacı bu özü buldu ve ona <i>ksiloidin</i> adını verdi. 1838’de, başka bir Fransız, Pelouze, onun çeşitli özelliklerini inceledi ve son olarak da, 1846’da, Bale Üniversitesi kimya profesörlerinden Shonbein bunun barut yerine kullanılmasını önerdi. Azotik pamuktur bu barut...</p>

  <p>— Ya da diğer adıyla <i>piroksil,</i> diye karşılık verdi Elphiston.</p>

  <p>— Ya da patlayıcı-pamuk, diye yanıtladı Morgan.</p>

  <p>— Bu buluşa verecek Amerikanca bir ad yok mu yahu? diye bağırdı ulusçuluk damarı kabaran J. T. Maston.</p>

  <p>— Hayır, ne yazık ki yok, diye karşılık verdi Binbaşı.</p>

  <p>— Bununla birlikte, Maston’ı sevindirmek üzere şunu söyleyeyim ki, diye devam etti Başkan, selülozun incelenmesinde yurttaşlarımızın da katkısı olmuştur, çünkü fotoğrafçılığın başlıca etkenlerinden kolodyum, aslında, alkollü eterde eritilmiş piroksilden başka bir şey değildir ve Boston’da hekimlik öğrenimi gördüğü sırada Maynard tarafından bulunmuştur.</p>

  <p>— Öyleyse, yaşasın Maynard ve patlayıcı pamuk! diye bağırdı Gun-Club’ün gürültücü yazmanı.</p>

  <p>— Piroksile dönüyorum, diye devam etti Barbicane. Onu bizim için son derece değerli kılan özelliklerini biliyorsunuz; büyük bir kolaylıkla hazırlanmaktadır; pamuğu dumanlı<a href="../Text/DiPNOTLAR.xhtml#a44" id="k44"><sup>[44]</sup></a> azot asidine daldırıp on beş dakika tutuyor, sonra bol suyla yıkayıp kurutuyorsunuz, alın size piroksil.</p>

  <p>— Gerçekten de, çok basit, dedi Morgan.</p>

  <p>— Üstelik, piroksil nemden de etkilenmiyor, buysa bizim için çok değerli bir niteliktir, çünkü topu doldurabilmek birkaç günümüzü alacaktır; öbür barut gibi iki yüz kırk derecede değil, yüz yetmiş derecede ateş almakta ve öyle çabuk tutuşmaktadır ki, onu üstüne koyup tutuştursanız bile, altındaki adi barut alev almamaktadır.</p>

  <p>— Çok güzel, diye karşılık verdi Binbaşı.</p>

  <p>— Yalnız, daha pahalıdır.</p>

  <p>— Ne önemi var? dedi J. T. Maston.</p>

  <p>— Ve son olarak, mermilere, barutunkinden dört kez büyük bir hız kazandırmaktadır. Hatta şunu da söyleyebilirim ki, içine ağırlığının onda sekizi oranında potasyum nitrat karıştırdınız mı, yayılma gücü müthiş artmaktadır.</p>

  <p>— Gerekli olur mu dersiniz? diye sordu Binbaşı.</p>

  <p>— Sanmam, diye karşılık verdi Barbicane. Sözün kısası, bir milyon altı yüz bin libre barut yerine, dört yüz bin libre patlayıcı-pamuk kullanacağız ve beş yüz libre pamuk tehlikesizce sıkıştırılıp yirmi yedi ayak küpe indirilebileceğinden, kullanacağımız patlayıcı madde, bizim Columbiad’da yalnızca otuz toise’lık yer kaplayacaktır. Böylece, gülle, gece yıldızına doğru yola çıkmazdan önce, altı milyar litrelik gazın itişiyle namlu içinde rahatça yedi yüz ayak gidebilecektir!<a href="../Text/DiPNOTLAR.xhtml#a45" id="k45"><sup>[45]</sup></a></p>

  <p>Sözün burasında, J. T. Maston heyecanını yenemedi; gülle gibi dostunun boynuna atıldı ve eğer Barbicane de bombalara göğüs gerecek sağlamlıkta olmasaydı, delip öteye geçmesi işten değildi hani.</p>

  <p>Yarkurul’un üçüncü toplantısı bu olayla kapandı. Hiçbir şey karşısında yılmayan Barbicane’le gözü pek arkadaşları, şu çok karmaşık mermi, top ve barut sorunlarını çözmüşlerdi. Tasarı tamamlandığına göre, şimdi iş uygulamaya kalıyordu.</p>

  <p>— Buysa üstünde durulmaya değmez, küçük bir ayrıntıdır, diyordu J. T. Maston.</p>
</body>
</html>
