<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h1>XII</h1>

  <h2 id="sigil_toc_id_12">URBI ET ORBI (KENTTEN EVRENE)</h2>

  <p>Gökbilimsel, mekanik ve topografik güçlükler aşıldıktan sonra, sıra para sorununa geldi. Tasarının gerçekleştirilmesi için büyükçe bir para toplamak gerekiyordu. Tek başına hiç kimse, hatta hiçbir devlet onca milyonu bulup veremezdi.</p>

  <p>Bunun üzerine, Başkan Barbicane, girişim Amerika’dan geldiği halde, sorunu evrenselleştirmeye ve her halktan karınca kararınca katılmasını istemeye karar verdi. Uydusuyla ilgili işlere katılmak ve karışmak bütün dünyanın hakkı ve ödeviydi. Bu amaçla açılan bağış kampanyası Baltimore’dan başlayıp bütün dünyaya, Romalıların deyimiyle <i>urbi et orbi</i> (kentten evrene) yayıldı.</p>

  <p>Bağış kampanyası tahminlerin ötesinde başarıya ulaştı. Oysa paralar ödünç verilmeyecek, düpedüz bağışlanacaktı.</p>

  <p>İşlem, sözcüğün en gerçek anlamıyla çıkarsızdı ve bağışçılara hiçbir kâr sağlamayacaktı.</p>

  <p>Ancak Barbicane’in bildirisi yalnızca Birleşik Devletler’i etkilememiş; Atlas Okyanusu’yla Büyük Okyanus’u geçmiş, bir anda Asya’ya, Avrupa’ya, Afrika’ya ve Okyanusya’ya yayılmıştı. Birleşik Devletler gözlemevleri hemen yabancı ülkelerdeki gözlemevleriyle bağlantı kurdu; bunların bazıları, örneğin Paris, Petersburg, Ümit Burnu, Berlin, Altona, Stockholm, Varşova, Hamburg, Bude, Bologna, Malta, Lizbon, Benares, Madras ve Pekin gözlemevleri kutlayıcı mektuplarını Gun-Club’e ulaştırdılar; geri kalanlarsa, daha tedbirli davranıp beklemeyi seçti.</p>

  <p>Greenwich Gözlemevine gelince, Büyük Britanya Adası’ndaki öbür yirmi iki gökbilimsel kuruluşun onayını da alarak, kestirip attı; büyük bir gözü peklikle başarı olasılığını yadsıdı ve Kaptan Nicholl’un görüşünü benimsedi. Dolayısıyla, birçok bilim derneği Tampa-Town’a temsilci göndermeye söz verirken, Greenwich Yönetim Kurulu hemen bir toplantı yaptı, Barbicane’in önerisini kabaca tartışıp gündem dışı bıraktı. Buysa, İngiliz kıskançlığının yeni bir örneğinden başka bir şey değildi.</p>

  <p>Sözün kısası, girişimin bilim dünyasındaki etkisi müthiş oldu, bilim adamlarından, soruna genellikle büyük ilgi gösteren geniş halk kitlelerine yayıldı. Buysa son derece önemli bir olguydu, çünkü sözü geçen halk kitleleri yüklüce bir bağışta bulunmaya çağrılacaktı.</p>

  <p>Başkan Barbicane, 8 Ekim günü, coşkulu bir dille kaleme alınmış, “yeryüzündeki bütün iyi niyetli insanlara” seslenen bir bildirge yayımladı. Tüm dünya dillerine çevrilen bu belge büyük ilgi gördü.</p>

  <p>Birleşik Devletler’in belli başlı kentlerinde, sonradan Baltimore Street, 9 numaradaki Baltimore Bankası’nda toplanmak üzere, bağış hesapları açıldı; derken, iki kıtadaki çeşitli devletlerde de aynı şey yapıldı; paralar,</p>

  <div>
    <br />
  </div>

  <p>Viyana’da, S. M. de Rothschild’e;</p>

  <p>Petersburg’da, Stieglitz ve Ort.’na;</p>

  <p>Paris’te, Emlak Kredi Kurumu’na;</p>

  <p>Stockholm’de, Tottie ve Arfuredson firmasına;</p>

  <p>Londra’da, N. M. de Rothschild ve Oğlu firmasına;</p>

  <p>Torino’da, Ardouin ve Ort.’na;</p>

  <p>Berlin’de, Mendelssohn’a;</p>

  <p>Cenevre’de, Lombard, Odier ve Ort.’na;</p>

  <p>İstanbul’da, Osmanlı Bankası’na;</p>

  <p>Brüksel’de, S. Lambert’e;</p>

  <p>Madrid’de, Daniel Weisweller’e;</p>

  <p>Amsterdam’da, Hollanda Kredi Bankası’na;</p>

  <p>Roma’da, Torlonia ve Ort.’na;</p>

  <p>Lizbon’da, Lecesne firmasına;</p>

  <p>Kopenhag’da, Özel Banka’ya;</p>

  <p>Buenos Aires’te, Maua Bankası’na;</p>

  <p>Rio de Janeiro’da, aynı bankaya;</p>

  <p>Montevideo’da, aynı bankaya;</p>

  <p>Valparaíso’da, Thomas la Chambre ve Ort’na,</p>

  <p>Meksika’da, Martin Daran ve Ort.’na;</p>

  <p>Lima’da, Thomas la Chambre ve Ort.’na yatırılacaktı.</p>

  <div>
    <br />
  </div>

  <p>Başkan Barbicane’in bildirisinden üç gün sonra, Birleşik Devletler’in çeşitli bölgelerindeki bağış toplama merkezlerine dört milyon dolar yatırılmıştı. Gun-Club, bu parayla rahatça işe başlayabilirdi.</p>

  <p>Ancak, birkaç gün sonra gelen telgraflar, Amerika’ya, yabancı bağışların büyük bir hızla arttığını bildiriyordu. Kimi ülkeler özverileriyle dikkati çekmekteydi; kimilerinin harekete geçmesi daha yavaştı. Mizaç işi.</p>

  <p>Ayrıca, rakamlar sözlerden daha tumturaklıdır, bağış kampanyası açıldıktan sonra Gun-Club hesabına yatırılan paraların resmi durumu şöyleydi:</p>

  <p>Rusya, kendi payına, üç yüz seksen bin yedi yüz otuz üç ruble<a href="../Text/DiPNOTLAR.xhtml#a50" id="k50"><sup>[50]</sup></a> gibi müthiş bir para yatırdı. Bunu duyup da şaşırabilmek için, Rusların bilime olan düşkünlüğüyle, en büyüğü iki milyon rubleye çıkmış bulunan gözlemevleri sayesinde gökbilim alanındaki ilerlemelerini tanımak gerekir.</p>

  <p>Fransa, ilkin Amerikalıların gözlerini böylesine yükseğe dikişine güldü. Ay, kötü beğeniyle bilgisizliğin yarıştığı bin bir eskimiş laf oyununa ve yirmiye yakın vodvile yol açtı. Ama Fransızlar nasıl eskiden şarkılar söyledikten sonra derebeyine vergilerini ödemişlerse, şimdi de bir süre güldüler ve ardından bir milyon iki yüz elli bin dokuz yüz otuz frankla kampanyaya katıldılar. Eh, bu ücrete de azıcık kikirdemeye hakları vardı elbet.</p>

  <p>Avusturya, geçirmekte olduğu mali sarsıntıya karşın, epey eli açık davrandı. Halk, kampanyaya, sevinçle karşılanan iki yüz on altı bin florinle<a href="../Text/DiPNOTLAR.xhtml#a51" id="k51"><sup>[51]</sup></a> katıldı.</p>

  <p>İsveç’le Norveç’in katkısıysa, elli iki bin riksdal<a href="../Text/DiPNOTLAR.xhtml#a52" id="k52"><sup>[52]</sup></a> oldu. Ülkeye oranla epey bir paraydı bu; ancak bağışlar Stockholm’le birlikte Christiania’da alınmış olsaydı, çok daha fazla toplanırdı; Norveçliler, şu ya da bu nedenle, paralarını İsveç’e göndermekten hoşlanmazlar çünkü.</p>

  <p>Prusya, iki yüz elli bin thaler<a href="../Text/DiPNOTLAR.xhtml#a53" id="k53"><sup>[53]</sup></a> yollayarak, girişimi ne denli onayladığını gösterdi. Çeşitli gözlemevleri yarışırcasına bağışta bulundu ve Başkan Barbicane’i en ateşli sözlerle yüreklendirdiler.</p>

  <p>Osmanlı da çok eli açık davrandı; aslında bu işle doğrudan doğruya ilgiliydi; gerçekten de, Ay, hem yılını, hem de oruç ayı olan ramazanı düzenlemekteydi. Dolayısıyla, üç yüz yetmiş iki bin altı yüz kırk kuruştan<a href="../Text/DiPNOTLAR.xhtml#a54" id="k54"><sup>[54]</sup></a> daha azını veremezdi ve bunu, Asya’yı Avrupa’ya bağlayan kapıyı yöneten hükümetin baskısını hissettirecek bir ivedilikle yaptı.</p>

  <p>Belçika, ikinci dereceden devletler arasında, beş yüz on üç bin franklık, yani kişi başına on iki santimlik bağışla sivrildi.</p>

  <p>Hollanda’yla sömürgeleri yüz on bin florinle<a href="../Text/DiPNOTLAR.xhtml#a55" id="k55"><sup>[55]</sup></a> ilgilerini gösterdiler ve peşin para vererek katıldıkları için kendilerine yüzde beş indirim yapılmasını istediler.</p>

  <p>Danimarka, daracık bir yere sıkıştığı halde, dokuz bin ince duka altını<a href="../Text/DiPNOTLAR.xhtml#a56" id="k56"><sup>[56]</sup></a> verdi, bu da, Danimarkalıların bilimsel denemeleri ne denli sevdiklerinin kanıtıydı.</p>

  <p>Birleşik Alman Devletleri otuz dört bin iki yüz seksen beş florinle<a href="../Text/DiPNOTLAR.xhtml#a57" id="k57"><sup>[57]</sup></a> kampanyaya katıldı; eh, daha fazlası istenemezdi zaten; hem istense de, vermezlerdi.</p>

  <p>Çok sıkıntıda olduğu halde, İtalya, içlerini dışlarına çıkartma pahasına da olsa, çocuklarının cebinde iyi kötü iki yüz bin liret buldu. Venedik Dukalığı da kendisinin olsaydı, daha fazlasını verirdi elbet; ama değildi işte.</p>

  <p>Vatikan’a bağlı devletler yedi bin kırk Roma altınından<a href="../Text/DiPNOTLAR.xhtml#a58" id="k58"><sup>[58]</sup></a> daha azını göndermenin şanlarına yaraşmayacağını düşündüler; Portekiz’se, bilime bağlılığını otuz bin krüzatla<a href="../Text/DiPNOTLAR.xhtml#a59" id="k59"><sup>[59]</sup></a> kanıtladı.</p>

  <p>Meksika’ya gelince, fakire sadaka verir gibi, topu topu doksan kuruşla<a href="../Text/DiPNOTLAR.xhtml#a60" id="k60"><sup>[60]</sup></a> katıldı; ee, kurulmakta olan imparatorluklar hep böyle sıkıntı çeker.</p>

  <p>İsviçre’nin Amerikan yapıtına katkısı da ola ola iki yüz elli yedi frankçık oldu. Şurasını açıkça belirtelim ki, İsviçre işin pratik yanını hiç mi hiç göremiyordu; Ay’a bir mermi göndermenin Dünya’yla gece yıldızı arasında iş ilişkileri kurulmasına yol açabileceğine aklı kesmiyor, sermayesini böylesine şüphe götürür bir girişime yatırmaya yanaşmıyordu. Belki de İsviçre haklıydı.</p>

  <p>Ispanya’ysa, yüz on real’den<a href="../Text/DiPNOTLAR.xhtml#a61" id="k61"><sup>[61]</sup></a> fazlasını bir araya getiremedi. Bunun için de, demiryollarımı bitirmek zorundayım bahanesini öne sürdü. İşin doğrusu, bu ülkede bilime pek iyi gözle bakılmadığıdır. Hâlâ azıcık geridir bu ülke. Ayrıca, hem de mürekkep yalamış bazı İspanyollar, atılacak mermiyle Ay’ın büyüklüğünü kıyaslayamıyor; merminin gidip Ay’ı yörüngesinden çıkarmasından, uyduluğunu bozmasından ve yeryüzüne düşmesine yol açmasından korkuyorlardı. Eh, bu durumda da en iyisi çekimser kalmaktı elbet. Nitekim, yolladıkları birkaç real’in dışında, onlar da böyle yaptılar.</p>

  <p>Geriye İngiltere kalmıştı. Bu ülkenin, Barbicane’in önerisini nasıl küçümseyen bir terslikle karşıladığını biliyoruz. İngilizlerin, Büyük Britanya Adası’nda yirmi beş milyon kişi olmalarına karşın, tek ve şaşmaz bir ruhları vardır. Gun-Club’ün girişeceği denemenin “ulusların içişlerine karışmama ilkesine” aykırı düştüğünü bildirdiler ve metelik vermediler.</p>

  <p>Gun-Club, bu haberi alınca omuz silkip kendi işine baktı. Güney Amerika, yani Peru, Şili, Brezilya, La Piata ve Kolombiya eyaletleri kendi paylarına üç yüz bin doları<a href="../Text/DiPNOTLAR.xhtml#a62" id="k62"><sup>[62]</sup></a> eline teslim edince, Kulüp yabana atılmaz bir sermayeye kavuşmuş oldu; bunun dökümü şöyleydi:</p>

  <div>
    <br />
  </div>

  <p style="text-align: right;">Birleşik Devletlerdeki bağışlar ............ 4 000 000 dolar</p>

  <p style="text-align: right;">Yabancı bağışlar ................................... <span style="text-decoration:underline;">1 446 675 dolar</span></p>

  <p style="text-align: right;"><i>Toplam</i> .................................................. 5 446 675 dolar</p>

  <div>
    <br />
  </div>

  <p>Sizin anlayacağınız, halk, Gun-Club’ün kasasına beş milyon dört yüz kırk altı bin altı yüz yetmiş beş dolar<a href="../Text/DiPNOTLAR.xhtml#a63" id="k63"><sup>[63]</sup></a> koyuyordu.</p>

  <p>Kimse şaşmasın bu rakamın büyüklüğüne. Döküm, namlu oyma, marangozluk, işçilerin aktarılması, hemen hemen insansız bir bölgeye yerleştirilmesi, fırın ve yapıların kurulması, fabrikaların araçlanıp gereçlendirilmesi, barut, mermi, yan harcamalar falan derken bu dağ gibi para eriyip giderdi. İçsavaş sırasında, zaman zaman, bir top atışı bin dolara patlamıştır; eh, Başkan Barbicane’in topçuluk tarihinde eşi benzeri görülmemiş atışı da haydi haydi bunun beş bin katı ederdi elbet.</p>

  <p>20 Ekim günü, New York yakınlarındaki Goldspring (Altınbahar) fabrikasıyla bir anlaşma imzalandı; bu fabrika, savaş sırasında, Parrott’a en iyi dökme topları sağlamıştı.</p>

  <p>Sözleşmeye göre, Goldspring fabrikası, Güney Florida’daki Tampa-Town’a, Columbiad’ın dökümü için gerekli araç ve gereci taşıtacaktı. Bu işlem, en geç, gelecek yılın 15 Ekim’inde bitirilecek ve top sağlam olarak teslim edilecek, yoksa Ay aynı duruma gelene dek, yani tam on sekiz yıl on bir gün, her gün için yüz dolar ödenecekti. İşçilerin tutulması, ücretleri, gerekli düzenlemelerin yapılması Goldspring kumpanyasına bırakılıyordu.</p>

  <p>İyi niyete dayanan ve iki kopya yazılan bu sözleşme, Gun-Club Başkanı I. Barbicane ile Goldspring fabrikası yöneticisi J. Murchison tarafından okunup imzalandı.</p>
</body>
</html>
