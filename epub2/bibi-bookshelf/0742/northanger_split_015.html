<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>northanger.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h1baslik1" id="calibre_toc_13"><br class="chapter"/><br class="chapter"/>XI. Bölüm</h2>
				<p class="normal">Sabah gayet kasvetli bir havayla geldi, güneş ortaya çıkmak için sadece birkaç zayıf çaba gösterdi; Catherine buna bakarak her şeyin yolunda gittiği tahminini yürüttü. Yılın bu kadar başlarında sabah güneşli olan havanın genellikle yağmura çevireceğini, ama bulutlu havanın ilerleyen saatlerde açacağını düşünürdü. Umutlarını teyit etmesi için Mr. Allen'a başvurdu, ama Mr. Allen kendi havası ve barometresi olmadığı için kesin bir güneş sözü vermeye yanaşmadı. Catherine Mrs. Allen'a başvurdu; Mrs. Allen'ın görüşü daha olumluydu. "Çok güzel bir gün olacağından zerrece şüphesi yoktu, yeter ki bulutlar dağılsındı, güneş hemencecik çıkardı."</p>
				<p class="normal">Gelgelelim saat on bir sularında camlardaki birkaç küçük yağmur damlası Catherine'in dikkat kesilmiş bakışlarına takıldı ve "Aman Tanrım, yağmur yağacak," diye yakındı kederli bir sesle.</p>
				<p class="normal">"Ben de öyle düşünmüştüm," dedi Mrs. Allen.</p>
				<p class="normal">"Bugün bana yürüyüş yok," diye iç geçirdi Catherine, "ama belki de bir şey olmaz, hatta belki on ikiden önce durur."</p>
				<p class="normal">"Durabilir, ama o zaman da yerler çamur olur."</p>
				<p class="normal">"Olsun, hiç önemi yok; ben çamura aldırmam."</p>
				<p class="normal">"Öyle," diye cevapladı arkadaşı sakince, "bilirim, çamura aldırmazsın."</p>
				<p class="normal">Kısa bir sessizlikten sonra Catherine pencerede dikilmiş bakarken, "Daha da hızlanıyor!" dedi.</p>
				<p class="normal">"Hızlanıyor ya. Yağmur devam ederse sokaklar çok ıslak olacak."</p>
				<p class="normal">"Zaten dört şemsiye açılmış. Şemsiye görmekten nasıl nefret ediyorum!"</p>
				<p class="normal">"Şemsiye taşımak sevimsiz bir şey. Tahtırevan tutmayı tercih ederim."</p>
				<p class="normal">"Ne güzel bir sabahtı! Yağışsız olacağına öyle inanmıştım ki!"</p>
				<p class="normal">"Kim olsa öyle düşünürdü. Bütün sabah yağarsa Pump-Room'da fazla kimse olmaz. Umarım Mr. Allen dışarı çıkarken paltosunu giyer, ama yok giymez, paltoyla yürüyüşe çıkmak kadar nefret ettiği bir şey yoktur; niye sevmiyor anlamıyorum, bence gayet rahattır."</p>
				<p class="normal">Yağmur devam etti... hızlı, ama şiddetli değil. Catherine her dönüşünde eğer bir beş dakika daha yağmaya devam ederse meseleden umudunu kesmeye karar verip beş dakikada bir saate gitti. Saat on ikiyi vurduğunda hâlâ yağmur yağıyordu... "Gidemeyeceksin tatlım."</p>
				<p class="normal">"Henüz karamsar değilim. On ikiyi çeyrek geçeye kadar vazgeçmeyeceğim. Saat tam havanın açma saati, hatta bence biraz da açılmış gibi. Hani on ikiyi yirmi geçe olsun, tamamen vazgeçeceğim. Ah burada da hava aynı Udolpho'daki gibi, hatta Toskana ve Güney Fransa'daki gibi!.. Tam zavallı St Aubin'in öldüğü gece!.. Ne güzel hava!"</p>
				<p class="normal">Saat yarımda Catherine havayı endişeyle izlemeyi bıraktığı ve havanın değişmesinden bir şey ummaz olduğu zaman gökyüzü kendiliğinden açılmaya başladı. Gün ışığının parlaklığı onu şaşırttı; etrafa bakındı, bulutlar dağılıyordu; mutlu görüntüyü seyretmek ve desteklemek için hemen pencereye döndü. On dakika daha geçince öğleden sonrasının pırıl pırıl olacağı kesinleşti ve hep "Hava mutlaka açacak," demiş olan Mrs. Allen düşüncesinde haklı çıktı. Ama Cath-erine arkadaşlarını hâlâ umut edebilir miydi, Miss Tilney'nin dışarı çıkamayacağı kadar çok mu yağmur yağmıştı, bunlar henüz belli değildi.</p>
				<p class="normal">Sokaklar Mrs. Allen'ın Pump-Room'a giden kocasına eşlik edemeyeceği kadar çamurluydu; bunun üzerine adam tek başına yola çıktı; Catherine onun sokakta gözden kaybolmasını izlerken birkaç sabah önce onu öylesine şaşırtan aynı üstü açık arabaların içinde aynı üç kişiyle yaklaştığını gördü.</p>
				<p class="normal">"Isabella, ağabeyim ve Mr. Thorpe işte! Belki beni almaya geliyorlardır... ama gitmeyeceğim... gidemem, çünkü biliyorsunuz Miss Tilney hâlâ uğrayabilir." Mrs. Allen da aynı fikirdeydi. John Thorpe az sonra yanlarındaydı, hatta sesi ondan önce yanlarına geldi, daha merdivendeyken Miss Morland'a acele edin diye seslendiği için. "Çabuk! Çabuk!" diye kapıyı savurup açtı... "Derhal şapkanızı giyin... kaybedecek zaman yok... Bristol'a gidiyoruz... Nasılsınız, Mrs. Allen?"</p>
				<p class="normal">"Bristol'a! Çok uzak değil mi?.. Ama yine de bugün sizinle gidemem, çünkü sözüm var; arkadaşlarım her an gelebilirler." Nedenden sayılmaz diye bunu anında reddetti tabii; Mrs. Allen'ı kendisine destek olmaya çağırdı, o sırada diğer ikisi de yardımlarını sunmak için içeri girdiler. "Sevgili Catherine, çok hoş bir şey değil mi? Eşsiz bir araba gezisi yapacağız. Ağabeyine ve bana teşekkür edeceksin bu plan için; kahvaltı vakti birden aklımıza girdi, hatta inanıyorum ki aynı anda; şu iğrenç yağmur olmasa iki saat önce yola çıkmış olacaktık. Ama hiç önemli değil, çünkü geceleyin ayışığı var, keyfimiz tıkırında olur. Ah şöyle biraz kır havası, kır sessizliği deyince zevkten başım dönüyor!.. Alt Salon'a gitmekten bin kere iyidir. Doğruca Clifton'a gider, akşam yemeğini orada yeriz; baktık zamanımız var, yemek biter bitmez Kingsweston'a devam ederiz."</p>
				<p class="normal">"O kadar çok şey yapabileceğimizden kuşkum var," dedi Morland.</p>
				<p class="normal">"Seni mızıkçı!" diye haykırdı Thorpe, "on kat fazlasını yaparız. Kingsweston! Hatta üstüne Blaize şatosu da, sonra başka duyduğumuz ne varsa; ama kız kardeşin gitmem diyor."</p>
				<p class="normal">"Blaize şatosu mu!" diye haykırdı Catherine, "O da ne?"</p>
				<p class="normal">"İngiltere'nin en güzel yeri... görmek için her şartta elli mil yol gitmeye değer."</p>
				<p class="normal">"Cidden şato mu, yani eski zaman şatosu?"</p>
				<p class="normal">"Krallıktaki en eski şato."</p>
				<p class="normal">"Yani kitaplarda okuduklarımız gibi mi?"</p>
				<p class="normal">"Aynen... tıpı tıpına."</p>
				<p class="normal">"Ama şimdi... öyle kuleleri, uzun dehlizleri filan var mı?"</p>
				<p class="normal">"Bir sürü."</p>
				<p class="normal">"O zaman görmek isterim; ama olmaz... gidemem."</p>
				<p class="normal">"Gidemezmiş!.. Güzeller güzeli, ne demek gidemem?"</p>
				<p class="normal">"Gidemem, çünkü" (Isabella'nın gülümsemesinden korkup yere bakarak konuştu) "Miss Tilney'yle ağabeyini bekliyorum. On ikide gelmeye söz verdiler, kırda yürüyüşe çıkacağız. On ikide gelmeye söz verdiler de, işte, yağmur yağdı; ama şimdi madem hava açtı, herhalde neredeyse gelirler."</p>
				<p class="normal">"Hayatta gelmezler," diye haykırdı Thorpe; "biz Broad caddesine dönerken onları gördüm... parlak doru atları olan bir faytona binmiyor mu?"</p>
				<p class="normal">"İnan ki bilmiyorum."</p>
				<p class="normal">"Ben biliyorum, biniyor; onu gördüm. Dün gece seninle dans eden adamdan bahsediyorsun, değil mi?"</p>
				<p class="normal">"Evet."</p>
				<p class="normal">"İşte, tam o anda Lansdown yoluna dönerken gördüm... yanında alımlı bir kız vardı."</p>
				<p class="normal">"Öyle mi?"</p>
				<p class="normal">"Yemin ederim; görür görmez tanıdım; bu arada gayet sıkı hayvanları var."</p>
				<p class="normal">"Çok tuhaf! Ama yerler bu kadar çamurken yürüyüşe çıkmazlar diye düşünmüştüm."</p>
				<p class="normal">"Mümkündür, çünkü hayatımda böyle çamur görmedim. Yürüyüş ha! Yürüyeceğim derken uçarsın! Bütün kış böyle çamur olmadı, her yerde bileklerine kadar batıyorsun."</p>
				<p class="normal">Isabella resmi tamamladı: "Catherineciğim, tahayyül edemeyeceğin bir çamur; hadi, gelmelisin; artık gelmeyi reddedemezsin."</p>
				<p class="normal">"Şatoyu görmek isterim, ama her tarafını gezebilir miyiz? Her merdivenden çıkıp bütün odalara girebilir miyiz?"</p>
				<p class="normal">"Tabii, tabii, kıyı bucak ne varsa."</p>
				<p class="normal">"Ama peki... ya yerler daha bir kuruyuncaya kadar bir saatliğine filan çıktılarsa, gelir de dönerlerse?"</p>
				<p class="normal">"İçin rahat olsun, artık öyle bir ihtimal yok, çünkü Tilney'nin yoldan geçen bir atlıya Wick Rocks'a kadar gideceğiz diye seslendiğini duydum."</p>
				<p class="normal">"Öyleyse gelirim. Gideyim mi Mrs. Allen?"</p>
				<p class="normal">"Nasıl istersen tatlım."</p>
				<p class="normal">"Mrs. Allen, ikna edin n'olursunuz," diye haykırdılar topluca. Mrs. Allen da bu isteğe kayıtsız kalmadı: "Tatlım," dedi, "bence gitmelisin." Böylece iki dakika içinde gittiler.</p>
				<p class="normal">Arabaya binerken Catherine'in duyguları gayet belirsizdi, büyük bir zevkin kaybedilmesine duyulan üzüntüyle biraz sonra farklı türde de olsa ona denk sayılabilecek başka birini tatma umudu arasında bölünmüştü. Randevularına bu kadar kolayca boş verdikleri, özür mesajı bile göndermedikleri için Tilneylerin ona karşı pek adaba uygun davrandıklarını düşünmüyordu. Yürüyüşlerinin başlaması için kararlaştırılan saati daha sadece bir saat geçmişti ve o bir saat içinde yolda biriken çamurla ilgili duyduklarına rağmen kendi gözlemine göre pek de rahatsızlık duymadan yola çıkmış olmalılar diye düşünmeden edemiyordu. Kendini onlar tarafından hafife alınmış hissetmek çok acı vericiydi. Öte yandan Udolpho gibi bir yapıyı keşfetmenin zevki, ki hayalinde Blaize şatosu da orasıydı, onu hemen her şey için avutabilecek bir telafi imkânı sunuyordu.</p>
				<p class="normal">Pulteney caddesinden hızla inip Laura meydanından geçtiler, pek konuşmadan. Thorpe atıyla konuştu, Catherine bir tutulmamış sözler üstüne düşünceye daldı, bir yıkık kemerler, faytonlar ve sahte süsler üstüne, bir de Tilneyler ve gizli kapılar üstüne. Bununla beraber Argyle Buildings'e girerlerken arkadaşının şu sözleri onu kendine getirdi, "Geçerken sana dikkatle bakan şu kız kim?"</p>
				<p class="normal">"Kim? Nerede?"</p>
				<p class="normal">"Sağ kaldırımda... artık göremezsin." Catherine etrafa bakındı ve ağabeyinin koluna girmiş Miss Tilney'yi gördü, sokaktan aşağı yürüyorlardı. İkisinin de dönüp ona baktıklarını gördü. "Durun, durun Mr. Thorpe," diye sabırsızca haykırdı, "Miss Tilney bu; ta kendisi... Gittiklerini bana nasıl söyleyebildiniz?.. Durun, durun, hemen inip yanlarına gitmem lazım." Ama sözleri hiçbir işe yaramadı... Thorpe atını kırbaçlayıp daha da hızlandı; arkasından bakmayı hemen bırakmış olan Tilneyler Laura meydanının köşesini dönüp bir anda gözden kayboldular, hemen arkasından o da kendini Market meydanında buldu. Yine de sonraki sokak boyunca Thorpe'a durması için yalvardı. "Lütfen, lütfen durun Mr. Thorpe... Devam edemem... Devam etmeyeceğim... Miss Tilney'ye dönmem lazım." Ama Mr. Thorpe gülmekle yetindi, kırbacını şaklattı, atını dehledi, tuhaf sesler çıkardı ve yola devam etti; kızgın ve üzgün Catherine çekip gitme imkânı olmadığı için ısrarından vazgeçip boyun eğmek zorunda kaldı. Yine de Thorpe'u azarlamaktan geri kalmadı. "Beni nasıl böyle kandırabilirsiniz Mr. Thorpe?.. Arabayla Lansdown yolundan yukarı çıkarlarken gördüğünüzü nasıl söyleyebilirsiniz?.. Böyle olmasını hayatta istemezdim... Nasıl şaşırmışlar, beni nasıl kaba bulmuşlardır! Hele tek kelime etmeden yanlarından geçince! Nasıl canım sıkıldı bilemezsiniz... Clifton'dan zevk almayacağım, hatta hiçbir yerden. Şimdi arabadan inip yanlarına gitmeyi on bin kere tercih ederdim. Nasıl diyebilirsiniz, gördüm, faytona binmiş gidiyorlardı diye?" Thorpe inatla kendini savundu, hayatında birbirine o kadar benzeyen iki kişi görmediğini söyledi, üstelik gördüğünün Tilney olduğunu öne sürmekten de vazgeçmedi.</p>
				<p class="normal">Bu konu kapandıktan sonra bile yolculukları pek hoş geçecek gibi değildi. Catherine artık ilk baştaki kadar uyumlu davranmıyordu. İlgisizce dinliyor, kısa cevaplar veriyordu. Tek avuntusu Blaize şatosuydu, şatoyu hâlâ ara ara zevk duyarak bekliyordu; sözleştikleri yürüyüş için hayal kırıklığına uğramaktansa, bilhassa Tilneylerin hakkında kötü düşünmelerindense şatonun duvarlarının verebileceği bütün mutluluktan seve seve vazgeçerdi... uzun yıllar önce terk edilmiş muhteşem mobilyaların kalıntılarının sergilendiği uzayıp giden yüksek tavanlı sıra sıra odalar içinde yürümenin mutluluğu... daracık sarmal dehlizlerde ilerlerken alçak, kafesli demir bir kapı tarafından durdurulmanın, hatta lambalarının, bir tanecik lambanın ani bir rüzgârla sönmesi ve zifiri karanlıkta kalmanın mutluluğu. Bu arada herhangi bir talihsizlik olmadan yollarına devam ettiler; Keynsham kasabası görüş alanlarına girmişti ki hemen arkalarındaki Morland seslenince arkadaşı meselenin ne olduğunu öğrenmek için durdu. Konuşacak kadar yakına geldiklerinde Morland şöyle dedi, "Geri dönsek iyi olur Thorpe; bugün devam etmek için çok geç oldu; kız kardeşin de öyle düşünüyor. Pulteney caddesinden çıkalı tam bir saat oldu, yedi milden biraz daha fazla yol gittik; galiba gidecek bir sekiz milimiz daha var. Olmayacak. Epey geç kaldık. Başka bir güne erteleyip geri dönelim."</p>
				<p class="normal">"Benim için hepsi bir," dedi Thorpe kızgınca ve hemen atını çevirip Bath'a dönüş yoluna girdiler.</p>
				<p class="normal">"Eğer ağabeyinin bu kadar sefil bir hayvanı olmasaydı," dedi hemen sonra, "pekâlâ başarabilirdik. Benim atım kendi başına olsa Clifton'a bir saatte varırdı; şu kahrolası kırık kanatlı moruğun hızına uysun diye atımı dizginlemekten az kalsın kolum kırılıyordu. Kendi atı ve arabası olmadığı için Morland tam bir aptal."</p>
				<p class="normal">"Aptal filan değil," dedi Catherine hararetle, "sadece para ayıramıyordur."</p>
				<p class="normal">"Niye ayıramıyormuş?"</p>
				<p class="normal">"Çünkü yeterince parası yok."</p>
				<p class="normal">"Yoksa kimin suçu?"</p>
				<p class="normal">"Bildiğim kadarıyla hiç kimsenin." Sonra Thorpe sık sık kullandığı yüksek sesle, tutarsız şekilde fakirliğin berbat bir şey olduğunu, para içinde yüzen insanların masraf etmeye paraları yetmezse kimin yeter gibisinden bir şeyler söyledi, ki Catherine anlamaya bile çalışmadı. İlk hayal kırıklığının tesellisi olacak şey konusunda da hayal kırıklığına uğradığı için ne sevimli olmak geliyordu içinden ne de arkadaşını sevimli bulmak; böylece ağzından yirmi kelime bile çıkmadan Pulteney caddesine döndüler.</p>
				<p class="normal">Eve girerken uşak o çıktıktan birkaç dakika sonra bir beyle bir hanımefendinin uğrayıp kendisini sorduğunu söyledi; onlara Mr. Thorpe'la çıktığını söylediğinde hanımefendi mesaj bırakıp bırakmadığını sormuş, hayır deyince de kartını aramış ama yanında olmadığını söyleyip gitmiş. Bu üzücü haber üzerinde düşünceye dalan Catherine yavaşça üst kata çıktı. Merdivenin başında Mr. Allen'a rastladı; çabuk dönmelerinin nedenini işiten Mr. Allen, "Ağabeyinizin akıllıca davrandığına memnun oldum, iyi ki döndünüz. Tuhaf, çılgın bir plandı zaten," dedi.</p>
				<p class="normal">Akşamı Thorpe'un dairesinde hep birlikte geçirdiler. Cath-<br class="chapter"/>erine huzursuz ve keyifsizdi; ama Isabella Morland'la gizli ortaklık kurarak katıldığı kâğıt oyununda Clifton'daki bir hanın sakin kır havasının gayet tatminkâr bir dengini bulmuş gibiydi. Alt Salon'da olmamaktan duyduğu memnuniyeti de birkaç kez dile getirdi. "Oraya giden zavallılara nasıl acıyorum! Aralarında olmadığım için ne kadar mutluyum! Tam bir balo olur mu acaba, merak ediyorum! Henüz dansa başlamamışlardır. Dünyayı verseler oraya gitmem. Arada bir insanın kendi başına bir akşam geçirmesi nasıl da keyifli oluyor. Bence balo pek güzel olmayacak. Mitchellların da gitmeyeceğini duydum. Gidenlere acıyorum doğrusu. Ama korkarım Mr. Morland, siz orada olmak istiyorsunuz, değil mi? Eminim istiyorsunuz. Rica ederim buradaki hiç kimse size mâni olmasın. Sizsiz de gayet iyi idare ederiz; siz erkekler kendinizi çok önemli sanıyorsunuz."</p>
				<p class="normal">Catherine Isabella'yı kendisine ve üzüntüsüne ilgi göstermemekle suçlamak üzereydi; bunlar aklını meşgul etmiyor gibiydi ve pek bir avutma çabası da göstermedi. "Bu kadar donuk olma şekerim," diye fısıldadı. "Kalbimi kıracaksın. Acayip moral bozucuydu elbette, ama suç tamamıyla Tilneylerde. Niye daha dakik olmadılar? Sokaklar çamurluydu tabii, ama n'olmuş? Mesela John'la ben çamura filan aldırış etmezdik. Arkadaşım sözkonusu olunca ben hiçbir engel tanımam; huyum böyle, John da aynen öyledir; inanılmayacak ölçüde güçlü duyguları vardır. Tanrım! Eline ne güzel kâğıtlar gelmiş! Hep papaz, gerçekten! Hayatımda hiç bu kadar mutlu olmadım! Bunları benim yerime senin elinde görmek beni elli kat daha mutlu ediyor."</p>
				<p class="normal">Artık kahramanımı her gerçek kahramanın kaderi olan uykusuzluk yatağına, dikenlerle kaplanmış ve gözyaşlarıyla ıslanmış yastığa gönderiyorum. Ertesi üç ay boyunca iyi bir gece uykusu çekebilirse kendini şanslı saysın.</p>

		</body>
</html>