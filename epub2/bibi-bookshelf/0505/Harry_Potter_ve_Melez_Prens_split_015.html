<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Melez Prens</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos540378" class="calibre1"><span class="calibre2">
</span></p><p id="filepos540433" class="calibre8"><span class="calibre4">ON  ÜÇÜNCÜ  BÖLÜM: </span><br class="calibre7"/><span class="calibre4">GİZLİ  RIDDLE</span></p><p class="calibre11">Katie ertesi gün St. Mungo Sihirsel Hastalıklar ve Sakatlıklar Hastanesi'ne kaldırıldığında onun lanetlendiği haberi detayların karmaşıklığına rağmen tüm okula yayılmıştı; ancak Harry, Ron, Hermione ve Leanne dışında hiç kimse Katie'nin asıl hedef olmadığını bilmiyor gibi görünüyordu.</p><p class="calibre9">“Oh, ve tabii ki Malfoy bunu biliyor.” dedi Harry, onun Ölüm-Yiyen-Malfoy teorisinden bahsederkenki yeni duymazlıktan gelme tavırlarına devam eden Ron ve Hermione'ye.</p><p class="calibre9">Harry, Dumbledore'un pazartesi geceki dersten beri gittiği yerden dönüp dönmediğini merak etmişti, ancak buna karşın hiçbir bilgisi yoktu; yine de saat sekizde Dumbledore'un ofisinin önüne gelmişti, kapıya bir kez vurdu, içerden girmesini söyleyen bir ses geldi. Dumbledore yerinde oturuyordu, hiç olmadığı kadar yorgun görünüyordu, eli ise eskisi gibi hala simsiyah ve yanıktı, ama Harry'ye nezaketle eliyle oturması için işaret ederken gülümsüyordu. Düsünseli yine masanın üzerinde duruyor, gümüşi ışık ipliklerini tavanda oynatıyordu.</p><p class="calibre9">“Ben yokken bayağı yoğun günler geçirmişsin.” dedi Dumbledore. “Sanırım Katie'nin kazasına tanık oldun, değil mi?”</p><p class="calibre9">“Evet, efendim. Durumu nasıl?”</p><p class="calibre9">“Oldukça şanslı olmasına rağmen durumu hala ciddi. Kolye mümkün olabilecek en az derecede ve hafifçe cildine temas etmiş gibi görünüyor: Eldiveninde sadece küçücük bir delik vardı. Ancak eğer onu takmış ya da eldivensiz elleriyle tutmuş bile olsaydı, muhtemelen o an ölmüş olurdu. Neyse ki, Profesör Snape lanetin hızla yayılmasını engellemeyi başarabildi-“</p><p class="calibre9">“Neden o peki?” diye sordu çabucak Harry. “Neden Madam Pomfrey değil?”</p><p class="calibre9">“Saygısız” dedi duvardaki portelerden yumuşak bir ses ve Phineas Nigellus Black, Sirius'un büyük-büyük-büyükbabası, başını omuzlarından kaldırıp uyuma numarası yapmayı bırakarak: “Benim zamanımda bir öğrencinin Hogwarts'ın işleyişi hakkında soru sorulmasına asla izin verilmezdi, ben vermezdim.”</p><p class="calibre9">“Teşekkürler, Phineas.” dedi Dumbledore sözünü keserek. “Profesör Snape'in Karanlık sanatlar hakkındaki bilgisi Madam Pomfrey'den çok daha fazla, Harry. Her neyse, St. Mungo personeli bana saat başı rapor gönderiyor ve ben de Katie'nin zamanla sağlığına tamamen kavuşacağına eminim.”</p><p class="calibre9">“Bu hafta sonu neredeydiniz, efendim?” diye sordu Harry, şansını çok zorladığı hakkındaki -belliki hafifçe tıslayan Phineas Nigellus da aynı şeyi düşünüyordu- içindeki kuvvetli hissi dikkate almayarak.</p><p class="calibre9">“Sanırım şu an için bunu söylemeyi tercih etmiyorum” dedi Dumbledore. “Yine de, sana bunu uygun bir şekilde anlatacağım.”</p><p class="calibre9">“Anlatacak mısınız?” dedi Harry, yerinden sıçramıştı.</p><p class="calibre9">“Evet, öyle umuyorum” dedi Dumbledore, yeni gümüşi anıların bulunduğu şişenin tıpasını cübbesinin içinden çıkardığı asasının bir dürtüsüyle açarken.</p><p class="calibre9">“Efendim” dedi Harry tereddütle. ”Hogsmeade'de Mundungus'la karşılaştım.”</p><p class="calibre9">“Aa, evet, bir süredir Mundungus'un senin mirasına düzenbazca davrandığının farkındayım.” dedi Dumbledore kaşlarını çatarak. “Sen Üç Süpürge'nin önünde onunla görüşüp konuştuğundan beri hiç görünmüyor. Sanırım benim karşıma çıkmaktan korkuyor. Yine de belli olan bir şey var; o da onun Sirius' un o eski servetinden pek uzak kalamayacağı.”</p><p class="calibre9">“O uyuz, ihtiyar melez Black mirasını mı çalmaya çalışıyor?” dedi çileden çıkmış bir halde Phineas Nigellus; çerçevesinden çıkıp gitmişti; şüphesiz Grimmauld Meydanı 12 Numara'daki portesine ziyaret etmek için.</p><p class="calibre9">“Profesör” dedi Harry, kısa bir sessizliğin ardından. “Profesör McGonagall size Katie yaralandıktan sonra ona anlattığım şeyleri aktardı mı? Draco Malfoy hakkında olanları?”</p><p class="calibre9">“Evet, bana şüphelerinden bahsetmişti.” dedi Dumbledore. “Ve siz-?”</p><p class="calibre9">“Katie'nin kazasında parmağı olabilecek bütün herkesi araştırmak için muhtemel olan tüm olasılıkları değerlendireceğim” dedi Dumbledore. “Ancak şu an bizi ilgilendiren tek şey Harry, dersimiz.”</p><p class="calibre9">Harry buna biraz alınmıştı: Eğer dersler o kadar önemli ise neden ilki ile ikincisi arsında bu kadar ara vermişlerdi; ama yine de Draco Malfoy hakkında bir kelime daha etmedi; Dumbledore'u Düşünseli'ne taze anılarını aktarırken izledi ve taş çanak bir kez daha uzun parmaklı ellerinin arasında girdap gibi dönmeye başladı.</p><p class="calibre9">“Eminim hatırlayacaksın, en son Lord Voldemort'un kökeninin yakışıklı bir Muggle'dan -Tom Riddle'dan yani- geldiğinden, onun bir cadı olan karısı Merope'yi terk edip ailesinin yanına Little Hangleton'a döndüğünden bahsetmiştik. Merope Londra'da tamamen yalnız, bir başına bırakılmıştı ve karnında bir gün Lord Voldemort olacak olan bebeğini taşıyordu.</p><p class="calibre9">“Onun Londra'da olduğunu nerden biliyorsunuz efendim?”</p><p class="calibre9">“Caractacus Burke'ün tanıklığı sayesinde” dedi Dumbledore. ”Eşi olmayan bir tesadüf sonucu sözünü ettiğimiz kolyenin geldiği dükkânı bulmada bizlere yardım etti.”</p><p class="calibre9">Harry'nin daha önce de gördüğü gibi Düşünseli'nin içindekileri bir madencinin altınları elemesi gibi çalkaladı. Girdabın içinden gümüşi bir kütle şeklinde küçük yaşlı bir adam çıktı. Yavaşça düşünselinin içinden dönerek yükseliyordu, bir hayalet kadar saydam, ancak çok daha yoğundu, gür saçları gözlerini tamamen örtüyordu.</p><p class="calibre9">“Evet, onu çok garip bir olay sonucu alabildik. Bundan uzun yıllar evvel, Noel'den hemen önce, genç bir cadı tarafından getirildi. Acil olarak altına ihtiyacı olduğunu söyledi, zaten bunu söylemesine gerek bile yoktu, durum gayet aşikârdı; paçavralara sarılmış bir halde, güzel görünmekten çok uzaktı... Bir bebeği de olacaktı görünüşe bakılırsa. Madalyonun Slytherin'e ait olduğunu söyledi. Ancak, bilirsiniz, bu tarz hikâyelerden hep duyuyorduk. “Bu Merlin'in, evet bu onun en sevdiği demliği...” Ama madalyona baktığımda, arması kusursuzdu ve birkaç küçük büyü bana doğruları anlatması için yeterliydi. Tabii bunun neredeyse paha biçilmez olduğunu anlamamak imkânsızdı. Ancak cadının bunun değeri hakkında en ufak bir fikri yokmuş gibi görünüyordu. Bu yüzden ona sadece on Galleon verdik. Bu hayatımızda yapmış olduğumuz en karlı alışverişimizdi şüphesiz.”</p><p class="calibre9">Dumbledore, düşünselini gereğinden fazla bir kuvvetle sarstı ve Caractacus Burke geldiği diğer hatıraların yanına dönüp giderek kayboldu.</p><p class="calibre9">“Ona sadece on Galleon mu verdi yani?” dedi Harry, hafiften kızgın bir sesle.</p><p class="calibre9">“Caractacus Burke hiçbir zaman cömertliğiyle ün yapmadı.” dedi Dumbledore. “Bu sayede biz de Merope'nin hamileliğinin son zamanlarında Londra'da yalnız olduğunu, parasızlıktan ve sahip olduğu tek ve çok değerli hazinesini sattığından dolayı umutsuzluğa düştüğünü ve ayrıca madalyonun Marvolo ailesinin kuşaktan kuşağa geçen değerli bir aile yadigârı olduğunu biliyoruz.”</p><p class="calibre9">“Ama, ama o sihir yapabilirdi.” dedi Harry sabırsızca. ”Kendisi için gerekli olan yemeği ya da istediği her şeyi sihirle yapabilirdi, değil mi?”</p><p class="calibre9">“Ah, evet tabiî ki” dedi Dumbledore. “Benim kanaatime göre -yine tahmin yürütüyorum, ancak haklı olduğumdan eminim- Merope, kocası onu terk ettiğinde sihir yeteneğini kullanmayı bıraktı. Sanırım artık yaşamını bir cadı olarak sürdürmek istemiyordu. Tabi, onun karşılıksız aşkı ve bunun beraberinde getirdiği hayal kırıklığının da onun gücünü önemli ölçüde zayıflatmış olabilmesi de mümkün; bu gerçekten de muhtemel bir durum. Ne olursa olsun, senin de gördüğün gibi Merope, kendi hayatını kurtarmak için bile asasını kaldırmayı reddetti -“</p><p class="calibre9">“Oğlu için bile mi?”</p><p class="calibre9">Dumbledore kaşlarını kaldırdı.</p><p class="calibre9">“Lord Voldemort için üzülüyor olamazsın, değil mi?”</p><p class="calibre9">“Hayır” dedi Harry çabucak. “Ama onun bir seçeneği vardı, değil mi, benim annemin durumunda değildi.”</p><p class="calibre9">“Senin annenin de bir seçeneği vardı” dedi Dumbledore kibarca. “Evet, Merope Riddle, oğlunun ona ihtiyacı olduğunu bildiği halde ölümü seçti, ama onu sertçe yargılama Harry. Uzun zamandır çektiği acılar onu çok yıprattı ve asla o annen gibi cesur bir kadın olmadı. Ve şimdi, eğer ayağa kalkacak olursan...”</p><p class="calibre9">“Nereye gidiyoruz?” dedi Harry, Dumbledore ona doğru yaklaşırken.</p><p class="calibre9">“Bu sefer” dedi Dumbledore. “Benim anılarıma gireceğiz. Bence orada tatmin edici gerçekler ve zengin detaylar bulacaksın. Senden sonra, Harry...”</p><p class="calibre9">Harry Düşünseli'ne doğru eğildi; anının serin yüzeyi yüzüne değdi ve sonra tekrar karanlığın içersinde düşüyordu... Birkaç saniye sonra ayakları sert zemine çarptı; gözlerini açtı, kendisini ve Dumbledore'u Londra'nın hareketli eski tarz sokaklarının birinde duruyorken buldu.</p><p class="calibre9">“Bak, ben oradayım.” dedi Dumbledore canlılıkla; önlerindeki süt taşıyan bir at arabasının karşısındaki caddeden geçen uzun bir silueti işaret ediyordu.</p><p class="calibre9">Daha genç görünen bu Albus Dumbledore'un uzun sakalı ve saçları kumraldı. Caddenin onların bulunduğu kısmına doğru ilerliyordu; giydiği erik rengi, kadife, gösterişli bir kesime sahip takım elbisenin çektiği tüm meraklı bakışlar arasından uzun adımlarla ilerledi.</p><p class="calibre9">“Güzel takım, efendim.” dedi Harry kendini tutamayarak, ancak Dumbledore da aralarında kısa bir mesafe olan daha genç halini takip ederken kıkırdıyordu. Sonunda birkaç demir kapıyı geçerek yüksek parmaklıklarla kuşatılmış oldukça zevksiz, soğuk görünümlü, kare biçiminde bir binayı çevreleyen boş bir avluya varmışlardı. Ana kapının önündeki birkaç basamaktan çıktılar ve genç Dumbledore kapıya bir kez vurdu. Bir ya da iki dakika sonra önlüklü, oldukça pasaklı görünen bir kız tarafından kapı açıldı.</p><p class="calibre9">“İyi akşamlar. Mrs. Cole ile bir randevum vardı, sanırım kendisi buranın yetkilisi oluyor.”</p><p class="calibre9">“Oh” dedi Dumbledore'un tuhaf görüntüsü karşısında şaşırmış görünen kız. “Aa...evet... Bir saniye... Mrs. COLE!” diye bağırdı omzundan geriye doğru.</p><p class="calibre9">Harry uzaklardan yanıt veren birinin bağrışını duydu. Kız tekrar Dumbledore'a dönmüştü. “İçeri geçin, birazdan burada olur.”</p><p class="calibre9">Dumbledore siyahlı beyazlı kiremitlerle döşenmiş koridora adımını attı. Her yer yıkık döküktü ama lekesiz ve tertemizdi. Harry ve şimdiki Dumbledore onları takip etti. Arkalarından kapı kapandıktan sonra bezgin görünümlü, epey sıska bir kadın onlara doğru geldi. Keskin yüz hatlarına sahipti, bu da onu daha tedirgin gösteriyordu. Dumbledore'a doğru ilerlerken önlüklü bir başka yardımcısına talimatlar yağdırıyordu. “... ve ayrıca iyotu al, onu yukarıya, Martha'ya götür, Billy Stubbs yarasının kabuğunu değişiyor ve Eric Whalley çarşaflarına kaçırmış yine.” dedi ve sonra gözleri Dumbledore'un üzerinde takıldı; orada öylece donakaldı, biraz önce önünden bir zürafa geçmiş olsaydı ancak bu kadar şaşırabilirdi.</p><p class="calibre9">“İyi akşamlar,” dedi Dumbledore elini uzatarak.</p><p class="calibre9">Mrs. Cole ağzı açık kalmış bir halde boş gözlerle ona bakıyordu.</p><p class="calibre9">“Benim adım Albus Dumbledore. Sizden bir randevu istediğime dair bir mektup yollamıştım ve siz de nazikçe bugün beni kabul edebileceğinizi söylemiştiniz.”</p><p class="calibre9">Mrs. Cole gözlerini kırpıştırdı. Anlaşılan Dumbledore'un bir halüsinasyon olup olmadığına karar vermeye çalışıyordu. “Evet. Tamam... şey... sanırım odama geçsek iyi olacak.” Dumbledore'u bir tarafı ofis bir tarafı da oturma odası görünümünde olan küçük bir odaya götürdü. Koridor gibi burası da yıkık döküktü, mobilyalar çok eski ve birbiriyle uyumsuzdu. Dumbledore'u epey çürümüş görünen tahta bir sandalyeye oturttu ve kendisi de gözlerini Dumbledore'dan ayırmadan karşısındaki üzeri darmadağın sıranın birine çöktü.</p><p class="calibre9">“Mektubumda da belirttiğim gibi, buraya Tom Riddle'ı ve onun geleceğini kararlaştırmamız gerektiği için geldim.” dedi Dumbledore.</p><p class="calibre9">“Siz aileden biri misiniz?” diye sordu Mrs. Cole.</p><p class="calibre9">“Hayır, ben bir öğretmenim.” dedi Dumbledore.</p><p class="calibre9">“Hangi okulda?”</p><p class="calibre9">“Adı Hogwarts.” dedi Dumbledore.</p><p class="calibre9">“Neden Tom'la bu kadar ilgileniyorsunuz?”</p><p class="calibre9">“Bizim aradığımız özel yeteneklere sahip olduğunu düşünüyoruz.”</p><p class="calibre9">“Yani onun burs gibi bir şey mi kazandığını söylüyorsunuz? Ama bunu nasıl yapmış olabilir ki? Şimdiye kadar hiçbir sınava girmedi.”</p><p class="calibre9">“İsmi doğduğundan beri okulumuza kayıtlı”</p><p class="calibre9">“Kim kaydetti onu? Ailesi mi?”</p><p class="calibre9">Şüphe yoktu ki Mrs. Cole rahatsız edecek biçimde ani ve sert bir kadındı. Görünüşe bakılırsa Dumbledore da aynı şeyi düşünüyordu. Şimdiyse Harry onun kadife takımının cebinden asasını çıkardığını gördü, aynı anda Mrs. Cole'un sırasının üzerinden tamamen boş bir parça kâğıdı kaldırdı.</p><p class="calibre9">“Bu.” dedi Dumbledore, kâğıdı ona uzatırken asasını bir kez sallayarak. “Sanırım her şeyi daha net bir şekilde anlamanıza yardımcı olur.”</p><p class="calibre9">Mrs. Cole'un gözleri bir süre boş kâğıda öylece baktıktan sonra odaklandı.</p><p class="calibre9">“Bu bir emir gibi görünüyor.” dedi, sakince elindekini geri vererek. Sonra gözleri birkaç saniye önce ikram edilmeyecekmiş gibi duran bir şişe içkiyle iki bardağa takıldı.</p><p class="calibre9">“Bir bardak içki içmek ister miydiniz?” dedi gereğinden kibar bir sesle.</p><p class="calibre9">“Teşekkür ederim.” diye içten bir gülümsemeyle karşılık verdi Dumbledore.</p><p class="calibre9">Kısa bir süre içersinde Mrs. Cole'un içki içmede hiç de acemi olmadığı anlaşıldı. İkisinin de bardaklarını cömertçe doldurdu; bir dikişte kendi bardağını boşaltmıştı bile, dudaklarını şapırdatıp duruyordu. İlk defa Dumbledore'a gülümsedi; Dumbledore bu avantajı kullanmada hiç tereddüt etmedi.</p><p class="calibre9">“Acaba bana Tom Riddle'ın geçmişi hakkında bir şeyler anlatıp anlatamayacağınızı merak ediyordum? Sanırım o burada, bu yetimhanede doğdu, değil mi?”</p><p class="calibre9">“Bu doğru” dedi Mrs. Cole, kendine biraz daha içki koyarken. ”Çok iyi hatırlıyorum, bu mevkide çalışmaya henüz başlamıştım. Yeni yıl arefesiydi ve keskin bir soğuk vardı, kar yağıyordu, bilirsiniz, berbat bir geceydi ve o kız, yaşı benim o zaman olduğumdan pek fazla değildi, merdivenlerden sendeleyerek zar zor çıktı. Bize bu şekilde gelen ne ilkti ne de son. Onu içeri aldık ve bir saat sonra bebeğini doğurdu ve sonraki bir saat içersinde de öldü.”</p><p class="calibre9">Mrs. Cole başını hafifçe salladı ve bardağından büyük bir yudum aldı.</p><p class="calibre9">“Ölmeden önce herhangi bir şey söyledi mi?” diye sordu Dumbledore. “Oğlunun babası ya da herhangi başka bir şey hakkında?”</p><p class="calibre9">“Evet, söyledi.” dedi Mrs. Cole, bir elinde içkisi ve onun hikâyesini dinlemeye hevesli birilerinin olması onu oldukça eğlendiriyor gibiydi.</p><p class="calibre9">“Bana, ‘<span class="italic">Umarım oğlum babasına benzer</span>' dediğini hatırlıyorum. Size yalan söylemeyeceğim, bence bunu istemekte gayet haklıydı, çünkü onda güzelliğe dair hiçbir şey yoktu açıkçası. Sonra bana, oğluna babasının adı olan Tom ve kendi babasının ismi olan Marvolo adlarının verilmesini istediğini söyledi - evet, biliyorum, komik isim değil mi? Onun bir sirkten gelmiş olabilceği hakkında şüphelerimiz olmuştu - sonra da oğlunun soyadının Riddle olduğunu söyledi ve başka bir şey söylemesine fırsat kalmadan öldü.</p><p class="calibre9">Biz de onun isteği üzerine çocuğa bu adı verdik, zavallı kız için bu çok önemliymiş gibi görünüyordu, ama ne Tom ne de Marvoldo isimlerinde ya da herhangi Riddle diye biri ona bakmak için gelmedi, ayrıca aileden herhangi biri de. Bu yüzden doğduğundan beri hep yetimhanedeydi.”</p><p class="calibre9">Mrs. Cole kafası bayağı düşünceli bir halde kendine yine bolca bir miktar içki doldurdu. Elmacık kemiklerinin üstü pembeleşmeye başlamıştı. Sonra birden bir şey söylemeyi unutmuş gibi “O komik bir çocuk” dedi.</p><p class="calibre9">“Evet” dedi Dumbledore. “Öyle olacağını düşünmüştüm.”</p><p class="calibre9">“Ayrıca çok da komik, eğlenceli bir bebekti. Hemen hemen hiç ağlamazdı. Ve sonra, o biraz daha büyüyünce, o biraz...garip olmaya başladı?”</p><p class="calibre9">“Garip mi? Nasıl yani?” diye sordu Dumbledore kibarca.</p><p class="calibre9">“Şey, o -“ ancak Mrs. Cole ufak bir yudum daha almıştı, içki bardağının üzerinden Dumbledore'a sorgulayıcı bir bakış attı.</p><p class="calibre9">“Şimdi, sizin okulunuzda kesinlikle onun için bir yer olduğunu söylüyorsunuz, değil mi?”</p><p class="calibre9">“Kesinlikle” dedi Dumbledore.</p><p class="calibre9">“Ve söyleyebileceğim hiçbir şey durumu değiştirmeyecek, öyle mi?”</p><p class="calibre9">“Hiçbir şey” dedi Dumbledore.</p><p class="calibre9">“Ne olursa olsun onu götüreceksiniz yani?”</p><p class="calibre9">“Evet, ne olursa” diye cevap verdi Dumbledore, tüm ciddiyetiyle.</p><p class="calibre9">Mrs. Cole gözlerini kıstı, ona güvenip güvenemiyeceğine karar vermeye çalışıyor gibiydi. Görünüşe bakılırsa, güvenebileceğine karar vermişti, çünkü birden “O diğer çocukları korkutuyor.” dedi.</p><p class="calibre9">“Onun garip olduğunu söylemeye çalışıyorsunuz, sanırım?” diye sordu Dumbledore.</p><p class="calibre9">“Bana göre evet, öyle.” dedi Mrs. Cole, hafifçe kaşlarını çatarak. ”Ama bunu fark edebilmek hemen öyle kolay değil, bazı olaylar oluyor, garip olaylar, berbat, kötü şeyler.”</p><p class="calibre9">Harry, Dumbledore'un ilgilendiğini fark etse de, kadının üzerine fazla gitmedi. Şimdi bir kadeh daha almıştı, gül rengine ulaşmış yanakları gittikçe kızarıyordu.</p><p class="calibre9">“Billy Stubbs'ın tavşanı... Tom, bunu yapmadığına yemin etti ve ben de aslında onun bunu yapabileceğini düşünmemiştim, ancak söyler misiniz bir tavşan kendini çatı kirişine asabilir mi?”</p><p class="calibre9">“Sanırım hayır.” Dedi Dumbledore sakin bir şekilde.</p><p class="calibre9">“Ama bunu onun yapmadığını bilmeme rağmen yine de yapmış olabilir mi diye düşünüyorum. Tek bildiğim şey ise Billy ile önceki gün tartıştıklarıydı. Sonra - “ Mrs. Cole içkisinden çenesinden akacak kadar büyük bir yudum daha aldı.</p><p class="calibre9">“Bir yaz gezisinde - bilirsiniz onları yılda bir kere pikniğe ya da deniz kenarına götürürüz - Amy Benson ve Dennis Bishop hiçbir zaman akıllı değillerdi, ve onlarla ilgili bildiğimiz şey Tom Riddle ile mağaraya gittikleri. Tom, sadece etrafı incelemeye çıktıklarına yemin etti, ama orada bir şeyler olmuştu, bundan eminim. Ve bunun gibi birçok şey oluyor, birçok saçma şey...”</p><p class="calibre9">Tekrar Dumbledore'a döndü, yanakları kızarmış olmasına rağmen bakışları hala sabitti. “Birçok kişinin onu tekrar göremeyeceği için üzüleceğini sanmıyorum.”</p><p class="calibre9">“Eminim ki anladınız. Tom sürekli bizimle birlikte olmayacak.” dedi Dumbledore. “En azından her yaz buraya dönmek zorunda.”</p><p class="calibre9">“Oh evet, bu paslı ocak demiriyle burnuma vurmanızdan daha iyi tabii ki.” dedi ve bir hışımla ayağa kalktı. Harry onun üç bardak cini içtikten sonra tamamen düzgün durabilmesinden oldukça etkilenmişti. ”Sanırım onu görmek istersiniz.”</p><p class="calibre9">“Hem de çok” dedi Dumbledore, o da ayağa kalkmıştı.</p><p class="calibre9">Birlikte ofisten çıkıp taş basamaklardan yukarıya doğru ilerlemeye başladılar. Mrs. Cole önünden geçtiği tüm çalışanlara ve çocuklara talimatlar yağdırıyor, uyarılarda bulunuyordu. Harry'nin gördüğü kadarıyla yetimhanedeki herkes aynı gri tuniklerden giyiyordu. Çocuklar gayet sağlıklı ve bakımlı görünüyorlardı, ancak büyüme çağındaki herhangi bir çocuk için burasının oldukça korkutucu ve sevimsiz bir yer olduğu göz ardı edilemezdi.</p><p class="calibre9">“İşte, burada.” dedi Mrs. Cole, ikinci kat sahanlığa vardıklarında. Uzun dar bir koridordaki ilk kapının önünde durdular. Mrs. Cole kapıya iki kere vurdu ve birlikte içeri girdiler.</p><p class="calibre9">“Tom? Bir ziyaretçin var. Bu Mr. Dumberton - özür dilerim Dunderbone. Sana buraya bir şey söylemeye gelmiş - şey.. En iyisi bırakayım o anlatsın.”</p><p class="calibre9">Harry ve iki Dumbledore da odaya girdi ve Mrs. Cole onların ardından kapıyı kapatıp gözden kayboldu. Eski bir gardırop ve demir bir karyola haricinde bir şey bulunmayan oldukça ufak bir odaydı. Bir oğlan çocuğu ayaklarını uzatmış bir halde gri bir battaniyenin üzerinde oturuyor, elinde ise bir kitap tutuyordu.</p><p class="calibre9">Tom Riddle'ın yüzünde çelimsizliğe ya da çirkinliğe dair hiçbir iz yoktu. Merope'nin son arzusu yerine gelmişti: Yakışıklı babasının bir minyatürü gibiydi, 11 yaşındaki bir çocuğa göre oldukça uzundu, koyu renkte saçı ve açık renkte teni vardı. Dumbledore'un tuhaf görüntüsü karşısında gözlerini hafifçe kısmış, hayretle ona bakıyordu. Kısa bir sessizlik olmuştu.</p><p class="calibre9">“Nasılsın Tom?” dedi Dumbledore, ona doğru yürüdü ve elini uzattı. Çocuk bir an tereddüt etti, ama sonra elini tuttu ve tokalaştılar. Dumbledore, Tom'un yanında duran hayli sağlam görünen bir sandalyeye oturdu, bu şekilde tıpkı bir hastanedeki hasta ve ziyaretçisi gibi görünüyorlardı.</p><p class="calibre9">“Ben Profesör Dumbledore.”</p><p class="calibre9">“Profesör?” diye tekrarladı Riddle. Tetikte duruyor gibiydi. ”Bu ‘<span class="italic">doktor</span>' gibi bir şey mi? Neden buradasın? O seni buraya beni muayene etmen için mi getirdi?” Mrs. Cole'un az önce çıktığı kapıyı işaret ediyordu.</p><p class="calibre9">“Hayır” dedi Dumbledore gülümseyerek.</p><p class="calibre9">“Sana inanmıyorum.” dedi Riddle. “O bana bakmanı istedi, değil mi? Bana gerçeği söyle!”</p><p class="calibre9">Son üç kelimeyi şaşırtıcı bir güçle söylemişti. Bu bir emirdi ve ses tonundan anlaşıldığı kadarıyla daha önce pek çok kez bu şekilde konuştuğu belliydi. Gözleri yerinden fırlayacak gibiydi, şimdiyse yüzüne içten bir gülümseme yerleştirmek dışında hiçbir tepki vermeyen Dumbledore'a gözlerinden ateş püskürerek bakıyordu. Birkaç saniye sonra saldırganca bakmayı bıraktı, ancak hala tetikteydi ve gözlerini bir an olsun Dumbledore'dan ayırmıyordu.</p><p class="calibre9">“Kimsin sen?”</p><p class="calibre9">“Sana söyledim. Benim adım Profesör Dumbledore ve Hogwarts adında bir okulda çalışıyorum. Buraya seni okula -senin yeni okuluna- davet etmeye geldim. Tabi eğer sen de gelmek istersen.”</p><p class="calibre9">Riddle'ın bu sözlere karşı tepkisi çok şaşırtıcıydı. Yatağından sıçradı ve geri geri Dumbledore'dan uzaklaşabildiği kadar uzaklaştı. “Beni kandıramazsın. Akıl hastanesi, geldiğiniz yer burası, değil mi ‘<span class="italic">Profesör</span>' ? Evet, tabi ki gördüğünüz gibi ben GELMİYORUM. Akıl hastanesinde olması gereken biri varsa o da o yaşlı kedi. Ben Amy Benson'a ya da Dennis Bishop'a elimi bile sürmedim, isterseniz onarla sorabilirsiniz, onlar size anlatıcaktır.”</p><p class="calibre9">“Ben akıl hastanesinden gelmiyorum.” Dedi Dumbledore sakince. “Ben bir öğretmenim ve eğer sen sakince yerine oturursan, sana Hogwarts hakkında birkaç şey anlatabilirim. Tabi okula gelmek istemeye de bilirsin, kimse seni zorla götürmeyecek.”</p><p class="calibre9">“Bunu denemenizi görmek isterdim!” dedi Riddle küçümseyici bir tavırla.</p><p class="calibre9">“Hogwarts” diye devam etti Dumbledore, Riddle'ın sözlerini duymazlıktan gelerek. “- özel yetenekleri olan insanlar için bir okuldur.”</p><p class="calibre9">“Ben deli değilim!”</p><p class="calibre9">“Deli olmadığını biliyorum. Hogwarts deli insanlar için olan bir okul değil. O bir sihir okulu.”</p><p class="calibre9">Sessizlik oluştu, Riddle donakalmıştı, yüzünde herhangi bir ifade yoktu, ama gözleri Dumbledore'un bir gözünden diğerine kayıyordu, sanki onların içinden yalanını yakalamaya çalışıyor gibiydi.</p><p class="calibre9">“Sihir mi?” diye tekrarladı fısıltıyla.</p><p class="calibre9">“Bu doğru.” dedi Dumbledore.</p><p class="calibre9">“Bu... bu sihir, neler yapabilirim?”</p><p class="calibre9">“Neler yapabilirsen.”</p><p class="calibre9">“Her şeyi.” diye soludu Riddle. Bir heyecan dalgası boynundan yanaklarına doğru yükselmişti, ateşi varmış gibi duruyordu. “Eşyaları, onlara dokunmadan hareket ettirebiliyorum. Hayvanlara onları eğitmememe rağmen ne istersem yaptırabiliyorum. Beni kızdıranların başına kötü şeyler gelmelerini sağlayabiliyorum. Eğer istersem onları incitebiliyorum da.”</p><p class="calibre9">Bacakları titriyordu. Tökezleyerek ilerledi ve tekrar yatağına oturdu, ellerine bakıyordu. Dua edermiş gibi başını öne eğmişti.</p><p class="calibre9">“Farklı olduğumu biliyordum.” Titreyen parmaklarına fısıldayarak “Özel olduğumu biliyordum. Her zaman bende farklı bir gücün olduğunu biliyordum.”</p><p class="calibre9">“Tamamen haklısın.” dedi Dumbledore, artık gülümsemiyordu, ancak Riddle'ı daha dikkatle izliyordu. “Sen bir büyücüsün.”</p><p class="calibre9">Riddle başını kaldırdı. Yüzündeki ifade değişmişti: şimdi vahşi bir mutluluk vardı, şimdiye kadar hiçbir şey onun bu kadar iyi olmasını sağlamamış gibiydi. Buna karşın nasıl olduysa onun çekici hatlara sahip yüzü daha da sertleşmişti ve zalimce bir yüz ifadesine dönüşmüştü.</p><p class="calibre9">“Sen de bir büyücü müsün?”</p><p class="calibre9">“Evet, öyleyim.”</p><p class="calibre9">“Kanıtla” dedi Riddle, daha önce de kullandığı o emredici ses tonuyla.</p><p class="calibre9">Dumbledore kaşlarını kaldırdı. ”Anladığıma göre Hogwarts'a gelmeyi kabul ediyorsun sanırım.”</p><p class="calibre9">“Tabii ki ediyorum.”</p><p class="calibre9">“Öyleyse bana ‘<span class="italic">Profesör</span>' ya da ‘<span class="italic">Efendim</span>' diye hitap etmen gerektiğini hatırlatmalıyım.”</p><p class="calibre9">Riddle'ın yüzündeki sert ifade bir anda değişiverdi ve tanınmayacak kadar kibar bir sesle “Özür dilerim, efendim. Ben, yani - lütfen Profesör, acaba bana biraz gösterebilir misiniz -?”</p><p class="calibre9">Harry, Dumbledore'un bunu reddedeceğinden emindi, ona Hogwarts'ta bunu göstermek için çok fazla zamanı olduğunu söyleyecekti kesinlikle. Muggle'larla dolu bir binadaydılar ve bu yüzden çok dikkatli olmaları gerekiyordu.</p><p class="calibre9">Ama Harry'yi hayrete düşürecek bir şekilde Dumbledore, ceketinin iç cebinden asasını çıkarttı, köşedeki eski gardıroba doğrulttu ve asasını hafifçe salladı.</p><p class="calibre9">Gardırop birden alevler içerisinde kaldı. Riddle olduğu yerde sıçradı. Harry, onu şaşkınlıkla ve öfkeyle inlemesinden dolayı suçlayamazdı; onun dünyada sahip olduğu her şey orada olmalıydı; ama Riddle tam Dumbledore'un efrafından dolanıp ilerlerken alevler ortadan kaybolmuştu, dolap tamamen hasarsızdı.</p><p class="calibre9">Riddle önce dolaba sonra Dumbledore'a baktı ve şimdi yüzünü açgözlü bir ifade bürümüştü, asayı gösteriyordu.</p><p class="calibre9">“Onlardan bir tane nereden alabilirim?”</p><p class="calibre9">“Zamanı gelince” dedi Dumbledore. “Sanırım dolabından çıkmaya çalışan bir şeyler var.” Kuşkuya yer bırakmayacak ölçüde içeriden duyulabilir hafif tıkırtılar geliyordu. Riddle ilk defa korkmuş görünüyordu.</p><p class="calibre9">“Kapıyı aç.” dedi Dumbledore.</p><p class="calibre9">Riddle tereddüt etti, ancak odada ilerledi ve gardırobun kapısını açtı. Yırtık pırtık kıyafetlerinin olduğu askılığın üstündeki rafta birkaç küçük kapana kısılmış çılgın farenin dışında küçük kartondan bir kutu vardı, sallanıyor ve tıkırdıyordu.</p><p class="calibre9">“Dışarı çıkar.” dedi Dumbledore.</p><p class="calibre9">Riddle titreşen kutuyu raftan indirdi. Sinirlerine hâkim olamıyor gibiydi.</p><p class="calibre9">“Orada sende olmaması gereken bir şey mi var?” diye sordu Dumbledore.</p><p class="calibre9">Riddle Dumbledore'a uzun, açıkça kurnaz bir bakış attı. “Evet, sanırım öyle, efendim.” dedi ifadesiz bir sesle.</p><p class="calibre9">“Aç” dedi Dumbledore.</p><p class="calibre9">Riddle kapağı kaldırdı, içindekilere bakmadan hepsini yatağa boşalttı. Çok daha ilginç bir şeyle karşılaşacağını uman Harry küçük bir eşya yığını gördü; bir yo-yo, gümüş bir yüksük ve hepsinin üzerinde eski bir mızıka. Kutudan çıkınca ince battaniyenin üzerinde titremeyi bırakıp durdular.</p><p class="calibre9">“Onları özür dileyerek sahiplerine geri vereceksin.” dedi Dumbledore sakince, asasını tekrar cebine yerleştirmişti. </p><p class="calibre9">“Bunu yapıp yapmadığını bileceğimden emin olabilirsin. Ve sana bir uyarı: hırsızlık Hogwarts'ta hoş görülen bir şey değildir.”</p><p class="calibre9">Riddle ufak da olsa utanmışa benzemiyordu; hala soğukkanlılıkla ve süzercesine Dumbledore'a bakıyordu. Sonunda donuk bir sesle “Evet, efendim.” diyebildi.</p><p class="calibre9">“Hogwarts'ta” diye devam etti Dumbledore “sadece sihir kullanmayı öğretmiyoruz, onu kontrol etmeyi de öğretiyoruz. Sen gücünü -eminim ki, kasıtsızca- bizim okulumuzda ne öğretilen ne de hoş görülen bir şekilde kullanıyorsun. İlk değilsin, son da olmayacaksın. Ancak şunu da bilmelisin ki Hogwarts öğrencilerini kovabilir ve Sihir Bakanlığı -evet, bir bakanımız var- kanunlara karşı gelenleri hala çok ciddi bir şekilde cezalandırıyor. Tüm yeni büyücülerin bizim dünyamıza girerken bu kanunları kabul etmeleri gerekir, herkes bu kurallara katlanmak zorunda.”</p><p class="calibre9">“Evet, efendim.” dedi yine Riddle.</p><p class="calibre9">Onun ne düşündüğünü anlayabilmek imkânsızdı; çalıntı eşyaları tekrar karton kutuya koyarken yüzünde anlam oluşturacak hiçbir ifade yoktu. Bitirdiğinde Dumbledore'a döndü ve karamsar bir şekilde “Benim hiç param yok.” dedi.</p><p class="calibre9">“Bu kolayca halledilebilir.” dedi Dumbledore; cebinden para kesesini çıkarmıştı. ”Hogwarts'ta cübbe ve kitap almak için yardıma ihtiyacı olanlar için bir fon var. Büyü kitaplarını almalısın, ancak ikinci-el olanlara yeterli bu miktar sanırım -“</p><p class="calibre9">“Büyü kitapları nereden alınıyor?” diye sözünü kesti Riddle, Dumbledore'a bir teşekkür etmeksizin para kesesini alırken, şimdi de eline aldığı bir altın Galleon'u inceliyordu.</p><p class="calibre9">“Diagon Yolu'ndan” dedi. ”Bende kitapların ve okul gereçlerinin bir listesi var. her şeyi bulmana yardım edebilirim -“</p><p class="calibre9">“Benimle mi geliyorsun?” diye sordu Riddle.</p><p class="calibre9">“Tabi, eğer sen de -“</p><p class="calibre9">“Sana ihtiyacım yok.” dedi Riddle. “Bu tarz işlere alışkınım, her zaman Londra'ya gider, kendi başıma dolanırım. Diagon Yolu'na nasıl gidiliyor - efendim?” diye ilave etti, gözlerini Dumbledore'dan kaçırıyordu.</p><p class="calibre9">Harry, Dumbledore'un Riddle'a eşlik etmek için ısrar edeceğini düşündü, ama yine yanılmıştı. Dumbledore Riddle'a araç-gereç listesinin bulunduğu zarfı verdi ve yetimhaneden Çatlak Kazan'a nasıl gidebileceğini açık bir şekilde anlattıktan sonra “Onu sen görebilirsin, Muggle'larla çevrili olmana rağmen -sihirle ilgisi olmayanlara böyle denir- onlar göremezler. Orada barmen Tom'a Diagon Yolu'na nasıl geçebileceğini sorabilirsin -ismini hatırlaman kolay olur, senin adaşın-“</p><p class="calibre9">Riddle buna alınmışçasına kıpırdandı, sıkıntıyla o yerden gitmek istiyormuş gibi bir izlenim veriyordu.</p><p class="calibre9">“ '<span class="italic">Tom</span>' adından hoşlanmıyor musun?”</p><p class="calibre9">“Bir sürü ‘<span class="italic">Tom</span>' var.” diye mırıldandı Riddle. Sonra, istemeden sanki içinden patlak vermiş, içine bastıramamış gibi “Benim babam da bir büyücü müydü?” diye sordu. “Bana söylediklerine göre onun adı da ‘<span class="italic">Tom Riddle</span>'mış.”</p><p class="calibre9">“Maalesef, bilmiyorum.” dedi Dumbledore kibarca.</p><p class="calibre9">“Annemin sihir yeteneği olamaz, öyle olsaydı ölmezdi.” dedi Riddle, Dumbledore'dan çok kendine söylüyor gibiydi. “Evet, babam olmalı. Öyleyse eşyalarımı ne zaman alıyorum, Hogwarts'a ne zaman geliyorum?”</p><p class="calibre9">“Tüm detaylar zarfın içindeki ikinci bir parşömende yazılı.” dedi Dumbledore. Eylül'ün 1'inde King's Cross İstasyonu'ndan ayrılacaksın: Orada ayrıca bir tren bileti de bulacaksın.</p><p class="calibre9">Riddle başını salladı. Dumbledore gitmek üzere ayağa kalktı ve tekrar elini uzattı. Elini sıkarken Riddle “Yılanlarla konuşabiliyorum. Bunu geçen sefer geziye çıktığımızda fark ettim - onlar beni buldular, bana fısıldadılar. Bu bir büyücü için normal mi?”</p><p class="calibre9">“Bu pek ender görünen bir özellik” dedi Dumbledore, kısa bir duraksamanın ardından. “Ama duyulmamış bir şey değil.” Ses tonu oldukça normaldi, ancak gözleri merakla Riddle'ın yüzüne odaklanmıştı. Bir süre öylece ayakta durdular, bir adam ve bir çocuk, birbirlerine dikkatle bakıyorlardı. Sonra Dumbledore elini bıraktı ve kapıya yöneldi.</p><p class="calibre9">“Hoşçakal Tom. Hogwarts'ta görüşürüz.”</p><p class="calibre9">“Sanırım, bu kadar.” dedi Harry'nin yanındaki beyaz saçlı Dumbledore ve saniyeler sonra bir kez daha karanlık içerisindeki boşluktan yukarıya doğru süzülerek Dumbledore'un bu günkü ofisine geldiler.</p><p class="calibre9">“Otur” dedi Dumbledore, o da Harry'nin yanına inmişti. Harry dediğini yaptı, kafası biraz önce gördükleriyle doluydu.</p><p class="calibre9">“Benden çok daha önce inandı - yani demek istediğim, siz onun bir büyücü olduğunu söylediğinizde” dedi Harry. “Hagrid bana söylediğinde ben başta ona inanmamıştım.”</p><p class="calibre9">“Evet, Riddle kesinlikle -onun söyleyişiyle- özel olduğuna inanmaya çok önceden hazırdı.” dedi Dumbledore. “Biliyor muydunuz? - o zaman -?”</p><p class="calibre9">“Tüm zamanların en tehlikeli Karanlık Büyücüsü'yle görüştüğümü mü?” dedi Dumbledore. “Hayır, kesinlikle onun büyüyüp de ne olacağı hakkında bir fikrim yoktu? Bununla birlikte onun ilgisini çekmiştim. Gözümü onun üstünde tutmak için, Hogwarts'a döndüm, ne olursa olsun bir şeyler yapmalıydım. Güçleri -senin de duyduğun gibi- onun gibi genç bir büyücü için şaşırtıcı derecede gelişmişti ve -işin en ilginç ve en ürkütücü tarafı da bu- o, bunu kendi kontrol sınırları içersinde tutmayı başarmış ve yeteneklerini bilinçli bir şekilde kullanmaya başlamıştı. Gördüğün gibi, bunlar genç büyücüler tarafından rasgele yapılmış gelişigüzel denemeler değildi: Çok daha önce de sihir gücünü diğer insanlar üzerinde kullanmaya başlamıştı, onları korkutmak, cezalandırmak ya da kontrol etmek için. Boğazlanarak öldürülen tavşan ve o kız ve oğlan çocuklarını bir mağaranın içine çekmesi hakkındaki bu kısa hikâyeler oldukça açıktı... İstersem onları incitebilirim.”</p><p class="calibre9">“Ve o bir Çatalağızdı.” diye ekledi Harry.</p><p class="calibre9">“Evet, hakikatten de nadir bir özellik, Karanlık Sanatlar'la doğrudan bağlantılı olduğu düşünülüyor, ancak biz biliyoruz ki çok büyük ve iyi olan Çatalağızlar da var. Aslında, onun apaçık ortada olan acımasızlık, gizlilik ve hâkimiyet içgüdüsüne kıyasla onun yılanlarla konuşabiliyor olması beni hemen hemen hiç rahatsız etmemişti.</p><p class="calibre9">“Zaman yine bizimle oyun oynuyor.” dedi Dumbledore, pencerelerin ötesindeki karanlık gökyüzünü göstererek. “Ancak ayrılmadan biraz önce tanık olduğumuz sahnedeki göze çarpan bazı noktalara dikkatini çekmek istiyorum. Çünkü onların olayların nedenleri üzerinde büyük etkileri var. Bunu da bir dahaki görüşmemizde tartışabiliriz - Öncelikle, ben ona onunla aynı isimde olan Tom diye başka birinden bahsettiğimde Riddle'ın tepkisini fark etmişsindir sanırım?”</p><p class="calibre9">Harry ‘<span class="italic">evet</span>' anlamında başını salladı.</p><p class="calibre9">“Orada onu başka insanlara bağlayacak, onu sıradan bir insan olarak gösterecek her şeyi küçümsediğini ve herkesten farklı olmak için tüm insanlardan uzak ve hatta kötü bir şöhrete bile sahip olmayı yeğleyeceğini gösterdi. Biliyorsun, bu konuşmadan kısa bir süre sonra bu ismi kullanmayı bıraktı ve uzun zaman boyunca ardında gizlendiği maske ‘<span class="italic">Lord Voldemort</span>'u yarattı.</p><p class="calibre9">“Ayrıca inanıyorum ki Tom Riddle'ın oldukça kendine yeten, ağzısıkı ve açıkça arkadaşsız olduğunu fark etmişsindir. Diagon Yolu'na yaptığı gezi için yardım da arkadaşlık da istemedi. Yalnız yapmayı tercih etti. Yetişkin Voldemort da aynı. Bir çok Ölüm Yiyen'in onun güveni altında olduklarını, yalnız olarak ona yakın olduklarını ve hatta onu anladıklarını iddia ettiklerini duyacaksın. Onların hepsi aldanıyor. Lord Voldemort şimdiye kadar ne bir arkadaşa sahip oldu, ne de ben onun bir tane istediğine inandım.</p><p class="calibre9">“Ve son olarak -umarım bunu dikkatten kaçıracak kadar uykulu değilsindir, Harry- genç Tom Riddle ganimet toplamayı seviyordu. Odasında sakladığı çalıntı eşyalar kutusunu gördün. Bunlar onun zorbacı davranışının kurbanlarından alınmış hatıralardı, bileceğin gibi, büyünün hoş olmayan yanıyla elde etti. Bu saksağan tarzı eğilimi aklında tut, özellikle de bu daha sonra önemli olacak.</p><p class="calibre9">"Bu sefer gerçekten yatma vakti."</p><p class="calibre9">Harry ayağa kalktı. Odayı geçerken, daha önce Marvolo Gaunt'un yüzüğünün bulunduğu masanın artık boş olduğunu gördü.</p><p class="calibre9">"Evet, Harry?" dedi Dumbledore, Harry duraksamasına karşın.</p><p class="calibre9">"Yüzük yok." dedi Harry, etrafına bakarak."Ben sanmıştım ki mızıka veya öyle bir şey sizdeydi" Yarım ay gözlüklerinin üstünden Dumbledore ona baktı.</p><p class="calibre9">"Çok akıllıca Harry, ama mızıka zaten bir mızıkaydı"</p><p class="calibre9">Harry'ye yaptığı bu hareketle Harry çıkması gerektiğini anladı.</p><p class="calibre7" style="margin:0pt; border:0pt; height:1em"> </p><div class="mbppagebreak" id="calibre_pb_15"></div>
</body></html>
