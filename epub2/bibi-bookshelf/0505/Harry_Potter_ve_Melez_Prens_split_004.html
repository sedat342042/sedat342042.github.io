<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Melez Prens</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos44872" class="calibre1"><span class="calibre2">
</span></p><p id="filepos44927" class="calibre8"><span class="calibre4">İKİNCİ  BÖLÜM: </span><br class="calibre7"/><span class="calibre4">SPINNER'S  END</span></p><p class="calibre11">Millerce uzaklıkta, Başbakan'ın penceresinin aksi yönüne doğru hızla esen rüzgâr; yabani otlar ve çöp yığınlarının arasından akan kirli nehri sürüklüyordu. Artık kullanılmayan bir fabrikanın devasa bacasına belirsizlik ve uğursuzluk hâkimdi. Ne kapkara suyun fısıltısından başka bir ses vardı, ne de yığınların altında balık ve patates kızartması kokusu aldığı bazı paketlere umutla ve yavaşça yaklaşan bir deri bir kemik tilkiden başka bir hayat belirtisi.</p><p class="calibre9">Ama sonra, aniden cılız bir patlama sesiyle, nehrin kıyısında ince uzun ve kukuletalı bir figür belirdi. Tilki dondu, ihtiyatla gözlerini bu olağan dışı olaya sabitlemişti. Figür kısa bir süre bulunduğu yeri kontrol ediyormuş gibi göründü, sonra ışıkla birlikte, hızlı ve büyük adımlarla ilerledi, uzun pelerini çimenlere sürtünürken ses çıkarıyordu.</p><p class="calibre9">İkinci ve daha yüksek bir patlama sesiyle diğer bir figür cisimlendi.</p><p class="calibre9">“Bekle!”</p><p class="calibre9">Kulak tırmalayan çığlıktan ürken tilki çalılıkların arasına sindi. Yığınların üzerinden yuvasına doğru sıçradı. Yeşil parlak bir ışık oldu ve ciyaklayan tilki ölü olarak yere düştü.</p><p class="calibre9">İkinci figür, hayvanı ayakucuyla çevirdi.</p><p class="calibre9">“Yalnızca bir tilki,” dedi umursamazca bir kadın sesi kukuletanın altından. “Belki bir seherbazdır diye düşünmüştüm - Cissy, bekle!”</p><p class="calibre9">Ama parlak ışık sırasında durup bakan kişi, az önce tilkinin düştüğü yığınların üzerinden basıp gitmişti bile. “Cissy - Narcissa - beni dinle-”</p><p class="calibre9">İkinci kadın ilkine yetişti ve kolunu yakaladı, ama diğeri kolunu kurtardı. “Geri dön, Bella!”</p><p class="calibre9">“Beni dinlemelisin!”</p><p class="calibre9">“Yeterince dinledim. Kararımı verdim. Beni yalnız bırak!”</p><p class="calibre9">Narcissa isimli kadın, bir çizgi boyu uzanan eski parmaklıkların, nehri, dar ve kaldırım taşlı caddeden ayrıldığı yere, yani yığınların sonuna ulaştı. Diğer kadın, Bella, takip etmeye devam etti. Birlikte, yolun karşısındaki pencereleri boğuk ve kapkaranlık olan bir dizi yıkık dökük tuğla bir eve baktılar.</p><p class="calibre9">“Burada mı yaşıyor?” diye sordu Bella küçümseyen bir sesle. “Burada? Bu Muggle ahırında? Kendi türümüzden buraya ayak basan ilk kişiler olmalıyız-”</p><p class="calibre9">Ama Narcissa dinlemiyordu; paslı parmaklıklardan kendine bir boşluk bulup sıyrıldı ve hızlıca yolu geçti bile.</p><p class="calibre9">“Cissy, bekle!”</p><p class="calibre9">Pelerini arkasında hışırtı çıkaran Bella, Narcissa'yı takip etti, onu ikinci ve neredeyse birincisinin aynısı olan evlerle dolu bir sokağa girerken gördü. Bazı sokak lambaları kırıktı; iki kadın aydınlık ve kör karanlık arasında koşuyordu. Takip eden kadın, diğerini, başka bir köşeyi döndüğü sırada yakaladı. Bu kez kolunu sıkıca yakalamayı başardı, kendine doğru çevirdi ve böylece yüz yüze geldiler.</p><p class="calibre9">“Cissy, bunu yapmamalısın, ona güvenemezsin-”</p><p class="calibre9">“Karanlık Lord ona inanıyor, değil mi?”</p><p class="calibre9">“Karanlık Lord... bence... yanılıyor,” Bella nefes nefese kaldı, ve etrafa bakıp gerçekten yalnız olup olmadıklarını kontrol ederken kısa bir süre boyunca kukuletasının altındaki gözleri parladı. “Hem ne olursa olsun, bize plan hakkında konuşmamamız söylendi. Bu Karanlık Lord'a ihanet etmek olur-”</p><p class="calibre9">“Bırak, Bella!” diye hırladı Narcissa ve pelerinin altından bir asa çıkarıp tehdit edercesine diğerinin suratına tuttu. Bella yalnızca güldü.</p><p class="calibre9">“Cissy, kendi kardeşine mi? Yapamazsın-”</p><p class="calibre9">“Artık yapamayacağım hiçbir şey yok!” dedi Narcissa histerik bir sesle, asasını bir bıçakmışçasına indirirken başka bir ışık parlaması oldu. Bella, yanmanın etkisiyle kardeşinin kolunu bıraktı.</p><p class="calibre9">“Narcissa!”</p><p class="calibre9">Ama Narcissa aceleyle devam etti. Şimdi, mesafesini koruyup tuğla evlerin oluşturduğu terkedilmiş labirentin derinliklerine inerken, takipçisi kolunu ovalayarak tekrar peşindeydi.</p><p class="calibre9">Sonunda, Narcissa, yükselen fabrika bacasının havada asılı duran kocaman bir işaret parmağı gibi göründüğü yere, Spinner's End isimli sokağa girdi. Perdelerin arasından loş ışığın sızdığı en sondaki bodrum daireye ulaşana kadar, tahta ve kırık pencerelerin yanından geçerken adımları kaldırımda yankılanıyordu.</p><p class="calibre9">Sessizce lanet eden Bella ona yetişmeden önce, kapıyı çaldı. Kesik kesik soluyup, onlara gece meltemini taşıyan kirli nehrin kokusunu alarak, birlikte beklediler. Birkaç saniye sonra kapı açıldı. Kapı aralığından onlara bakan, uzun siyah saçları ortadan ikiye ayrılmış, soluk yüzlü ve siyah gözlü bir adam göründü.</p><p class="calibre9">Narcissa kukuletasını indirdi. Yüzü o kadar solgundu ki karanlıkta parlıyordu; uzun sarı saçları sırtına dökülüp ona boğulmuş bir insan görüntüsü veriyordu.</p><p class="calibre9">“Narcissa!” dedi kapıyı biraz daha aralayan adam, böylece ışık Narcissa ve kız kardeşini de aydınlattı. “Ne hoş bir sürpriz!”</p><p class="calibre9">“Severus,” dedi Narcissa fısıldayarak. “Seninle konuşabilir miyim? Acil bir durum.”</p><p class="calibre9">“Tabii ki.”</p><p class="calibre9">Adam, kadının içeri girmesi için geri çekildi. Hala kukuletalı olan kız kardeşi davet edilmemiş olarak kardeşini takip etti. “Snape,” dedi kısaca yanından geçerken.</p><p class="calibre9">“Bellatrix,” diye yanıtladı Snape, kapıyı arkalarından kapatırken ince ağzını bükerek hafifçe yapmacık bir şekilde gülümsedi.</p><p class="calibre9">Doğruca, karanlık bir hücreymiş hissi veren, küçücük bir oturma odasına girdiler. Duvarlar, çoğu siyah veya kahverengi deri kaplı olan kitaplarla kaplanmıştı; yıpranmış bir kanape, eski bir koltuk, sallanan bir masa, tavandan sarkan mum dolu avizenin loş ışığı altında grup halinde duruyorlardı. Genellikle kullanılmadığı için, evde bir terk edilmişlik havası vardı.</p><p class="calibre9">Snape Narcissa'ya nazikçe oturmasını işaret etti. Narcissa pelerinini çıkardı ve bir kenara fırlattı, kucağına koyduğu, birbirine kenetlenmiş beyaz ve titreyen ellerine bakarak oturdu. Bellatrix kukuletasını daha yavaş indirdi. Kardeşinin sarışın olduğu kadar esmerdi. Ağır göz kapakları ve sert bir çene yapısı vardı. Narcissa'nın arkasına gelene dek gözlerini Snape'ten ayırmadı.</p><p class="calibre9">“Peki, senin için ne yapabilirim?” diye sordu Snape, iki kardeşin karşısındaki koltuğa otururken.</p><p class="calibre9">“Biz... yalnızız, değil mi?” diye sordu Narcissa usulca.</p><p class="calibre9">“Evet, tabii ki. Yani, Kılkuyruk burada, ama haşaratları saymıyoruz, değil mi?”</p><p class="calibre9">Asasını arkasındaki kitaplarla dolu dolaba doğrulttu, gürültüyle gizli bir kapı açıldı ve üzerinde donup kalmış küçük bir adamın olduğu dar bir merdiveni açığa çıkardı.</p><p class="calibre9">“Senin de şüphesiz anladığın gibi, Kılkuyruk, misafirlerimiz var,” dedi Snape tembelce.</p><p class="calibre9">Adam, son birkaç merdivenden kamburunu çıkarak, ağır ağır indi ve odaya girdi. Küçük sulu gözleri, nokta bir burnu ve suratında hoş olmayan aptal bir sırıtışı vardı. Sol eli parlak gümüş bir eldivenle kaplı olan sağ elini taşıyordu.</p><p class="calibre9">“Narcissa!” dedi cikleyen bir sesle. “Ve Bellatrix! Ne kadar da-”</p><p class="calibre9">“Eğer isterseniz, Kılkuyruk içeceklerimizi getirecek,” dedi Snape. “Ve sonra da yatak odasına dönecek.” Kılkuyruk, sanki Snape ona bir şey fırlatmışçasına irkildi.</p><p class="calibre9">“Senin uşağın değilim!” diye cikledi, Snape'ten gözlerini kaçırarak.</p><p class="calibre9">“Gerçekten mi? Ben de, Karanlık Lord seni buraya bana yardımcı olmak için yolladı diye bir izlenim içindeydim.”</p><p class="calibre9">“Yardımcı olmak için, evet - ama içeceklerini hazırlamak ve - ve evini temizlemek!”</p><p class="calibre9">“Daha tehlikeli işlere yardımcı olmak için can attığın hakkında en ufak bir fikrim yoktu Kılkuyruk,” dedi Snape yumuşak bir sesle. “Bu kolayca ayarlanabilecek bir şey: Karanlık Lord'la bir konuşayım-”</p><p class="calibre9">“Eğer istersem onunla kendim konuşabilirim!”</p><p class="calibre9">“Tabii ki konuşabilirsin,” dedi Snape dudak bükerek. “Ama aynı zamanda, içkilerimizi getir. Ev cini yapımı şaraplardan olsun.”</p><p class="calibre9">Kılkuyruk bir an tereddüt etti, onunla tartışabilecekmiş gibi görünüyordu, ama sonra döndü ve ikinci bir gizli kapının yolunu tuttu. Bardakların çınlama seslerini duydular. Saniyeler içinde tozlu bir şişe ve bir tepsi üzerinde üç bardakla geri döndü. Elindekileri sallanan masa üzerine koydu ve kitap-kaplı kapıyı arkasından kapayarak uzaklaştı.</p><p class="calibre9">Snape, üç bardağı da kan kırmızı şarapla doldurdu ve ikisini kız kardeşlere verdi. Narcissa mırıldanarak teşekkür ederken, Belllatrix hiçbir şey söylemedi, onun yerine Snape'e ters ters bakmayı sürdürdü. Snape rahatsız olmuşa benzemiyordu; aksine eğleniyor gibi görünüyordu.</p><p class="calibre9">“Karanlık Lord'a,” dedi bardağını kaldırırken ve içkisini bir dikişte bitirdi.</p><p class="calibre9">Kızkardeşler de aynısını yaptılar. Snape bardakları tekrar doldurdu. Narcissa ikinci içkisini aldığı sırada, aceleyle, “Severus, buraya bu şekilde geldiğim için üzgünüm, ama seni görmek zorundaydım. Bana yardım edebilecek tek kişi olduğunu düşünüyorum-”</p><p class="calibre9">Snape tek elini kaldırarak susmasını işaret etti, sonra asasını tekrar gizli merdivenin kapısına doğrulttu. Büyük bir gürültü ve ciyaklamayı, Kılkuyruk'un merdivenlerden aceleyle yukarı çıkma sesleri takip etti.</p><p class="calibre9">“Özür dilerim,” dedi Snape. “Son zamanlarda kapı dinlemeye başladı, ne yapmaya çalıştığını bilmiyorum... Ne diyordun, Narcissa?”</p><p class="calibre9">Derin bir nefes aldı ve anlatmaya başladı.</p><p class="calibre9">“Severus, biliyorum burada olmamam lazım, kimseye bir şey anlatmamam söylendi, ama-”</p><p class="calibre9">“Öyleyse diline hâkim ol!” diye hırladı Bellatrix. “Özellikle de şimdiki ekipte!”</p><p class="calibre9">“Şimdiki ekip?” diye tekrar etti Snape alaycı bir sesle. “Ve benim bundan ne anlamam gerekiyor, Bellatrix?”</p><p class="calibre9">“Sana güvenmediğimi, Snape, senin de gayet iyi bildiğin gibi!”</p><p class="calibre9">Narcissa ağlıyormuşçasına iç çekti ve elleriyle yüzünü kapadı. Snape bardağı masaya koydu ve tekrar oturdu, elleri koltuğun üzerindeydi, Bellatrix'in ters ters bakan yüzüne gülümsedi.</p><p class="calibre9">“Narcissa, bence Bellatrix'in içindekileri kusmasını dinlemeliyiz; bu sıkıcı yarıda kesilmeleri önler. Pekâlâ, devam et, Bellatrix,” dedi Snape. “Bana güvenmemene sebep olan şey ne?”</p><p class="calibre9">“Yüz tane sebep var!” diye bağırdı, kanepenin arkasından uzun adımlarla masaya doğru gidip bardağını hızla masaya çarparak. “Nereden başlayayım! Karanlık Lord gücünü yitirdiğinde neredeydin? Neden ortadan kaybolduğu zaman onu bulmak için en ufak bir harekette bulunmadın? Dumbledore'un yanında yaşadığın onca yıl boyunca ne yaptın? Neden Karanlık Lord'un Felsefe Taşı'nı elde etmesini engelledin? Neden Karanlık Lord'un yeniden doğuşu sırasında hemen gelmedin? Birkaç hafta önce, biz, Karanlık Lord için kehaneti ele geçirmeye çalışırken neredeydin? Ve neden, Snape, beş sene boyunca senin merhametine kalmış durumdayken, Harry Potter hala hayatta?”</p><p class="calibre9">Durdu, göğsü hızla şişip iniyordu, yanakları kızarmıştı. Arkasında, yüzü hala elleriyle kapalı olan Narcissa, hareketsizce oturuyordu.</p><p class="calibre9">Snape gülümsedi.</p><p class="calibre9">“Sana cevap vermeden önce - ah evet, Bellatrix, cevap vereceğim! Söyleyeceklerimi ve Karanlık Lord'a ihanet ettiğim masalının asılsız olduğunu, diğer arkamdan konuşanlara iletebilirsin. Cevap vermeden önce, bir şey sormama izin ver. Gerçekten, Karanlık Lord'un bu soruların her birini tek tek sormadığını mı düşünüyorsun? Ve eğer ben yeteri kadar tatmin edici cevaplar vermeseydim, şu anda karşında oturup, seninle konuşuyor olabilir miydim sanıyorsun?”</p><p class="calibre9">Bellatrix duraksadı.</p><p class="calibre9">“Sana inandığını biliyorum, ama...”</p><p class="calibre9">“Yoksa yanıldığını mı düşünüyorsun? Ya da onu bir şekilde kandırdığımı mı? Karanlık Lord'u, en büyük büyücüyü, dünyanın gördüğü en becerikli Zihnefendar'ı kandırmak?”</p><p class="calibre9">Bellatrix bir şey demedi, ama ilk kez az da olsa rahatsız olmuş görünüyordu. Snape konunun üzerinde durmadı. Tekrar içkisini aldı, tek yudumda bitirdi ve devam etti. “Karanlık Lord güçten düştüğünde nerede olduğumu merak ediyorsun. Bana emrettiği gibi Hogwarts Cadılık ve Büyücülük Okulu'ndaydım, çünkü Albus Dumbledore hakkında casusluk yapmamı istemişti. Karanlık Lord'un emri olduğundan işi almaya cüret ettiğimi biliyorsun, değil mi?”</p><p class="calibre9">Bellatrix neredeyse fark edilmeyecek bir şekilde, onaylarcasına başını bir yukarı bir aşağı salladı ve sonra ağzını açtı, ama Snape önce davrandı.</p><p class="calibre9">“Ortadan kaybolduğunda, onu bulmak için neden çabalamadığımı soruyorsun. Avery, Yaxley, Carrows'lar, Greyback, Lucius ile birlikte” - kafasını Narcissa'ya doğru hafifçe eğdi - “aynı nedenden dolayı. İşinin bittiğine inanıyordum. Bununla övünmüyorum, yanılmıştım, ama öyle işte... Eğer, o zaman inançlarını kaybedenleri affetmeseydi, şu anda çok az sayıda müride sahip olurdu.”</p><p class="calibre9">“Bana sahip olurdu!” dedi Bellatrix hırsla. “Onun için Azkaban'da yıllarını geçiren bana!”</p><p class="calibre9">“Evet, gerçekten, takdire değer,” dedi Snape sıkılmış bir sesle. “Belki yardımcı olsaydım, hapiste onun için bu kadar yatmamış olurdun, ama iyi niyetin şüphe edilmeyecek kadar güzel-”</p><p class="calibre9">“İyi niyet!” diye haykırdı; öfkesinden çılgına dönmüş gibiydi. “Ben Ruh Emiciler'e katlanırken, sen Hogwarts'ta kalıp rahatça Dumbledore'un evcil hayvanı rolünü oynadın!”</p><p class="calibre9">“Tam olarak değil,” dedi Snape soğukça. “Karanlık Sanatlara Karşı Savunma öğretmenliğini bana vermeyecekti, bildiğin gibi. Şey gibi düşünüyordu, ee, beni kötü yola sürükleyeceğini, beni eski halime döndüreceğini.”</p><p class="calibre9">“Senin, Karanlık Lord için olan fedakârlığın bu muydu, gözde dersini öğretmemek mi?” diye alay etti Bellatrix. “Neden orada o kadar zaman kaldın, Snape? Dumbledore hakkında, öldüğüne inandığın efendine casusluk yapmak için mi?”</p><p class="calibre9">“Hemen hemen,” dedi Snape, “Buna karşın, Karanlık Lord görevimi hiç bırakmadığım için memnun: On altı senelik bilgi birikimim vardı, yani Azkaban'ın ne kadar kötü olduğu hakkında bitmek bilmeyen anılardan daha işe yarar bir yeniden hoş geldin hediyesi.”</p><p class="calibre9">“Ama kaldın-”</p><p class="calibre9">“Evet, Bellatrix, kaldım” dedi Snape, ilk kez sabrını yitirdiğini belli ederek. “Azkaban'a tıkılmaya tercih edeceğim bir işim vardı. Ölüm Yiyenler'i avlıyorlardı, biliyorsun. Dumbledore'un koruması beni hapsinin dışında tutuyordu; en uygunu oydu ve ben de kullandım. Tekrar ediyorum: Karanlık Lord kaldığımdan dolayı beni şuçlamıyor, peki sen neden yapıyorsun anlamıyorum.”</p><p class="calibre9">“Sanırım ikinci bilmek istediğin,” diye devam etti Snape, sesini biraz daha yükselterek, çünkü Bellatrix sözünü kesmeye hazırlanıyordu, “neden Karanlık Lord ve Felsefe Taşı arasında durduğum. Bunun cevabı kolay. Bana güvenip güvenemeyeceğini bilmiyordu. O da, tıpkı senin gibi, sadık bir Ölüm Yiyen'den Dumbledore'un yardakçısına dönüştüğümü düşünüyordu. Acınacak durumdaydı, çok zayıf ve vasat bir büyücünün vücudunu paylaşıyordu. Önceki müttefikleri Dumbledore'a ya da Bakanlığa dönmüşlerdir diye, kendini onlara açığa çıkarmaya cesaret edemedi. Bana güvenmemesi beni derinden yaralamıştı. Gücüne üç sene erken ulaşabilirdi. Sadece açgözlü ve değersiz olan Quirrell taşı çalmaya yeltendiğinde, kabul ediyorum, onu engellemek için yapabileceğim her şeyi yaptım.”</p><p class="calibre9">Bellatrix'in ağzı sanki kötü tadlı bir ilaç almışçasına büküldü.</p><p class="calibre9">“Ama o geri döndüğünde gelmedin, Karanlık İşaret'in yandığını hissettiğinde hemen ona gelmedin-”</p><p class="calibre9">“Doğru. İki saat sonra geldim. Dumbledore'un emri üzerine geldim.”</p><p class="calibre9">“Dumbledore'un emri üzerine-?” diye başladı nefret dolu bir tonla.</p><p class="calibre9">“Düşün!” dedi Snape tekrardan sabırla. “Düşün! İki saat beklemeyle, yalnızca iki saatle, Hogwarts'taki casusluk görevimin kalıcı olmasını garanti altına aldım! Dumbledore'un, yalnızca o emir verdi diye Karanlık Lord'un tarafına geçtiğimi düşünmesini sağlayarak, onun ve Zümrüdüanka Yoldaşlığı'nın hakkındaki tüm bilgileri ulaştırabilecektim! İyice düşün, Bellatrix: Karanlık İşaret, aylardır gittikçe belirginleşiyordu. Geri dönmek üzere olduğunu biliyordum, bütün Ölüm Yiyenler bilir! Ne yapmak istediğimi düşünecek çok zamanım vardı, bir sonraki hamlemi planlamak için, Karkarof gibi kaçmak için, değil mi?”</p><p class="calibre9">“Seni temin ederim, Dumbledore'un kendi adamı olduğumu düşünmesine rağmen, Karanlık Lord'a ona sadık kaldığımı anlattığımda, geç kalmamdan kaynaklanan hoşnutsuzluğu tamamen ortadan kayboldu. Evet, Karanlık Lord, onu sonsuza dek terk ettiğimi düşündü, ama yanılmıştı.”</p><p class="calibre9">“Ama ne işe yaradın?” diye dudak büktü Bellatrix. “Ne gibi yararlı bilgiler edindik senden?”</p><p class="calibre9">“Bilgilerim direkt olarak Karanlık Lord'a iletilir,” dedi Snape. “Eğer seninle paylaşmamayı seçiyorsa-”</p><p class="calibre9">“Benimle her şeyini paylaşır!” dedi Bellatrix bir anda patlayarak. “Beni en vefalı, en sadık müridi olarak-”</p><p class="calibre9">“Öyle mi?” dedi Snape, sesinden inanmadığı anlaşılıyordu. “Bakanlık fiyaskosundan sonra da mı?”</p><p class="calibre9">“Benim suçum değildi!” dedi Bellatrix kızararak. “Eskiden Karanlık Lord en değer verdiği şeyi emanet ederdi bana, eğer Lucius-”</p><p class="calibre9">“Sakın - sakın kocamı suçlamaya kalkışma!” dedi Narcissa kardeşine bakarak, alçak ama etkili bir sesle.</p><p class="calibre9">“Suçluluk payı aramak gereksiz,” dedi Snape yumuşak bir sesle. “Olan, oldu.”</p><p class="calibre9">“Ama senin tarafından değil!” dedi Bellatrix öfkeyle. “Hayır, diğerlerimiz tehlike içindeyken, sen, bir kez daha yoktun, değil mi, Snape?”</p><p class="calibre9">“Geride kalmam emredildi,” dedi Snape. “Belki Karanlık Lord'la aynı fikirde değilsindir, belki Ölüm Yiyenler'le Zümrüdüanka Yoldaşlık'ı arasındaki bir savaşa katılırsam Dumbledore'un farkına varmayacağını düşünüyorsundur? Ve -bağışla beni- tehlikeden bahsediyorsun... Altı tane gençle savaşıyordunuz, değil mi?”</p><p class="calibre9">“Senin de çok iyi bildiğin gibi, çok geçmeden Yoldaşlığın yarısının gelmesiyle birlikte birleşmiştiler!” diye hırladı Bellatrix. “Ve, hazır Yoldaşlık konusu açılmışken hala karargahın yerini söyleyemeyeceğin konusunda ısrar ediyorsun, değil mi?”</p><p class="calibre9">“Sır Tutucu ben değilim; yerin ismini söyleyemem. Büyü olaylarının nasıl işlediğini anlıyorsun, sanırım? Karanlık Lord, Yoldaşlık hakkında ona ulaştırdığım bilgilerden hoşnut. Bu bilgiler, büyük ihtimalle senin de tahmin ettiğin gibi, son günlerde esir alma olayları, Emmeline Vance'in ölümü ve Sirius Black'ten kurtulmak için bize kesinlikle yardım etti, sana onun işini bitirme şerefini bahşettim.”</p><p class="calibre9">Başını eğdi ve Bellatrix'i tebrik etti. Bellatrix'in yüz ifadesi yumuşamadı.</p><p class="calibre9">“Son sorumu atlıyorsun, Snape. Harry Potter. Geçtiğimiz beş sene boyunca onu her durumda öldürebilirdin. Yapmadın. Neden?”</p><p class="calibre9">“Bu konuyu Karanlık Lord'la konuştun mu?” diye sordu Snape.</p><p class="calibre9">“O... son zamanlarda, biz... ben sana soruyorum, Snape!”</p><p class="calibre9">“Eğer Harry Potter'ı öldürmüş olsaydım; Karanlık Lord yeni bedenine kavuşup yenilmez olmak için onun kanını kullanamayacaktı-”</p><p class="calibre9">“Çocuğu kullanacağını önceden gördüğünü mü iddia ediyorsun!” diye alay etti.</p><p class="calibre9">“İddia etmiyorum; planları hakkında en ufak bir fikrim yoktu; zaten Karanlık Lord'un öldüğünü düşündüğümü açık açık söylüyorum. Anlatmak istediğim sadece, Karanlık Lord'un Harry'nin hayatta kalmış olmasından dolayı neden üzgün olmadığı, en azından bir sene öncesine kadar...”</p><p class="calibre9">“Ama neden sağ kalmasına izin verdin?”</p><p class="calibre9">“Beni anlamıyor musun? Beni Azkaban'dan uzak tutan yalnızca Dumbledore'un korumasıydı! Sence favori öğrencisini öldürmem karşıma geçmesine neden olmaz mıydı? Ama bundan daha fazlası da var. Sana hatırlatmalıyım ki, Harry Potter Hogwarts'a ilk geldiğinde hala, kendisinin harika bir kara büyücü olduğu ve Karanlık Lord'un saldırısından nasıl hayatta kaldığı hakkında birçok hikâye ve söylenti dolaşıyordu. Gerçekten, Karanlık Lord'un çok sayıda müridi, Potter'ın bizi tekrar bir amaç için bir araya getirebilecek düzeyde olduğunu düşündü. Merak ettiğimi kabul ediyorum ve onu, şatoda aptal bir durumda olduğu sırada öldürmeye o kadar da hevesli değildim.”</p><p class="calibre9">“Tabii ki, alışılmışın dışında bir yeteneği olmadığını anlamam kısa sürdü. Birçok sıkıcı ve zor anları, yalnızca sırf şans ve bazı yenetekli arkadaşlarının bir araya gelmesi sonucunda atlattı. Notları vasat olmasına rağmen, babası kadar tiksindirici ve halinden memnundu. Onu, ait olmadığına inandığım Hogwarts'tan attırmak için elimden geleni yaptım, ama onu öldürmek ya da gözümün önünde öldürülmesine izin vermek? Dumbledore'un dibinde böyle bir riske girmem için aptal olmam gerekirdi.”</p><p class="calibre9">“Ve bütün bunlardan sonra, Dumbledore'un senden hiç şüphe etmediğine inanmamız gerekiyor, öyle mi?” diye sordu Bellatrix. “Senin gerçek sadakatin hakkında hiçbir fikri yoktu ve sana hala tamamıyla inanıyor, öyle mi?”</p><p class="calibre9">“Rolümü iyi oynadım,” dedi Snape. “Ve Dumbledore'un en büyük zaafını unutuyorsun: İnsanların iyi olabileceklerine inanır. Onun tarafına geçtiğimde, Ölüm Yiyenlik günlerim sırasında yaptıklarımdan ne kadar pişman olduğum hakkında palavralar attım ve kollarını açarak beni kucakladı - buna rağmen, söylediğim gibi, Karanlık Sanatlar'a yaklaşmama bile izin vermedi. Dumbledore çok büyük bir büyücü - ah evet, öyle” (Bellatrix'in çıkardığı ses üzerine), “Karanlık Lord bunun doğruluğunu kabul ediyor. Bununla birlikte, Dumbledore'un yaşlandığını söylemekten mutluluk duyuyorum. Geçen ay Karanlık Lord'la yaptığı düello yüzünden sarsıldı. Tepkileri eskisinden daha da yavaşlamıştı, bu yüzden ciddi bir yaralanma yaşadı. Ama bunca yıl içinde, Severus Snape'e olan güvenini yitirmedi ve yalanlarım Karanlık Lord için çok değerli oldu.”</p><p class="calibre9">Bellatrix hala düşünceli görünüyordu, Snape'e sonraki saldırısının en iyisinin ne olduğuna karar verememiş gibiydi. Onun sessizliğini avantaj bilen Snape, kız kardeşine döndü.</p><p class="calibre9">“Şimdi... Benden yardım istemeye mi gelmiştin, Narcissa?”</p><p class="calibre9">Narcissa kafasını kaldırıp baktı, umutsuz görünüyordu.</p><p class="calibre9">“Evet, Severus. Sanırım - sanırım bana yardım edebilecek tek kişi sensin, başka gidecek kimsem yok. Lucius hapiste ve...”</p><p class="calibre9">Gözlerini kapadı ve göz kapaklarının ardından iki iri gözyaşı süzüldü.</p><p class="calibre9">“Karanlık Lord konuşmamı yasakladı,” diye devam etti Narcissa, hala gözleri kapalı olarak. “Kimsenin plandan haberdar olmasını istemiyor... Bu... Çok gizli. Ama-”</p><p class="calibre9">“Eğer yasakladıysa, konuşmamalısın,” dedi Snape bir kerede. “Karanlık Lord'un sözü kanundur.”</p><p class="calibre9">Narcissa güçlükle soluk alıp veriyordu. Bellatrix eve girdiği andan beri ilk kez hoşnut olmuşa benziyordu. “İşte!” dedi zafer çığlığıyla. “Snape bile konuşma dediğine göre, sessizliğini koru!”</p><p class="calibre9">Ama Snape ayaklanıp uzun adımlarla küçük pencereye yürüdü ve perdenin arkasından terkedilmiş sokağa dikkatle baktı. Ve sonra hızla sürüyerek perdeyi kapadı, kaşlarını çatarak tekrar Narcissa'ya döndü.</p><p class="calibre9">“Planı biliyorum,” dedi kısık sesle. “Karanlık Lord'un söylediği az sayıda kişiden biriyim. Yine de, bilmiyor olabilirdim, Narcissa, Karanlık Lord'a olan bu büyük ihanetinden dolayı suçlanabilirdin.”</p><p class="calibre9">“Kesinlikle biliyorsundur diye düşündüm!” dedi Narcissa, daha rahat nefes alarak. “Sana çok güveniyor, Severus...”</p><p class="calibre9">“Planı biliyor musun?” dedi Bellatrix, kısa süren hoşnut olmuş yüz ifadesinin yerini öfke aldı. “Biliyor musun?”</p><p class="calibre9">“Elbette,” dedi Snape. “Ama nasıl bir yardım istiyorsun, Narcissa? Eğer Karanlık Lord'un fikrini değiştirmesi için onu ikna edebileceğimi hayal ediyorsan, sanırım umut yok, hem de hiç.”</p><p class="calibre9">“Severus,” diye fısıldadı, yaşlar solgun yanaklarından aşağı doğru kayarken. “Oğlum... Tek oğlum...”</p><p class="calibre9">“Draco övünüyor olmalı,” dedi Bellatrix kayıtsızca. “Karanlık Lord ona çok büyük bir onur bahşediyor. Ve Draco için şunu söyleyebilirim: görevinden kaçmıyor, kendini kanıtlama şansı bulduğu için memnun ve heyecanla bekliyor-”</p><p class="calibre9">Narcissa gözlerini Snape'e dikip, yalvararak ağlamaya başladı.</p><p class="calibre9">“Çünkü henüz on altı yaşında ve nasıl yalanlar döndüğü konusunda en ufak bir fikri yok! Neden, Severus? Neden benim oğlum? Bu çok tehlikeli! Bu Lucius'un hatasının intikamı, biliyorum!”</p><p class="calibre9">Snape bir şey söylemedi. Gözyaşlarından uzağa baktı, ama onu duymuyormuş gibi davranamadı. “Bu yüzden Draco'yu seçti, değil mi?” diye üsteledi. “Lucius'u cezalandırmak için?”</p><p class="calibre9">“Eğer Draco başarılı olursa,” dedi Snape, Narcissa'dan uzağa bakmayı sürdürerek, “diğerlerinden daha yüksek bir onurla onurlandırılacak.”</p><p class="calibre9">“Ama başaramayacak!” diye hıçkırarak ağladı Narcissa. “Nasıl olur da Karanlık Lord'un kendisi-?” Bellatrix bir anda soluğunu içine çekti; Narcissa sinirlerine hâkim olamıyor gibiydi.</p><p class="calibre9">“Demek istediğim... Henüz kimse başaramadı... Severus... lütfen... Sen, her zaman Draco'nun en sevdiği öğretmeni oldun... Lucius'un eski arkadaşısın... yalvarıyorum sana... Karanlık Lord'un en değerli, en güvendiği danışmanısın... Onunla konuşacak mısın, onu ikna edecek misin?”</p><p class="calibre9">“Karanlık Lord ikna olmayacak ve ben bunu deneyecek kadar aptal değilim,” dedi Snape bıkkınlıkla. “Karanlık Lord Lucius'a kızgın değilmiş gibi davranamam. Sorumluluk Lucius'ta olmalıydı. Kendini yakalattı, diğerleriyle birlikte kehaneti getirmesi gerekirken başarısızlığa uğradı. Evet, Karanlık Lord kızgın, Narcissa, çok kızgın hem de.”</p><p class="calibre9">“Öyleyse haklıyım, Draco'yu intikam almak için seçti!” diye tıkandı Narcissa. “Başarılı olmasını değil, denerken ölmesini istiyor!”</p><p class="calibre9">Snape bir şey söylemeyince, Narcissa sahip olduğu azıcık hâkimiyetini de yitirmiş göründü.</p><p class="calibre9">Ayağa kalktı ve Snape'i şaşırtarak cüppesinin yakasını tuttu. Yüz yüzeydiler, gözyaşları göğsüne damlayan Narcissa nefes nefeseydi, “Bunu yapabilirsin. Bunu Draco yerine yapabilirsin, Severus. Sen başarırsın, tabii ki başarırsın ve seni hepimizin ötesinde ödüllendirir-”</p><p class="calibre9">Snape, cüppesini sıkıca kavramış olan Narcissa'nın bileğini tuttu ve cüppesinden kurtardı. Gözyaşlarıyla dolu yüzüne bakarak, yavaşça, “Zaten sonunda benim yapmamı isteyeceğini düşünüyorum. Ama ilk Draco'nun denemesi gerektiğine karar verdi. Görüyorsun, eğer Draco beklenmedik bir şekilde kazanırsa, Hogwarts'ta biraz daha kalabilecek ve işe yarar casusluk görevimi sürdürebileceğim.”</p><p class="calibre9">“Diğer bir şekilde, Draco'nun ölüp ya da ölmemesi onun için bir şey fark etmiyor!”</p><p class="calibre9">“Karanlık Lord çok kızgın,” diye tekrarladı Snape yavaşça. “Kehaneti duyamadı. Senin de benim kadar iyi bildiğin gibi, Narcissa, kolayca affetmez.”</p><p class="calibre9">Narcissa dizlerinin üzerine çökerek, yerde, hıçkıra hıçkıra ve inleyerek ağladı. “Oğlum... Tek oğlum...”</p><p class="calibre9">“Gurur duymalısın!” dedi Bellatrix zalimce. “Eğer oğullarım olsaydı hepsini Karanlık Lord'un hizmetine vermekten memnuniyet duyardım!”</p><p class="calibre9">Narcissa küçük, umutsuz bir çığlık attı ve uzun sarı saçlarını kavradı. Snape onu durdurdu. Kollarından tutarak ayağa kaldırdı ve kanepeye oturmasını sağladı. Sonra şarap doldurdu ve bardağı Narcissa'nın eline sıkıştırdı.</p><p class="calibre9">“Narcissa, bu kadar yeter, iç şunu. Beni dinle.”</p><p class="calibre9">Bir süre durdu; şarabı ağzına götürerek titrekçe bir yudum aldı.</p><p class="calibre9">“Belki... Draco'ya yardım etmem mümkün olabilir.”</p><p class="calibre9">Narcissa ayağa kalktı, yüzü kâğıt kadar beyazdı; gözleri irileşmişti.</p><p class="calibre9">“Severus -ah, Severus- ona yardım eder misin? Zarar görmemesini sağlar mısın?”</p><p class="calibre9">“Deneyebilirim.”</p><p class="calibre9">Bardağını masanın karşısına doğru savuran Narcissa koltuğundan kayıp dizleri üzerine çöktü; Snape'in ayaklarına kapandı, onun elini iki eliyle birlikte kavradı ve dudaklarını üzerine yerleştirdi.</p><p class="calibre9">“Eğer onu koruyacaksan... Severus, yemin eder misin?” Bozulmaz Yemin eder misin?”</p><p class="calibre9">“Bozulmaz Yemin?”</p><p class="calibre9">Snape'in yüzü ifadesizdi, anlaşılmıyordu. Yine de Bellatrix bir zafer edasıyla kıkırdadı.</p><p class="calibre9">“Dinlemiyor musun, Narcissa? Ah, eminim deneyecektir. Sıradan, boş, asla gerçekleştirilmeyecek sözler... Ah, Karanlık Lord'un emri üzerine tabii ki!”</p><p class="calibre9">Snape Bellatrix'e bakmadı. Narcissa elini tutmaya devam derken, siyah gözleri, Narcissa'nın ıslak mavi gözlerine odaklıydı.</p><p class="calibre9">“Elbette, Narcissa, Bozulmaz Yemin ederim,” dedi yavaşça. “Belki de kız kardeşin Yemindar'ımız olmaya razı olur.”</p><p class="calibre9">Bellatrix'in ağzı açık kaldı. Snape, Narcissa'nın karşısında, dizleri üzerinde eğildi ve böylece aynı hizada oldular. Bellatrix'in şaşkın bakışları arasında sağ ellerini birleştirdiler.</p><p class="calibre9">“Asana ihtiyacın olacak, Bellatrix” dedi Snape soğukça. Bellatrix hala şaşkın olarak asasını çıkardı. “Ve biraz daha yaklaşman gerek,” dedi Snape.</p><p class="calibre9">Bellatrix öne doğru bir adım attı, asasını diğer ikisinin birleşmiş ellerinin üzerine yerleştirdi ve başlarında dikilir halde durdu.</p><p class="calibre9">Narcissa konuştu.</p><p class="calibre9">“Severus, oğlum Draco, Karanlık Lord'un dileklerini yerine getirmeye çalışırken ona göz kulak olacak mısın?”</p><p class="calibre9">“Olacağım,” dedi Snape.</p><p class="calibre9">Asadan çıkan, alev gibi, ince bir ışık çizgisi ellerinin etrafını kırmızı, sıcak bir telmiş gibi sardı.</p><p class="calibre9">“Ve, o zarar görmesin diye, onu korumak için elinden geleni yapacak mısın?”</p><p class="calibre9">“Yapacağım,” dedi Snape.</p><p class="calibre9">Asadan ikinci bir ışık çıkarak, bir önceki halkayla birleşip yanan bir zincir oluşturdu.</p><p class="calibre9">“Ve, kanıtlanması gerekli olanda... eğer Draco başarısız olacağa benziyorsa...” diye fısıldadı Narcissa (Snape'in eli diğer elin içinde titredi, ama geri çekmedi), “Karanlık Lord'un, Draco'ya, yerine getirmesi için emrettiği işi üstlenecek misin?”</p><p class="calibre9">Bir anlık sessizlik oldu. Bellatrix, asası diğerlerinin ellerinin üzerinde, gözlerini dört açmış bir şekilde izledi.</p><p class="calibre9">“Üstleneceğim,” dedi Snape.</p><p class="calibre9">Bellatrix'in şaşkın yüzü, asadan fırlayan üçüncü bir eşiz alevle ısınarak kızardı. Işık diğerleriyle birleşerek, birbirine kenetlenmiş elleri, ateşten bir yılanmışçasına kavradı.</p><p class="calibre7" style="margin:0pt; border:0pt; height:1em"> </p><div class="mbppagebreak" id="calibre_pb_4"></div>
</body></html>
