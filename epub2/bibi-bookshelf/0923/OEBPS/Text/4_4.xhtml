<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  
<link href="../Styles/main.css" type="text/css" rel="stylesheet"/>
</head>

<body>
  <h1>Dördüncü Bölüm</h1>

  <h2>I</h2>

  <p class="nonindent">İnsan can çekişen bir hayvan gördüğü zaman, bütün varlığını bir dehşet duygusu sarar; çünkü hayvanın vücudunu meydana getiren, varlığının özü olan bir şey, bir canlı, gözlerinin önünde apaçık bir şekilde silinmekte, yok olmaktadır. Ama ölen bir insansa, hele sevilen bir kişi ise o zaman onun yok oluşu, yaşamının sona ermesi karşısında dehşetten başka, içten bir parçalanma duygusu uyanır ve yürekte yara açılır. Öyle bir yara ki tıpkı vücutta açılan bir yara gibi, bazen insanı öldürür, bazen de kendiliğinden kapanır, ama öyle de olsa, böyle de olsa her zaman için için sızlar ve her zaman dışarıdan biri ona dokunur da yarayı yeniden deşer diye bir korku duyulur.</p>

  <p>Prens Andrey’in ölümünden sonra Nataşa da Prens Mariya da aynı duygular içindeydi, ikisi de başlarının üzerinde asılı duran tehdit edici ölüm bulutunun altında büzülmüş, gözlerini sımsıkı kapamışlardı: Onları tekrar yaşama çevirmeye cesaretleri yoktu. Henüz açık olan yaralarını, deşecek, onlara acı çektirecek dokunuşlardan dikkatle koruyorlardı. Sokaktan hızlı hızlı geçen bir fayton, yemeğin hazır olduğunu hatırlatış, bir hizmetçinin hazırlanması, gerekli bir giysi konusunda sorulan bir soru ve en kötüsü yürekten gelmeyen hafif bir ilgi gösterisi, yarayı acı duyuracak biçimde deşiyor, hatta bir hakaret etkisi yapıyor ve o vazgeçilmez derin sessizlik içinde hayallerinde duydukları o korkunç, o ciddi bir anlam taşıyan koroya kulak vermelerine engel oluyor, bir an için gözlerinin önüne serilen o sonsuz, esrarengiz derinliklere dalmaktan onları alıkoyuyordu.</p>

  <p>Ancak baş başa oldukları vakit, hiçbir şey onlarda bir kırgınlık yaratmıyor, acı duyurmuyordu. Aralarında pek az konuşuyorlardı. Konuştuklarında da en önemsiz maddelerden söz ediyorlardı. İkisi de birbirlerine gelecekle ilgisi olan herhangi bir şeyi hatırlatmaktan aynı şekilde kaçınıyorlardı.</p>

  <p>İleride bir yaşam olabileceğini kabul etmek, onlara Prens Andrey’in anısına hakaret gibi görünüyordu. Ölenle ilgisi olan herhangi bir konudan söz etmemek için daha büyük bir dikkat gösteriyorlardı. Onlara yaşadıkları, duydukları şeyler sözle anlatılamaz gibi geliyordu. Sanıyorlardı ki onlara yaşamın herhangi bir ayrıntısını hatırlatan her söz, gözlerinin önünde olup biten yüce olayın kutsallığını bozuyordu.</p>

  <p>Konuşmaktan sürekli olarak kaçınma, Prens Andrey’den söz etmeye yöneltecek bir konuya hiç temas etmemek için gösterdikleri çaba, yasak konuların sınırı üzerindeki bütün bu duraklamalar, hayallerinde yaşattıklarını daha belirli, daha kesin olarak canlandırıyordu.</p>

  <p>Ama tertemiz, tam bir hüzün, tıpkı tertemiz ve tam bir sevinç gibi imkânsızdı. Önce Prenses Mariya, kendi kaderi konusunda bağımsız bir söz sahibi, bir vasi ve yeğenini terbiye eden bir eğitmen olarak ilk iki hafta içinde yaşadığı bu hüzün dünyasından tekrar günlük yaşantıya döndü. Akrabalarından karşılık verilmesi gereken bir mektup almıştı; Nikolenka’yı yatırdıkları oda rutubetliydi, çocuk öksürmeye başlamıştı. Alpatiç, işlerin ne durumda bulunduğunu bildirmek ve yıkılmamış olarak duran, ancak biraz tamir gerektiren Moskova’daki, Vozdivijenski’deki eve taşınmayı teklif etmek için Yaroslavl’a gelmişti. Hayat durmuyordu; yaşamak gerekiyordu.</p>

  <p>İçinde yaşadığı yalnızlıktan ve derin düşünceler âleminden ayrılmak Prenses Mariya’ya ne kadar zor gelirse gelsin, Nataşa’yı tek başına bırakmak, içinde ne derece acıma ve utanca benzer bir duygu uyandırırsa uyandırsın, yaşamla ilgili sorunlarla ilgilenmesi gerekiyordu. Bu yüzden elinde olmayarak kendini onlara kaptırdı. Alpatiç’le birlikte hesaplar yapıyor, yeğeni hakkında Dessalles ile tartışıyor ve Moskova’ya dönüşünün hazırlıkları için emirler veriyordu.</p>

  <p>Nataşa tek başına kalmıştı; Prenses Mariya yola koyulmak için uğraşıp didinmeye başladığından bu yana, ondan da uzaklaşmaya başlamıştı.</p>

  <p>Prenses Mariya kontese, Nataşa’nın da onunla birlikte Moskova’ya gitmesine izin vermelerini teklif etmiş, bunun üzerine Nataşa’nın annesi ile babası, kızlarının her gün biraz daha zayıf düştüğünü fark ederek ve değişikliğin, aynı zamanda Moskova’daki doktorların ona yararlı olacağını düşünerek teklifi sevinçle kabul etmişti.</p>

  <p>Nataşa teklifi kendisine haber verdiklerinde:</p>

  <p>– Ben bir yere gitmem! Rica ederim beni rahat bırakın! diye karşılık vermiş, sonra acı çektiği için değil de öfkelendiğinden ötürü gözyaşlarını güçlükle tutarak odadan çıkmıştı.</p>

  <p>Prenses Mariya’nın onu böyle acı çekerken tek başına bıraktığını hissettiğinden beri, zamanının büyük kısmını odasında tek başına, ayaklarını divanın üzerine çekip bir köşeye büzülerek, gergin parmaklarıyla bir şeyler yırtarak ya da ayıklayarak geçiriyor, gözleri nereye takılırsa oraya donuk, hareketsiz, esrarlı bir bakışla bakıp duruyordu. Yalnızlık onu bitiriyor, onu için için kemiriyordu, ama kendisi için bu zorunlu bir şeydi. Biri yanına girdi mi hemen ayağa kalkıyor, pozunu ve bakışlarındaki ifadeyi değiştiriyor, eline bir kitap ya da dikilecek bir şey alıyor, açıkça belli ettiği bir sabırsızlıkla kendisini rahatsız etmiş olanın gitmesini bekliyordu.</p>

  <p>Ona öyle geliyordu ki biraz daha beklese ruhunun yöneldiği, ama çözmeye yeteneklerinin yetmediği o korkunç sorunu hemen çözüverecekti.</p>

  <p>Aralık ayının sonuydu; Nataşa, üzerinde siyah yünlü bir giysiyle, saçları rastgele örülüp bağlanmış, zayıflamış ve yüzü solmuş olarak divana çıkıp ayaklarını altına alıyor, köşeye oturup, gergin bir tavırla kuşağının ucunu çekiştiriyor, aşağıya sarkıtıyor, düzeltiyor, sonra gözlerini gene kapının köşesine dikip öyle kalıyordu.</p>

  <p>Baktığı yer, Prens Andrey’in gittiği, yaşam çizgisinin ötesindeki yerdi ve yaşamın bu öbür yanı, şimdiye dek hiç aklından geçirmediği bir şeydi. Daha önce ona bu kadar uzak, bu kadar inanılmaz görünen bu bölge, şimdi yaşamını bir boşluk, yıkıntı, baştan başa acı ve hakaret olarak gördüğü bir sırada daha kolay anlaşılır, daha yakın, daha rahatça benimseyeceği bir dünya gibi görünüyordu.</p>

  <p>Prens Andrey’in bulunduğunu bildiği noktaya bakıp duruyordu; ama onu bu dünyada olduğundan daha değişik bir hava içinde görmüyordu. Prens Andrey, gözünün önünde gene Mitişi’de, Troitza’da ve Yaroslavi’da olduğu gibi canlanıyordu. Yüzünü görüyor, sesini işitiyor, onun sözlerini ve kendi söylediklerini tekrarlıyor, bazen de kendi kendine o zamanlar ona söyleyebileceği daha başka sözler uyduruyordu.</p>

  <p>İşte Prens Andrey, sırtında kadife kürklü robdöşambrı ile koltuğunda, dirseğini dayamış, başını da zayıf, solgun elinin üzerine bırakmış olarak oturuyor... Göğsü korkunç bir şekilde içeriye çökmüş; omuzları yukarı kalkmış. Dudakları sımsıkı kapalı. Gözleri pırıl pırıl, solgun alnı ikide bir buruşuyor, sonra gene düzeliyor. Bir ayağı belirsiz bir titreyişle hızlı hızlı sarsılıp duruyor. Nataşa biliyor ki o anda Prens Andrey kendi kendine korkunç bir acıyla savaşıyor, “Ama nedir bu acı? Nedir? Neden böyle acı çekiyor? Ne hissediyor? Duyduğu acı nasıl bir şey?” diye soruyor. Prens Andrey, onun kendisine dikkatle baktığını görüyor, gözlerini kaldırıyor ve hiç gülümsemeden konuşmaya başlıyor:</p>

  <p>– Dünyada tek bir şey korkunçtur: İnsanın ömrünün sonuna dek, acı çeken bir insana bağlanması! Bu sonu olmayan bir işkencedir!</p>

  <p>Bunu söylerken genç kızın ne düşündüğünü anlamak ister gibi keskin bir bakışla ona bakıyor.</p>

  <p>Nataşa o anda prensin bu bakışını aynı canlılıkla tekrar görüyor. Prens Andrey, gözlerini ona çevirmiş bakıyor. Nataşa da her zaman olduğu gibi bir daha ne cevap vereceğini bile düşünmeye fırsat bulamadan, o anda, aynı karşılığı veriyor:</p>

  <p>– Bu böyle sürüp gidemez! Artık böyle olmayacak, göreceksiniz siz de iyi olacaksınız. Hiçbir şeyiniz kalmayacak!</p>

  <p>Şimdi onu karşısında o zamanki haliyle görüyor, o vakit duyduklarını yaşıyordu. Prens Andrey’in bunu söylerken ona uzun uzun, hüzünlü ve ciddi ciddi baktığını hatırladı, bu sürekli bakıştaki anlamı, sitemi, umutsuzluğu anlamıştı.</p>

  <p>Şimdi kendi kendine:</p>

  <p>– Kabul ediyorum, sağ kalıp ömrünün sonuna dek acı çekseydi feci bir şey olacaktı! O zaman, onu düşünerek kendisi için feci bir şey olacağını belirtmek amacıyla bunu söylemiştim. Oysa o bunu bambaşka bir şekilde anladı. Kendimi düşünerek benim için feci bir şey olacağını ima ettim sandı. Daha o zaman yaşamak istiyor, ölümden korkuyordu. Oysa ne kaba, ne budalaca sözler söylemiştim! Ama düşüncem bu değildi ki! Ben bambaşka bir şey düşünüyordum! Düşündüğü şeyi söylemiş olsaydım “Ölmesi daha iyi olur!” derdim. Zaten gözlerimin önünde her an can çekişiyordu. Ona duygumu anlatabilseydim ne mutlu olacaktım! Şimdi ise... Artık hiçbir şey, hiç kimse yok! Acaba kendisi bunu biliyor muydu? Hayır, bilmiyordu. Artık hiçbir zaman da öğrenmeyecek. Şimdi de hiçbir zaman da! Evet, olup bitenleri artık hiç düzeltemeyeceğim.”</p>

  <p>Sonra Prens Andrey ona gene aynı sözleri söylüyordu. Ama bu sefer Nataşa hayalinde bambaşka karşılıklar veriyordu. Onu susturuyor ve “Bu sizin için feci bir şey! Benim için hiç öyle değil! Biliyorsunuz, benim için sizsiz bir yaşamın hiçbir anlamı olmaz! Sizinle birlikte acı çekmek, benim için en büyük mutluluktur,” diyordu.</p>

  <p>Prens Andrey de onun elini tutuyor, tıpkı ölümünden dört gün önce, o korkunç günün akşamı olduğu gibi parmakları arasında sıkıyordu. Nataşa da hayalinde ona daha değişik, daha tatlı, sevgi dolu sözler söylüyordu; bunları Prens Andrey’e o zaman da söyleyebilirdi. Ama ancak şimdi söyleyebiliyordu. Parmaklarını sinirli sinirli büküyor, dişlerini öfkeyle sıkıyor, kendini zorlayarak:</p>

  <p>– Seni seviyorum... seni... seviyorum seviyorum! diyordu.</p>

  <p>O zaman tatlı bir hüzün bütün varlığını sarıyor, gözleri doluveriyordu. Sonra birden kendi kendine, “İyi ama bunu kime söylüyorum? O nerede? Nasıl bir varlık oldu şimdi?” diye soruyordu. O zaman her şeye gene kupkuru, donuk bir kararsızlıkla örtülüyor, Nataşa gene gergin bir tavırla kaşlarını çatarak gözlerini onun daha önce bulunduğu yere dikiyor, oraya bakıp duruyordu. Ona öyle geliyordu ki şimdi, evet hemen şimdi, o sırrı çözecekti... Ama o eskiden bir türlü kavrayamadığı şeyin neredeyse açıklanacağını sandığı anda, kapının tokmağının gürültüyle çevrilmesi kulağını fena halde rahatsız etti. Hizmetçi Dunyaşa aceleyle, dikkatsiz bir hareketle ve yüzünde onda hiç görülmeyen korkulu bir anlamla içeriye girdi. Garip, bambaşka, heyecanlı bir tavırla:</p>

  <p>– Lütfen babanızın yanına gidin! Çabuk olun! dedi.</p>

  <p>Sonra birden hıçkırdı:</p>

  <p>– Felaket, Piyotr İlyiç’le ilgili bir mektup gelmiş...</p>

  <h2>II</h2>

  <p class="nonindent">Nataşa, bu süre içinde genel olarak bütün insanlara karşı bir yabancılık duymaktan başka, kendi ailesine karşı da bambaşka bir uzaklaşma duyuyordu. Ailede bulunan herkes, babası, annesi ve Sonya, o kadar alıştığı, o kadar her gün karşılaştığı kişilerdi ki söyledikleri bütün sözler, açıkladıkları bütün duygular, Nataşa’ya son günlerde içinde yaşadığı âleme bir hakaret olarak görünüyor, bu yüzden Nataşa onların sözlerine kayıtsız kalmanın ötesinde, bunları söyledikleri için düşmanca bakıyordu. Dunyaşa’nın Piyotr İlyiç için söylediklerini, felaketten söz ettiğini işitiyordu, ama hizmetçisinin söylediği sözlerin anlamını bir türlü kavrayamıyordu.</p>

  <p>Kendi kendine, “Başlarına nasıl bir felaket gelebilir ki? Nedir felaket saydıkları şey? Onların derdi hep eski, alışılmış, sakin bir dertti!” diye düşünüyordu.</p>

  <p>Salona girdiği anda, babası kontesin odasından çıkıyordu. Kırış kırış olan yüzü, gözyaşlarından sırılsıklamdı. Belli ki o odadan boğazını yakan, soluğunu tıkayan gözyaşlarını rahatça dökmek, hıçkıra hıçkıra ağlayabilmek için koşarak çıkmıştı. Nataşa’yı görür görmez umutsuz bir hareketle kollarını salladı ve birden o yuvarlak, o yumuşak yüzünü çirkinleştiren, bütün vücudunu hastalığa tutulmuş gibi titreten hıçkırıklarla, tıkana tıkana ağlamaya başladı:</p>

  <p>– Pe... Petya... Yanına git! Yanına! Annen... annen... seni çağrıyor.</p>

  <p>Sonra bir çocuk gibi hıçkırıklarını tutamayarak, artık gücünü yitirmiş ayaklarını hızlı hızlı hareket ettirerek iskemleye yaklaştı, üstüne yığılarak elleriyle yüzünü kapadı.</p>

  <p>Nataşa birden bütün vücudundan elektrik akımı geçmiş gibi oldu. Ne olduğunu bilmediği bir şey ona dayanılmayacak bir acı vererek yüreğine bir darbe indirdi. Korkunç bir acı duyuyordu; içinde bir şey kopuyormuş, ölüyormuş gibi duyguya kapıldı. Ama bu acıdan sonra, o ana kadar hayata dönmesini yasaklayan duygudan bir anda kurtuluverdi. Babasını görüp kapının arkasında annesinin korkunç, kulağa kaba gelen çığlığını duyar duymaz bir anda kendini, kendi derdini unuttu. Babasına doğru koştu. Ama babasının gücü kalmamış, elini sallayarak annesinin odasını işaret ediyordu. Kapı açıldı, dışarıya yüzü sapsarı olmuş, çenesi titreyen Prenses Mariya çıktı, bir şeyler söyleyerek Nataşa’nın elini tuttu. Ama Nataşa onu görmüyor, söylediklerini işitmiyordu. Hızlı hızlı kapıya yaklaştı, bir an duygularıyla savaşıyormuş gibi durdu, sonra annesinin yanına koştu.</p>

  <p>Kontes, koltuğun üzerinde garip, beceriksiz bir şekilde bütün vücudunu gererek yatıyor, başını duvara çarpıp duruyordu. Sonya ile hizmetçi kızlar elini tutuyorlardı. Kontes:</p>

  <p>– Nataşa’yı çağrın, Nataşa’yı! diye bağırıyor, çevresinde bulunanları itiyordu.</p>

  <p>– Yalan! Yalan... yalan söylüyor... Nataşa’yı çağrın! Gidin buradan hepiniz! Yalan! Öldürmüşler! Ha, ha, ha! Yalan!</p>

  <p>Nataşa dizini koltuğa dayadı, annesine doğru eğildi, onu kucakladı, sonra kendisinden beklenmeyecek bir güçle onu kaldırdı, yüzünü kendisine doğru çevirerek yanağına yapıştırdı. Bir saniye olsun susmadan:</p>

  <p>– Anneciğim! Canım anneciğim! Geldim işte, bak buradayım işte! Sevgili anneciğim! Biricik anneciğim! diye fısıldıyordu.</p>

  <p>Annesini hiç bırakmadan onunla şefkatle uğraşıyor, yastık ve su getirilmesini emrediyor, annesinin düğmelerini çözüyor, giysilerini yırtıyordu. Başını, ellerini, yüzünü öpüyor, hiç durmadan:</p>

  <p>– Biricik anneciğim, canım... sevgili anneciğim... ruhum benim, diye fısıldıyor, gözyaşlarının elinde olmadan burnunu, yanaklarını gıdıklayarak sel gibi yanaklarından aşağı süzüldüğünü hissediyordu.</p>

  <p>Kontes kızının elini tuttu, gözlerini kapadı, bir an böyle hareketsiz durdu. Sonra birden alışılmamış bir hızla doğrularak anlamsız bir tavırla çevresine bakındı. Nataşa’yı görünce var gücüyle genç kızın başını kavradı, onu sımsıkı tuttu. Sonra kızının acıdan kırışmış yüzünü kendisine doğru çevirdi, ona uzun uzun baktı. İnanamıyormuş gibi hafif bir fısıltıyla sordu.</p>

  <p>– Nataşa! Beni seviyorsun değil mi? Nataşa, sen beni aldatmazsın değil mi? Bana gerçeği olduğu gibi söyleyeceksin değil mi?</p>

  <p>Nataşa, annesine dolu dolu gözleriyle bakıyordu. Yüzünde sadece bağışlanmak için bir yalvarış, bir sevgi okunuyordu. Annesinin varlığını ezen acının hiç değilse birazını alabilmek, onu bu yükten kurtarmak için sevgisinin bütün gücüyle çabalıyordu:</p>

  <p>– Biricik anneciğim benim! diye tekrarladı.</p>

  <p>O zaman annesi, gerçekle yüz yüze geldiğini, güçlerin eşit olmadığı, kendisini zayıf hissettiği bu çatışmada, hayat dolu sevgili oğlu öldürüldüğü halde kendisinin hâlâ sağ olabileceğine inanmayı reddetti, çılgınlıklar dünyasına dalıp gerçekler dünyasından kurtuldu.</p>

  <p>Nataşa, o günün, o gecenin, ertesi günün ve ondan sonraki gecenin nasıl geçtiğini hatırlamıyordu. Uyumuyor, annesinin yanından hiç ayrılmıyordu. Nataşa’nın inatçı, sabırlı sevgisi, olayın nedenini aydınlatan bir etki ya da bir teselli gibi değil de annesini tekrar hayata döndüren çağrı gibi, her an, her yönden kontesi kucaklıyordu. Üçüncü gece, kontes birkaç dakika için sakinleşti. Nataşa da başını koltuğun koluna dayadı, gözlerini kapadı. Karyola gıcırdadı. Nataşa gözünü açtı. Kontes yatağında oturmuş, alçak sesle biriyle konuşuyordu:</p>

  <p>– Geldiğine ne kadar sevindim oğlum! diyordu. Yorulmuşsundur, çay ister misin?</p>

  <p>Nataşa kalkıp annesine yaklaştı. Kontes, kızının elini tuttu:</p>

  <p>– Yakışıklı olmuşsun! Olgunlaşmışsın!</p>

  <p>– Anneciğim, neler söylüyorsunuz?</p>

  <p>Kontes:</p>

  <p>– Nataşa! O yok artık! Yok! Yok artık! diyerek kızını kucakladı ve ilk kez ağlamaya başladı.</p>

  <h2>III</h2>

  <p class="nonindent">Prenses Mariya gidişini ertelemişti. Sonya ile prenses, Nataşa’nın yerini almak istiyor, ama bunu yapamıyorlardı. Kontesi çılgınca bir umutsuzluğa kapılmaktan bir tek Nataşa koruyabiliyordu. Nataşa üç hafta süre ile hiç annesinin yanından ayrılmadan onun odasında yaşadı, orada bir koltuğun üzerinde yatıyor, annesine yediriyor, su içiriyor, hiç durmadan onunla konuşuyordu. Konuşuyordu, çünkü kontesi yalnız onun sevgi dolu sesi sakinleştirebiliyordu.</p>

  <p>Annesinin ruhundaki yara bir türlü kapanmıyordu. Petya’nın ölümü hayatını parçalamış, yarısını alıp götürmüştü. Petya’nın ölüm haberi geldiği sırada, daha zinde ve hayat dolu, elli yaşlarında bir kadın olan kontes, aradan bir ay geçtikten sonra odasından artık yaşama karşı hiçbir ilgi duymayan, yarı ölü ihtiyar bir kadın olarak çıktı. Ama kontesi yarı yarıya öldüren o yara, yeni açılan yara, Nataşa’yı yeniden yaşama döndürmüştü.</p>

  <p>Ne kadar garip görünürse görünsün, insanın ruhunun parçalanmasından meydana gelen ruhsal bir yara, vücutta meydana gelen bir yara gibidir; vücuttaki derin yara, nasıl kenarları bitiştiği zaman iyi olmuş görünürse ruhsal bir yara da ancak içeriden dışarıya doğru fışkıran bir yaşama gücüyle kapanabilir.</p>

  <p>Nataşa’nın yarası da işte böyle kapanmıştı. Daha önce hayatın artık kendisi için bittiğini sanıyordu. Ama annesine karşı duyduğu sevgi, yaşamanın özü olan sevme gücünün içinde hâlâ canlı olarak kaldığını ona göstermişti. Sevgi uyanınca yaşama gücü de uyanıvermişti.</p>

  <p>Prens Andrey’in son günleri, Nataşa ile Prenses Mariya arasında zaten bir bağ kurmuştu. Yeni felaket ise onları birbirlerine daha çok yaklaştırdı. Prenses Mariya gidişini erteledi ve son üç hafta boyunca Nataşa’ya hasta bir çocuğu bakar gibi baktı. Genç kızın annesinin odasında geçirdiği son haftalar, vücudunun gücünü azaltmıştı.</p>

  <p>Bir gün Prenses Mariya, gün ortasında Nataşa’nın sıtmaya tutulmuş gibi titrediğini fark etti, hemen onu kendi odasına götürdü, yatağına yatırdı. Nataşa yattı. Ama Prenses Mariya perdeleri kapayıp dışarı çıkmak isteyince Nataşa onu yanına çağırdı:</p>

  <p>– Uyumak istemiyorum Mariya, biraz yanımda otursana!</p>

  <p>– Yorgunsun, uyumaya çalış!</p>

  <p>– Hayır hayır, neden beni alıp götürdün oradan? Beni arar o!</p>

  <p>Prenses Mariya:</p>

  <p>– Şimdi durumu daha iyi! Biraz önce o kadar güzel konuşuyordu ki! dedi.</p>

  <p>Nataşa yattığı yataktan odanın loşluğunda Prenses Mariya’nın yüzünü dikkatle inceliyor, “Mariya ona benziyor mu?” diye düşünüyordu. “Evet, hem benziyor hem de benzemiyor. Ama Mariya bambaşka... Yabancı, daha doğrusu benim için yepyeni, hiç bilmediğim biri! Ama beni seviyor. Ne biçim bir yüreği var onun? Bu yürekte sadece iyilik var. Ama nasıl bir iyilik? Acaba ne düşünür? Beni nasıl bir insan olarak görüyor acaba? Evet, Mariya gerçekten harikulade bir insan!”</p>

  <p>Çekingen bir tavırla Prenses Mariya’nın elini tutup, kendisine doğru çekti:</p>

  <p>– Maşa! dedi. Maşa, ben kötü yürekli değilim! Öyle olduğumu sanma. Benim için kötü şeyler düşünmüyorsun değil mi? Maşa, sevgili Maşacığım! Seni o kadar seviyorum ki! Seninle tam anlamıyla gerçek iki dost olalım.</p>

  <p>Bunu söyledikten sonra Prenses Mariya’yı kucakladı, elini yüzünü öpmeye başladı. Prenses Mariya, Nataşa’nın duygularını böyle açıklamasından hem utanç hem memnunluk duyuyordu.</p>

  <p>O günden sonra Prenses Mariya ile Nataşa arasında ancak kadınlar arasında olabilen ve tutku derecesine varan en tatlı bir dostluk kuruldu. Sık sık öpüşüyor, birbirlerine tatlı sözler söylüyor, zamanın büyük bir kısmını birlikte geçiriyorlardı. Biri dışarı çıktı mı öbürü hemen huzursuzluk duyuyor, bir an önce ona kavuşmak için acele ediyordu. Birlikte oldukları zaman, ayrı ayrı kendi başlarına kaldıkları zamandan çok daha fazla anlaştıklarını hissediyorlardı. Aralarında basit dostluktan çok daha güçlü bir duygu meydana gelmişti: Bu da ancak birlikte oldukları zaman yaşadıklarını hissettiren olağanüstü, bambaşka bir bağlılıktı.</p>

  <p>Bazen saatlerce hiç konuşmadan duruyorlardı; bazen de yatağa yattıktan sonra söze başlıyor, sabaha dek konuşuyorlardı. Çoğu zaman artık tümüyle geçmişe gömülmüş uzak anılardan söz açıyorlardı. Prenses Mariya çocukluğunu, annesini, babasını, kurduğu hayalleri anlatıyor, eskiden onun bir Hıristiyan olarak kendini feda etme duygusuna dayanan romantikliğini, kadere boyun eğişini, dine bu derece bağlılığını kayıtsız bir anlayışsızlıkla karşılayan, bunlardan yüz çeviren Nataşa, şimdi Prenses Mariya’ya sevgiyle bağlandığını hissediyordu. Bu yüzden onun geçmişteki yaşamını, kendisine anlaşılmaz görünen yönlerini bile sevmeye başlamıştı. Prenses Mariya’nın bu uysallığını ve bu kendinden fedakârlık etmek eğilimini taklit ederek kendi yaşantısında uygulamayı düşünmüyordu; çünkü yaşamda daha başka mutluluklar, sevinçler aramaya alışmıştı. Ama daha önce ona anlaşılmaz görünen bu iyilik etme eğiliminin bir başkasında içtenlikle bulunabileceğini anlamış, hatta bu duygudan hoşlanmaya başlamıştı. Nataşa’nın ilk gençlik yılları ile çocukluğuna ait hikâyeleri dinleyen Prenses Mariya da yaşamın daha önce hiç anlayamadığı yönünü bulmuştu: Yaşama inanmanın, yaşamdan zevk almanın ne olduğunu öğrenmişti!</p>

  <p>İkisi de hâlâ içlerinde yaşayan duygunun yüceliğini sözlerle bozacaklarını düşündükleri için “ondan” söz etmiyorlardı. Ama “ondan” söz etmemeleri yavaş yavaş, kendileri buna hiçbir zaman inanmadıkları halde “onu” unutmalarına yol açıyordu.</p>

  <p>Nataşa zayıflamış, sararmış, vücutça o kadar gücünü yitirmişti ki çevresinde herkes sağlık durumundan söz edip duruyor, bu da hoşuna gidiyordu. Yalnız bazen, birden, içinde yalnız bir ölüm korkusu değil, bir hastalık, bir gücünü tamamen yitirme ya da güzelliğinin birden yok oluvermesi korkusu uyanıyor, o zaman elinde olmayarak dikkatle çıplak elini inceliyor, parmaklarının zayıflığına şaşıyor, bazen de sabahtan aynada kendisine zavallı görünen uzamış yüzünü dikkatle seyrediyordu. Zaten öyle olması gerekiyormuş gibi bir his duyuyor, ama bundan ötürü bir korku, bir hüzün duymaktan kendini alamıyordu.</p>

  <p>Bir gün hızlı hızlı yukarı çıkmış, soluk soluğa kalmıştı. Bunun üzerine mahsus kendine aşağıda yapılacak bir iş bulmuş, inmiş, sonra gene koşarak yukarı çıkıp gücünü deneyerek durumunu tekrar tekrar incelemişti.</p>

  <p>Bir başka sefer de Dunyaşa’yı çağrırken sesinin titrediğini fark etmişti. O zaman hizmetçi kızın ayak seslerinden geldiğini anladığı halde gene seslenmişti. Yalnız bu kez bir zamanlar şarkı söylediği gibi göğüsten gelen dolgun sesiyle bağırmış ve kendi sesine kulak vermişti.</p>

  <p>Kendisi henüz bilmiyordu, hatta böyle bir şey kendisine söylense buna herhalde inanmayacaktı, ama ruhunu örten, parçalanamazmış hissini veren o kalın, buzlu örtünün altından yavaş yavaş incecik, körpe filizler fışkırmaya başlamıştı. Bunlar zamanla kök salacak, canlı, hayat dolu dalları ile Nataşa’yı ağırlığı altında ezen acıyı tüm olarak örteceklerdi; o kadar ki kısa bir zaman sonra bu acı, hemen hemen duyulmaz olacaktı. Ruhundaki yara ta içten, derinden iyi olmaya başlamıştı.</p>

  <p>Prenses Mariya, ocak ayının sonunda Moskova’ya gitmişti. Kont da orada doktorlarla, Nataşa’nın durumu konusunda görüşüp düşüncelerini öğrenmek için onunla birlikte gitmesini ısrarla istemişti.</p>

  <h2>IV</h2>

  <p class="nonindent">Rus ordularının Fransızları bozguna uğratmak, yollarını kesmek ve buna benzer şeyler yapmak isteğine Kutuzov’un engel olamadığı Vyazma’daki çatışmadan sonra, Fransızların sürüp giden geri çekilişi ile peşlerinden koşan Rusların harekâtı, Krasnoye’ye kadar hiç savaşılmadan sürüp gitti. Kaçış o kadar hızlı oluyordu ki Fransızların arkasından koşan Rus ordusu, onlara yetişemiyor, topçu birliklerinde de süvaride de atlar artık yürüyemeyecek hale geliyor, Fransızların ilerleyişi konusunda alınan haberler her zaman birbirini tutmuyordu.</p>

  <p>Rus ordusunun erleri kırk sekiz saatte kırk verstlik yol alınmasını gerektiren bu kesintisiz ilerleyişten öyle bitkin düşmüşlerdi ki artık daha hızlı ilerleyemiyorlardı.</p>

  <p>Ordunun ne kadar bitkin hale geldiğini anlamak için, Tarutino’dan sonraki çarpışmalarda yaralı ve ölü olarak beş binden fazla insan yitirmediği, tutsak olarak da yüzlerce insan vermediği halde, oradan yüz bin kişi ile çıkıp Krasnoye’ye yalnız elli bin kişi ile ulaşabildiğini belirtmek ve bunun ne anlam taşıdığını kavramak bile yeterlidir.</p>

  <p>Rusların Fransızları kovalarken hızlı ilerleyişleri, tıpkı düşmanın kaçmasının kendi birliklerinin üzerinde yarattığı gibi mahvedici bir etki yapıyordu. Tek ayrıntı şuydu: Rus ordusu serbest ve Fransızların başları üzerinde asılı bulunan yok olma tehdidinden yoksun olarak ilerleyebiliyordu. Ordularına ayak uyduramayan hasta Fransızlar, düşman elinde kalıyorlardı. Oysa aynı durumdaki Rusların kaldığı yer, gene kendi yurtlarıydı. Napolyon ordusunun azalmasının en önemli nedeni, harekâtın aşırı bir hızla yapılmasıydı. Bunun da en kesin delili, Rus ordularının da aynı oranda azalmasıydı.</p>

  <p>Kutuzov’un bütün gayreti, Tarutino’nun ve Vyazma’nın altında olduğu gibi, sadece Fransızlar için mahvedici olan bu geri çekilişi elinden geldiği kadar durdurmaya değil (Petersburg’dakilerin ve Rus ordusundaki generallerin tek isteği buydu), aksine buna yardım etmeye, böylece kendi ordusunun harekâtını rahatlatmaya yöneliyordu.</p>

  <p>Ama Kutuzov, orduların harekâtını yavaşlatmak ya da bekletmek için birliklerdeki yorgunluk işaretlerinden ve harekâtın hızlı olmasından ötürü meydana gelen müthiş kayıplardan başka bir neden daha görüyordu. Rus ordularının amacı Fransızları kovalamaktı. Fransızların tutacakları yol bilinmiyordu. Bu yüzden, bizim birlikler, onları izlerken Fransızlara ne kadar yaklaşırlarsa o kadar fazla yol almış oluyorlardı. Fransızların izledikleri zikzaklı yol, ancak en kısa yoldan gitmekle kesilebilirdi. Generallerin teklif ettikleri bütün ustaca manevralar, orduların bir yerden bir başka yere gidişleri ve oradan oraya geçişlerin arttırılması amacını güdüyordu. Oysa akla uygun tek amaç, bu oradan oraya gidişleri elden geldiği kadar azaltmaktı. Moskova’dan Vilna’ya bütün sefer boyunca Kutuzov’un tüm enerjisi bu amaca yöneliyordu; hem de bu amaca yönelişi geçici bir süre için rastgele değil, öylesine düşünüp taşınarak tertiplemişti ki kendine çizdiği bu yoldan bir kez olsun ayrılmadı.</p>

  <p>Kutuzov, aklıyla ya da bilimle değil, bir Rus olarak tüm varlığı ile tek tek her Rus erinin hissettiği şeyi biliyor; bunu aynı derecede hissediyordu. Anlıyordu ki Fransızlar yenilmişlerdir. Yani düşman kaçmaktadır ve yapılması gereken şey, onu yurttan kovmaktır; ama yılın bu zamanında duyulmamış bir hızla yapılan ve geçmişte bir eşi daha görülmemiş seferin tüm ağırlığını erlerle birlikte hissediyordu. Oysa generallere, özellikle Rus olmayan, başarı göstermek ya da falancayı hayretler içinde bırakmak için herhangi bir dükü ya da kralı tutsak etmek isteyen generallere öyle geliyordu ki asıl şimdi, yani her çeşit savaşın çirkin, adi, hatta anlamsız bir şey olacağı bir sırada çarpışmaya girişmek ve ne olursa olsun birini yenmek gerekiyordu. Kutuzov, bu yüzden ayaklarında kötü pabuçlar, sırtlarında ise kürksüz kaputlar bulunan yarı aç yarı tok ve bir aydır hiç savaş vermeden sayıları yarıya inmiş erlerle, en iyi koşullar altında yapılan kovalama bile bu kadar zorken kendisine sınıra kadar olan mesafenin çok daha fazlasının geçilmesini gerektiren manevra planlarının birbiri ardına sunulması karşısında omuzlarını silkmekten başka bir şey yapamıyordu.</p>

  <p>Bu nasıl olursa olsun mutlaka yararlılık göstermek, manevralar yapmak, düşmanı bozguna uğratmak ya da yolunu kesmek eğilimi, özellikle Rus orduları Fransız orduları ile burun buruna geldikleri sırada kendini gösteriyordu.</p>

  <p>Üç Fransız kolordusunu bulacaklarını sandıkları Krasnoye’nin altında da öyle oldu; orada bu kolorduları bulacaklarını düşünürlerken yanında on altı bin kişilik bir kuvvetle Napolyon’un kendisini buldular! Kutuzov’un mahvedici bir çarpışmadan kaçınmak ve kendi ordularını korumak için gösterdiği bütün çabaya rağmen, bitkin durumdaki Rus erlerinin Krasnoye dolaylarında bozguna uğramış ayrı ayrı Fransız gruplarını yok edinceye dek savaşması üç gün sürdü.</p>

  <p>Toll, savaşın planını, “<i>die erste Colonne marschiert,</i><a class="noteref" href="../Text/dipnot.xhtml#Footnote0472" id="Feedback0472">471</a> falan filan...” diye yazdı. Öyleyken her zaman olduğu gibi hiçbir şey plana göre yapılmadı. Prens Eugene Würtemberg, bulunduğu tepeden, kaçan Fransızları ateşe tutuyor, takviye kuvvetlerinin gelmesini ısrarla istiyor, ama bu kuvvetler bir türlü gelmiyordu. Fransızlar, geceleri Rusların bulunduğu yerlerin dolayından kaçarken dağılıyor, ormanlarda saklanıyor ve hepsi ellerinden geldiği kadar nerede olanak bulursa oradan ilerlemeye çalışıyorlardı.</p>

  <p>Ordunun günlük iaşesi konusunda kendisine hiçbir şey söylenmesini istemediğini söyleyen, gerektiği vakit hiçbir zaman yerinde bulunamayan, Fransızlarla görüşme heveslisi ve kendi kendine <i>“chevalier sans peur et sans reproche”</i><a class="noteref" href="../Text/dipnot.xhtml#Footnote0473" id="Feedback0473">472</a> adını veren Milarodoviç, Fransızların teslim olmaları için temsilciler gönderiyor, durmadan vakit yitiriyor, kendisine emredilenin tam tersini yapıyordu.</p>

  <p>Atını ordulara doğru sürerek süvarilere Fransızları işaret ediyor:</p>

  <p>– Bu yürüyüş kolunu size hediye ediyorum çocuklar! diyordu.</p>

  <p>Zayıf, üstü başı yırtık pırtık, güç bela yürüyen atlara binmiş süvariler, hayvanları mahmuzla, kılıçlarla dürte dürte koşturmak için büyük çaba gösterdikten sonra, eninde sonunda kendilerine “hediye edilen” askerî kola, daha doğrusu soğuktan donmuş, kaskatı hale gelmiş, aç Fransız kalabalığına yaklaşıyor, “hediye edilen” kolordu da hemen silahlarını atıyor, çoktandır istediği şeyi yerine getirerek hemen teslim oluyordu.</p>

  <p>Krasnoye’nin altında yirmi altı bin tutsak, ganimet olarak da yüzlerce top ve bir mareşal asası olduğu söylenen bir baston alındı. Ondan sonra da bu çarpışmada kim, nerede, nasıl kahramanlık gösterdi diye uzun uzun tartışmalar yapıldı. Herkes yapılana sevinmişti, ama Napolyon’u ya da hiç değilse herhangi bir kahramanı, örneğin bir mareşali tutsak etmiş olmamalarına çok üzülüyor, bu yüzden birbirlerini, özellikle Kutuzov’u çok suçluyorlardı.</p>

  <p>Tutkularıyla sürüklenen bütün bu insanlar, sadece üzücü bir gereklilik yasasını körü körüne yerine getiren insanlardan başka bir şey değildirler; ama kendilerini kahraman sayıyor, yaptıklarının en değerli, en soylu işler olduğunu sanıyorlardı. Kutuzov’u suçluyor, seferin başlangıcından bu yana, Napolyon’u yenmelerine engel olduğunu, kendi tutkularını tatmin etmekten başka hiçbir şey düşünmediğini, keten fabrikaları bölgesinde rahat ettiği için, oradan bir türlü çıkmak istemediğini, Krasnoye’deki çarpışmaları, sadece orada Napolyon’un bulunduğunu öğrenir öğrenmez ne yapacağını şaşırdığı için durdurduğunu, hatta bunu yaptığı için Napolyon’la anlaştığının bile tahmin edilebileceğini, satılmış olduğunu ileri sürüyor, buna benzer birçok şey söylüyorlardı.</p>

  <p>Tutkularının sürükleyişine kapılan çağdaşlarının böyle konuşmaları bir yana, sonraki kuşaklar ve tarih de Napolyon’u <i>grand</i>, Kutuzov’u da yabancıların yaptığı gibi kurnaz, ahlaksız, iradesiz, saraya körü körüne bağlı bir ihtiyar ya da Rusların söyledikleri gibi ne idüğü belirsiz bir insan, bir kukla, hatta sadece bir Rus adı taşıdığı için yararlı bir kişi saymıştı.</p>

  <h2>V</h2>

  <p class="nonindent">1812 ila 1813 yıllarında herkes Kutuzov’un hatalar işlediğini ileri sürerek onu açıktan açığa suçluyordu. Hükümdar ondan hoşnut değildi; hatta daha kısa bir süre önce “çok yüksek bir makamın emri üzerine” yazılmış bir tarih kitabında Kutuzov, Napolyon’un adından bile korkan, yalancı ve Krasnoye ile Berezino altında Rus ordusunu Fransızlara karşı tam bir zafer kazanma onurundan yoksun bırakmış, kurnaz, yalancı bir saraylı olarak gösterilmiştir.</p>

  <p>Rus aklının <i>grand-homme</i><a class="noteref" href="../Text/dipnot.xhtml#Footnote0474" id="Feedback0474">473</a> olarak yüce bir kişi kabul etmediği, olup bitenlerde Tanrı’nın iradesini kavrayan, kendi iradelerini ona uygulayan, o çok nadir karşılaşılan, her zaman da yapayalnız kalan insanların kaderi işte budur! Halk yığınları bu insanlara karşı, insanüstü yasaları kavradıkları için kin ve nefret gösterir, onları böylece cezalandırmış olurlar.</p>

  <p>Rus tarihçileri açısından Napolyon’un hiçbir zaman, hiçbir yerde, hatta sürgünde bile bir insanın haysiyetine yakışır bir gösteride bulunmadığını, tarihin en önemsiz insanlarından biri olduğunu söylemek hem garip hem de korkunç bir şeydi! Napolyon bir hayranlık, bir coşkunluk konusudur! O <i>grand</i>’dır. 1812 yılındaki eyleminin başından sonuna, Borodino’dan Vilna’ya dek, sözle de davranışla da bir kez kendi kişiliğine ihanet etmeyen Kutuzov ise, fedakârlıkta olsun, o sırada olup bitenlerin ilerisi için nasıl bir anlam taşıdığını anlamakta olsun, tarihte olağanüstü bir örnek sayılabilecek o insan ise onlara ne idüğü pek belli olmayan zavallı bir varlık olarak görünür. Hatta 1812’de ondan söz ederken her zaman utanç duyuyor gibidirler.</p>

  <p>Oysa eylemleri böyle hiç değişmeyen hep aynı kalmış, hep tek amaca yönelmiş bir başka tarihî kişi düşünmek bile zordur. Bütün milletin isteğine daha uygun, daha çok yakışan bir amacı insan hayalinden bile geçiremez. Tarihte Kutuzov’un 1812’deki tüm gayretlerinin yöneldiği amaç gibi, tarih! bir kişinin aklına koyduktan sonra, bu derece gerçekleşen bir başka amaç örneği bulmak zordur.</p>

  <p>Kutuzov, piramitlerin tepesinden o günkü insanlara bakan, yüzlerce yıllık uygarlıktan, vatana sunduğu kurbanlardan, yapmayı tasarladıklarından ya da başardıklarından hiçbir zaman söz etmezdi. Zaten kendisinden genel olarak hiçbir zaman söz etmez, hiçbir rol oynamaya kalkışmaz, her zaman en basit, en çok rastlanan orta tip insan olarak görünür, en basit, en alışılmış şeyleri söylerdi. Kızlarına ve Madam de Stael’e mektuplar yazar, roman okur, güzel kadınların yanında bulunmaktan hoşlanır, generallerle, subaylarla, erlerle şaka eder ve hiçbir zaman kendisine herhangi bir şeyi ispatlamaya kalkışan insanlara aykırı düşecek sözler söylemezdi. Kont Rastopçin Yavuz Köprüsü’nden atını dörtnala sürerek Kutuzov’un yanına gelip Moskova’nın mahvoluşundan kimin suçlu olduğu konusunda kişisel suçlamalara girişerek “Nasıl oluyor da Moskova’yı hiçbir çarpışmaya girişmeden bırakmaya razı olabildiniz?” diye sorduğu vakit, Kutuzov o sırada Moskova çoktan düşmana bırakıldığı halde ona, “Onu çarpışmadan bırakan kim?” karşılığını vermişti.</p>

  <p>Hükümdarın gönderdiği Arakçeyev, ona gelip de topçu kuvvetlerinin başına komutan olarak Yermolov’un getirilmesi gerektiğini söylediği vakit, Kutuzov “Ya! Ya! Evet, ben de biraz önce bunu söylüyordum!” demişti. Oysa o anda bambaşka bir şey düşünüyordu. Çevresinde bulunan budala kalabalığının ortasında, olup bitenlerin yüce anlamını kavrayan tek insan olduğuna göre, Kont Rastopçin’in başkentin başına gelen felaketten ötürü kendisini ya da onu sorumlu tutması umurunda olabilir miydi? Topçu kuvvetlerinin başına kimi getirecekleri ise ona herhalde daha az ilgi çekici görünüyordu.</p>

  <p>Yaşamı boyunca geçirdiği tecrübeler sonunda, insanları eyleme sürükleyen ve bu eylemlerini belirten şeylerin sözlerle düşünceler olmadığı kanısına varan bu ihtiyar adam, yalnız bu olaylar olup biterken değil, her zaman hiçbir anlama gelmeyen, ilk aklından geçen sözleri söylerdi.</p>

  <p>Ama kendi sözlerine bu derece önem vermeyen aynı insan, giriştiği bütün eylemlerde, savaşın başından sonuna dek yöneldiği amaca aykırı düşecek tek söz söylememiştir. Düşüncesini de belirgin bir dille ve onu anlamayacakları kanısına vardığından kendisine ağır gelen bir duyguyla kaç kez açıklamıştı. Daha Borodino Savaşından başlayacak olursak (ki çevresindekilerle aykırılığa düşmesi oradan başlar) yalnız o, Borodino Savaşının bir zafer olduğunu ileri sürmüş, bunu tekrar tekrar söylemiş, ölümüne dek bütün raporlarında, bütün mesajlarında da yazmıştır. Bir tek o, Moskova’nın yitirilişinin Rusya’nın yitirilişi anlamına gelmediğini söylemiştir. Kendisine barış teklif eden Loriston’a karşılık verirken “Barış olamaz! Çünkü milletin isteği böyle!” demişti. Fransızların geri çekilişi sırasında yaptığımız bütün manevraların gereksiz olduğunu, her şeyin zaten kendiliğinden, hem de istediğimizden çok daha iyi olup bittiğini, düşmana gitmesi için elimizden gelse altından köprü döşemek gerektiğini, Tarutino Savaşının da Vyazma Savaşının da Krasnoye Savaşının da gereksiz olduğunu, sınıra kadar önemli bir askerî kuvvetle ulaşmak zorunda olduğumuzu ve on Fransız’a bir tek Rus’u bile feda etmeyeceğini, bir tek o söylemiştir.</p>

  <p>Bir tek o, bize dalkavuk bir saraylı olarak tanıtılan ve Arakçeyev’e sadece hükümdarın gözüne girmek amacıyla yalan söylediği ileri sürülen bu adam, Vilna’da, “Sınırın öbür yanında sürüp gidecek bu savaş, hem zararlı hem de yararsız olur!” demiş, böylece hükümdarın hoşnutsuzluğunu üzerine çekmeyi göze almıştı.</p>

  <p>Ama daha o zamandan olup bitenlerin anlamını kavradığını yalnız sözler ispatlamaz. Bütün eylemleri, en küçük bir sapma görülmeden hep aynı amaca, başlıca üç noktada toplanan bir amaca yönelmiştir: 1) Fransızlarla çarpışmak için elde ne kadar kuvvet varsa hepsini bir araya toplayıp aynı noktaya yöneltmek. 2) Fransızları yenmek. 3) Onları milletin ve ordunun uğradığı felaketleri elden geldiği kadar hafifleterek Rusya’dan kovmak!</p>

  <p>O yavaş hareket eden, sabrı ile her zaman kazanmayı prensip edinen, acele alınmış kararların düşmanı Kutuzov, Borodino Savaşı’nı yapmış ve bu savaş için yapılan hazırlıklara eşsiz bir coşkunluk havası vermiştir. Austerlitz Savaşı’ndan önce bu savaşın kaybedileceğini ileri süren aynı Kutuzov, Borodino’da generaller kesin olarak savaşın kaybedildiğini ileri sürerken ve kazanılan bir savaştan sonra kaybeden ordunun çekilmesi gerekirken tarihte duyulmamış bir şey olarak tam tersi olurken yalnız o herkese meydan okuyarak, Borodino Savaşı’nın bir zafer olduğunda ısrar ederek ölünceye dek hep aynı şeyleri söylemiştir. Bir tek o Fransızların geri çekilişi sırasında yeniden savaş verilmemesini istemiş, çarpışmanın artık gereksiz olduğunu, yeni bir savaşa tutuşmanın da Rusya’nın sınırlarının öbür tarafına geçmenin de yararsız olduğunu ileri sürmüştü. Şimdi, o zamanlar yüzlerce insanın zihninde beliren amaçlara yönelen eylemler hesaba katılmazsa meydana gelen tarihî olayın anlamını kavramak kolaydır; çünkü bütün o tarihî olay, sonuçlarıyla birlikte gözlerimizin önündedir.</p>

  <p>Ama o zaman nasıl oluyor da yalnız o yaşlı adam, herkesin düşüncelerine tümden aykırı olarak meydana gelen tarihî olayın millî bakımdan anlamını tahmin edebilmiş, hem de bu kadar doğru bilmiş ve başından sonuna dek bütün eylemlerinde bir kez olsun ona ihanet etmemiştir?</p>

  <p>Olup biten olayların anlamını kavramaktaki bu olağanüstü gücün kaynağı, halktan alıp içinde taşıdığı o katıksız, tertemiz ve olanca gücüyle koruduğu millî duygudur.</p>

  <p>İşte ondaki bu duygunun varlığı, hükümdarın hoşnutsuzluğuna uğramış bir ihtiyar olduğu halde, halkı böyle garip bir yoldan, üstelik hükümdarın iradesine aykırı olarak onu millî savaşın temsilcisi seçmek zorunda bırakmıştır. Onu insan olarak yüce bir mertebeye ulaştıran da gene bu duygudur ve o bir başkomutan olarak bulunduğu yüce basamaktan, bütün gücünü insanları öldürmek, yok etmek için değil, onları kurtarmak, onlara acımak için kullanmıştır.</p>

  <p>Bu, törenleri sevmeyen, gösterişsiz, sade, bu yüzden de gerçekten yüce olan insan, tarihin uydurduğu ve güya insanları idare ettiği ileri sürülen Avrupalı bir kahramanın yalana dayanan yapmacık kalıbına bir türlü uyamamıştır.</p>

  <p>Bir uşağın gözünde yüce bir insan olamaz; çünkü uşağın yücelik konusunda kendisine göre bir anlayışı vardır.</p>

  <h2>VI</h2>

  <p class="nonindent">5 Kasım, Krasnenski adı verilen savaşın birinci günüdür. O gün akşama doğru, bunca tartışmadan ve gidilmesi gereken asıl mevzilerden bambaşka bölgelere ulaşmış olan generallerin yaptığı bunca yanlış manevradan verilen emirlerle hiç ilgisi olmayan yerlere yaverler gönderildikten, düşmanın cephenin her yerinde kaçtığı ve savaşın sürdürülmesine olanak kalmadığı, bu yüzden artık çarpışma yapılmayacağı apaçık olarak anlaşıldıktan sonra, Kutuzov Krasnoye’den çıkıp o gün için karargâhının taşındığı Dobroye’ye gitti.</p>

  <p>Hava açık, ama ayazdı. Kutuzov, kendisinden hiç hoşnut olmayan ve artık açıktan açığa arkasında fısıldaşıp duran koca bir maiyetin ortasında, besili beyaz kısrağına binmiş, Dobroye’ye doğru yol alıyordu. Bütün yol boyunca o gün tutsak edilmiş Fransızlar grup grup çoban ateşlerinin çevresinde toplanmış, ısınmaya çalışıyorlardı. O gün yedi bin tutsak alınmıştı. Dobroye’ye yakın bir yerde, üstleri başları yırtık pırtık, vücutları ve yaraları rastgele çeşit çeşit bezlere sarılmış, büyük bir tutsak kalabalığı, atları çözülmüş, uzun bir dizi topun başına üşüşmüş konuşuyor, sesleri bir uğultu halinde yükseliyordu. Başkomutan yaklaşınca konuşmalar birden kesildi ve bütün gözler, başında kırmızı şeritli beyaz kasketi, hafif kambur omuzlarının üzerinde kabaran pamuklu kaputu ile yolda ağır ağır ilerleyen Kutuzov’a doğru çevrildi. Generallerden biri Kutuzov’a, toplarla tutsakların nerelerden alındığını rapor ediyordu.</p>

  <p>Kutuzov’un zihni bir şeylerle meşgul görünüyordu; generalin sözlerini duymuyor gibiydi. Hoşnutsuzluk içinde gözlerini kısıyor, dikkatle uzun uzun tutsakların arasında en acınacak durumda görünenlere bakıyordu. Fransızlardan birçoğu, yüzleri, burunları ve yanakları donduğu için müthiş çirkinleşmişti ve hemen hepsinin gözleri kızarmış, şişmiş, iltihaplanmıştı.</p>

  <p>Yolun ta yakınında küçük bir grup Fransız duruyor, bunlardan iki er de (birinin bütün yüzü yara içindeydi) elleriyle çiğ bir et parçasını koparıyordu. Yanlarından geçenlere doğru çevirdikleri ürkek bakışlarında ve o yüzü yaralı erin Kutuzov’a şöyle bir göz attıktan sonra başını öbür yana çevirip işine devam etmesinde, kin dolu, korkunç, hatta hayvani bir anlam vardı.</p>

  <p>Kutuzov, iki kere uzun uzun baktı; yüzünü daha da çok buruşturdu, gözlerini kıstı ve düşünceli bir tavırla başını salladı. Bir başka yerde bir Rus erinin gülerek bir Fransız’ın omuzuna hafif hafif vurarak yumuşak bir gülüşle ona bir şeyler söylediğini fark etti. O zaman gene aynı tavırla başını salladı.</p>

  <p>Kendisine rapor vermeye devam eden ve başkomutanın dikkatini Preobrajenski Alayı’nın önünde duran Fransızlardan alınmış sancaklar üzerine çevirmeye çalışan generale:</p>

  <p>– Ne dedin? Ne? diye sordu.</p>

  <p>Sonra herhalde o zihnini meşgul eden konudan güçlükle ayrılarak:</p>

  <p>– Ha! Anladım, sancaklar! dedi.</p>

  <p>Dalgın dalgın dönüp baktı. Her yandan söyleyeceklerini bekleyen binlerce göz ona bakıyordu.</p>

  <p>Preobrajenski Alayı’nın önünde durdu, derin derin içini çekerek gözlerini kapadı. Maiyette bulunanlardan biri, sancakları tutan erlerin yaklaşmasını, onları başkomutanın çevresinde, baş aşağıya dizmelerini işaret etti. Kutuzov, birkaç saniye sustu, sonra durumunun gerektirdiği zorunluluğa isteksiz olarak uyduğunu belirten bir tavırla başını kaldırdı, konuşmaya başladı. Çevresini yığınlarla subay almıştı. Kutuzov, dikkatle onlara göz gezdirdi; birkaçını tanımıştı. Erlere:</p>

  <p>– Hepinize teşekkür ederim! dedi ve tekrar subaylara döndü.</p>

  <p>Çevresinde meydana gelen derin sessizlikte söylediği sözler, tek tek iyice duyuluyordu.</p>

  <p>– Bu zor görevi yurda sadık olarak yerine getirdiğiniz için teşekkür ederim. Zaferimiz tamdır ve vatan sizi unutmayacaktır. Adınız yüzyıllar boyu unutulmayacaktır!</p>

  <p>Sustu, çevresine bakarak Fransız kartalını tutan ve onu farkında olmadan Preobrajenski Alayı’nın önünde indirmiş olan ere:</p>

  <p>– Kafasını indir, indirsene kafasını! Daha aşağıya, daha aşağıya! Hah şöyle! dedi.</p>

  <p>Sonra sert bir hareketle çenesini erlere doğru çevirdi:</p>

  <p>– Hurrra evlatlarım!</p>

  <p>Binlerce ses yankılandı:</p>

  <p>– Hurrraaa!</p>

  <p>Erler bağırırken Kutuzov eyerinin üzerinde başını önüne eğmiş, hafifçe eğri oturuyor, gözlerinde de için için eğleniyormuş gibi yumuşak bir ışık parlıyordu.</p>

  <p>Sesler kesilince Kutuzov:</p>

  <p>– Bakın size ne diyeceğim kardeşler! dedi.</p>

  <p>Birden sesi de yüzü de değişmişti. Artık bir başkomutan olarak konuşmuyordu. Şimdi sadece basit, yaşlı bir insandı. Belli ki asıl şimdi arkadaşlarına en önemli şeyi söylemek istiyordu.</p>

  <p>Subaylarla erlerin saflarında, sözlerini daha iyi işitmek için bir kımıldanma, bir dalgalanma oldu. Hepsi, “Acaba şimdi ne söyleyecek?” diye merak ediyorlardı.</p>

  <p>– Söyleyeceğim şu kardeşler; biliyorum, zor durumdasınız, ama ne yapalım! Biraz daha sabredin; artık az kaldı. Misafirlerimizi bir uğurlayalım, ondan sonra dinleniriz! Hizmetinizi çar unutmayacaktır. Güç durumdasınız, ama hepiniz kendi yurdunuzdasınız, öyle değil mi ya? Bir de şunlara bakın! Ne hallere düştüler! (Bunu söylerken tutsakları işaret ediyordu.) Bizim en kötü dilencimizden de daha kötü durumdalar! Onlar güçlüyken canımızı sakınmadık, şimdi ise artık onlara acıma büyüklüğünü gösterebiliriz. Onlar da insan, öyle değil mi çocuklar!</p>

  <p>Çevresine baktı ve kendisine kararsızlık içinde saygıyla bakan o hareketsiz bakışlarda sözlerini destekleyen bir anlam gördü. Yüzü, dudaklarının ucunda ve gözlerinin çevresinde yıldız yıldız, mini mini kırışıklıklar meydana getiren yumuşak, yaşlı bir insana özgü şefkatli bir gülümseyişle gittikçe daha çok aydınlanıyordu. Bir an sustu, sonra kararsızlık içinde kalmış gibi, başını eğdi.</p>

  <p>– İyi ama onları buralara biz davet etmedik ki? Madem geldiler hak ettiler, defolup gitsinler, cehennemin dibine kadar yolları var! dedi, başını kaldırdı ve kırbacını havada sallayarak bütün sefer boyunca ilk kez sevinç içinde, kahkahalarla gülerek “Hurrra” diye bağıra bağıra, saflarını bozan erlerin yanından dörtnala uzaklaştı.</p>

  <p>Birliklerdeki bütün erlerin Kutuzov’un söylediklerini anlayıp anlamadıktan pek belli değildi. Hiç kimse başlangıçta çok resmî bir hava taşıyan, sonunda ise ihtiyarlara özgü, içten, yürekten gelen bir konuşma halini alan feldmareşalin söylevinin bir özetini yapamazdı. Ama yalnız özündeki anlamı değil, aynı zamanda asıl o ihtiyarlara özgü ve hiç çekinmeden savrulan küfürde, zaferi kazanmış olmaktan ileri gelen coşkunlukla düşmana acıma duygusu da anlaşılmış ve her erde haklılığını kavramaktan ileri gelen bir bilinç uyanmıştı. O küfürdeki duygu her erin ruhunda yansımış ve bu yankı uzun süre susmayan coşkun bağırışlarla kendini belli etmişti. Ama sonradan, generallerden biri faytonun getirilmesi için emir verip vermeyeceğini başkomutana sorduğu vakit, Kutuzov ona karşılık verirken birden beklenmedik bir davranışla hıçkırarak ağlamaya başladı; besbelli, çok heyecanlanmıştı.</p>

  <h2>VII</h2>

  <p class="nonindent">Krasnoye Savaşı’nın son günü, 8 Kasım günüydü. Ordular gece konaklayacakları yere geçtikleri vakit, artık hava kararmaya yüz tutmuştu. Bütün gün hiç rüzgâr esmemiş, hava ayazlamış ve arada bir hafif hafif kar sepelemişti. Akşama doğru hava açılmaya başladı. Kar tanelerinin arasından eflatuna çatan siyah, yıldızlı gök görünüyordu; soğuk daha da şiddetlenmişti.</p>

  <p>Tarutino’dan üç bin kişi ile çıkan Silahendaz Alayı, şimdi dokuz yüz kişilik bir mevcutta konaklamak için önceden kararlaştırılan yere, büyük yolun üzerindeki köye ilk olarak varmıştı. Alayı karşılayan ve birliklere yatacak yer bulmakta görevli erler, bütün köy evlerinin hastalar, ölü Fransızlar, süvariler ve Fransız genelkurmayına bağlı kişilerle dolu olduğunu bildirdiler. Alay komutanı için boş kalan bir tek yer vardı.</p>

  <p>Alay komutanı, atını kendisine ayrılan eve doğru sürdü. Alay, köyün içinden geçti ve kenar evlerin yanı başında, yolun üzerine tüfek çattı.</p>

  <p>Alay kocaman, sayısız ayakları olan bir hayvan gibi, kendine yatacak bir yer hazırlamak ve besin bulmak işine girişti. Erlerin bir grubu dizlerine dek kara batarak köyün sağındaki ak kavak ormanına dalmıştı. Hemen sonra ormandan balta vuruşları ile kırılan kütüklerin çatırtıları ve neşeli sesler duyuldu. Bir başka grup, köyün ortasında alay arabalarının ve atlarının bir araya toplandıkları yerde kazanları çıkarmak, kuru peksimet bulmak ve atlara yem vermek işleriyle uğraşıyordu. Üçüncü grup köye dağılmış, kurmaydakilere yatacak yer bulmaya, köydeki evlerden ölmüş Fransızları çıkarmaya çalışıyor, tahtaları, samanları çekip alıyor, kuru odunları topluyor, damları örten çoban ateşlerini rüzgârdan korumak için dallardan örülmüş çitlerin yerini değiştiriyordu durmadan.</p>

  <p>Evlerin arkasında, köyün ucunda on beş kadar er neşeli neşeli bağrışarak zaten damı alınmış olan ambarın yüksek çitini oradan oraya çekiştirip duruyorlardı.</p>

  <p>– Haydi çocuklar, hep birlikte çökün üzerine, diye bağrışmalar ve gecenin karanlığında üzeri karla örtülü kocaman dikenli çitin soğuktan çatırdayarak sallandığı duyuluyordu. Alttaki dallar gittikçe daha sık çatırdıyordu. Sonunda çit, üzerine abanan erlerle birlikte yıkıldı. Sevinçle kaba çığlıklar ve kahkahalar duyuldu.</p>

  <p>– İkişer ikişer tutun! Çiti buraya ver! Hah şöyle! Nereye sokuyorsun burnunu?</p>

  <p>– Haydi hep birlikte... Durun çocuklar! Biri bağırsın, ona uyalım!</p>

  <p>Herkes sustu, sonra gür olmayan, kadife gibi hoş bir ses, bir şarkı tutturdu. Üçüncü dizenin sonunda son nota ile birlikte yirmi kişi hep bir ağızdan:</p>

  <p>– Haydaaaaa! Kımıldadı! Hep birden! Abanın kardeşler! diye bağırdı.</p>

  <p>Ama hep birlikte gösterilen çabaya rağmen, çit pek az yerinden oynamıştı, meydana gelen derin sessizlikte güçlükle soluk alındığı duyuluyordu:</p>

  <p>– Hey! Buraya baksanıza! Altıncı manga! Keratalar, açıkgözler! Yardım edin azıcık... Biz de günü gelir sizin işinize yararız!</p>

  <p>Altıncı kıtadan köye doğru yürüyen yirmi kadar er, çiti çekenlere katıldı. O zaman en az beş sajen uzunluğunda, bir sajen eninde olan çit eğilerek, derin derin soluk alan erlerin omuzlarını eze eze, kese kese köyün ana caddesinden ileriye doğru gitmeye başladı.</p>

  <p>– Yürüsene be! Hay Allah’ın cezası! Şunu tutsana! Ne biçim... ne diye durdun? Hah şöyle...</p>

  <p>Yakası açılmadık neşeli küfürler birbirini izliyordu. Bir ara çiti taşıyan erlere rastlayan birinin komut verir gibi sert sesi duyuldu:</p>

  <p>– Bana baksanıza siz, ne yapıyorsunuz böyle?</p>

  <p>Sonra bir çavuş bağırdı:</p>

  <p>– Burada beyler oturuyor! Şu evde de generalin kendisi! Siz ise neler yapıyorsunuz! Kör olasıcalar, itoğluitler, alçaklar! Bir dayak atayım da görün! Elini var gücüyle savurarak ilk rastladığı erin sırtına vurdu:</p>

  <p>– Patırtı etmeseniz olmaz mı?</p>

  <p>Erler sustu. Çavuşun vurduğu er, “Ah, of!” ederek çite takıldığı için çizilen, kanayan yüzünü silmeye başladı. Uzaklaşınca da çekingen bir tavırla söylendi:</p>

  <p>– Hay Allah! Kör olası! Amma da vuruyor ha! Suratımı kan içinde bıraktı.</p>

  <p>Gülen bir ses:</p>

  <p>– Ne o, hoşlanmadın mı yoksa? diye sordu, sonra erler seslerini alçaltarak ileriye doğru yürüdüler.</p>

  <p>Ama köyün dışına çıkar çıkmaz gene biraz önceki gibi yüksek sesle ve sözlerine aynı yersiz küfürleri katarak konuşmaya başladılar.</p>

  <p>Erlerin biraz önce yanından geçtikleri köy evinde, ordunun üst rütbeli komutanları toplanmıştı. Bir yandan çay içiliyor, o gün olup bitenlerle, bir gün sonraki manevralar konusunda heyecanlı konuşmalar yapılıyordu. Sol cenahın gene sola doğru ilerlemesi ve kral naibinin yolunu keserek onun ele geçirilmesi tasarlanıyordu.</p>

  <p>Erler çiti sürükleye sürükleye getirdiklerinde, artık çeşitli yerlerde sahra mutfaklarının ateşleri yanmıştı. Odunlar çıtır çıtır yanıyor, kar eriyor, erlerin siyah karaltıları, işgal edilen, karları ayaklar altında ezilmiş düzlüğün her yerinde oradan oraya dolaşıp duruyordu.</p>

  <p>Her yanda baltaların, keserlerin vuruşları duyuluyordu. Her şey hiç emir alınmadan yapılıyordu. Geceyi geçirmek için yedek odun getiriliyor komutanlara çadırlar kuruluyor, çevreleri kapatılıyor, kazanlarda aş pişiyor, tüfekler ve cephane gözden geçiriliyordu.</p>

  <p>Sekizinci manganın sürükleye sürükleye getirdiği ve kuzeye bakan yönde direklerle destekleyip gerdikleri çit, yarı yuvarlak biçimde gerilmiş, önünde de bir çoban ateşi yakılmıştı. Yat boruları çalmış, hesaplar verilmiş, erler akşam yemeğini yemiş, geceyi geçirmek için çoban ateşlerinin çevresinde yerleşmişlerdi; kimi pabuçlarını tamir ediyor, kimi çubuk tüttürüyor, kimi giysilerini çıkarmış, çıplak vücudunu ateşe vermiş, bitlerini buğuya tutmaya çalışıyordu.</p>

  <h2>VIII</h2>

  <p class="nonindent">Sanılırdı ki o sırada Rus erlerinin içinde bulundukları o akıl almaz ağır koşullar altında, ayaklarını ısıtacak çizmeleri, içi kürklü gocukları, hatta eksi on sekiz derece soğukta, karın içinde, başlarını sokacak bir dam altı yokken, yeter derecede iaşe bile alamadıkları bir sırada, durmadan kaçan orduya bazen yetişemeyen birliklerde, erlerin çok hüzün verici, hatta bezgin bir görünüşleri olması gerekirdi.</p>

  <p>Oysa tam aksine, ordu maddi bakımdan en iyi koşullar içinde bulunduğu sıralarda bile, erler hiçbir zaman daha neşeli, daha hareketli olmamışlardı. Bu, moral bozucu ya da gücünü yitiren herkesin ve her şeyin, her gün ordudan atılmasından ileri geliyordu. Fiziksel bakımdan olsun, moral bakımından olsun çürük, zayıf olanların hepsi, çoktan geride bırakılmıştı. Ortada yalnız hem vücutça hem de moral bakımdan sağlam, güçlü, ordunun kaymağı sayılan birlikler kalmıştı.</p>

  <p>En büyük kalabalık, çiti yerleştirmiş olan sekizinci manganın yanında toplanmıştı. Yaktıkları çoban ateşi ötekilerden daha parlak bir ışıkla yanıyordu; yanlarına iki çavuş da gelmişti. Odun getirme karşılığında, ateşin başında oturmak için izin verilmesini istiyorlardı.</p>

  <p>Kırmızı yüzlü, kızıl saçlı bir er, dumandan gözlerini kısıp kırpıştırıyor, öyleyken ateşin başından biraz olsun çekilmiyordu:</p>

  <p>– Hey, Makayev, nerede kaldın?.. diye seslendi. Kayıplara mı karıştın? Yoksa kurtlar mı kaptı seni? Odun getirsene şuraya...</p>

  <p>Sonra aynı er bir başkasına bağırdı:</p>

  <p>– Hiç olmazsa sen git karga! Odun getir.</p>

  <p>Bu kızıl saçlı er, ne asteğmen ne de onbaşıydı. Sadece gücü kuvveti yerinde bir erdi. Bu yüzden kendisinden daha zayıf olanlara emir verip duruyordu. Zayıf, kısa boylu, burnunun ucu sivri olduğu için “karga” adı verilen er, uysal bir tavırla ayağa kalkarak verilen emri yerine getirmeye hazırlandı. Ama bu sırada çoban ateşinin yaydığı aydınlıkta kucağında ağır bir odun yükü taşıyan, yakışıklı genç bir erin ince karaltısı göründü.</p>

  <p>– Getir onları buraya! Aferin sana!</p>

  <p>Odunları kırıp iterek ateşin içine soktular, ağızlarıyla üfleyip kaputlarının eteklerini salladılar; o zaman alev, odunları çatırdata çatırdata yükseldi. Erler yaklaşıp çubuklarını tellendirdiler. Odunları getiren yakışıklı genç er, iki elini beline koydu, çevik bir hareketle donmuş ayaklarını hızlı hızlı yere vurmaya başladı.</p>

  <div class="poem">

  <p>Ah anacığım anacığım,</p>

  <p>Kırağı düşmüş her yere</p>

  <p>Güzel olmasına güzel ama</p>

  <p>Bir de sor hassa erine...</p>

  </div>

  <p class="nonindent">diye bir şarkı tutturdu, her dörtlükte hıçkırığa benzeyen bir ses çıkarıyordu. Kızıl saçlı er, oynayan erin pabucunda tabanın koptuğunu, sallanıp durduğunu fark etti:</p>

  <p>– Hey! Baksana pabucunun altı uçup gidecek! diye bağırdı. Oyuna dayanır mı bu bizim çarıklar?</p>

  <p>Oynayan er durdu, sallanan sarkmış köseleyi koparıp ateşe attı.</p>

  <p>– Doğru söylüyorsun ağabey! dedi ve oturup çantasının içinden bir parça Fransız keteni çıkardı, ayağını sarmaya başladı. Sonra bacaklarını ateşe doğru uzattı:</p>

  <p>– Buhardan tutkalı açılmış olacak!</p>

  <p>– Yakında yeni postallar vereceklermiş. Diyorlar ki heriflerin hepsini bir tanesi kalmamacasına yok edecekmişiz, ondan sonra hepimize her şeyden ikişer pay verilecekmiş...</p>

  <p>Onbaşı:</p>

  <p>– O itoğluit Petrov yok mu, gene geride kaldı! dedi.</p>

  <p>Bir başkası:</p>

  <p>– Ben zaten bu işi çoktan fark etmiştim.</p>

  <p>– Canım o da asker mi yani?</p>

  <p>– Üçüncü mangada diyorlar ki dün akşama dek yoklamadan dokuz kişi eksilmiş.</p>

  <p>– Ama kimi suçlarsın? Ayakların bir dondu mu nereye gidebilirsin?</p>

  <p>Onbaşı:</p>

  <p>– Eee! Boş boş konuşma! diye söylendi.</p>

  <p>İhtiyar bir er ayaklarının donduğunu söyleyene doğru döndü, onu azarlar gibi:</p>

  <p>– Ne o? Sen de mi aynı şeyi istiyorsun yoksa? dedi.</p>

  <p>Karga dedikleri sivri burunlu, birden çoban ateşinin başından kalkarak tiz ve titrek bir sesle:</p>

  <p>– Ne sanıyorsun ya? dedi. Direnci olmayan zayıf düşer. Zayıf olanı da ecel bekler. Örneğin beni ele alalım.</p>

  <p>Birden onbaşıya doğru dönmüştü, kararlı bir tavırla:</p>

  <p>– Artık gücüm kalmadı! Emret, beni sahra hastanesine göndersinler. Her yerim ağrıyor! Bu durumda gitsem de gitmesem de bir, nasıl olsa ayak uyduramam, geri kalırım...</p>

  <p>Onbaşı sakin bir tavırla:</p>

  <p>– Haydi canım, darılma! dedi.</p>

  <p>Genç er sustu, konuşmalar sürüp gitti. Genç bir er, yeni bir konu ortaya atmıştı.</p>

  <p>– Bugün o Fransızlardan az mı tutsak ettiler? Gelgelelim hiçbirinin ayağında doğru dürüst bir çizme bile yok. Hani laf olsun diye “çizme” demişler...</p>

  <p>– Ne yapsınlar? Kazaklar, hepsinin ayağındakileri almışlar. Albay için evi temizlerken ölülerin hepsini dışarı taşımışlar...</p>

  <p>Biraz önce oynayan er:</p>

  <p>– Görseniz acınacak bir halleri vardı, dedi. Adamları kımıldattılar, bir de baktılar ki, inanır mısınız, biri canlı kalmış. Kendi dilinde bir şeyler söyleyip duruyormuş...</p>

  <p>İlk konuşan:</p>

  <p>– Ama ne de olsa temiz millet çocuklar! dedi. Tenleri bembeyaz, nah şu ak kavaklar gibi bembeyaz, sonra aralarında kahraman olanlar, soylu olanlar da var.</p>

  <p>– Ne sandın ya? Onların ordusuna her çeşitten adam almışlar.</p>

  <p>Biraz önce oyun oynayan er şaşkın bir gülümseyişle:</p>

  <p>– Bizim dilimizden de hiçbir şeycik anladıkları yok, dedi. Ben adama, “Hangi krallıktansın?” diyorum. Adam kendi kendine bir şeyler söylenip duruyor. Garip millet doğrusu!</p>

  <p>Fransızların beyazlığına hayret eden er devam etti.</p>

  <p>– Bir de işin şaşılacak bir yanı var birader... Mojaiskli köylüler anlatıyorlardı: Çarpışmaların yapıldığı yerlerde ölüleri toplamaya başladıkları zaman, bir de bakmışlar ki aralarında orada diyelim bir ay kadar kalmış olanlar var. Yine de ne diyorlar biliyor musunuz? Onların ölüleri kâğıt gibi bembeyaz, tertemiz yatıyormuş. Vücutlarından balık kokusu gibi bir koku bile yayılmazmış.</p>

  <p>Biri:</p>

  <p>– O neden öyle? Soğuktan mı? diye sordu.</p>

  <p>– Amma da akıllısın! Soğuktanmış! Sıcacıktı o sıralar! Soğuk olsaydı bizimkiler de çürümezdi. Oysa adamlar anlatıyorlar, bizimkilere yanaştın mı bir de bakarmışsın, baştan başa kurtlanmış, çürümüş. O kadar ki, “Burnumuzu mendillerle sarıyoruz, üstelik suratımızı öbür yana çeviriyoruz da öyle sürüklemek zorunda kalıyoruz. Öbür türlü dayanılmıyor,” diyorlardı. Oysa söylediklerine göre, onların ölüsü kâğıt gibi olurmuş, bembeyazmış. Bir parçacık olsun kokmazmış.</p>

  <p>Herkes sustu. Onbaşı:</p>

  <p>– Herhalde aldıkları besinden olacak! Beylere verilen yemekleri yedikleri için.</p>

  <p>Hiç kimse itiraz etmedi.</p>

  <p>– O köylü, Mojaisk altında, savaşların yapıldığı yerde, onları on köyden sürüp çıkardıklarını anlattı. Yirmi gün arabayla taşımışlar. Götürmüşler hepsini... Hepsi ölüymüş. Kurt gibi adamlar!</p>

  <p>İhtiyar er:</p>

  <p>– Gerçek savaşlar onlardı işte. Ardından anılacak şeyler oldu o muharebede; ondan sonra olup bitenlere gelince... boş ver... laf olsun diye oldu hepsi... halka acı çektirmek için.</p>

  <p>– Doğru söylüyorsun amca. Önceki gün üzerlerine bir vardık... Ama sokulabildik mi? Nerede! Yanlarına bile sokmadılar bizi. Hemen tüfekleri fırlatıverdiler ellerinden. Diz çöktüler, “Pardon,” dediler. Görsen! Sırf numara! Söylediklerine göre bizim Platov, Polyon’un kendisini bile az kalsın iki kez tutsak ediyormuş! Kendisine sorsan bir kelime bile bilmez. Platov neredeyse hırsından ağlayacakmış: Elini uzatsa kapıverecekmiş. Ama o da kuş gibi görünüyormuş. Elini uzattı mı kanatlanarak uçup gidiyormuş insanın elinden! Öldürmek için de bir türlü uygun bir durum bulamıyormuşsun.</p>

  <p>– Ah, sen ne palavracısın Kisilev! Bakıyorum da...</p>

  <p>– Ne palavrası! Gerçeği konuşuyorum! Gerçeği!</p>

  <p>– Ben onu bir elime geçirsem ne yapacağımı bilirim. Hemen toprağa gömüveririm. Toprağın üstünü de iyice kazıkla döverim. Ne diye halkı böyle mahvetti sanki!</p>

  <p>İhtiyar er esnedi:</p>

  <p>– Nasıl olsa sonunu getirdik işin! Artık ileri gidemez, dedi.</p>

  <p>Konuşma sona erdi, erler uyumak için hazırlanmaya başladılar. Aralarından biri Samanyoluna hayran hayran bakarak:</p>

  <p>– Şu yıldızlara bak! Amma da parlıyorlar! Pırıl pırıl! Sanki kadınlar sırma ile nakış işlemişler...</p>

  <p>– Bu yıl iyi ürün alacağız demektir.</p>

  <p>– Biraz daha odun getirmek gerekiyor galiba.</p>

  <p>– İnsanın sırtı ısınıyor ama karnı buz gibi oluyor. Şaşılacak şey!</p>

  <p>– Hay Allah!</p>

  <p>– Ne itiyorsun be! Bu ateş yalnız senin için mi yanıyor sandın? Amma da yayılmış.</p>

  <p>Yavaş yavaş çöken sessizlikten, uykuya dalmış erlerden bazılarının horladığı duyuldu; öbürleri oldukları yerde bir yandan bir yana dönüyor, ara sıra da vücutlarını ateşte ısıtarak sohbet ediyorlardı. Uzakta, yüz adım ileride yanan çoban ateşinin bulunduğu yerden, neşeli kahkahalar geliyordu.</p>

  <p>Erlerden biri:</p>

  <p>– Şunlara bak! Amma gürültü ediyor beşinci manga! Kalabalık da toplanmış... Dolmuşlar oraya.</p>

  <p>Erlerden biri yattığı yerden kalktı, beşinci manganın bulunduğu yere doğru yürüdü. Oradan dönerken:</p>

  <p>– Amma da güldük! dedi. İki Fransız gelmiş oraya, biri tepeden tırnağa donmuş. Öbürüne gelince, o kadar cingöz şey ki! Müthiş! Ve şarkılar çalıp söylüyor!</p>

  <p>– Yok canım? Haydi gidip şuna bir bakalım!</p>

  <p>Birkaç er, beşinci mangaya doğru yollandı.</p>

  <h2>IX</h2>

  <p class="nonindent">Beşinci manga tam ormanın yanı başındaydı. Karların ortasında kocaman bir çoban ateşi ağaçların karlarla ağırlaşmış dallarını aydınlatıyor, alev alev yanıyordu.</p>

  <p>Gece yarısı beşinci manganın erleri ormanda karların üzerinde ayak sesleri altında; ağaç köklerinin, dalların çatırtısını işitmişlerdi.</p>

  <p>Erlerden biri:</p>

  <p>– Çocuklar, ayı var! demişti.</p>

  <p>Herkes başını kaldırıp kulak kabartmıştı. Ormandan çoban ateşinin parlak ışığında el ele tutuşmuş garip giysiler içinde çıkan iki insan karaltısı görünmüştü.</p>

  <p>Bunlar ormanda saklanan iki Fransız’dı. İkisi de erlerin anlayamadıkları dilde bir şeyler söyleyerek çoban ateşine yaklaşmışlardı. Biri biraz daha uzun boyluydu, başında bir subay şapkası vardı. Bütün gücünü yitirmiş görünüyordu. Çoban ateşine yaklaşınca oturmak istedi, ama birden yere düşüverdi. Öbürü kısa boyluydu, tıknaz ve yanakları mendille bağlanmış olup daha güçlüydü. Arkadaşını kaldırdı, ağzını işaret ederek bir şeyler söyledi. Erler Fransızların çevresini aldılar, hasta olanın altına bir kaput serdiler, sonra ikisine de lapa ile votka getirdiler.</p>

  <p>Gücünü yitirmiş olan Fransız subayı Ramballe, yanakları mendille bağlı olanı ise emir eri Morel’di.</p>

  <p>Morel, votkayı içip çanaktaki lapayı bitirdikten sonra birden hastalara özgü bir neşeye kapıldı, dilinden anlamayan erlere hiç durmadan bir şeyler söylemeye başladı. Ramballe yemeği reddetmişti, hiç konuşmadan çoban ateşinin yanı başında dirseğini dayamış olarak yatıyor, anlamsız, kızarmış gözleriyle Rus erlerine bakıyordu. Ara sıra uzun uzun inliyor, sonra gene susuyordu. Morel omuzlarını işaret ederek yanındakinin subay olduğunu, üşüdüğünü, sıcak bir yere götürülmesi gerektiğini anlatmaya çalışıyordu. Ateşe yaklaşan bir Rus subayı, tutsak bir Fransız subayının ısınabilmesi için yanına gelmesine izin verip vermeyeceğini sormak için albaya adam gönderdi. Albayın yanından dönenler Fransız subayının getirilmesini emrettiğini söyledikleri vakit, bunu Ramballe’e bildirdiler ve oraya gitmesini söylediler. Ramballe kalkıp yürümek istedi, ama olduğu yerde sallandı; yanındaki er onu tutmasaydı yere düşecekti.</p>

  <p>Erlerden biri Ramballe’e alaylı alaylı göz kırptı:</p>

  <p>– Ne oldu? Yaramazlık eder misiniz işte böyle olur!</p>

  <p>Her yandan şaka ile eri azarlayan sesler duyuldu.</p>

  <p>– Ee! Aptal! Ne saçmalayıp duruyorsun! Köylü, ne olacak! Başka ne beklenir bir köylüden.</p>

  <p>Ramballe’in çevresini almışlardı. İki kişi onu ellerinden ayaklarından tutup köy evine doğru götürdüler. Erler onu götürmek üzere yola koyuldukları sırada, birden boyunlarına sarılıp acınacak bir tavırla:</p>

  <p>– <i>Oh, mes braves, oh, mes bons, mes bons amis! Volià des hommes! Oh, mes braves, mes bons amis!</i><a class="noteref" href="../Text/dipnot.xhtml#Footnote0475" id="Feedback0475">474</a> diye söylenmeye başladı; çocuk gibi, başını erlerden birinin omuzuna dayamıştı.</p>

  <p>Bu arada Morel en iyi yere yerleşmiş, çevresini erler almıştı.</p>

  <p>Gözlerinden arada bir cerahat sızan, kısa boylu, tıknaz ve kasketinin üzerine mendil bağlamış Fransız erinin sırtında bir kadın kürkü vardı. Belliydi ki sarhoş olmuştu. Yanında oturan ere sarılmış, kısık bir sesle, kesik kesik bir Fransız şarkısı tutturmuştu. Erler ellerini bellerine dayayarak onu seyrediyorlar, kahkahalarla gülüyorlardı.</p>

  <p>Morel’in sarıldığı, şakadan hoşlanan şarkıcı er:</p>

  <p>– Nasıldı? Nasıldı? Öğretsene, nasıldı? Ben hemen öğrenirim, nasıldı? diyordu, sonra: <i>Vive Henri Quatre!</i></p>

  <p><i>Vive ce roi vaillant!</i><a class="noteref" href="../Text/dipnot.xhtml#Footnote0476" id="Feedback0476">475</a> diye göz kırparak şarkıyı tekrarladı. <i>Ce diable à quatre...</i><a class="noteref" href="../Text/dipnot.xhtml#Footnote0477" id="Feedback0477">476</a> Gerçekten şarkının havasını kapmıştı, elini sallayarak:</p>

  <p>– <i>Viva rika! Vif seruvaru! Sidyabilaka...</i> diye tekrarladı.</p>

  <p>Her yandan kaba, neşeli kahkahalar duyuldu.</p>

  <p>– Aslan, aferin sana! Ho ho ho ho!</p>

  <p>Morel de gülüyor, gülerken de yüzü kırışıyordu.</p>

  <p>– Haydi döktür bakalım, biraz daha biraz daha!</p>

  <p><i>Qui vaut le triple talent,</i></p>

  <p><i>De boire, de battre,</i></p>

  <p><i>Et d’être un vert galant...</i><a class="noteref" href="../Text/dipnot.xhtml#Footnote0478" id="Feedback0478">477</a></p>

  <p>– Vallahi pekâlâ da oluyor! Haydi bakalım! Haydi bakalım, Zalatayev!</p>

  <p>Zalatayev çaba göstererek:</p>

  <p>– <i>Kü</i>... dedi. <i>Kü yü yü</i>...</p>

  <p>Dudaklarını güçlükle büzerek heceyi uzatıyordu. Gene şarkıya başladı:</p>

  <p>– <i>Letriptala, de bu de ba ve detrevalaga!</i></p>

  <p>– Aman ne güzel! Baksana bizimkine! Tam Fransız kesildi! Hay Allah! Ho ho ho! Bana bak, sen biraz daha yemek ister misin?</p>

  <p>– Şuna biraz lapa versene. Açlık çektikten sonra karın çabuk doymaz.</p>

  <p>Morel’e tekrar lapa verdiler, o da gülerek üçüncü çanağı kaşıklamaya koyuldu. Morel’i seyreden bütün genç erler neşeyle gülümsüyorlardı. Böyle saçmalıklarla uğraşmayı uygunsuz bulan ihtiyar erler, çoban ateşinin öbür yanında yatıyor, ama onlar da ara sıra doğrulup dirseklerine dayanıyor, gülümseyerek Morel’e bakıyorlardı. Aralarından biri kaputuna sarıldı:</p>

  <p>– Ne olsa bunlar da insan, dedi. Dağdaki ot bile kendi toprağında serpilir.</p>

  <p>– Aman yarabbi! Aman yarabbi! Gökte amma da çok yıldız var! Anlaşılan ayaz olacak...</p>

  <p>Ondan sonra her şey sessizliğe gömüldü.</p>

  <p>Yıldızlar sanki artık hiç kimsenin kendilerini görmeyeceğini biliyormuş gibi, siyah gökte daha çok parlamaya başlamıştı. Bazen ışıkları parlıyor, bazen sönmeye yüz tutuyor, bazen titreşerek kendi aralarında sevinçli ama esrarengiz bir konuda harıl harıl fısıldaşıp duruyorlardı.</p>

  <h2>X</h2>

  <p class="nonindent">Fransız orduları matematiksel kesinliği olan bir çizginin üzerinden ilerliyor ve gene matematiksel bir kesinlikle eriyip duruyorlardı. Bu kadar çok yazıya konu olan Berezine Muharebesi ara merhalelerin sadece biriydi; hiç de seferin sonucunu sağlayan bir bölüm değildi. Berezine konusunda Fransızların bu kadar çok yazı yazmış olmalarının, hâlâ da yazmayı sürdürmelerinin nedeni, sadece Fransız ordusu ilerledikçe adım adım başına gelen bütün felaketlerin burada, bu köprünün üstünde bir araya toplanması ve herkesin aklında yer eden trajik bir görüntü halini almasındandır. Rusların Berezine konusunda bu kadar çok konuşup yazı yazmalarının nedeni ise savaşların olup bittiği sahnelerin uzağında, Petersburg’da, Napolyon’un Berezine Nehri üzerinde yakalanmasını, tuzağa düşmesini gerçekleştirecek stratejik bir planın hazırlanmış olmasıydı (Onu da Pful hazırlatmıştı). Herkes her şeyin plana uygun olarak gerçekleşeceğine inanıyordu. Bu yüzden Fransızları felakete sürükleyen asıl nedenin Berezine Nehri’nin öbür kıyısına geçiş olduğunu ısrarla söyleyip duruyorlardı. Oysa doğru söylemek gerekirse Berezine üzerinden geçiş, Fransızlar için top ve tutsak kaybı bakımından sayılarının da gösterdiği gibi, Krasnoye’deki savaş kadar felaket olmamıştır.</p>

  <p>Orduların Berezine üzerinden öbür kıyıya geçirilmesinin tek önemi, artık kuşku götürmez bir kesinlikle, apaçık olarak kaçan ordunun yolunu kesmek için yapılan bütün planların yanlışlığını, Kutuzov’un da orduların da istediği şeyin izlenebilecek tek yol olduğu konusundaki görüşün, yani düşmanı kovalamaktan başka hiçbir şey yapılmaması gerektiği görüşünün doğruluğunu göstermesidir. Fransız ordusu kalabalık bir halde, gittikçe artan bir hızla, tüm enerjisiyle yöneldiği amaca doğru koşuyordu. Yaralı bir canavar gibi kaçıyordu, yolunu hiçbir şey kesemezdi. Bunu kıyıdan kıyıya geçişi sağlayan tedbirlerden çok, köprülerin üzerindeki hareket ispatlamıştı. Köprüler yıkılınca silahsız kalmış erlerle Fransızların konvoylarında bulunan kadınlar, çocuklar ve Moskovalılar arkadan gelen itişin etkisiyle teslim olacak yerde sadece ileriye, kayıklara, buz gibi suya doğru koştular.</p>

  <p>Bu telaş akla uygundu. Kaçanların da onları izleyenlerin de durumu aynıydı. Kendi arkadaşlarının arasında kalan her insan, felaket gelip çatınca onların yardımına, onların arasında kendisine verilen belirli mevkiye güveniyordu. Ruslara teslim olursa aynı felaketlere düşecek, üstelik temel ihtiyaçları bakımından en alt basamağa inmiş olacaktı. Fransızların, Rusların eline düşen ve kurtarmak için duydukları bütün isteğe rağmen ne yapacaklarını bilemedikleri tutsaklardan yarısının soğuktan, açlıktan öldüklerini güvenilir kaynaklardan öğrenmelerine gerek yoktu, hissediyorlardı ki başka türlü olamazdı.</p>

  <p>Acıma duygusu yüksek olan Rus komutanları ve Rus ordusunda hizmet gören Fransızlar bile onları sevdikleri halde tutsaklar için hiçbir şey yapamıyorlardı. Fransızları mahveden şey, Rus ordusunun felaket denecek derecede kötü durumda olmasıydı. Ekmeği, giysileri aç ve yaralı erlerin elinden zorla alıp bunları kin duyulmayan, zararsız, suçsuz, ama hiçbir işe yaramayan, orada bulunmaları gereksiz Fransızlara vermek, yersiz bir şey olacaktı. Gerçi bazıları bunu da yapıyorlardı. Ama bu sadece ayrıcalık yaratan bir tutumdu.</p>

  <p>Geride tam anlamıyla kaçınılmaz bir felaket bekliyordu; ileride ise umut vardı. Bütün gemiler yakılmıştı. Hep birlikte kaçmaktan başka hiçbir kurtuluş yolu yoktu. Fransızların bütün gücü de bu yoğun kaçışa yönelmişti.</p>

  <p>Fransızlar daha ileriye doğru kaçarak geride gittikçe daha acınacak durumda bulunan kalıntılar bıraktıkça hele büyük umutların bağlandığı Petersburg planı sonunda meydana gelen Berezine geçişinden sonra, birbirlerini suçlayarak tüm sorumluluğu özellikle Kutuzov’un üzerine yükleyen Rus komutanlarının hırsları daha çok alevlendi. Berezine ile ilgili Petersburg planının başarısızlığından Kutuzov’un sorumlu olduğu tahmin edildiği için ona karşı duyulan hoşnutsuzluk, küçümseme ve onunla hafif hafif alay etme eğilimi gittikçe daha çok belli oluyordu. Tabii bu gizli gizli alaylar, bu küçümseyişler, bir saygı perdesi altında oluyordu. Ama bu tutum öylesine kendisini hissettiriyordu ki Kutuzov onu niçin suçladıklarını bile sormaya olanak bulamıyordu. Kimse onunla ciddi olarak konuşmuyor, herkes ona rapor verir ya da ondan herhangi bir iş için izin isterken can sıkıcı bir görevi yerine getiriyormuş gibi davranıyor, arkasından da birbirine göz kırpıyor, hatta her adımda onu aldatmaya çalışıyordu.</p>

  <p>Bütün bu insanlar, özellikle ihtiyar adamı anlayamadıkları için onunla hiçbir konuda konuşulmayacağını, yaptıkları planların derin anlamını hiçbir zaman kavrayamayacağını ileri sürüyor, kendisine ne söylense onun gene aynı anlamsız, boş sözleri tekrarlayarak karşılık vereceğini (onlara göre bütün o sözleri boş laflardan başka bir şey değildi), altın köprüden sınıra bir yığın serseriyle varmanın doğru olmayacağından ve buna benzer şeylerden söz edeceğini söylüyorlardı. Gerçekten de bütün bunları ondan daha önce işitmişlerdi. Kutuzov’un bütün sözleri (örneğin, iaşeyi beklemek gerektiği, erlerin ayağında çizme bulunmadığı gibi) o kadar basitti, kendilerinin teklif ettikleri planlar ise o kadar karışık, o kadar zekice hazırlanmış şeylerdi ki onlara göre onun artık bunamış bir ihtiyar olduğu, kendilerinin ise deha sahibi, nüfuzlu komutanlar oldukları apaçık bir gerçekti.</p>

  <p>Özellikle ordunun dillere destan olan Petersburg kahramanı Amiral Wittgenstein’ın kuvvetleriyle birleşmesinden sonra genel karargâhtaki bu hava ve dedikodu bütün sınırları aştı. Kutuzov bunu görüyor, ama içini çekerek omuzlarını silkmekten başka bir şey yapmıyordu. Yalnız bir kez Berezine’den sonra kızdı ve hükümdara ayrı rapor gönderen Bennigsen’e şu mektubu yazdı:</p>

  <blockquote>

  <p>Hastalık yüzünden geçirdiğiniz krizler dolayısıyla, lütfen bu mektubu alır almaz Kaluga’ya hareket ediniz ve orada yeni emirlerle majeste imparatordan gelecek atanmayı bekleyiniz, general hazretleri.</p>

  </blockquote>

  <p>Ama Bennigsen ordudan uzaklaştırılınca yerine, seferin başlangıcında komuta etmiş ve Kutuzov’un ordudan uzaklaştırdığı büyük Prens Konstantin Parloviç atandı. Büyük prens, gelir gelmez Kutuzov’a imparatorun ordularımızın gösterdikleri sönük başarılardan ve harekâtın yavaş gelişmesinden hoşnutsuzluk duyduğunu bildirdi. İmparator hazretlerinin kendileri o günlerde orduya gelmek niyetindeydiler.</p>

  <p>Askerlik işinde olduğu kadar saray işlerinde de tecrübe sahibi yaşlı bir adam olan Kutuzov, aynı yılın ağustos ayında hükümdarın arzusuna karşı başkomutan olarak seçilen, veliahtla büyük prensi ordudan uzaklaştıran, sonra da gene hükümdarın iradesine aykırı olarak yalnız kendi nüfuzuna dayanıp Moskova’nın düşmana bırakılmasını öğütleyen Kutuzov, kendisi için artık her şeyin bittiğini, elinde artık hiçbir gücü kalmadığını anlamıştı. Oysa bunu belirten şey de yalnız saraylıların kendisine karşı olan tutumu değildi. Bir yandan görüyordu ki rol oynadığı askerî harekât artık sona ermişti. Görevini artık yerine getirdiğini hissediyordu. Öbür yandan ihtiyarlamış vücudunda fiziksel bir yorgunluk duymaya başlamıştı. Dinlenmesinin zorunlu bir şey olduğunu hissediyordu.</p>

  <p>29 Kasım günü Kutuzov, Vilna’ya, kendi deyimiyle “o eski güzel Vilna’sına” gitti. Görevi sırasında Vilna’da iki kez valilik görevinde bulunmuştu. O zengin, o hasar almamış, sağlam kalmış Vilna’da çoktandır yoksun kaldığı günlük yaşantı konforunun yanı sıra eski dostları ile eski anılarına da kavuşmuştu. Böylece, askerlik ve devlet işleriyle ilgili bütün gayretleri bir yana bırakarak çevresinde kaynaşıp duran tutkuların kendisine huzur verdiği oranda, eskiden alıştığı o düzenli yaşantıya o kadar gömüldü ki artık olup bitenler, hatta daha sonra dünyada meydana gelecek tarihî olaylar onu hiç ilgilendirmiyor gibiydi.</p>

  <p>Kutuzov Vilna’ya gelince onu, kalacağı daha önceden kararlaştırılan şatonun kapısında, Fransızların yolunu kesip onları mahvetmenin en ateşli taraftarlarından biri olan Çiçagov, düşmanı oyalamak için önce Yunanistan’a, sonra da Varşova’ya doğru manevra yapmak isteyen, ama asıl emredilen yere gitmeye bir türlü razı olmayan, bununla birlikte hükümdarla konuşmalarında gösterdiği cesaretle ün kazanmış ve 1811 yılında barış anlaşması yapmak için Türkiye’ye gönderildiğinde (daha önce oraya Kutuzov da gönderildiği halde) barışın zaten yapılmış olduğu kanısına varan, hükümdarın karşısında da bu antlaşmayı yapmak onurunun Kutuzov’a ait olduğunu açıkça belirttiği için kendisini “ona iyilik etmiş” bir insan olarak kabul eden Çiçagov karşıladı.</p>

  <p>Çiçagov sırtında denizci üniforması, kasketini koltuğunun altına sıkıştırmış olarak Kutuzov’a denetleme raporuyla kentin anahtarlarını verdi. Daha önce Kutuzov’a karşı yönelen suçlamalardan haberi vardı, bu yüzden her halinde gençlerin artık bunak saydıkları ihtiyara karşı gösterdikleri saygılı, ama aynı zamanda alaylı ve küçümseyen tavır göze çarpacak kadar kendini belli ediyordu.</p>

  <p>Kutuzov, Çiçagov’la konuşurken laf arasında ona Borisov’da elinden alınmış bulunan sofra takımları ile dolu faytonların tekrar ele geçirildiğini ve kendisine iade edileceğini bildirdi.</p>

  <p>Haklı olduğunu her sözüyle ispatlamak isteyen, bu yüzden de Kutuzov’un aynı kuşku içinde olduğunu sanan Çiçagov kıpkırmızı kesildi ve hemen:</p>

  <p>– <i>C’est pour me dire que je n’ai pas sur quoi manger... Je puis au contraire vous fournir de tout dans le cas même où vous voudriez donner des dîners,</i><a class="noteref" href="../Text/dipnot.xhtml#Footnote0479" id="Feedback0479">478</a> dedi.</p>

  <p>Kutuzov o insanı etkileyen, ince gülümseyişiyle omuzlarını kaldırıp karşılık verdi:</p>

  <p>– <i>Ce n’est que pour vous dire ce que je vous dis.</i><a class="noteref" href="../Text/dipnot.xhtml#Footnote0480" id="Feedback0480">479</a></p>

  <p>Kutuzov, hükümdarın isteğine tamamen aykırı olarak orduların büyük kısmını Vilna’da durdurmuştu. Yakınlarının söylediğine göre Vilna’da bulunduğu bu süre içinde fiziksel ve moral bakımından olağanüstü denecek kadar çökmüştü. Orduyla ilgili işlerle isteksiz uğraşıyor, her şeyi generallerine bırakıyor, hükümdarı beklerken kendini dağınık bir yaşantıya terk ediyordu.</p>

  <p>Hükümdar, 7 Aralık günü Petersburg’dan yanına maiyetini alarak Kont Tolstoy, Prens Volkonski, Arakçeyev ve daha başkalarıyla birlikte yola çıkmış, 11 Aralık günü Vilna’ya varmış, kızaklı arabadan hiç inmeden doğrudan doğruya şatonun önüne gelmişti. Şatonun önünde, şiddetli ayaza rağmen, sırtlarında tören üniformalarıyla yüz kadar general ile kurmay subay duruyordu.</p>

  <p>Ayrıca Semyonovski Alayı’ndan bir de şeref kıtası vardı.</p>

  <p>Bir troyka ile şatoya hükümdardan önce varan kan ter içinde kalmış kurye, “Geliyor!” diye bağırmıştı. Konovitzin, verilen haberi kapıcılara ayrılan küçük odada bekleyen Kutuzov’a ulaştırmak için sofaya koştu.</p>

  <p>Bir dakika sonra, ihtiyarın şişman, iri yarı vücudu göründü. Sırtında tam bir tören üniforması vardı. Göğsüne bütün nişanlarını takmıştı. Göbeğinin üzerinden gergin olarak bağlanmış ve yarıda fiyonkla düğümlenen nişan kurdelesi de vardı. Sallana sallana kapıya çıkmıştı. Kasketini düz olarak başına geçirip eldivenini eline aldı, basamaklardan güçlükle yan yan inerek hükümdara sunmak için yazdığı raporu hazırladı.</p>

  <p>Bir konuşma, bir fısıltı oldu, müthiş bir hızla uçar gibi giden bir troyka daha geçti, sonra bütün gözler, içinde artık hükümdarla Volkonski’nin iyice göründüğü kızaklı arabaya çevrildi.</p>

  <p>Bütün bunlar, elli yıldır böyle şeylere alıştığı halde, yaşlı generalin üzerinde önemli bir etki yaptı; kuşkuyla acele acele kendine çekidüzen verdi, başındaki kasketi düzeltti, gözlerini tam o sırada kızaktan inen hükümdara doğru kaldırdı, cesaret bulup dimdik vaziyet aldı, raporu sundu, sonra karşısındakinin gözüne girmek istiyormuş hissini veren ölçülü sesiyle konuşmaya başladı.</p>

  <p>Hükümdar Kutuzov’u hemen tepeden tırnağa süzdü. Birden kaşlarını çattı, ama hemen sonra duygularına hakim oldu, yaklaştı ve ellerini açarak ihtiyar generali kucakladı. Bu kucaklaşma Kutuzov üzerinde her zamanki etkiyi yapmıştı; ruhunda gizlenen düşünceler yüzünde yansıdı ve bir anda gözlerinden yaşlar fışkırdı.</p>

  <p>Hükümdar subaylarla selamlaştı, Semyonovski şeref kıtasını selamladı, sonra bir kez daha ihtiyarın elini sıkarak onunla birlikte şatoya girdi.</p>

  <p>Feldmareşal ile baş başa kaldıkları vakit, hükümdar ona Fransızları izlemede bu kadar yavaş davranılmasından ve Krasnoye ile Berezine’de yapılmış olan hatalar yüzünden duyduğu bütün hoşnutsuzluğu ifade etti, sonra ona sınırın öbür yanında yapılacak savaşlar konusundaki düşüncelerini anlattı. Kutuzov ne itirazda bulundu ne de herhangi bir düşünce ileri sürdü. Yüzünde tıpkı yedi yıl önce hükümdarın Austerlitz alanında kendisine verdiği emirleri dinlerken olduğu gibi uysal, donuk bir ifade vardı.</p>

  <p>Kutuzov çalışma odasından çıkıp o hantal, sallantılı yürüyüşüyle başını öne eğmiş olarak salondan geçerken arkasından birinin sesini işiterek durakladı:</p>

  <p>– Ekselans hazretleri!</p>

  <p>Kutuzov başını kaldırdı, sonra üzerinde küçücük bir cisim bulunan gümüş tepsi ile karşısında duran Kont Tolstoy’un gözlerinin içine uzun uzun baktı. Kendisinden ne istendiğini bir türlü anlamıyor gibiydi.</p>

  <p>Birden hatırlar gibi oldu. Tombul yüzü belirsiz bir gülümseyişle aydınlandı, saygıyla eğilerek tepsinin üzerinde duranı aldı. Bu birinci dereceden bir Georgi Nişanı’ydı.</p>

  <h2>XI</h2>

  <p class="nonindent">Ertesi gün feldmareşalin evinde hükümdarın da onurlandırdığı bir ziyafet, bir de balo verildi. Kutuzov’a birinci dereceden Georgi Nişanı verilmişti: Hükümdar ona en yüksek saygıyı göstermişti. Ama feldmareşalden hoşnut olmadığını bilmeyen kalmamıştı. Herkes, ayıp olmaması için gerektiği gibi davranıyor ve herkesten önce biliyordu ki ihtiyar suçluydu ve artık hiçbir şey işe yaramıyordu.</p>

  <p>Kutuzov baloda, Katerina çağında yetişmiş olanlara özgü eski bir alışkanlıkla, hükümdar balo salonuna girer girmez ganimet olarak alınmış olan sancakların onun ayakları dibine doğru çevrilmesini emredince çar hoşnutsuz bir tavırla yüzünü buruşturdu ve bazılarının duyabileceği gibi bir sesle, “İhtiyar aktör!” dedi.</p>

  <p>Hükümdarın Kutuzov’a karşı duyduğu hoşnutsuzluk, özellikle Vilna’da arttı. Çünkü Kutuzov’un yapılacak seferin önemini anlayamadığı ya da anlamak istemediği belliydi.</p>

  <p>Ertesi sabah, hükümdar çevresinde toplanan subaylara:</p>

  <p>– Siz yalnız Rusya’yı değil, Avrupa’yı da kurtardınız, dedi. O zaman herkes savaşın daha bitmemiş olduğunu anladı.</p>

  <p>Yalnız Kutuzov bunu anlamak istemiyor, yeni bir savaşın Rusya’nın durumunu iyileştirmeyeceği gibi, ün bakımından ona hiçbir şey katmayacağını, sadece içinde bulunduğu koşulları kötüleştireceğini, kendisine kalırsa Prusya’nın bulunduğu o yüksek düzeyden düşüp o dillere destan olan ününü azaltacağını açıkça söylüyordu. Hükümdara yeniden asker toplamanın olanaksızlığını ispatlamaya çalışıyor, halkın içinde bulunduğu ağır durumu anlatıyor, başarısızlık olabileceğini ileri sürüyor, buna benzer şeylerden söz ediyordu.</p>

  <p>Bu tür bir ruh hali içinde bulunan feldmareşal, doğal olarak, yapılacak olan savaş için sadece bir engel ve harekâtı durmadan geciktiren bir fren olarak görülüyordu.</p>

  <p>Doğrudan doğruya ihtiyarla çatışmaktan kaçınmak için kendiliğinden bir çare bulundu; bu çare de tıpkı Austerlitz’de, seferin başlangıcında Barclay sağken olduğu gibi, başkomutanı kuruntuya kaptırmadan, onu rahatsız etmeden, hatta ona buna bildirmeden elindeki nüfuzu yavaşça alıp onu hükümdarın kendisine devretmekti.</p>

  <p>Genelkurmay bu amaçla yavaş yavaş baştan sona değiştirildi. Kutuzov’un kurmaydaki gerçek nüfuzu sıfıra indirildi, bütün güç hükümdara devredildi. Toll, Konovitzin, Yermolov, hep başka görevlere atandılar. Herkes feldmareşalin gücünü çok yitirmiş olduğunu, sağlık durumunun sarsıldığını açıktan açığa söylüyordu. Yerini kendisinden sonra gelecek olana verebilmesi için sağlık bakımından zayıf olması gerekliydi. Gerçekten de sağlığı sarsılmıştı. Kutuzov milis toplamak üzere Türkiye’den Petersburg’a nasıl doğal olarak, kendiliğinden, sessizce gelmiş, sonradan da vazgeçilmez bir komutan olduğu anlaşılınca nasıl ordunun başına geçmişse şimdi de artık rolünü oynadıktan sonra, onun yerine doğal olarak, gürültüsüz, patırtısız, gösterişsiz bir davranışla herkesin istediği bir lider ortaya çıkmıştı.</p>

  <p>1812 yılı savaşı Rus milletinin yüreğine yakın, değerli, millî bir anlam taşımaktan başka, Avrupalı gözüyle bakılınca meydana çıkan apayrı bir anlam taşımalıdır.</p>

  <p>Milletler batıdan doğuya doğru akın ettikten sonra, bu akını bir başka akının, doğudan batıya doğru yapılacak bir akının izlemesi gerekiyordu. Bu yeni savaş için bir lider, Kutuzov’dan ayrı özelliklere sahip, ayrı bir görüş açısı olan ve bambaşka duygularla davranacak yeni bir lider gerekliydi. Rusya’nın kurtulması ve onurunun korunması için, Kutuzov nasıl vazgeçilmez bir insan idiyse I. Aleksandr da milletlerin doğudan batıya doğru akınım ve sınırların yeniden çizilmesini sağlamak için, aynı anlamda vazgeçilmez bir kişiydi.</p>

  <p>Kutuzov, “Avrupa”, “uluslararası denge”, “Napolyon” gibi kavramları anlamıyordu. Onları anlayamazdı. Düşman yurttan kovulduktan, Rusya kurtarıldıktan, Rusya’nın onuru en yüksek mertebeye ulaştırıldıktan sonra Rus milletinin temsilcisi olarak, bir Rus olarak, daha doğrusu, Rus yüreği taşıyan bir kişi olarak kendisi için yapılacak bir iş kalmıyordu. Halk savaşının temsilcisine artık ölmekten başka yapılacak hiçbir şey kalmamıştı. Bu yüzden öldü.</p>

  <h2>XII</h2>

  <p class="nonindent">Piyer, çoğu zaman olduğu gibi, tutsakken çektiği sıkıntıların ve fiziksel, olarak katlandığı yoksunlukların bütün ağırlığını, ancak bu sıkıntılar, bu yoksunluklar sona erdikten sonra hissetti. Tutsaklıktan kurtulduktan sonra Orel’e geldiği vakit, gelişinin üçüncü günü Kiev’e gitmeye hazırlanırken hastalandı, Orel’de tam üç ay hasta yattı. Doktorların söylediğine göre sarılığa yakalanmıştı. Doktorların onu tedavi etmelerine, kanını almalarına, hatta ona ilaç vermelerine rağmen gene de iyi oldu.</p>

  <p>Kurtuluşundan hastalığına dek olup biten şeylerden hiçbiri Piyer’in üzerinde hemen hiçbir iz bırakmamıştı. Yalnız zaman zaman yağmurlu, zaman zaman karlı, kül renkli, can sıkıcı havayı, fiziksel bir ağrı halini alan üzüntüsünü ve ayaklarıyla belindeki ağrıyı hatırlıyordu. Genel olarak herkesin uğradığı felaketlerden edindiği izlenimler, insanların çektiği acılar da aklındaydı. Subayların rahatsız edici merakını, ona çeşit çeşit sorular soran generallerin bir fayton ve at bulabilmek için uğraşmalarını ve en önemlisi, o sırada düşünme ve duyma yeteneğinden yoksun kalışını hatırlıyordu. Kurtulduğu gün, Petya Rostov’un cesedini görmüştü. Aynı gün, Prens Andrey’in Borodino Savaşı’ndan sonra daha üç ay yaşadığını, ancak kısa bir süre önce Yaroslavl’da, Rostovların evinde öldüğünü öğrenmişti. Gene o gün, bu haberi ona veren Denisov, laf arasında (Piyer’in bunu çoktandır bildiğini sanarak) Elen’in de öldüğünü söylemişti.</p>

  <p>Bütün bunlar o zamanlar Piyer’e sadece garip görünmüştü. Bütün bu haberleri iyice kavramasına olanak olmadığını hissediyordu. O sırada yalnız insanların birbirlerini öldürmekle uğraştıkları bu yerlerden uzaklaşıp bu süre içinde öğrendiği bütün bu garip, bu yeni şeyleri başından sonuna dek iyice düşünebilmek için acele ediyordu. Ama Orel’e varır varmaz hastalandı. Kendine geldiği vakit, çevresinde Moskova’dan gelmiş iki uşağını gördü: Bunlar Terenti ile Vaska’ydı. Eltz’de, Piyer’in çiftliğinde oturan büyük kontes de Piyer’in tutsaklıktan kurtulduğunu, sonra hastalandığını duyunca ona bakmak için gelmişti.</p>

  <p>Piyer, ancak iyileşmeye başlayınca son aylarda kendisi için artık alışılmış hale gelen izlenimlerden yavaş yavaş kurtulmaya başladı. Artık hiç kimsenin sıcacık yatağını altından almayacağını, o gün muhakkak öğle yemeği yiyeceğini, hatta çay içeceğini, akşam yemeği yiyeceğini düşünüyor, bu düşüncelere kendini alıştırıyordu. Ama daha uzun bir süre rüyalarında tutsaklıktaki koşulları içinde yaşadığını gördü. Kurtulduktan sonra aldığı haberleri de yavaş yavaş anlayabiliyordu; Prens Andrey’in, karısının ölümü ve Fransızların yok edilişi gibi...</p>

  <p>Mutlu özgürlük duygusunun, o derin, o insana özgü ve yürekten koparılmış özgürlük duygusunun bilincine, ilk kez Moskova’nın çıkışındaki ilk mola yerinde varmıştı; sağlığına tekrar kavuşurken bu duygu ta derinliklerine dek bütün varlığını doldurmuştu. Dış koşullara bağlı olmayan, yüreğine özgü, manevi bir şey olan bu özgürlüğün şimdi ayrıca bir de dış özgürlükle süslenişine, bir lüks haline gelişine şaşıp kalıyordu. Yabancı bir kentte tek başınaydı. Hiç tanıdığı yoktu. Hiç kimse ondan hiçbir şey talep etmiyordu; kimse onu hiçbir yere göndermiyordu. İstediği her şey elindeydi. Eskiden karısı yüzünden ona hep üzüntü veren düşünceler yok olmuştu. Çünkü karısı da artık hayatta değildi.</p>

  <p>Kendisine temiz bir örtünün yayıldığı bir sofrada nefis kokan et suyu ikram ettikleri ya da geceleri temiz yumuşak bir yatağa yattığı ve artık karısının da Fransızların da yok olduğunu hatırladığı zaman, hep kendi kendine:</p>

  <p>– Ah ne kadar iyi! Ne hoş şey! deyip duruyordu. Ah ne kadar iyi, ne kadar hoş!</p>

  <p>Sonradan eski alışkanlığına uyarak kendi kendine hemen, “Peki bundan sonra ne olacak? Bundan sonra ne yapacağım?” diye soruyor, hemen sonra da gene kendi kendine karşılık veriyordu: “Hiçbir şey yapmayacağım! Sadece yaşayacağım. Ah, ne hoş şey!”</p>

  <p>Eskiden kendisine üzüntü veren ve durmadan arayıp durduğu şey, yani amaç, hedef denilen şey, artık onun için yoktu. O arayıp durduğu amacın, şimdi kendisi için yok olması sadece o sırada rastgele hissettiği bir duygu değildi; hissediyordu ki zaten ortada böyle bir amaç yoktu, olamazdı da! Hem ona bu eksiksiz, bu sevinç dolu özgürlük duygusunu veren, bütün bu süre içinde onu mutlu yapan da bu amaç yoksunluğuydu.</p>

  <p>Artık bir amacı olamazdı. Çünkü şimdi inancı vardı. Bazı kurallara, sözlere ya da düşüncelere değil de yaşayan, her an varlığı duyulan Tanrı’ya inanıyordu. Eskiden Tanrı’yı kendi kendine uydurduğu amaçlarda arıyordu. Kendine bir amaç arayışı, Tanrı’yı arayıştan başka bir şey değildi. Sonra birden tutsak olarak tutulduğu yerde aklı ile değil, doğrudan doğruya duygularıyla tutulduğunu, dadısının kendisine yıllar önce söylediklerinin doğru olduğunu, Tanrı’nın işte orada, burada, her yerde karşısında bulunduğunu anlamıştı. Tutsaklıkta öğrenmişti ki Karatayev’in yüreğindeki Tanrı, masonların Evrenin Ulu Mimarı’ndan daha sonsuz, daha yüce, daha zor kavranır bir varlıktı. Gözlerini zorlayarak uzaklara dikkatle bakarken aradığını ayaklarının altında bulan bir insanın duygusu içindeydi. Ömrü boyunca uzaklara, çevresindeki insanların başları üzerinden ta ilerilere bakıp durmuştu; oysa gözlerini zorlamasına hiç gerek yoktu. Sadece önüne bakması yeterliydi.</p>

  <p>Daha önce hiçbir şeyde yüce, ulaşılmaz, sınırsız sonsuz bir şey görmesini bilemiyordu. Yalnız hissediyor, öyle olması gerektiğini, bu yüceliğin bir yerlerde bulunduğunu düşünüyor, onu arıyordu. Kendisine yakın olan, anlaşılabilecek her şeyde sadece sınırlı, alçalmış, günlük yaşantıya dönük, anlamsız bir yön görüyordu. Hayalinde eline bir dürbün aldığını canlandırıyor, uzaklara, o adi, o günlük yaşantıya dönük şeylerin ötesinde, uzak sislerin arkasında gizlenenlere bakıyor, bunların da kendisine sadece iyice görülemedikleri için, belirsiz oldukları için yüce ve sonsuz hissini verdiklerini sanıyordu. Avrupa’daki yaşantı, politika, masonluk, felsefe, iyilikseverlik, hepsi ona böyle görünüyordu. Ama kendisini, kişiliğine yakıştıramadığı bu duygulara kaptırdığı anlarda bile, aklı o uzaklara gidiyor, orada da günlük yaşantıya dönük, adi, anlamsız şeyleri görüyordu.</p>

  <p>Şimdi ise her şeyde yüce, ölümsüz ve sonsuz bir yön görmeyi öğrenmişti. Onu görebilmek, onu seyretmekten zevk alabilmek için şimdiye dek insanların başları üzerinden uzaklara doğru bakmak için kullandığı o dürbünü elinden fırlatıp atmış, sevinçle çevresinde, sonsuzluğa dek değişip duran, sonsuzluğa dek yüce kalan, insan aklının alamayacağı, ucu bucağı olmayan sonsuz yaşamın akışını seyrediyordu. Her şeye ne kadar yakından baksa o kadar sakin ve mutlu oluyordu. Gerçi daha önce aklının bütün yapıtlarını yok eden o korkunç “Neden?” sorusu, şimdi de vardı. Ama şimdi bu “Neden?” sorusuna her zaman, içinde, basit bir karşılık buluyordu: “Çünkü Tanrı vardır, o Tanrı ki iradesi dışında bir insanın başından bir tek saç bile düşmez!”</p>

  <h2>XIII</h2>

  <p class="nonindent">Piyer, davranışları bakımından hemen hemen hiç değişmemişti. Görünüşü bile eskisi gibiydi. Eskisi gibi dalgın görünüyordu ve zihni sanki her an gözlerinin önünde olanla değil de bambaşka, özel bir konuyla uğraşıyor gibiydi. Eski davranışıyla, şimdiki durumu arasındaki fark şuydu: Eskiden önünde bulunanı unuttuğu, kendisine söyleneni fark etmediği vakit, ihtiyarlara özgü bir tavırla alnını kırıştırarak kendisinden çok uzakta duran bir şeyi görmeye çabalıyormuş, ama onu bir türlü göremiyormuş gibiydi. Şimdi gene kendisine söyleneni ve karşısında bulunanı unutuyordu, ama dudaklarında hemen hemen belirsiz alaylı bir gülümseyişle önünde durana dikkatle bakıyor, kendisine söyleneni dikkatle dinliyordu. Yine de belli ki o anda gördüğü, işittiği şeyler bambaşkaydı. Eskiden iyi kalpli, ama mutsuz bir insan olarak görünüyordu; bu yüzden insanlar ellerinde olmayarak ondan uzaklaşıyordu. Şimdi ise dudağında daima yaşamaktan doğan sevinçli bir gülümseme titriyor, gözlerinde de insanların durumuyla ilgili olduğunu belirten bir ışık parlıyordu. Sanki onlara kendisi gibi yaşamaktan hoşnut olup olmadıklarını soruyordu. İnsanlar da onun yanında bulunmaktan zevk duyuyorlardı.</p>

  <p>Eskiden çok konuşur, öfkeye kapılır, konuştuğu zaman da başkalarını çok az dinlerdi. Şimdi ise nadir olarak kendini konuşmaya kaptırıyor ve insanları dinlemesini öyle iyi biliyordu ki herkes ona ruhunun derinliklerinde sakladığı en gizli sırları bile seve seve açıklıyordu.</p>

  <p>Piyer’i hiçbir zaman sevmemiş olan, hatta özellikle kontun ölümünden sonra ona karşı bir minnet borcu altında kaldığından ötürü özel bir düşmanlık hissi duyan prenses, Piyer’in nankörlüğüne rağmen sadece ona bakmayı görev saydığını belirtmek için gelmiş ama yanında kısa bir süre kaldıktan sonra üzüntü ve şaşkınlıkla Piyer’i sevmeye başladığını hissetmişti. Piyer, hiçbir zaman prensesin kendisi için iyi duygular beslemesini sağlayacak dalkavukluk hareketlerinde bulunmuyordu. Yalnız kişiliğini merak ederek onu inceleyip duruyordu. Eskiden prenses onun kendisine doğru çevrilen bakışında bir kayıtsızlık, bir alay anlamı sezer, bu yüzden başka insanların karşısında olduğu gibi onun karşısında da kasılır, yalnız yaşama meydan okuyan yönlerini gösterirdi. Şimdi ise aksine, Piyer’in ruhunda en gizli tuttuğu yönleri meydana çıkarmaya çalıştığını hissediyor gibiydi; bu yüzden önce pek güvenmeden ama sonradan bir minnet duygusuyla ona karakterinin gizli kalan en iyi yönlerini açıklamaktan geri kalmıyordu.</p>

  <p>En kurnaz insan bile prensesin hayalinde gençliğinin en güzel anılarını yeniden canlandırarak, o anların sevincini, mutluluğunu onunla paylaşarak daha ustaca güvenini kazanıp gizlice iç dünyasına sokulamazdı. Oysa Piyer’in bütün kurnazlığı, sadece o hayata küskün, o soğuk ve kendine özgü bir gururu olan prensesin ruhunda insancıl duyguları uyandırmak zevkini tatma imkânı aramaktan başka bir şey değildi.</p>

  <p>Prenses kendi kendine, “Evet, kötü insanların etkisi altında değil de benim gibi insanların etkisi altında bulunduğu zaman gerçekten çok iyi yürekli bir insan oluyor,” diyordu.</p>

  <p>Piyer’deki değişikliği, uşakları Terenti ve Vaska da kendilerine özgü bir biçimde fark etmişlerdi. Onlara göre efendileri çok basit bir insan olmuştu. Terenti, sık sık efendisinin sırtından giysilerini alıp elinde giysiler ve Piyer’in çizmeleri ile iyi geceler diledikten sonra, “Acaba bey kendisiyle konuşur mu?” diye, gitmek için hiç acele etmiyordu. Çoğu zaman Piyer de Terenti’nin kendisiyle konuşmak istediğini fark ediyor, onu durduruyor:</p>

  <p>– Ee anlat bakalım... kendinize nasıl yiyecek buluyordunuz? diye soruyordu.</p>

  <p>O zaman Terenti Moskova’nın nasıl soyulduğunu anlatmaya koyuluyor, ölen konttan söz ediyor, elinde giysiler, uzun uzun hikâyeler anlatarak ayakta duruyor, bazen de Piyer’in anlattıklarını dinliyor yanından ayrılıp sofaya giderken içinde efendisine yakın olduğunu sezmekten doğan bir sevinç ve dostane bir sevgi duyuyordu.</p>

  <p>Piyer’i tedavi eden ve her gün onu ziyarete gelen doktor, mesleğinin gereği olarak, her zaman hastanın karşısında her dakikası değerli olan bir insan tavrı takınmayı görev saydığı halde onun yanında saatlerce oturuyor, ona hastalarının, özellikle kadın hastalarının huyları konusunda izlenimlerini ve en çok sevdiği hikâyeleri anlatıp duruyordu.</p>

  <p>– İşte böyle bir insanla konuşmak, insana zevk veriyor, diyordu. Bizim taşrada öyle insan nerede?</p>

  <p>Orel’de Napolyon ordusundan birkaç tutsak subay vardı. Doktor bunlardan birini, genç bir İtalyan subayını Piyer’e getirdi.</p>

  <p>Bu subay, Piyer’i ziyaret etmeye dadandı; prenses de İtalyan’ın Piyer’e karşı gösterdiği sevgiye bakarak ona hep gülümsüyordu.</p>

  <p>Belli ki İtalyan ancak Piyer’e gelip onunla konuşabildiği, ona geçmişte başından geçenleri, geçmişteki aile hayatını, aşkını anlattığı ve Fransızlara, özellikle Napolyon’a karşı duyduğu öfkeyi açığa vurduğu vakit mutlu olabiliyordu.</p>

  <p>Piyer’e şöyle diyordu:</p>

  <p>– Bütün Ruslar size benziyorlarsa <i>c’est un sacrilège que de faire la guerre à un peuple comme le vôtre!</i><a class="noteref" href="../Text/dipnot.xhtml#Footnote0481" id="Feedback0481">480</a> Siz ki Fransızların elinden bu kadar çok acı çektiniz, onlara karşı kin bile duymuyorsunuz.</p>

  <p>Piyer, İtalyan’ın ruhunda uyandırdığı bu tutkuya varan sevgiyi de onun ruhunda en iyi duyguları uyandırarak bu duyguların belirtilerini gözlemekten zevk aldığı için hak etmişti.</p>

  <p>Orel’de kaldığı son günlerde, Piyer’e eskiden tanıdığı yaşlı bir mason geldi: Bu Kont Villarski’ydi. 1807’de onun mason locasına girmesini sağlayan Kont Villarski, Orel’de büyük çiftlikleri olan zengin bir Rus kadınıyla evliydi, kentte geçici olarak iaşe işleriyle görevlendirilmişti.</p>

  <p>Bezuhov’un Orel’de olduğunu öğrenince aralarında hiçbir zaman yakın bir dostluk olmadığı halde, genel olarak çölde karşılaşan iki insanın birbirlerine gösterecekleri dostluk cinsinden bir yakınlık göstergesinde bulunmak için onu ziyaret etmişti. Orel de sıkılıyordu, kendisiyle aynı çevreye mensup ve sandığı gibi çıkarları aynı olan bir insanla karşılaşmaktan ötürü mutluluk duyuyordu.</p>

  <p>Ama hemen şaşkınlıkla Piyer’in gerçek yaşantısından çok çok geri kaldığını, hatta ona kalırsa büyük bir uyuşukluk ve egoizm içine düştüğünü fark etti. Ona:</p>

  <p>– <i>Vous vous encroûtez, mon cher,</i><a class="noteref" href="../Text/dipnot.xhtml#Footnote0482" id="Feedback0482">481</a> diyordu.</p>

  <p>Buna rağmen şimdi Piyer’in yanında bulunmak ona eskisinden çok daha fazla zevk veriyordu. Bundan ötürü ona her gün geliyordu. Piyer ise şimdi Villarski’ye bakarken ya da sözlerini dinlerken herhalde çok kısa bir süre önce kendisinin de onun gibi olduğunu düşünüyor ve bunu düşünmek bile ona garip, hatta inanılmaz bir şey olarak görünüyordu.</p>

  <p>Villarski evliydi; bir aile babasıydı. Karısının çiftliğiyle, kendi işleriyle, mesleğiyle ve ailesiyle uğraşıp duruyordu. Bütün bu uğraşlarını, hayatın özüne inmesine birer engel sayıyor, hepsinin küçümsenecek şeyler olduğunu sanıyordu; çünkü hepsi sadece kişisel olarak kendisinin ve ailesinin mutluluğunu sağlamak amacına yöneliyordu. Bütün dikkati her an askerlikle, idari işlerle, politikayla ve masonlukla ilgili konular üzerinde toplanıyordu. Piyer ise şimdi onun bu görüşünü değiştirmeye çalışmadan, onu suçlamadan sürekli olarak sessiz, sevinç dolu ve içinden eğleniyormuş gibi hafif alaylı bir tavırla onun bu garip, ama kendisine hiç de yabancı gelmeyen halini zevkle seyrediyordu.</p>

  <p>Villarski’yle, prensesle, doktorla ve genel olarak şimdi rastladığı bütün insanlarla olan ilişkilerinde, hepsinin kendisine karşı iyi duygular beslemesini sağlayan, bunu hak ettiren yeni bir özellik vardı. Bu da Piyer’in her insanın ayrı ayrı düşünebileceğini, ayrı ayrı duyguları olabileceğini ve olaylara değişik açılardan bakabileceğini, aynı zamanda bir insanın sözlerle kanılarından caydırılamayacağını kabul etmesiydi. Aslında her insanda bir hak olan bu özellik, eskiden Piyer’i huzursuzluk içinde bıraktığı ve sinirlendirdiği halde, şimdi insanlara karşı ilgi göstermesinin ve yardım etme eğiliminde olmasının asıl nedeni oluyordu. İnsanların aralarındaki ayrılıklar, hatta bazen kendisinin yaşam konusundaki görüş açısına tamamen aykırı görüşler Piyer’e zevk veriyor, onlarla yumuşak bir tavırla için için eğlenmesine yol açıyordu.</p>

  <p>Piyer, şimdi pratik işlerde de kendisinde beklenmedik bir beceriklilik, eskiden sahip olmadığı bir ciddiyet hissediyordu. Eskiden her para sorunu özellikle kendisinden para yardımı istenmesi (ki çok zengin bir insan olduğu için bu sık sık başına geliyordu) onu çözümlenmez bir heyecan, bir şaşkınlık içinde bırakıyordu. “Vereyim mi, vermeyeyim mi?” diye kendi kendine sorup dururdu. “Bende para var, o ise buna muhtaç. Ama bir başkası belki bundan daha da muhtaçtır. Acaba en yoksun olan hangisidir? Belki ikisi de beni aldatıyorlar, kim bilir?”</p>

  <p>Bütün bu tahminlere eskiden hiçbir çözüm yolu bulamıyor, elinde para varken herkese istediğini veriyordu. Servetiyle ilgili her sorun karşısında, biri kendisine falanca şekilde davranması gerektiğini söyler, öbürü ise bambaşka bir çareye başvurmasını öğütlerken aynı şaşkınlık içinde kalırdı.</p>

  <p>Şimdi ise hayretle görüyordu ki bütün bu sorunlar karşısında artık hiçbir kuşku duymuyor, hiç şaşırmıyordu. Şimdi içinde sanki kendisinin de bilmediği bazı yasalara göre yapılması gereken ve gerekmeyen konularda karar veren bir yargıç vardı.</p>

  <p>Şimdi de eskisi gibi para işlerine karşı kayıtsızdı; ama şimdi ne yapılacağını, daha doğrusu neyi yapmamak gerektiğini kararsızlığa kapılmadan kesin olarak biliyordu. İçindeki o yeni yargıcın ilk karar uygulaması, Piyer’i ziyarete gelen ve ona kahramanlıkları konusunda uzun uzun pek çok şeyler anlattıktan sonra, neredeyse emredercesine karısına ve çocuklarına göndermek üzere dört bin frank vermesini isteyen tutsak Fransız albayının isteğine verdiği cevap oldu. Piyer hiç zorluk çekmeden ve gerginliğe kapılmadan, hatta sonradan bunun kendisi için ne kadar basit, ne kadar kolay olduğuna kendisi de şaşarak Fransız’ın isteğini reddetti; oysa eskiden böyle bir şey, ona çözümlenemeyecek derecede güç görünürdü. Bununla birlikte, albaya ret cevabı verirken kendi kendine, Orel’den giderken o Fransız subayının ihtiyacı olan parayı bulabilmesi için kurnazca bir çare bulmak gerektiğine karar verdi. Piyer’in pratik işler konusundaki yeni görüşünü ve bu bakımdan ne kadar değiştiğini, karısının borçlarıyla Moskova’daki evlerin ve sayfiyelerdeki köşklerin yeniden tamir edilip edilmemesi gibi işlerde verdiği kararlar da yansıtıyordu.</p>

  <p>Orel’de iken çiftliklerin genel müdürü gelmiş, onunla genellikle değişmiş olan gelir kaynakları konusunda görüşmüş, hesap vermişti. Yaptığı hesaplara göre, Moskova yangını Piyer’e hemen hemen iki milyona mal olmuştu.</p>

  <p>Genel müdür, onu teselli etmek için bu kayıplara rağmen gelirin hiç azalmayacağını, aksine artacağını belirtmişti; ancak böyle olabilmesi, büyük kontesin ölümünden sonra ona geçmiş olan borçları ödemekten vazgeçmesine bağlıydı. Bunları ödemeye onu zorlayamazlardı. Ayrıca Moskova’da ve dolaylarında her yıl seksen bin rubleye mal oldukları halde hiçbir gelir getirmeyen evlerden de vazgeçmeliydi.</p>

  <p>Piyer, neşeyle gülümseyerek:</p>

  <p>– Evet, evet! Doğru söylüyorsunuz, diyordu. Evet evet! Hiçbir şeye ihtiyacım yok. Demek Moskova yandığı için çok daha zengin oldum!</p>

  <p>Ama ocak ayında Moskova’dan Savelyiç geldi ve durumu anlatarak mimarın oradaki evlerle dolaylarındaki köşkler için hazırladığı planı Piyer’e sunarak bu işlerden artık kararlaştırılmış şeyler olarak söz etti. Aynı sırada Piyer, Prens Vasiliy ile başka ahbaplarından mektup aldı. Bu mektuplarda karısının borçlarından söz ediliyordu. O zaman Piyer, genel müdürün bu kadar hoşuna giden planın doğru olmadığına, karısıyla ilgili işleri bitirmek için Petersburg’a gitmesinin, sonra da Moskova’daki evleri yaptırmaya başlamasının gerekli olduğuna karar verdi. Neden gerekli olduğunu da bilmiyordu; sadece bunu yapmasının zorunlu olduğunu biliyordu. Bu kararı yüzünden, gelirinin dörtte üçünü yitirmiş olacaktı. Ama gene de bunu yapmalıydı; öyle hissediyordu.</p>

  <p>Villarski de Moskova’ya gidiyordu. Bu yüzden birlikte gitmeye karar verdiler. Piyer, Orel’de sağlık durumu düzelirken içinde bir sevinç, bir özgürlük, bir yaşama tutkusu duymuştu. Yola çıkıp da kendisini artık hiçbir şeyin sınırlamadığı bir dünyada bulduğu, çevresinde yüzlerce yeni yüz gördüğü vakit, bu duygusu daha da şiddetlendi. Bütün yolculuğu boyunca kendini tatile çıkmış bir öğrenci gibi hissediyordu. Karşılaştığı bütün kişilerin, arabacının da handaki bakıcının da yol üstünde rastladığı ya da köyde gördüğü köylülerin de, hepsinin kendisi için yepyeni bir anlamı vardı. Durmadan fakirlikten, Avrupa’ya oranla geri kalmışlıktan, Rusya’daki cahillikten yakman Villarski’nin sözleri, duyduğu bu sevinci güçlendirmekten başka bir işe yaramıyordu. Villarski’nin cansız gördüğü şeylerde Piyer, her şeyi yapabilecek olağanüstü bir yaşam gücü görüyordu; karların ortasında, bu uçsuz bucaksız boşlukta kendine özgü bir yaratılışı olan ve parçalanmaz bir bütün olarak yaşayan milletin sağ kalmasını sağlayan, ona destek olan işte bu güçtü. Piyer, Villarski’ye itiraz etmiyor, onu dinlerken güya düşüncelerini kabul ediyormuş gibi (çünkü bir sonuca varılmasını sağlamayacak gereksiz tartışmalara girişmemelerinin en kısa yolu, bu görünüşteki kabul edişti.) sevinçle gülümseyip duruyordu.</p>

  <h2>XIV</h2>

  <p class="nonindent">Karıncaların bozulmuş bir karınca yuvasına neden aceleyle üşüştüklerini, neden biri yuvadan çöp, karınca yumurtası ve ölü karıncalar taşıyarak oradan uzaklaşırken başka karıncaların tekrar yuvaya döndüklerini, neden birbirlerine çarptıklarını, neden yarışır gibi birbirlerine yetişmeye çalıştıklarını, neden dövüştüklerini açıklamak ne kadar zorsa Fransızların çıkışından sonra Rus milletine mensup insanlan eskiden “Moskova” adı verilen kentte toplanmaya zorlayan nedenleri inceleyip açıklamak da aynı derecede zordur. Yalnız bozulmuş karınca yuvasının çevresine dağılan karıncalara bakarken yuvanın tamamen yok olmasına rağmen karıncaların birbirlerine zincirlenmiş gibi, birlikte hareket etmelerinden, gösterdikleri enerjiden, çevrede kıpır kıpır dolaşıp duran sayısız böceklerin çokluğundan, bu bir avuç karıncada bulunan maddeye aykırı ve yok edilemeyecek bir güçten başka her şeyin yok olduğu nasıl görülürse Moskova’nın da o ekim ayında, içinde hükümet konağı da kilise de kutsal yerler de zenginlikler de evler de olmadığı halde, tıpkı ağustos ayındaki Moskova gibi olduğu görülüyordu. Her şey olmuştu; yalnız elle tutulmaz, ama güçlü ve parçalanmaz bir şey hâlâ ayakta duruyordu.</p>

  <p>Moskova düşmandan temizlendikten sonra, her yandan oraya akın eden insanları sürükleyen nedenler çeşit çeşit ve kişiseldi; hatta başlangıçta vahşi, hayvani nedenlerdi. Yalnız bir tek duygu, herkeste aynı biçimde kendini gösteriyordu, o da eskiden Moskova adı verilen yerde kendine bir hareket, bir iş alanı bulmak, enerjisini orada uygulamak eğilimiydi.</p>

  <p>Bir hafta sonra Moskova’da yaşayanların sayısı on beş bini, iki hafta sonra da yirmi beş bini bulmuş, sonradan da nüfus artışı aynı hızla sürüp gitmişti. Gittikçe artarak 1813 yılı sonbaharında, 1812 yılındaki nüfusu aşan bir sayıya ulaşmıştı. Moskova’ya ilk girenler, Wintzengerode’nin birliğindeki Kazaklar, komşu köylerden gelen köylüler ve Moskova’dan kaçıp da dolaylarında saklanan Moskovalılardı. Yağma edilmiş Moskova’ya giren Ruslar onu bu halde bulunca bir kez de kendileri yağmaya koyuldular. Onlar da Fransızların yaptıklarını tekrar ediyorlardı. Köylü arabaları Moskova’ya yağma edilmiş evlerde, sokaklarda bırakılan ne varsa hepsini toplayıp köylere götürmek amacıyla geliyordu. Kazaklar ellerine geçirebildikleri her şeyi köylerine götürüyor, ev sahibi olanlar başka evlerde bulunanları bunların kendilerine ait olduğunu ileri sürerek evlerine taşıyorlardı.</p>

  <p>Ama ilk soygunculardan sonra, daha başkaları geliyor, onları üçüncü bir grup soyguncu izliyor ve yağma, soyguncuların sayısı arttıkça artıyor, gün geçtikçe zorlaşıyor, daha belirli, daha kesin bir biçim alıyordu.</p>

  <p>Fransızlar Moskova’yı boş bulmuşlardı ama Moskova o sırada bütün organları normal işleyen, çeşitli dallarıyla, gönderilen malları, çeşit çeşit meslek kolları, lüks yerleri, hükümet daireleri ve ibadet yerleriyle normal yaşayan bir kentti. Gerçi bütün bu biçimsel örgütler cansızdı; ama henüz yok olmamışlardı. Dizi dizi dükkânlar, mağazalar, işporta tezgâhları, pazarlar vardı. Çoğunda mal da bulunuyordu. Fabrikalar, atölyeler, saraylar, zengin köşkler vardı. Hepsi de lüks eşya ile doluydu. Hastaneler, cezaevleri, halka ait yerler, kiliseler, katedraller vardı. Fransızların Moskova’da kalışı uzadıkça kentte günlük yaşantıya ait olan bu biçimsel görüntüler de aynı oranda yok oluyordu. Eninde sonunda da her şey bütünüyle cansız bir yağma alanına döndü.</p>

  <p>Fransızların yağması sürdükçe Moskova’daki zenginlikler yok oluyor, hatta yağmacıların gücü de aynı oranda gittikçe azalıyordu. Oysa Rusların başkente dolmasıyla başlayan yağmaları sürdükçe ve bu yağmaya katılanların sayısı arttıkça Moskova’nın zenginliği aynı hızla yeniden meydana getiriliyor ve kent yeniden normal bir yaşantıya kavuşuyordu.</p>

  <p>Yağmacılardan başka, halkın içinden çeşit çeşit insan, kimi meraktan, kimi bir görev duygusuyla, kimi bir çıkar düşündüğü için (ev sahipleri, din adamları, büyük, küçük memurlar, tüccarlar, zenaatçılar ve köylüler...) her yandan tıpkı kalbe doğru akan kan gibi Moskova’ya doğru akın ediyorlardı.</p>

  <p>Daha bir hafta geçmişti ki Moskova’dan eşya götürmek için boş arabalarla gelen köylüleri yolda hükümet adamları durduruyor, onları zorla kentten cesetleri alıp götürmekle görevlendiriyorlardı. Arkadaşlarının başarısızlığa uğradıklarını duyan başka köylüler kente ekmek, buğday, saman getiriyor, birbirlerinin fiyatlarını kırıyor, mallarını eskisinden daha ucuza satıyorlardı. Marangoz atölyelerinde çalışmış olanlar, büyük kazanç umuduyla her gün Moskova’ya geliyor, her yerde yeni evler yapılıyor, yanmış olanlar da tamir ediliyordu. Satıcılar tenteli işportaların başında mallarını satmaya başlıyorlardı. Yanmış evlerde, aş evleri, yolcu hanları açılıyordu. Din adamları yanmış kiliselerin birçoğunda yeniden görevlerine başlamışlardı. Bağışta bulunanlar kiliselerden çalınıp götürülen eşyaları geri getiriyorlardı. Memurlar, üzeri çuha kaplı masaları ile evrak dolaplarını küçük odalara taşıyıp yerleştiriyorlardı. Hükümet adamları ile polis, Fransızlardan kalan malları dağıtma işiyle uğraşıyorlardı. Başka evlerden taşınıp getirilmiş pek çok şeyin bırakıldığı evlerin sahipleri, bütün eşyanın Kremlin Sarayı’na toplanmasının haksızlığını ileri sürerek yakınıyorlardı; bazıları da Fransızların o eşyaları çeşit çeşit evlerden toplayıp bir yere yığdıklarını ileri sürüyor, bu yüzden herhangi bir evde bulunan eşyayı o evin sahibine vermenin adalete aykırı bir iş olacağını ısrarla söylüyorlardı. Polise küfrediyor, rüşvet yediriyor, yanmış beylik eşyalar konusunda sayısız raporlar düzenliyor, her şeyin yerli yerine konulmasını isteyip duruyorlardı. Bu arada Kont Rastopçin bildirilerini yazmakla uğraşıyordu.</p>

  <h2>XV</h2>

  <p class="nonindent">Piyer, ocak ayının sonunda Moskova’ya geldi ve sağlam kalmış olan ek daireye yerleşti. Sonra Moskova’ya dönmüş olan bir ahbabı ile Kont Rastopçin’i ziyaret etti, üçüncü günü de Petersburg’a gitmek için hazırlıklara girişti. Herkes zaferi kutluyordu; yağma edilmiş, ama yeniden yaşamaya başlayan başkentte, her şey yeniden canlanıyor, her şey kaynaşıp duruyordu. Piyer’le karşılaşan herkes ona rastladığına seviniyordu; herkes onunla görüşmek istiyor, başından geçenleri sorup duruyordu. Piyer, karşılaştığı bütün insanlara karşı içinde bambaşka bir dostluk duygusunun uyandığını hissediyordu; ama elinde olmayarak herhangi bir bakımdan vereceği bir sözle hemen kendini bağlamamak için, onların karşısında ihtiyatlı davranıyordu. Kendisine sorulan bütün sorulara, bunlar ister önemli ister önemsiz sorular olsun, hep aynı belirsiz karşılıkları veriyordu. “Bundan böyle nerede oturacaksınız? Evlerinizi tamir edecek misiniz? Petersburg’a ne zaman geleceksiniz? Oraya giderken size küçük bir sandık verilse bunu götürür müsünüz?” diye sorulunca, hep, “Evet, belki, öyle sanıyorum,” gibi karşılıklar veriyordu.</p>

  <p>Rostovların Kostroma’da olduklarını biliyordu ve Nataşa nadir olarak aklına geliyordu. Onu düşündüğünde de bu ona sadece çoktandır geçmişe gömülmüş tatlı bir anı etkisi yapıyordu. Yalnız günlük yaşantısının koşullarından değil, aynı zamanda içinde kasıtlı olarak uyandırdığını sandığı o duygudan da kurtulduğunu sanıyordu.</p>

  <p>Moskova’ya gelişinin ertesi günü Drubetskoylardan Prenses Mariya’nın Moskova’da olduğunu işitti. Prens Andrey’in ölümü, prensesin çektiği acılar ve yaşadığı son günler, zihnine sık sık takılıp duruyordu. Şimdi ise bütün bunlar zihninde yeniden daha çok yer etmeye başlamıştı. Bir yemekte, Prenses Mariya’nın Moskova’da olduğunu ve Vozdvijenka’daki kısmen yanmış evinde oturduğunu duyunca hemen o akşam onu ziyarete gitti.</p>

  <p>Prenses Mariya’yı ziyarete giderken yolda hiç durmadan Prens Andrey’i, onunla olan arkadaşlığını, onunla karşılaşmalarını ve özellikle son olarak Borodino’daki rastlayışlarını düşünüp duruyordu.</p>

  <p>“Acaba o sırada içinde bulunduğu öfkeli ruh hali içinde mi öldü? Acaba ölmeden önce yaşamın anlamı ona da açıldı mı?” diye düşünüyordu. Birden Karatayev’i andı, ölümü aklına geldi ve birbirinden bu kadar ayrı, bununla birlikte birbirlerine bu derece benzeyen iki insanı karşılaştırmaya başladı: İkisini de seviyordu, ikisi de sağken birbirlerine benziyorlardı ve şimdi ikisi de ölmüşlerdi.</p>

  <p>Arabası ihtiyar prensin evinin kapısına yaklaştığı sırada çok düşünceli bir ruh hali içindeydi. Ev ayakta kalmıştı. Harap olduğu dış görünüşündeki bazı şeylerden belli oluyordu ama yapısı bozulmamıştı. Piyer’i karşılayan ihtiyar uşak, gelen misafire ihtiyar prensin yokluğuna rağmen evdeki düzenin aynı biçimde sürdüğünü hissettirmek istiyormuş gibi sert bir yüzle prenses hazretlerinin kendi dairelerine çekildiklerini, ancak pazar günü ziyaretçi kabul ettiklerini söyledi.</p>

  <p>Piyer:</p>

  <p>– Haber ver bakalım, belki kabul ederler! dedi.</p>

  <p>Uşak:</p>

  <p>– Başüstüne efendim, tabloların bulunduğu salona buyrun, dedi.</p>

  <p>Birkaç dakika sonra, Piyer’in yanına bir uşakla Dessalles geldi. Dessalles, Piyer’e, prensesin misafirinin gelişine çok sevindiğini ve eğer teklifsizliğini hoş görürse lütfen yukarı, prensesin odasına çıkmasını rica ettiğini bildirdi.</p>

  <p>Prenses, tavanı pek yüksek olmayan ve bir tek şamdanla aydınlanan odada oturuyordu; yanında biri vardı. Bu, siyahlar giyinmiş bir kadındı. Piyer, prensesin yanında her zaman ona arkadaşlık etmekle görevli kadınların bulunduğunu hatırladı. Kimdi bu kadınlar? Nasıl kadınlardı? Ne tip arkadaşlardı? Piyer bunu bilmiyor, hatta hatırlamıyordu. Siyah giysili kadına bakarak, “Bu da <i>dame de compagnie</i>’lerden<a class="noteref" href="../Text/dipnot.xhtml#Footnote0483" id="Feedback0483">482</a> biri olacak!” diye düşündü.</p>

  <p>Prenses, Piyer’i karşılamak için çevik bir hareketle ayağa kalkarak elini uzattı.</p>

  <p>Piyer elini öptükten sonra, prenses onun değişmiş yüzüne dikkatle bakarak:</p>

  <p>– İşte böyle, bakın sizinle tekrar karşılaşıyoruz! dedi. Son zamanlarda sizden sık sık söz ediyordum!</p>

  <p>Bunu Piyer’i bir an için şaşırtan bir çekingenlikle gözlerini Piyer’den yanındaki <i>dame de compagnie</i>’ye çevirerek söylemişti.</p>

  <p>– Kurtulduğunuzu duyunca o kadar sevindim ki! Uzun zamandır aldığımız tek sevinçli haber bu oldu.</p>

  <p>Bunu söyledikten sonra, daha da huzursuz bir tavırla, tekrar yanındaki <i>dame de compagnie</i>’ye bir şey söylemek istedi. Ama Piyer hemen sözünü kesti:</p>

  <p>– Düşünün bir kez! Ondan hiç haber alamamıştım, dedi. Öldüğünü sanıyordum. Ne öğrendimse hepsini başkalarından, üçüncü kişilerden öğrendim. Bildiğim tek şey varsa o da bir rastlantı sonucu Rostovlara geldiğidir... Ne garip kader!</p>

  <p>Piyer hızlı hızlı, heyecanlı heyecanlı konuşuyordu. Bir ara <i>dame de compagnie</i>’nin yüzüne baktı ve sohbet sırasında sık sık olduğu gibi onun da sevgi dolu, meraklı bakışını dikkatle kendisine doğru çevirdiğini fark etti. Birden nedense bu siyah giyimli <i>dame de compagnie</i>’nin sevimli, iyi yürekli, canayakın bir varlık olduğunu ve Prenses Mariya ile açıkça konuşmasına engel olmayacağını anladı.</p>

  <p>Ama Rostovlar konusunda son sözlerini söylediği sırada Prenses Mariya’nın yüzündeki şaşkınlık daha belirgin oldu. Prenses, gözlerini gene Piyer’in yüzünden siyah giyimli kadına doğru çevirmişti.</p>

  <p>– Yoksa tanımadınız mı? diye sordu.</p>

  <p>Piyer, ilk kez <i>dame de compagnie</i>’nin garip biçimli dudaklarına, solgun, ince yüzüne, siyah gözlerine baktı. Bu dikkatli gözlerin içinde ona doğru sevimli olmaktan öte çok daha yakın ve çoktandır unuttuğu bir “şey” bakıyordu.</p>

  <p>“Hayır, bu olamaz!” diye düşündü. “Bu ciddi, zayıf, solgun ve yaşlanmış yüz! Onun yüzü olmaz! Bu kadın “o” olamaz. Bu sadece onu andıran biri, o kadar!” diye düşündü.</p>

  <p>Ama o sırada Prenses Mariya, “Nataşa!” dedi. O zaman o, gözleri dikkatle bakan yüzde, paslanmış bir kapı nasıl zorla açılırsa aynı zorlanışla bir gülümseme belirdi ve o açılmış kapıdan birden Piyer’e doğru çoktandır unuttuğu, özellikle o sırada aklına bile getirmediği bir mutluluk rüzgârı esti. Ona doğru esen bu mutluluk rüzgârının kokusu bütün varlığını sarmış, Piyer bu duyguya bütün varlığı ile gömülüvermişti. Genç kadının gülümseyişini gördükten sonra, artık hiç kuşkusu kalamazdı! Bu Nataşa’ydı ve Piyer onu seviyordu.</p>

  <p>Piyer böylece ilk anda ona, Prenses Mariya’ya ve en önemlisi kendi kendine o zamana kadar hiç bilmediği bir sırrı açıklamış oluyordu. Sevinç içinde, ama acı çekiyormuş gibi, hastaymış gibi kıpkırmızı oldu. Heyecanını gizlemek istiyordu. Ama gizlemeye çalıştıkça duyduğu bu heyecan daha açık, daha belirgin olarak meydana çıkıyordu; en kesin sözlerle bile ona da Prenses Mariya’ya da kendisine de onu sevdiğini bu derece açık olarak anlatamazdı.</p>

  <p>Piyer, “Ama bunda bir şey yok ki! Sadece beklenmedik bir anda oldu da ondan!” diye düşünüyordu. Prenses Mariya ile biraz önce başladığı sohbete tekrar dalacağı sırada, Nataşa’ya tekrar bir göz attı. O zaman daha çok kızardı ve bütün varlığını bir heyecan, bir sevinç, bir korku duygusu sardı. Söyleyeceği sözleri şaşırdı, konuşmasının ortasında susuverdi.</p>

  <p>Piyer, odaya girdiğinde Nataşa’yı fark etmemişti, çünkü onu orada bulacağını hiç düşünmemişti. Onu tanımamasına gelince, bunun nedeni Nataşa’yı son görüşünden bu yana genç kızda büyük bir değişiklik meydana gelmiş olmasıydı. Nataşa zayıflamış, sararmıştı. Ama onu tanınmaz bir duruma sokan bu değildi. Gerçekten tanınamazdı, çünkü eskiden dudaklarında daima yaşamanın sevincini yansıtarak yüzünü aydınlatan bir gülümseyiş titrerdi; Piyer ona ilk kez olarak baktığı anda, böyle bir gülümseyişin en küçük bir belirtisi bile yoktu; yalnız dikkatle bakan, sevgi dolu, ama hüzünlü ve soru soran gözler vardı.</p>

  <p>Piyer’in utancı da Nataşa’da aynı duyguyu uyandırmadı; sadece belirsiz olarak bütün yüzünü hafifçe ışıklandıran bir hoşlanma olarak yansıdı.</p>

  <h2>XVI</h2>

  <p class="nonindent">Prenses Mariya:</p>

  <p>– Benim misafirim oldu, dedi. Kontla kontes de bugünlerde gelecekler. Kontes çok kötü durumda. Ama asıl Nataşa’nın doktora görünmesi gerekiyordu. Onu zorla benimle birlikte gönderdiler.</p>

  <p>Piyer Nataşa’ya doğru döndü:</p>

  <p>– Demek öyle... Derdi olmayan aile kaldı mı şimdi? dedi. Biliyor musunuz, meğer tam bizi kurtardıktan gün olmuş! Onu gördüm. Ne sevimli çocuktu!</p>

  <p>Nataşa ona bakıyordu. Söylediği sözlere karşılık olarak sadece gözleri biraz daha açıldı, iri iri oldu ve aydınlandı. Piyer:</p>

  <p>– Size teselli verecek ne düşünebilirim? Ne söyleyebilirim? dedi. Hiçbir şey söyleyemem! Bu kadar sevimli, bu derece hayat dolu bir çocuk neden ölsün?</p>

  <p>Prenses Mariya:</p>

  <p>– Evet! İnsanın inancı olmasa zamanımızda yaşamak çok zor bir şey olacak.</p>

  <p>Piyer, aceleyle sözünü kesti:</p>

  <p>– Öyle, öyle! Bakın, bunu çok doğru söylediniz!</p>

  <p>Nataşa dikkatle Piyer’in gözlerinin içine baktı:</p>

  <p>– Neden? diye sordu.</p>

  <p>Prenses Mariya:</p>

  <p>– Ne demek neden? İnsanın öbür dünyada bizi bekleyen şeyleri aklından geçirmesi bile...</p>

  <p>Nataşa, Prenses Mariya’yı sonuna dek dinlemeden gene soru sorar gibi Piyer’e baktı. Piyer:</p>

  <p>– Çünkü yalnız Tanrı’nın var olduğuna, kaderlerimizi “o”nun yönettiğine inanan bir insan, sizin... ve onun gibi bir kayba dayanabilir...</p>

  <p>Nataşa bir şey söylemek istiyordu. Ama hemen sonra tekrar sustu. Piyer, aceleyle başını öbür yana çevirmişti. Gene Prenses Mariya’ya dönmüş, arkadaşının son günleri hakkında ona sorular soruyordu. Şimdi artık utancı hemen hemen yok olmuştu, ama bütün eski özgürlüğünün de ortadan kalktığını hissediyordu. Anlıyordu ki, şimdi her sözünü, her davranışını yargılayan bir yargıç vardı ve bu yargıç onun gözünde dünyadaki bütün insanlardan daha değerliydi. Şimdi konuşuyor, konuşurken de bu sözlerinin Nataşa üzerinde nasıl bir etki yaptığını düşünüyordu. Nataşa’nın hoşuna gidebilecek sözleri kasıtlı olarak söylemiyordu; ama o sırada ne söylerse söylesin, bütün sözlerine Nataşa’nın açısından bakıyor, kendisini ona göre eleştiriyordu.</p>

  <p>Prenses Mariya, her zaman olduğu gibi isteksiz bir tavırla Prens Andrey’i ne durumda bulduğunu anlatmaya başlamıştı. Ama Piyer’in soruları, hareketli ve huzursuz bakışı, heyecandan titreyen yüzü, yavaş yavaş prensesi daha önce eski duygularını uyandırmaktan korktuğu için hayalinde yeniden canlandırmaktan çekindiği ayrıntılara girmeye zorladı.</p>

  <p>Piyer, bütün vücuduyla Prenses Mariya’ya doğru eğilmiş, bir tek sözünü kaçırmamaya çalışarak anlattıklarını dikkatle dinliyordu.</p>

  <p>– Ya? Ya? Demek öyle, demek öyle... diyordu. Evet, evet, demek huzura kavuşmuştu, öyle mi? Demek yumuşamıştı! Bunu ruhunun bütün gücüyle o kadar arıyordu, tam anlamında iyi bir insan olmayı o kadar istiyordu ki ölümden korkması olanaksızdı. Bir kusuru olsa bile bu kendisinden ileri gelemezdi. Demek sonunda yumuşadı, öyle mi?</p>

  <p>Birden Nataşa’ya doğru dönerek genç kızın dolu dolu olmuş gözlerine baktı:</p>

  <p>– Sizinle görüşmüş olması, ne kadar büyük bir mutluluk! dedi.</p>

  <p>Nataşa’nın yüzünde bir ürperme oldu. Kaşlarını çattı ve bir an için gözlerini indirdi. Bir dakika kadar kararsızlık içinde kaldı: Konuşmalı mı, yoksa konuşmamalı mıydı? Sonunda göğsünden gelen dolgun ve hafif bir sesle:</p>

  <p>– Evet, mutluluktu, benim için herhalde mutluluktu...</p>

  <p>Bir an sustu, sonra:</p>

  <p>– O da... o da bunu istediğini söylemişti, yanına geldiğim anda söylemişti bunu... dedi.</p>

  <p>Birden sesi titremişti. Kızardı ve dizlerine koyduğu ellerini birbirine kenetleyerek sıktı, sonra kendini zorladığını belli eden bir tavırla başını kaldırdı ve hızlı hızlı konuşmaya başladı.</p>

  <p>– Biz Moskova’dan çıkarken bir şey bilmiyorduk. Sormaya cesaretim bile yoktu. Sonra beklenmedik bir anda onun bizimle beraber olduğunu söylediler. Ben ise hiçbir şey düşünmüyor, onun ne durumda olduğunu aklımdan bile geçiremiyordum; yalnız onu görmek, onunla birlikte olmak ihtiyacını duyuyordum.</p>

  <p>Titreyerek, soluk soluğa konuşuyordu. Sözünü kesmelerine olanak vermeden o zamana dek hiç kimseye anlatmadığı şeyi de anlattı: Yolculuklarının sürdüğü o üç hafta boyunca ve Yaroslavl’daki yaşantıları sırasında neler geçirdiğini, hepsini bir bir açıkladı.</p>

  <p class="extract">Piyer, nemlenen gözlerini genç kızdan ayırmadan, onu ağzı açık dinliyordu. Onu dinlerken de ne Prens Andrey’i ne ölümünü ne de Nataşa’nın anlattıklarını düşünüyordu. Sadece sesini dinliyor, daha önce çektiği ve şimdi de bütün bunları anlatırken yeniden yaşadığı acılar yüzünden ona karşı sadece acıma duyuyordu.</p>

  <p>Prenses Mariya gözyaşlarını tutabilmek için yüzünü kırıştırarak Nataşa’nın yanında oturuyor ve Nataşa ile ağabeyi arasındaki aşkın son günlerinin hikâyesini ilk kez olarak dinliyordu. Nataşa için yer yer acılı, yer yer sevinçli anıları olan hikâyeyi anlatmak bir ihtiyaçtı. Hiçbir önemi olmayan ayrıntıları, ruhunun derinliklerinde saklanan sırlarla karıştırarak anlatıyor ve sözünü bir türlü bitiremeyecekmiş gibi görünüyordu. Birkaç kez aynı şeyi tekrar tekrar söyledi.</p>

  <p>– İşte hepsi bu kadar! Hepsi bu! dedi.</p>

  <p>Sonra Nikoluşka içeri girerken hızlı bir hareketle yerinden fırladı, neredeyse koşarak kapıya doğru gitti. Başını paravanalı kapının kenarına çarptı ve acıdan mı, yoksa üzüntüden mi bilinmez, inleyerek kendini odadan dışarı attı.</p>

  <p>Piyer, Nataşa’nın biraz önce uzaklaştığı kapıya bakıyor ve durup dururken koca dünyada birdenbire niçin kendini yapayalnız hissettiğini anlayamıyordu. Prenses Mariya, Piyer’in dikkatini odaya giren yeğeninin üzerine çevirerek onu daldığı bu derin düşüncelerden ayırdı.</p>

  <p>Babasının yüzüne çok benzeyen Nikoluşka’nın yüzü, manevi bakımdan böyle duygulandığı bu sırada ona öyle bir etki yaptı ki Piyer, bu çocuğu öptükten sonra aceleyle kalktı, mendilini çıkararak pencereye doğru gitti. Prenses Mariya ile vedalaşmak istiyordu, ama prenses onu bırakmadı:</p>

  <p>– Hayır, biz Nataşa ile bazen üçlere kadar oturuyoruz; rica ederim oturun. Şimdi söylerim, akşam yemeğini hazırlarlar. Siz aşağıya inin, biz şimdi geliriz.</p>

  <p>Piyer, dışarıya çıkmadan önce prenses ona:</p>

  <p>– Nataşa ilk kez olarak ağabeyimden böyle söz etti! dedi.</p>

  <h2>XVII</h2>

  <p class="nonindent">Piyesi ışık içinde olan büyük bir yemek odasına götürdüler; birkaç dakika sonra ayak sesleri duyuldu ve prensesle Nataşa odaya girdiler. Nataşa sakindi; bununla birlikte yüzünde gene ciddi, gülümseyişten yoksun bir ifade vardı. Prenses Mariya, Piyer ve Nataşa, üçü de çoğu zaman en gizli duyguların açıklandığı ciddi bir konuşmadan hissedilen garip bir utanç içindeydiler. Biraz önceki konuşmayı sürdürmek olanaksızdı, önemsiz şeylerden söz açmak onlara ayıp görünüyordu. Susmak ise tatsız bir şey olacaktı; çünkü konuşmak isteğini duyuyorlardı; susunca rol yapıyorlarmış gibi bir tavır takınmış olacaklardı. Hiç konuşmadan sofraya yaklaştılar. Uşaklar, iskemleleri çekip yeniden ittiler. Piyer peçetesini açtı, sonra sessizliği bozmaya karar vererek bir Nataşa’ya bir Prenses Mariya’ya baktı. Belli ki ikisi de aynı anda, aynı kararı vermişlerdi: İkisinin de gözlerinde yaşamdan memnun olmanın verdiği ve dünyada acının yanı sıra sevinçlerin de bulunduğunu kabul ettiklerini belirten bir ışık yanıyordu.</p>

  <p>Prenses Mariya:</p>

  <p>– Votka içer misiniz kont? diye sordu ve bu sözleri birden biraz önce olup bitenlerin meydana getirdiği huzursuzluğu yok etti. Sonra:</p>

  <p>– Bize kendinizden söz ediniz! Ne olur! dedi. Sizin için öyle inanılmaz şeyler anlatıyorlar ki.</p>

  <p>Piyer, artık alışkanlık haline gelen yumuşak, için için eğleniyormuş hissini veren gülümseyişle:</p>

  <p>– Evet! dedi. Bana da rüyamda bile görmediğim şeyler anlatıyorlar. Mariya Abramovna beni evine davet etti ve başımdan geçen ya da geçmesi gereken şeylerin hepsini bir bir anlattı. Stepan Stepaniç de bana neler anlatmam gerektiğini öğretti. Genel olarak fark ettim ki ilgi çekici bir insan olmak, çok rahat bir şeymiş. Ben de şimdi ilgi çekici bir insan oldum. Herkes beni evine davet ediyor, herkes bana bir şey anlatıp duruyor!</p>

  <p>Nataşa gülümsedi ve bir şey söylemek istedi. Ama Prenses Mariya sözünü kesti:</p>

  <p>– Bize anlattıklarına göre, Moskova’da iki milyon kadar zararınız olmuş, doğru mu bu? diye sordu.</p>

  <p>Piyer:</p>

  <p>– Oysa eskisinden üç misli daha zengin oldum! dedi.</p>

  <p>Karısının borçları ile tamir işleri durumunu değiştirdiği halde, Piyer, sözünü sürdürerek üç misli daha zengin olduğu konusunda ısrar etti.</p>

  <p>– Bütün bunlardan kesin olarak bir şey kazandım! O da özgürlüğüm... diye ciddi ciddi söze başladı ama hemen sonra bunun aşırı derecede kişisel bir konu olduğunu anlayarak sustu.</p>

  <p>– Evlerinizi tamir ettiriyormuşsunuz, öyle mi?</p>

  <p>– Evet. Savelyiç öyle istiyor.</p>

  <p>Prenses Mariya:</p>

  <p>– Siz Moskova’dayken kontesin öldüğünü bilmiyor muydunuz? diye sordu, sorar sormaz da Piyer özgürlüğe kavuştuğunu söyledikten hemen sonra ona öyle bir soru sormakla sözlerine belki de aslında hiç taşımadıkları bir anlam vermiş olduğunu düşünerek kızardı.</p>

  <p>Piyer, Prenses Mariya’nın özgürlük konusunda söylemiş olduğu sözlere verdiği anlamı hiç de utandırıcı bir şey saymadığını belli eden bir tavırla:</p>

  <p>– Hayır! diye karşılık verdi. Onun ölümünü Orel’de öğrendim, öğrendiğimde ne kadar şaşırdığımı size anlatamam!</p>

  <p>Nataşa’ya yan gözle baktı ve karısı için neler söyleyeceğini merak ettiğini yüzünden fark ederek hemen:</p>

  <p>– Örnek sayılacak iki eş değildik! dedi. Ama bu ölüm beni fena halde sarstı. İki kişi kavga ettiği vakit, her zaman ikisinde de kabahat vardır. İnsan artık dünyada olmayan bir başka insana karşı suçunun birden korkunç derecede ağırlaştığını hisseder. Hem bu ölüm öyle bir ölüm ki... Dostsuz, tesellisiz...</p>

  <p>Piyer sözlerini:</p>

  <p>– Ona çok acıyorum! diye bitirdi ve memnunlukla Nataşa’nın yüzünde sevinçli bir takdir fark etti.</p>

  <p>Prenses Mariya:</p>

  <p>– Evet... Şimdi gene bekârsınız, gene evlenebilirsiniz! dedi.</p>

  <p>Piyer, birden kıpkırmızı oldu ve uzun bir süre Nataşa’ya hiç bakmamaya çalıştı. Ama cesaret edip de ona baktığı vakit, yüzünde soğuk, ciddi, hatta nefret dolu bir ifade gördü ya da ona öyle geldi.</p>

  <p>Prenses Mariya:</p>

  <p>– Ama sahiden Napolyon’u gördünüz ve onunla konuştunuz değil mi? Bize öyle anlattılar... dedi.</p>

  <p>Piyer güldü.</p>

  <p>– Bir kez olsun görmedim! Hiç görüşmedim onunla. Herkes sanıyor ki tutsak düşmek, Napolyon’un evinde misafir olmaktır. Oysa ben onu görmek şöyle dursun, ondan söz edildiğini bile işitmedim. Çok kötü bir çevrede bulunuyordum.</p>

  <p>Yemek bitmişti ve Piyer daha önce tutsakken başından geçenleri anlatmaya razı olmadığı halde, yavaş yavaş kendini anlatışının heyecanına kaptırdı.</p>

  <p>Nataşa hafifçe gülümseyerek:</p>

  <p>– Ama Moskova’da gerçekten Napolyon’u öldürmek için kalmıştınız değil mi? diye sordu. Bunu daha Suhareva Kalesi’nin orada size rastladığımız vakit anlamıştım; hatırlıyor musunuz karşılaşmamızı?</p>

  <p>Piyer, söylediğinin doğru olduğunu kabul etti ve bu sorudan sonra Prenses Mariya ile özellikle Nataşa’nın kendisine yönelttiği sorulara karşılık vere vere, farkında olmadan yavaş yavaş başından geçenleri bütün ayrıntılarıyla anlatmaya başladı.</p>

  <p>Önce artık bütün insanlara ve özellikle kendi kendine karşı takındığı yumuşak, hafif alaylı bir tavırla konuşmaya başlamıştı; ama sıra gözlerinin önünde olup biten korkunç olayları anlatmaya gelince kendi de elinde olmayarak anlattıklarının heyecanına kapıldı ve hayalinde canlandırdığı şiddetli anıların etkisi altında duygularını bastırmaya çalışan bir insan gibi konuşmaya başladı.</p>

  <p>Prenses Mariya, yumuşak bir gülümseyişle bir Piyer’e bir Nataşa’ya bakıyordu. Anlatılan bütün hikâyede sadece Piyer’in kişiliğini ve iyiliğini görüyordu. Nataşa, dirseğini masaya dayamış, yüzünde hikâyenin akışına uyarak durmadan değişen bir ifadeyle, dikkati bir an olsun dağılmadan Piyer’in her sözünü izliyordu ve belli ki anlattıklarını onunla birlikte yaşıyordu. Yalnız bakışı değil, arada bir hafifçe bağırması ve yumuşak bir tavırla sorduğu sorular, Piyer’e anlattığı şeyler arasında onlara belirtmek istediklerini kavradığını gösteriyordu. Belli ki yalnız Piyer’in anlattıklarını değil, aynı zamanda anlatmak isteyip de sözlerle açıklayamadığı şeyleri de anlıyordu. Piyer, kadınla çocuğu savunmak isterken yakalanışını şöyle anlattı:</p>

  <p>– Feci bir görünümdü! Çocuklar, tek başlarına bırakılmış, bazıları da alevler arasında kalmıştı. Gözümün önünde bir çocuğu alevlerin içinden çıkardılar. Üzerlerinden her şeyleri zorla koparılıp alınan... küpeleri kulak memeleriyle birlikte koparılarak alınan kadınlar...</p>

  <p>Birden kızararak güldü.</p>

  <p>– Bu sırada oradan bir devriye geçiyordu; soyguna katılmayan herkesi, bütün erkekleri yakalayıp götürdüler. Tabii beni de...</p>

  <p>Nataşa:</p>

  <p>– Herhalde her şeyi olduğu gibi anlatmıyorsunuz siz, kesin olarak inanıyorum ki siz muhakkak orada bir şey yapmışsınızdır... dedi.</p>

  <p>Bir an sustu, sonra:</p>

  <p>– İyi bir davranışta bulunmuşsunuzdur, diye sözünü tamamladı.</p>

  <p>Piyer tekrar anlatmaya koyuldu. Sıra idamlara gelince korkunç ayrıntıları atlamak istedi; ama Nataşa her şeyi olduğu gibi, hiçbir şeyi saklamadan anlatmasını istiyordu.</p>

  <p>Piyer, bir arada Karatayev’den söz edecek oldu. (Artık sofradan kalkmış, bir aşağı bir yukarı dolaşmaya başlamıştı. Nataşa da onu gözleriyle izliyordu.) Birden durakladı:</p>

  <p>– Hayır! O okuması yazması olmayan adamdan, o saf, o aptal görünen adamdan neler öğrendiğimi dünyada anlayamazsınız!</p>

  <p>Nataşa:</p>

  <p>– Ziyanı yok, ziyanı yok, siz anlatın, dedi. Nerede o adam şimdi?</p>

  <p>– Öldürdüler onu! Hem de hemen hemen gözümün önünde.</p>

  <p>Piyer bunu söyledikten sonra geri çekiliş sırasındaki son günlerini, Karatayev’in hastalığını (bunları anlatırken sesi hep titriyordu) ve ölümünü anlatmaya başladı.</p>

  <p>Piyer, başından geçenleri o zamana kadar hiç kimseye anlatmadığı biçimde anlatıyordu; kendi kendine bile hiçbir zaman olup bitenleri böyle hatırladığı olmamıştı. Şimdi başından geçen her şeyde, gizli olan yeni bir anlam görüyor gibiydi. Bütün bunları Nataşa’ya anlatırken, konuşurken sözünü cankulağıyla dinleyen bir kadının bulunduğunu gören erkeğin duyduğu o nadir zevki tadıyordu: Ama söz konusu olan zevk, erkeği dinlerken kendilerine söylenenleri kültürlerini arttırmak, zekâlarını geliştirmek, olumlu bir fırsat ortaya çıkınca bunları tekrarlamak ya da kendi sözlerine katabilmek için onları zihinlerine iyice yerleştirmeye çalışarak onları tam zamanında hatırlayan ve küçük zekâ dağarcıklarına kattıkları o akıllıca sözleri bir an önce başkalarına aktarmaya çalışan “zeki” kadınların verebilecekleri bir şey değildi; ancak bir erkeğin eylemlerinde en iyi yönleri seçme, onları benimseme ve bu iyi yönleri kendi benliklerine katma yeteneğine sahip gerçek anlamdaki kadınların tattırdıktan bir zevkti. Nataşa, farkında olmadan dikkat kesilmişti: Piyer’in bir tek sözünü, bir tek bakışını, sesinde meydana gelen en küçük kararsızlığı, yüzündeki kasların bir tek titreyişini, bir tek el hareketini kaçırmıyordu. Daha tamamlanmamış, daha söylenmemiş bir sözü havadayken yakalıyor, Piyer’in ruhunda meydana gelen oluşumu sezerek belirtilerini içine sindiriyordu.</p>

  <p>Prenses Mariya da anlatılanları kavrıyor, Piyer’in acılarını paylaşıyordu, ama şimdi bütün dikkatini çeken bir başka şey görüyordu; Nataşa ile Piyer arasında bir sevgi doğabilir, mutluluk olabilirdi. İlk kez olarak aklına gelen bu düşünce, benliğini sevinçle dolduruyordu.</p>

  <p>Saat gecenin üçü olmuştu. Uşaklar üzüntülü ve sert yüzlerle şamdanlarda yanan mumları gelip değiştiriyor, ama hiç kimse gelip gittiklerini fark etmiyordu.</p>

  <p>Piyer hikâyesini bitirdi. Nataşa parlak, heyecanlı gözleriyle belki de onun açıklamadığı geri katan şeyleri de anlamak istiyormuş gibi, hep ısrarla, dikkatle Piyer’e bakıyordu. Piyer de utangaç, mutlu bir çekingenlikle arada bir Nataşa’ya bakıyor, şimdi konuşmayı başka bir konuya yöneltmek için nasıl bir şey söylemek gerektiğini düşünüyordu. Prenses Mariya susuyordu. Saatin üç olduğu ve artık yatma vaktinin geldiği hiç kimsenin aklına gelmiyordu.</p>

  <p>Piyer:</p>

  <p>– Felaketler oldu, acılar çekildi... diye sözünü sürdürüyordu. Ama şimdi, şu anda bana, “Tutsak düşmeden önce olduğun gibi kalmak mı istersin, yoksa her şeyi yeniden yaşamak mı?” diye sorsalar, “Tanrı rızası için gene tutsak düşeyim, gene at eti yiyeyim!” derim. Sanırız ki herhangi bir şey bizi alıştığımız bir yoldan ayırdı mı her şey mahvolur; oysa ancak o zaman yepyeni ve iyi bir şey başlıyor. Hayat var oldukça, mutluluk da oluyor. İleride daha çok yaşanılacak şeyler var. Çok! Pek çok!</p>

  <p>Nataşa’ya döndü:</p>

  <p>– Bunu size söylüyorum! dedi.</p>

  <p>Nataşa bambaşka bir sözle karşılık vererek:</p>

  <p>– Öyle öyle, ben de her şeyi yeni baştan yaşamaktan başka bir şey istemezdim! dedi.</p>

  <p>Piyer ona dikkatle baktı. Nataşa:</p>

  <p>– Evet, başka hiçbir şey istemezdim!</p>

  <p>Piyer birden:</p>

  <p>– Doğru! Doğru! diye bağırdı. Ben sağ kaldıysam, yaşamak istiyorsam suç bende değil ki, sizin için de durum öyle.</p>

  <p>Nataşa eğildi, başını ellerinin üzerine koyarak ağlamaya başladı.</p>

  <p>Prenses Mariya:</p>

  <p>– Ne oluyorsun Nataşa? diye sordu.</p>

  <p>Nataşa gözyaşları arasında Piyer’e gülümsedi:</p>

  <p>– Bir şeyim yok, bir şeyim yok! İyi geceler, artık yatma vakti geldi.</p>

  <p>Piyer ayağa kalkarak vedalaştı.</p>



  <p class="extract">Prenses Mariya ile Nataşa her zaman yaptıkları gibi yatak odasında baş başa kalmışlardı. Piyer’in anlattıklarını konuşuyorlardı. Ama Prenses Mariya, Piyer için ne düşündüğünü söylemiyordu. Nataşa da Piyer’den söz etmiyordu.</p>

  <p>– İyi geceler Mariya! Biliyor musun? Sık sık bir korku duyarım. Ondan (Prens Andrey’den demek istiyordu), duygularımızı ayağa düşürmekten korktuğumuz için söz etmeye etmeye, onu unutmaya başlıyoruz diye!</p>

  <p>Prenses Mariya derin derin içini çekti. Bu derin iç çekişle Nataşa’nın söylediğini kabul etmiş oldu; ama sözle onunla aynı düşüncede olmadığını belirtmek gereğini duydu.</p>

  <p>– İnsan onu unutabilir mi hiç? dedi.</p>

  <p>Nataşa:</p>

  <p>– Demin her şeyi anlatmak bana o kadar ferahlık verdi ki; hem ağır geliyor hem acı veriyor hem de içimi hafifletiyordu. Çok çok iyi geldi bana o konuşma! Hem kesin olarak biliyorum ki Piyer de onu benim gibi seviyordu. Bütün bunları ona bu yüzden anlattım... Bunu ona anlatmamda hiçbir kötülük yok değil mi?</p>

  <p>Prenses Mariya:</p>

  <p>– Piyer’e mi? Ne münasebet! dedi. Ne üstün bir insandır o.</p>

  <p>Birden Nataşa’nın dudaklarında, yüzünde çapkınca bir gülümseyiş belirdi:</p>

  <p>– Biliyor musun Mari? Piyer tertemiz, pürüzsüz, taptaze olmuş. Tıpkı hamamdan çıkmış gibi. Anlıyor musunuz? Sanki ruhu yıkanmış gibi, öyle değil mi?</p>

  <p>Prenses Mariya çoktandır Nataşa’nın yüzünde böyle bir gülümseme görmemişti.</p>

  <p>– Evet! dedi. Piyer iyiye doğru çok değişmiş, çok şey kazanmış.</p>

  <p>– O kısacık ceket, o kesilmiş saçlar, evet... tıpkı hamamdan çıkmış gibi. Babam da bazen...</p>

  <p>Prenses Mariya:</p>

  <p>– Onun (Prens Andrey’in demek istiyordu) neden hiç kimseyi Piyer kadar sevmediğini şimdi anlıyorum.</p>

  <p>– Evet, üstelik Piyer ondan apayrı bir insan. Erkekler ancak tam anlamıyla birbirlerine benzemedikleri zaman dost olurlarmış. Herhalde doğrudur. Piyer ona hiçbir bakımdan, hiçbir yönden benzemiyor değil mi?</p>

  <p>Mariya:</p>

  <p>– Evet, eşi bulunmaz bir insan o, dedi.</p>

  <p>Nataşa:</p>

  <p>– Eh, iyi geceler! diye karşılık verdi.</p>

  <p>O çapkın gülüş, dudaklarında unutulmuş gibi, uzun bir süre silinmedi.</p>

  <h2>XVIII</h2>

  <p class="nonindent">Piyer o gece bir türlü uyuyamadı; odasında bazen kaşlarını çatarak çözümlenmesi zor bir şeyler düşünüyor, birden omuzlarını silkerek irkiliyor, bazen de mutlulukla gülümsüyordu.</p>

  <p>Prens Andrey ile Nataşa’yı, aralarındaki aşkı düşünüyor, bazen Nataşa’yı geçmişte olup bitenlerden kıskanıyor, bu kıskançlığı duyduğu için bazen kendisini kınıyor, bazen de içinde böyle bir duygu uyandığı için kendini bağışlıyordu. Artık saat sabahın altısı olmuştu. Piyer ise hâlâ odasında dolaşıp duruyordu.</p>

  <p>Kendi kendine, “Eh ne yapalım? Madem artık bu iş olmadan olmuyor, ne yapalım! Demek öyle gerekiyor!” diye söylenerek aceleyle soyunup yatağına yattı. Mutlu ve heyecanlıydı ama artık kuşkusu, kararsızlığı kalmamıştı. “Bu mutluluk ne garip, ne olanaksız görünürse görünsün, onunla karı koca olmamız için elimden geleni yapmalıyım!” diye söylendi.</p>

  <p>Piyer, birkaç gün önce cuma günü Petersburg’a gitmeyi kararlaştırmıştı. Perşembe günü Savelyiç yanına gelip de yola koyulmak üzere eşyaların toplanması konusunda emirlerini beklediğini söyleyince Piyer kendi kendine:</p>

  <p>– Petersburg’a mı? Petersburg da neymiş? Kim gidecekmiş Petersburg’a, diye söylendi. Ha, evet, bu eskidendi, eskidendi. Daha öncedendi, bütün bunlardan daha önce Petersburg’a gitmeye karar vermiştim, ama neden bilmiyorum, diye hatırladı. Eh madem öyle, neden gitmeyeyim? Gerçekten de, belki giderim, kim bilir?</p>

  <p>Sabahleyin ihtiyar yüzüne bakarak “Ne kadar iyi kalpli, ne dikkatli adam! Nasıl da her şeyi hatırlıyor! Gülümseyişi bile ne kadar tatlı,” diye düşündü.</p>

  <p>– Eh, söyle bakalım, hâlâ azat olmak istemiyor musun Sayelviç? diye sordu.</p>

  <p>– Azat olup ne yapacağım ekselans hazretleri? Nur içinde yatsınlar, eski kontumuzun yanında yaşadık ya, sizin yanınızda da bir kötülük görmeden yaşıyoruz...</p>

  <p>– Peki ya çocuklar?</p>

  <p>– Çocuklar da yaşarlar ekselans. Sizin gibi efendilerin hizmetinde insan yaşayabilir...</p>

  <p>Piyer:</p>

  <p>– Peki, ya benim mirasçılarım olursa? Ya günün birinde evlenirsem?.. Olmayacak şey değil ya!</p>

  <p>Bunu söylerken elinde olmayarak gülümsemişti.</p>

  <p>– O da olursa iyi olur! Fena olmaz ki, ekselans hazretleri.</p>

  <p>Piyer, “Nasıl oluyor da bu işin bu kadar kolay olduğunu düşünebiliyor? Bunun ne korkunç, ne tehlikeli olduğunu bilmiyor. Çok erken mi davranmış olacağım, yoksa artık çok mu geç? Ne korkunç şey!”</p>

  <p>– Emriniz, efendim? Yarın yola çıkacak mısınız? diye sordu.</p>

  <p>– Hayır, gidişimi biraz erteleyeceğim, sonra sana söylerim. Seni uğraştırdığım için beni bağışla, dedi ve Savelyiç’in dudaklarındaki gülümseyişe baktı. “Ne garip, artık Petersburg’a gitmek gibi şeylerin önemi kalmadığını, her şeyden önce o işi çözmek gerektiğini bilmiyor. Her neyse... belki biliyor da sadece bilmiyormuş gibi davranıyor, onunla konuşsam mı? Acaba düşüncesi ne bu konuda? Hayır, olmaz, başka bir gün fırsat çıkarsa konuşuruz.”</p>

  <p>Piyer öğleyin kontese bir gece önce Prenses Mariya’ya gittiğini söyledi ve “Bilin bakalım kiminle karşılaştım!” diyerek orada Natali Rostova’yı görmüş olduğunu ekledi.</p>

  <p>Kontes bunda Piyer’in örneğin Anna Semyonovna ile karşılaşmasından daha önemli bir şey göremiyordu.</p>

  <p>Piyer:</p>

  <p>– Siz Anna Semyonovna’yı tanıyor musunuz? diye sordu.</p>

  <p>Kontes:</p>

  <p>– Prensesi ben de gördüm, diye karşılık verdi. Duyduğuma göre, onu genç Rostov için istemişler. Öyle bir şey olsa Rostovlar için çok iyi olur. Söylediklerine göre, bütün servetlerini yitirmişler.</p>

  <p>– Siz Rostova’yı tanıyor musunuz?</p>

  <p>– Sadece o hikâyeyi işitmiştim o zamanlar. Çok yazık oldu!</p>

  <p>Piyer içinden, “Acaba durumu anlamıyor mu, yoksa kasıtlı olarak mı böyle davranıyor? İyisi mi ona bir şey söylemeyeyim,” dedi.</p>

  <p>Kontes de Piyer’e yolluk hazırlamıştı. Piyer, “Hepsi ne kadar iyi yürekli, şimdi artık böyle işler onlara hiç ilginç görünmüyordur. Öyleyken bunlarla uğraşıp duruyorlar. Hem de hepsi benim için. Asıl şaşılacak olan da bu!” diye düşünüyordu.</p>

  <p>Aynı gün, polis müdürü Piyer’e geldi, Kremlin’de Granit Salon’da sahiplerine dağılacak malları teslim almak için güvenilir birini göndermesini rica etti.</p>

  <p>Piyer, polis müdürünün yüzüne baktı ve “Bu da öyle! Ne sevimli, ne yakışıklı! Ne yürekli! Böyle bir zamanda bu saçma işlerle uğraşıyor. Oysa namuslu olmadığını, nüfuzundan yararlandığını söylüyorlar. Ne saçma şey! Hem neden yararlanmasın sanki? Bir kez, aldığı terbiye bunu gerektiriyor. Zaten herkes öyle yapıyor. Öyle hoş, öyle anlam taşıyan bir yüzü var ki! Bana bakarken de hep gülümsüyor!” diye düşündü.</p>

  <p>O gün Piyer öğle yemeğine Prenses Mariya’ya gitti. Caddelerden, yanmış evlerin arasından geçerken bu harabelerin güzelliğine hayret ediyordu. Evlerin bacaları, yıkılmış duvarları, Rein’i ve Coliseum’u hatırlatıyor, birbirlerini saklayarak, yanmış yıkılmış semtler boyunca hep güzel görünen biçimlerde uzayıp gidiyordu. Piyer’in yolda karşılaştığı arabacılar, faytondaki yolcular, tahtaları keserleriyle düzelten marangozlar, satıcı kadınlar ve dükkân sahipleri, hepsi ışık saçan neşeli yüzlerle Piyer’e bakıyor, sanki birbirlerine, “Ha, işte geldi! Bakalım o da ne olacak?” diye söyleniyorlardı.</p>

  <p>Piyer, Prenses Mariya’nın evine giderken birden bir akşam önce Nataşa ile gerçekten görüştüğüne, onunla konuştuğuna inanamıyormuş gibi oldu. “Belki de bunu kendi kendime uydurdum. Belki de şimdi içeri girdiğimde, orada hiç kimseyi görmeyeceğim,” diye düşündü. Ama daha odaya girer girmez bir an önceki özgürlük duygusunun yavaş yavaş yok oluşundan, Nataşa’nın orada bulunduğunu bütün varlığıyla hissetti. Nataşa’nın üzerinde gene aynı plili, siyah elbise vardı ve saçları gene o akşamki gibi taranmıştı. Buna rağmen bambaşka görünüyordu. İlk akşam da öyle görünseydi Piyer onu tanımakta bir an için olsun kararsızlık göstermeyecekti.</p>

  <p>Nataşa, tıpkı Piyer onu henüz çocuk sayılabilecek bir çağdayken tanıdığı, sonradan da Prens Andrey’le nişanlandığı vakit olduğu gibiydi. Gözlerinde neşeli, soru soran bir parıltı, yüzünde de yumuşak, garip, çapkınca bir ifade vardı.</p>

  <p>Yemek yendi, Piyer’e kalsa o akşam orada oturacaktı. Ama Prenses Mariya gece yapılacak ayine gidiyordu. Bu yüzden Piyer onlarla birlikte çıkmak zorunda kaldı.</p>

  <p>Ertesi gün Piyer erkenden geldi. Yemek yedi ve o akşamı orada geçirdi. Prenses Mariya ile Nataşa konuklarının gelmesine candan seviniyorlardı. Piyer için de yaşamın bütün anlamı artık bu evdeydi; öyleyken akşama doğru artık her şeyi konuşmuşlardı ve söz hep önemsiz bir konudan bir başka önemsiz konuya geçiyor, sık sık kesiliyordu. Piyer, o akşam öyle geç vakte kadar oturdu ki Prenses Mariya ile Nataşa herhalde ne zaman gideceğini merak ederek bakışmaya başladılar. Piyer bunu fark ediyordu ama gene de bir türlü oradan ayrılamıyordu. Kendini zor bir durumda hissediyor, utanıyor, yine de oturuyordu. Çünkü bir türlü kalkıp oradan gidemiyordu.</p>

  <p>Prenses Mariya bunun sonunun gelmeyeceğini düşünerek herkesten önce kalktı, başının ağrıdığından yakınarak iyi akşamlar diledi, sonra:</p>

  <p>– Demek yarın Petersburg’a gidiyorsunuz, öyle mi? dedi.</p>

  <p>Piyer, hayretle ve bu sözden alınmış gibi aceleyle:</p>

  <p>– Hayır, gitmiyorum! dedi. Petersburg’a mı? Yok canım. Yarın uğrarım, onun için size şimdi veda etmiyorum. Petersburg’dan istediğiniz bir şey varsa söylersiniz, sormak için geleceğim.</p>

  <p>Konuşurken Prenses Mariya’nın karşısında, ayakta duruyor, kızarıp bozarıyor, ama gene de gitmiyordu.</p>

  <p>Nataşa, Piyer’e elini uzattı, sonra dışarı çıktı. Prenses Mariya ise gidecek yerde kendini bir koltuğa bıraktı ve o ışıklı gözleriyle dikkatle, ciddi ciddi, derin derin Piyer’e baktı. Biraz önce söz ettiği yorgunluk herhalde şimdi tamamen geçmişti. Sürekli bir konuşmaya hazırlanır gibi, derin derin, uzun uzun içini çekti.</p>

  <p>Nataşa gidince Piyer’in biraz önce duyduğu çekingenlik, utangaçlık birden yok olmuş, yerini derin bir heyecan almıştı. Koltuğu çevik bir hareketle Prenses Mariya’nın yakınına çekti. Sonra sanki prenses ona bunu soruyormuş gibi, bakışındaki anlama karşılık vererek:</p>

  <p>– Evet, ben de size bunu söylemek istiyordum, dedi. Bana yardım edin prenses, söyleyin, ne yapayım? Benim için bir umut olabilir mi? Sevgili Prenses Mariya! Beni dinleyin! Her şeyi biliyorum. Biliyorum, onun dengi değilim; biliyorum, şimdi bunları söylemenin sırası da değil. Ama ona bir ağabey olmak istiyorum. Hayır, bunu demek istemiyorum... Anlatamıyorum...</p>

  <p>Sustu, elleriyle yüzünü, gözlerini ovdu, sonra saçmalamamak için çaba gösterdiğini belli eden bir tavırla:</p>

  <p>– İşte bakın, diye tekrar söze başladı. Onu ne zamandır seviyorum, bilemiyorum. Ama ömrümce yalnız onu sevdim. Öyle seviyorum ki onsuz bir yaşamı düşünemiyorum bile. Ona şimdi evlenmeyi teklif etmek cesaretini bulamıyorum; ama onun belki de benim olabileceğini, bu olanağı kaçırabileceğimi... bu olanağın yok olabileceğini düşünmek bile bana korkunç görünüyor. Söyleyin benim için bir umut olabilir mi? Söyleyin, ne yapayım?</p>

  <p>Kısa bir süre sustu, sonra Prenses Mariya karşılık vermediği için yavaşça yanına sokuldu:</p>

  <p>– Sevgili prenses... dedi.</p>

  <p>Prenses Mariya:</p>

  <p>– Bana söylediklerinizi düşünüyorum! dedi. Bakın, “Şimdi ona sevgiden söz etmenin sırası değil,” dediğiniz vakit haklıydınız...</p>

  <p>Prenses bir an sustu. Demek istiyordu ki Nataşa’ya şimdi sevgiden söz edilemezdi. Ama sustu, çünkü Nataşa’nın daha üçüncü gün değişmiş tutumundan anlıyordu ki Piyer ona sevgisini açıklayacak olsa Nataşa bundan ötürü alınmayacaktı, hatta belki de yalnız bunu istiyordu. Gene de:</p>

  <p>– Şimdilik ona bundan... söz edilemez, dedi.</p>

  <p>– Peki ama ne yapmalı?</p>

  <p>Prenses Mariya:</p>

  <p>– Bu işi bana bırakın! dedi. Ben ne yapacağımı bilirim...</p>

  <p>Piyer, Prenses Mariya’nın gözlerinin içine baktı.</p>

  <p>– Ama, ama...</p>

  <p>Prenses Mariya hemen sözünü düzeltti:</p>

  <p>– Onun sizi sevdiğini... daha doğrusu seveceğini biliyorum.</p>

  <p>Prenses Mariya bu sözleri söyler söylemez Piyer yüzünde derin bir heyecanla ayağa fırladı, genç kadının elini yakalayarak:</p>

  <p>– Bunu nereden anladınız? diye sordu. Sizce benim için bir umut olabilir mi? Gerçekten öyle mi düşünüyorsunuz?</p>

  <p>Prenses Mariya gülümsedi:</p>

  <p>– Evet, öyle düşünüyorum, dedi. Akrabalarınıza yazın ve işi bana bırakın. Ben gerektiği vakit, ona söylerim. Zaten böyle olmasını ben de istiyorum ve yürekten hissediyorum ki bu iş olacak!</p>

  <p>Piyer, Prenses Mariya’nın ellerini öptü:</p>

  <p>– İnanamıyorum, nasıl olur? Öyle mutluyum ki! Ama nasıl olabilir? Ne kadar mutluyum! Hayır, inanamıyorum.</p>

  <p>– Siz şimdi Petersburg’a gidin, öyle yaparsanız daha iyi olur. Sonradan ben size yazarım.</p>

  <p>– Petersburg’a mı? Gideyim mi? Peki, öyle olsun, giderim. Ama yarın size gelebilir miyim?</p>

  <p>Ertesi gün, Piyer vedalaşmaya geldi. Nataşa önceki günlere oranla daha az heyecanlıydı. Ama o gün Piyer ara sıra Nataşa’nın gözlerine bakarken eridiğini, yok olduğunu hissediyordu; artık ne o ne Nataşa vardı. Ortada sadece bir mutluluk vardı. Nataşa’nın ruhunu sevinçle dolduran her bakışında, her hareketinde, her sözünde, kendi kendine, “Sahiden öyle mi? Hayır, öyle bir şey olamaz!” diye tekrarlayıp duruyordu.</p>

  <p>Ona veda ederken Nataşa’nın ince, zayıf elini farkında olmadan uzunca bir süre tuttu. “Demek bu el, bu yüz, bu gözler, bana yabancı olan bütün o kadınsı güzelliği, bütün o özellikler ölünceye dek benim olacak; benim için tıpkı, kendi vücudummuş gibi, alışılmış şeyler olacak, öyle mi? Hayır inanamıyorum, öyle şey olamaz!” diye düşündü.</p>

  <p>Nataşa yüksek sesle:</p>

  <p>– Güle güle kont! dedi, sonra, sizi bekleyeceğim, diye fısıldadı.</p>

  <p>İşte bu basit sözler, bu bakış ve Nataşa bunları söylerken yüzünde beliren anlam, tam iki ay, Piyer için sonsuz bir anı dizisi, bir düşünceler dizisi ve mutlu hayaller zinciri oldu. Kendi kendine, ‘Sizi bekleyeceğim...’ demişti. Evet evet, nasıl söylemişti? Evet, ‘Sizi bekleyeceğim,’ demişti. Ah ne kadar mutluyum! Nasıl bir his bu böyle! Ne kadar mutluyum,” diye söyleniyordu.</p>

  <h2>XIX</h2>

  <p class="nonindent">O sırada Piyer’in ruhunda olup bitenlerin, Elen’e talip olduğu sırada uyanan duygularla hiç ilgisi yoktu.</p>

  <p>Şimdi, o zaman olduğu gibi utançla ikide bir, “Ah, neden söyledim ona bunu? Neden, neden ona o zaman, <i>‘Je vous aime,’</i><a class="noteref" href="../Text/dipnot.xhtml#Footnote0484" id="Feedback0484">483</a> dedim, diye hayıflanmıyor, söylediği her sözü, bütün ayrıntıları ile hayalinde o anda yüzlerinde beliren ifadelerle, hatta o andaki gülümseyişlerle birlikte tekrar tekrar canlandırıyor, onlardan hiçbir şey eksiltmek istemediği gibi, bu sözlere herhangi bir şey eklemek de istemiyordu: İstediği tek şey, sadece onları tekrarlamaktı. Şimdi artık gerçekleştirmeye çalıştığı şeyin iyi mi kötü mü olduğu konusunda hiçbir kuşku duymuyordu. Yalnız bazen içinde büyük bir korku uyanıyordu: Bütün bunları rüyada mı görmüştü yoksa? Prenses Mariya yanılmış olmasındı? Yoksa kendisine fazla mı güvenmiş, fazla mı gurur duymuştu? Prenses, “İnanıyorum,” demişti. Ama ya Prenses Mariya ona bu işi açtığı zaman gülümser de “Ne garip şey! Herhalde yanıldı adamcağız. Sanki kendisi bilmiyor mu ki o sadece bir insan, basit bir insandır. Oysa ben? Ben bambaşka bir varlığım, üstün bir varlık! Bunu bilmiyor mu?” diye karşılık verirse... O zaman ne olacaktı?</p>

  <p>Piyer, sık sık bu kuşkuya kapılıyordu. Şimdi hiçbir plan da yapmıyordu. Kavuşacağı mutluluk ona o kadar inanılmaz görünüyordu ki ona kavuşur kavuşmaz artık başka hiçbir şey olmayacakmış gibi geliyordu. Ondan sonra her şey bitecekti!</p>

  <p>Piyer’in varlığını, hiçbir zaman duyamayacağını sandığı, hiç beklemediği çılgınca bir sevinç sarmıştı. Sanki yalnız kendisi için değil, bütün evren için yaşamın tek anlamı, sadece duyduğu sevgide ve Nataşa’nın onu sevebilmesindeymiş gibi bir his duyuyordu. Bazen bütün insanlar sadece bir tek şeyle uğraşıyorlarmış gibi geliyordu: İleride kavuşacağı mutlulukla! Sanki bütün insanlar, tıpkı onun gibi buna seviniyor, onun gibi güya başka işlerle uğraşıyorlarmış gibi davranıyor, duydukları sevinci onun gibi gizlemeye çalışıyorlardı. Her sözde, her harekette, kendi mutluluğunu ima eden bir anlam buluyordu. Rastladığı insanları güya onlarla gizli bir anlaşma içindeymiş gibi anlamlı, mutlu bakışları ve gülümseyişiyle hayretler içinde bıraktığı oluyordu. İnsanların, duyduğu mutluluğu bilmelerine olanak olmadığını anladığı vakit, onlara yürekten acıyor, uğraştıkları işler ne olursa olsun hepsinin saçma, boş, hatta dikkate değmez şeyler olduğunu anlatma isteğini duyuyordu.</p>

  <p>Kendisine bir görev almasını teklif ettikleri, genel olarak devlet işlerini ya da savaşı ilgilendiren herhangi bir konuda söz açtıkları ve bütün insanların mutluluğunun falanca ya da filanca olayın sonucuna bağlı olduğunu ileri sürdükleri vakit, Piyer kendisine söylenenleri, konuşanların derdini paylaştığını belli eden yumuşak bir tavırla gülümseyerek dinliyor, karşısındakileri garip sözleriyle şaşırtıyordu. Ama bu dönemde karşılaştığı bütün insanlar, ister sandığı gibi yaşamın asıl anlamını kavramış, yani asıl özün duyguda olduğunu anlamış kişiler olsun, ister bunu kavramamış mutsuz kişiler olsun, hepsi içinde yanan sevginin parlak ışığında, Piyer’e o kadar aydınlık görünüyorlardı ki her birinde en iyi, en sevilesi özelliğin ne olduğunu hemen, hem de hiçbir çaba göstermeden anlıyordu.</p>

  <p>Ölmüş karısının işleri ve evrakıyla uğraşırken nasıl bir kadın olduğunu anlıyor, ama ona karşı içinde, o sırada kendisinin tattığı mutluluğu hiç tatmamış olmasından ötürü acımadan başka hiçbir duygu uyanmıyordu. Şimdi kendisine verilen yeni görevle aldığı nişanlardan ötürü, bambaşka bir gurur gösteren Prens Vasiliy ona dokunaklı, en iyi yürekli, zavallı bir ihtiyar olarak görünüyordu.</p>

  <p>Piyer, sonradan bu çılgınca mutluluk günlerini sık sık anacaktı. Yaşamının bu döneminde insanlarla koşullar konusunda yürüttüğü düşünceler ömrünün sonuna dek, kendi ölçüsüne göre doğru düşünceler olarak kalacaktı. Sonradan insanlar için olsun genellikle başka şeyler için olsun, beslediği bu görüşlerden vazgeçmek şöyle dursun, aksine kendi iç çatışmalarında bir çözüm yolu bulmak gerekince her zaman bu çılgınlık dönemindeki yargılarına dönüyor ve her zaman geçerli, her zaman doğru olduklarını görüyordu.</p>

  <p>“Belki başkalarına garip ve gülünç görünüyordu, ama o zamanlarda da sanıldığı kadar çılgın değildim. Aksine her zamankinden daha akıllı, daha derin görüşlüydüm. O zaman dünyada anlamaya değer ne varsa hepsini anlıyordum, çünkü... Mutluydum.”</p>

  <p>Piyer’in çılgınlığı insanları sevebilmek için onlarda “erdemler” adını verdiği kişisel nedenler bulmayı beklememesiydi; yüreğini sevgi dolduruyordu. İnsanları hiçbir şey beklemeden sevmek için, her zaman sevilmeye değer olduklarını gösteren kesin nedenler bulabiliyordu.</p>

  <h2>XX</h2>

  <p class="nonindent">Nataşa, o akşam Piyer gittikten sonra, ilk kez dudaklarında sevinçli ve hafif alaylı bir gülüşle Prenses Mariya’ya, Piyer’in tıpkı biraz önce banyodan çıkmış bir insanı andırdığını, ceketinin de kesilmiş saçlarının onu böyle birine benzettiğini söylediği anda, birden içinde gizli, dokunaklı bir yalvarış belirdi.</p>

  <p>Her şeyi değişmişti: Yüzü, yürüyüşü, bakışı, sesi, bir anda bambaşka olmuştu. Kendisi için de beklenmedik bir şey olmuş, bir yaşama gücü, bir mutluluk umudu, yüzeye çıkmıştı. Bu yaşama gücü, bu umut, ne olursa olsun, tatmin bekliyordu. Nataşa daha o ilk akşam başından geçen her şeyi unutmuş gibi oldu. Ondan sonra bir kez olsun durumundan yakınmadı, geçmişi bir tek sözle olsun anmadı ve artık ilerisi için sevinçle planlar yapmaktan korkmadı. Piyer’den az söz ediyordu. Ama Prenses Mariya ondan söz edince Nataşa’nın gözlerinde çoktandır sönmüş olan pırıltı birden tekrar beliriyor, dudakları da garip bir gülümseyişle kıvrılıyordu.</p>

  <p>Nataşa’daki bu değişiklik Prenses Mariya’yı önce şaşırtmıştı. Ama anlamını kavrayınca üzüldü. Nataşa da meydana gelen bu değişikliği tek başına tahlil ederken, “Bu kadar çabuk unuttuğuna göre, demek ağabeyimi bu kadar az seviyordu!” diye düşünüyordu. Ama Nataşa’nın yanındayken ona kızmıyor, sitem de etmiyordu. Nataşa’nın bütün varlığını saran bu yaşama isteğinin karşı durulmaz, hatta kendisi için de beklenmedik bir şey olduğu öyle belliydi ki Prenses Mariya, onu kendi içinden bile suçlamaya hakkı olmadığını anlıyordu.</p>

  <p>Nataşa, bu yeni duyguya bütün varlığıyla o derece kapılmış, kendini öyle bir içtenlikle ona vermişti ki şimdi üzüntü duymadığını, sevinçli ve neşeli olduğunu saklamaya çalışıyordu.</p>

  <p>Prenses Mariya, o gece, Piyer’le konuştuktan sonra, odasına döndüğünde Nataşa onu eşikte karşıladı:</p>

  <p>– Söyledi mi? Söyledi değil mi? Söyledi mi? diye tekrar tekrar sordu ve yüzünde hem sevinçli hem de bu sevinci duyduğu için bağışlanmasını istediğini belli eden dokunaklı bir yalvarış belirdi.</p>

  <p>– Kapıdan dinlemek istedim ama bana söyleyeceğini biliyordum.</p>

  <p>Nataşa’nın o andaki bakışı ne kadar anlayışla karşılanabilecek, ne kadar dokunaklı olursa olsun ve heyecan içinde yanıp tutuştuğunu görmek, Prenses Mariya’da ne kadar acıma duygusu uyandırırsa uyandırsın, söylediği sözler ilk anda, prensesin gururunu yaralamıştı. Ağabeyini, onun Nataşa’ya olan sevgisini hatırladı.</p>

  <p>“Eh ne yapalım! Madem başka türlü yaşayamıyor!” diye düşündü ve yüzünde hüzünlü, biraz da sert bir ifadeyle Nataşa’ya Piyer’in kendisine söylediklerini bir bir anlattı. Nataşa Piyer’in Petersburg’a gideceğini duyunca şaşırıp kaldı. Bunun anlamını kavrayamıyormuş gibi sordu:</p>

  <p>– Petersburg’a mı dedin?</p>

  <p>Prenses Mariya’nın yüzündeki hüzünlü anlama dikkatle bakınca onun neden üzüldüğünü anladı ve birden ağlamaya başladı:</p>

  <p>– Mariya! Ne yapayım? Bana öğüt ver. Kötü davranmaktan korkuyorum. Sen ne dersen onu yaparım ben! Öğüt ver bana...</p>

  <p>– Onu seviyor musun?</p>

  <p>Nataşa:</p>

  <p>– Evet, diye fısıldadı.</p>

  <p>Prenses Mariya bu gözyaşlarından ötürü Nataşa’yı artık tam anlamıyla bağışlamıştı.</p>

  <p>– O halde neden ağlıyorsun? Ben senin namına mutluluk duyuyorum.</p>

  <p>– Tabii bu iş yakında olmayacak! Günü gelince olur. Düşün bir kez, ben onun eşi olduğumda, sen de Nikolay’la evlenince hepimiz mutlu olacağız.</p>

  <p>– Nataşa, bundan söz etmemeni rica etmiştim. Senin durumundan söz edelim, daha iyi...</p>

  <p>Bir an sustular. Sonra Nataşa birden sordu:</p>

  <p>– Peki ama bu Petersburg işi de nereden çıktı?</p>

  <p>Hemen sonra da sorusuna acele ile kendisi karşılık verdi:</p>

  <p>– Hayır... hayır... daha yerinde bir şey olur... Öyle değil mi, Mari? Gitmesi gerekir...</p>
</body>
</html>