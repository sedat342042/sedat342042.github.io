<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  
<link href="../Styles/main.css" type="text/css" rel="stylesheet"/>
</head>

<body>
  <h1>Üçüncü Bölüm</h1>

  <h2>I</h2>

  <p class="nonindent">İnsan aklı için hareketin mutlak sürekliliği kavranılması imkânsız bir şeydir. İnsan, herhangi bir hareketin kanunlarını, ancak onu keyfine göre rastgele birimlerine ayırıp onları incelediği vakit anlayabilir. Bununla birlikte, insanların yanlış düşüncelerinin çoğu, sürekli bir hareketin böyle keyfe göre birbirinden ayrı birimlere bölünmesinden ileri gelir.</p>

  <p>Herkes eskilerin ileri sürdükleri bir “sofizmi” bilir; buna göre Akhilleus, önünde giden kaplumbağadan on kez daha hızlı gitse bile hiçbir zaman ona yetişemeyecektir; çünkü Akhilleus kaplumbağa ile kendisi arasında bulunan mesafeyi geçer geçmez önündeki kaplumbağa o mesafenin onda biri kadar bir mesafe geçmiş olacaktır. Akhilleus bu “onda birlik” mesafeyi geçerken kaplumbağa o mesafenin yüzde biri kadar ilerlemiş olacaktır... Bu böyle sonsuzluğa dek sürdürülebilir.</p>

  <p>Eskilere bu problem çözülmesi imkânsız bir şey olarak görünüyordu. Bu saçma sonuç (Akhilleus’un kaplumbağaya hiçbir zaman ulaşamayacağı sonucu), yalnız hareketin keyfî olarak ayrı ayrı birimlere bölünmesinden çıkarılıyordu; oysa Akhilleus’un hareketi de kaplumbağanın hareketi de süreklidir. Hareketi gittikçe daha küçük birimlere bölerken problemin çözümüne ancak yaklaşmış oluruz, ama onu hiçbir zaman çözümleyemeyiz. Ancak sonsuz derecede küçük bir kitleyi ve onun onda biri oranındaki dikey bir hareketini ele alıp bu geometrik hareketinin toplamını yaptığımız zaman, problemi çözmüş oluruz. Modern matematiğin yeni bir dalı, sonsuz derecede küçük kitlelere iş görmenin sanatına erişmiş ve hareketin daha başka, daha karışık sorunlarını çözmüş, böylece eskiden çözümlenmesi imkânsız görünen sorulara karşılık vermiştir.</p>

  <p>Matematiğin bu yeni dalı, hareket sorunlarını incelerken sonsuz derecede küçük kitleler, yani hareketin asıl şartı olan sürekliliği sağlayacak kadar küçük kitleler ele almakla, insan aklının, sürekli bir hareket yerine, hareketin ayrı ayrı bilimlere dönüp onları ele almakla işlediği kaçınılmaz hatayı düzeltmiştir.</p>

  <p>Tarihî olayların akışını yöneten kanunları incelerken aynı şey meydana gelmektedir.</p>

  <p>Tarihin amacı, bu akışın kanunlarını ortaya çıkartmaktır. Ama insan aklı, tüm insanların iradeleri ile meydana gelen davranışların yarattığı sürekli akışın kanunlarını kavramak için, fertlerin iradesine bağlı ayrı ayrı birimlerin varlığını kabul eder. Tarihte araştırma yapmanın birinci yolu, fert iradesine bağlı bir dizi sürekli olayı ele alıp bu olay dizisini diğerlerinden ayrı olarak incelemektir; oysa hiçbir tarihî olayın bir başlangıcı olamaz. Tarihî olay sürekli olarak bir başka olaydan çıkar. İkinci yol, bir insanın, bir çarın, bir komutanın davranışını, insan davranışlarının tümü olarak kabul edip ona göre incelemektir; oysa insanların iradelerine bağlı davranışların tümü, hiçbir zaman tek bir tarihî kişinin eylemi ile gösterilemez. Tarih, bir bilim dalı olarak, kendi gelişimi içinde, inceleme konusu olarak gittikçe daha küçük birimleri ele almakta, böylece gerçeğe yaklaşmaya çalışmaktadır. Ama tarihin ele aldığı birimler ne kadar küçük olursa olsun, hissediyoruz ki varlığı kabul edilen bir olaydan ayrı ayrı birimlerin çıkarılıp ele alınışı, herhangi bir tarihî olayın bir “başlangıcı” olduğunu, tüm insanların iradelerine bağlı davranışların adı tarihe geçen tek bir kişinin eylemlerinde yansıdığını kabul ediş, temelden yanlıştır.</p>

  <p>Tarihin çıkardığı her sonuç, eleştiricilerin hiç çaba göstermeleri gerekmeden, arkasında hiçbir iz bırakmadan toz gibi dağılmaktadır; bunun tek nedeni eleştirinin kendine konu olarak büyük ya da küçük, süreksiz bir birim ele almasıdır; buna da her zaman hakkı vardır, çünkü ele alınan tarihî birim daima insanın iradesine bağlı bir olaydır.</p>



  <p class="extract">19. yüzyıl Avrupa’sında ilk on beş yıl, milyonlarca insanın olağanüstü hareketleri ile dolu geçmiştir. İnsanlar olağan işlerini bırakıp, Avrupa’nın bir ucundan öteki ucuna akın ediyor, soygunculuk yapıyor, birbirlerini öldürüyor, zaferler kazanıyor, umutsuzluklara kapılıyor, tüm yaşantının akışı birkaç yıl içinde değişiyor, böylece önce gittikçe şiddetlenen, sonra yavaş yavaş zayıflayan büyük bir hareket meydana geliyordu. İnsanın aklında şu soru düğümleniyor: Tüm bu hareketin nedeni neydi? Ya da hangi kurallara göre meydana geliyordu?</p>

  <p>Tarihçiler, bu soruya karşılık verirken önümüze Paris denilen kentin binalarından birindeki bir avuç insanın eylemleriyle sözlerini koyuyor, her eylemlerine, her sözlerine “ihtilal” adını veriyorlar; sonradan Napolyon’un ve onun tarafını tutan ya da ona düşman kişilerin ayrıntılı olarak biyografilerini vererek bu kişilerden bazılarının öbürleri üzerindeki etkilerini anlatıyor, “İşte hareket bu yüzden oldu ve kanunları bunlardır,” diyorlar.</p>

  <p>Ama insan aklı, yalnız bu açıklamaya inanmayı reddetmekle kalmıyor, doğrudan doğruya açıklamada kullanılan metodun yanlış olduğunu belirtiyor. Çünkü böyle bir açıklamada, aslında önemsiz olan bir olay daha büyük bir olayın nedeni olarak gösterilmektedir. İhtilali de Napolyon’u da meydana getiren, tüm insanların iradesidir; onlara dayanan, sonra onları yok eden de gene o bütündür.</p>

  <p>Tarihçiler, “Ama ne zaman fetihler olmuşsa fatihler de olmuştur; bir devlette devrimler yapıldığında devrimciler olmuştur, her seferin komutanı olur,” diyorlar. İnsan aklı buna şöyle karşılık verir: “Gerçekten de ne zaman fatihler ortaya çıkmışsa savaşlar da olmuştur, ama bu, savaşlara fatihlerin yol açtığını ve savaş kanunlarının bir tek kişinin eylemlerinden çıkarılabileceğini ispatlamaz.” Saatine bakıp akrebin saat ona yaklaştığını her görüşümde, komşu kilisede çan sesleri duyarım. Ama saatin onu gösterip çan seslerinin aynı anda başlamasından “Çanların hareketini meydana getiren şey saatimin akrebidir.” sonucunu çıkarmaya hakkım yoktur.</p>

  <p>Lokomotifin hareket ettiğini her görüşümde, bir tren düdüğünü her işitişimde vagon zincirlerinin gerildiğini ve tekerleklerin hareket ettiğini görüyorum; ama bundan lokomotifle tekerlekleri hareket ettirenin düdük sesi olduğunu ileri sürmeye, bu sonucu çıkarmaya hakkım yoktur.</p>

  <p>Köylüler, baharın son günlerinde meşenin kabuğu çatladığı için soğuk rüzgârların esmeye başladığını söylerler ve gerçekten de her bahar, meşelerin kabukları çatlayınca soğuk bir rüzgâr eser. Ama meşenin kabuğu çatlayıp yarılınca esen soğuk rüzgârın nedenini bilmemekle birlikte, köylülerin ileri sürdükleri gibi soğuk rüzgârların çıktığı düşüncesini benimseyemem. Çünkü rüzgârın gücü, meşe kabuğunun etki alanının dışındadır. Ben bu olaylarda hayattaki herhangi bir olayda olduğu gibi sadece bazı rastlantılar görüyorum. Saatin göstergesine, vagon zincirlerine, lokomotifin tekerleğine ve meşenin kabuğuna ne kadar dikkatle bakarsam bakayım, gene de kilisedeki törenin, lokomotifi kımıldatan hareketin ve bahar rüzgârının nedenlerini öğrenemeyeceğim! Bunları öğrenebilmem için açımı tümden değiştirmem, baharın, çanların ve rüzgârların hangi doğa kanunlarına göre hareket ettiğini öğrenmem gereklidir. Tarihi incelerken aynı şeyi yapmak gerekir. Zaten denemeleri daha önce de yapılmıştı.</p>

  <p>Tarih kanunlarını incelemek için, gözlediğimiz konuyu tamamen değiştirmeliyiz. Çarları, bakanları, generalleri rahat bırakmalı, aynı kaynaktan doğan, ama kitleleri yöneten sonsuz derecede küçük unsurları incelemeye başlamalıyız. Hiç kimse, bu yönden incelenince insanın tarih kanunlarını ne derece öğrenebileceğini söyleyemez. Ama açıkça bellidir ki bu kanunların belirsiz şekilde de olsa ancak bu yolla çıkarılması mümkündür. Oysa insan zihni bu yönde henüz tarihçilerin, sayısız çarların, kumandanların ve bakanların eylemlerini anlatmak, eylemlerini anlatırken de kendi düşüncelerini ileri sürmek için sarf ettikleri çabanın milyonda birini bile sarf etmemiştir.</p>

  <h2>II</h2>

  <p class="nonindent">Avrupa’nın bir düzine dili konuşan orduları Rusya’ya fırtına gibi dalmışlardı. Rus ordusu ve halk düşmanla karşılaşmamak için Smolensk’ten Borodino’ya kadar geri çekiliyordu. Fransız ordusu hızla ileriye doğru atılarak gittikçe artan bir süratle seferin hedefi Moskova’ya ilerliyordu. Bu ilerleyişin hızı, amaca yaklaştıkça tıpkı yukarıdan düşen bir cismin toprağa yaklaşırken hızlanması gibi artıyordu. Geride binlerce verstlik aç ve düşman halkla dolu bir ülke vardır; ileride ise orduyu amacına varmaktan alıkoyan yüzlerce verst daha! Bunu Napolyon ordusundaki her er hissediyor ve istila kendiliğinden, sadece o ilk atılıştaki hızın etkisiyle ilerlemeye devam ediyordu.</p>

  <p>Rus ordusunda, birlikler geriye çekildikçe, düşmana karşı, kendini toparlıyor, gücü de yavaş yavaş artıyordu. Borodino’nun altında meydan muharebesi yapılıyor. Ordulardan ne biri ne de öbürü dağılıyor. Ama Rus ordusu elinde olmayarak zorunlu bir şekilde gene geri çekiliyor; tıpkı bir topun, üzerine daha büyük bir hızla gelen bir başka topla karşılaşınca onunla çarpışıp geriye doğru yuvarlanması gibi. İleriye doğru fırlatılmış olan top (çarpışmada tüm gücünü yitirdiği halde), küçük topla çarpıştıktan sonra, daha bir süre ileriye doğru yuvarlanmaya devam eder.</p>

  <p>Ruslar yüz yirmi verst geriye, Moskova’nın arkasına çekiliyorlar. Fransızlar Moskova’ya kadar geliyor, orada duruyorlar. Ondan sonra tam beş hafta hiçbir muharebe yapılmıyor. Fransızlar yerlerinden kımıldamıyorlar. Fransız ordusu, tıpkı yaralı vahşi bir hayvan gibi, kan kaybederek, yaralarını temizlemeye çalışarak beş hafta Moskova’da kalıyor, hiçbir harekette bulunmuyor. Sonra ortada hiçbir neden yokken geri çekilmeye başlıyorlar: Önce Kaluga yoluna atıyorlar kendilerini (Hem de bir zaferden sonra; çünkü Maloyaroslavetz savaş alanında gene baştan kazanmışlardır). Bir tek ciddi savaş vermeden, geldiklerinden çok daha hızlı olarak Smolensk’e, Smolensk’ten Vilna’ya, Vilna’dan da Berezina’ya, hatta daha da gerilere doğru çekiliyorlar...</p>

  <p>26 Ağustos akşamı Kutuzov da tüm Rus ordusu da Borodino Savaşı’nın kazanıldığı kanısındaydı. Kutuzov, hükümdara da bunu böylece yazıyordu. Kutuzov düşmana son darbeyi indirmek için savaşa hazırlanmak emrini verirken bunu herhangi bir kimseyi aldatmak istediği için değil, düşmanın yenilmiş olduğunu bildiği için yapmıştı; savaşa katılmış olan her insan da bunu böyle biliyordu.</p>

  <p>Ama aynı akşam ve ertesi gün arka arkaya ordunun yarısının yitirilmiş olduğu konusunda o zamana kadar duyulmamış, işitilmemiş haberler gelmeye başladı ve yeni bir savaş yapmak imkânsız bir hale geldi.</p>

  <p>Daha ayrıntılı olarak bilgi toplamadan, yaralılar kaldırılmadan, eksilen mermilerin yerine yenileri getirilmeden, ölenler sayılmadan, öldürülmüş olan komutanların yerine yenileri atanmadan ve erler karınlarını doyurup uykularını almadan yeni bir savaşa girişilemezdi.</p>

  <p>Öyleyken savaştan hemen sonra, daha ertesi sabah Fransız ordusu (kendisini ilk harekete geçiren, şimdi de sanki geçilmiş kilometrelerce mesafeyle orantılı olarak artmış gibi görünen gücünün etkisiyle) artık kendiliğinden Rus ordusunun üzerine geliyordu. Kutuzov, Borodino Savaşı’nın ertesi günü taarruza geçmek istiyordu. Tüm ordunun da isteği buydu. Ama taarruz etmek için yalnız bu isteği duymak yeterli değildi; bunu yapmak için imkân olmalıydı. Oysa böyle bir imkân yoktu. Önce köprü başından, sonra aynı biçimde bir ikincisinden, sonra bir üçüncüsünden geri çekilmek zorunluydu; bunu yapmamak imkânsızdı; böylece 1 Eylül günü (Fransız ordusu Moskova’ya yaklaştığı zaman) Rus ordusunun saflarında birden alevlenen savaş arzusunun şiddetine rağmen, durum, Moskova’nın arkasına çekilmeyi gerektirdi. Bu yüzden ordular bir köprü başından daha geri çekilip son köprü başına geldiler, sonra oradan da ayrılarak Moskova’yı düşmana bıraktılar.</p>

  <p>Komutanların savaş planlarıyla meydan muharebeleri planlarının, tıpkı her birimiz kendi çalışma odamızda otururken bir haritaya bakıp kendi kendimize falanca savaşta olsaydım şöyle emirler verirdim diye düşündüğümüz gibi hazırladıklarını sanan insanların zihninde, “Kutuzov geri çekilirken neden falan şekilde değil de filan şekilde davrandı? Neden Fili mevziini daha önce işgal etmedi? Neden hemen Kaluga yoluna çekilmedi? Neden Moskova’yı bıraktı?” gibi sorular kıvrılır. Böyle düşünmeye alışmış insanlar, her başkomutanın her zaman ne gibi kaçınılmaz koşullar içinde eyleme geçtiğini ya bilmezler ya da bunu unutmuşlardır. Bir komutanın eyleminin, çalışma odamızda bir harita açıp herhangi bir seferi onun üzerinde rahatça zihnimizde canlandırarak her iki taraftan belirli sayıda bir kuvvetle, belirli bir bölgede yapılmış bir meydan muharebesini incelemek için belirli bir andan başlayarak yürüttüğümüz düşüncelerle hiçbir benzerliği yoktur. Başkomutan hiçbir zaman bizim herhangi bir savaşı incelerken “başlangıç” dediğimiz koşullar içinde bulunmaz. Başkomutan her zaman bir dizi olayın ortasında bulunur. O kadar ki hiçbir anda olayın tüm anlamını inceleyebilecek bir durumda değildir. Her şey belirsizdir ve birbirini izleyen anlar dizisi ayrı ayrı anlamlar kazanır; her seferin her anında, kendine göre bir önem kazanan her anında, başkomutan akılalmaz, karışık bir tertip, endişe, bağımlılık, kudret, plan, öğüt, tehdit ve aldatma örgüsünün tam ortasında bulunur. Her an kendisine sunulan ve birbiriyle çelişen sayısız soruna bir karşılık bulmak zorundadır.</p>

  <p>Çok ciddi bazı bilgili askerler bizlere, Kutuzov’un daha Fili alınmadan önce, orduları Kaluga yoluna doğru yöneltmesi gerektiğini söylüyorlar. Hatta söylediklerine göre, biri Kutuzov’a böyle bir plan sunmuş. Ama bir başkomutana, özellikle zor bir anda, yalnız bir plan değil, aynı anda birçok plan teklif edilir. Hepsi de stratejinin ve savaş tekniğinin kurallarına dayanan bu planlar birbiriyle çelişki halindedir. Başkomutanın görevi sanki bu planlardan birini seçmekmiş gibi görünür. Ama başkomutan bunu bile yapmaz. Olaylar ve zaman beklemez.</p>

  <p>Diyelim ki kendisine ayın yirmi sekizinde Kaluga yoluna doğru çekilmeyi teklif ediyorlar. Oysa aynı anda Miloraviç’in yanından dörtnala bir yaver gelmiştir ve başkomutana hemen o anda Fransızlarla savaşalım mı, yoksa geri mi çekilelim diye sormaktadır. Başkomutan hemen o anda emir vermek zorundadır. Geri çekilme emri, bizi Kaluga yoluna dönen sokaktan uzaklaştırır. Yaverden hemen sonra iaşe kolları komutanı yiyeceklerin nereye sevk edileceğini, sahra hastaneleri baştabibi yaralıların nereye götürülmesi gerektiğini sorar. Petersburg’dan gelen bir kurye Moskova’dan hükümdarın bir mektubunu getirmiştir ve hükümdar Moskova’nın düşmana bırakılmasını olmayacak bir şey olarak belirtmektedir. Ayrıca başkomutanın rakibi, daha doğrusu ayağını kaydırmaya çalışan biri (bu gibiler her zaman bulunur, hatta bir değil, birkaç tane de olabilirler), yeni bir plan, Kaluga yoluna çıkışı sağlayacak olan tümden karşıt bir plan teklif etmektedir. Tüm bunlar olup biterken başkomutanın tükenen gücünü yenilemesi için uykuya ve dinlenmeye ihtiyacı vardır. Oysa savaşlarda hakkı olduğu halde nişan almadığını ileri süren bir general şikâyete gelmiştir, kentte oturan insanlar ise korunmaları için yalvarmaktadırlar. Bu sırada bölgeyi gözden geçirmesi için gönderilmiş olan subay geri dönmüştür ve kendisinden daha önce aynı görevle gönderilmiş subayın söylediklerinin tamamen aksini gösteren bir rapor vermektedir: Keşif kolundan bir er, bir tutsak ve keşif hareketine girişmiş olan general, her üçü düşman ordusunun durumu konusunda birbirini hiç tutmayan şeyler söylemektedirler.</p>

  <p>Her başkomutanın içinde bulunduğu bu kaçınılmaz koşulları anlamamaya ya da unutmaya alışmış olan insanlar, bize örneğin Fili’de orduların durumunu göstererek başkomutanın 1 Eylül günü çok rahat olarak Moskova’nın bırakılıp bırakılmaması konusunda ortaya çıkan soruyu rahatça çözümleyebileceğini ileri sürüyorlar. Oysa Moskova’nın beş verst berisinde olan Rus ordusunun o sıradaki durumu göz önünde bulundurulursa buna imkân yoktur. O halde bu soru ne zaman çözüme bağlanmıştı? Bu soruya hem Drissa’da hem Smolensk’te hem ayın yirmi dördünde, Şevardino’da hem ayın yirmi altısında Borodino’nun altında ve Borodino’dan Fili’ye doğru geri çekilirken, sözün kısası “Her gün, her saat, her an,” diye karşılık verilebilir.</p>

  <h2>III</h2>

  <p class="nonindent">Rus orduları Borodino’dan ayrıldıktan sonra Fili’de duraklamışlardı. Mevzii gözden geçirmek için gidip gelmiş olan Yermolov, feldmareşale yaklaşarak:</p>

  <p>– Bu mevzide savaş yapılmaz! dedi.</p>

  <p>Kutuzov hayretle ona baktı ve söylenenleri ona tekrarlattı. Yermolov sözlerini tekrar ettikten sonra Kutuzov elini uzattı:</p>

  <p>– Versene elini, diyerek nabzını yoklayabileceği şekilde çevirdi.</p>

  <p>– Sen hastasın yavrum. Ağzından çıkanı kulakların duymuyor galiba!</p>

  <p>Kutuzov Eğritepe’de, Dorogomilov Kalesi’nden altı verst beride arabasından inerek yolun kenarındaki banka oturdu. Çevresinde kalabalık bir halde generaller toplanmıştı. Moskova’dan gelmiş olan Kont Rastopçin de onlara katılmıştı. Bütün bu pırıl pırıl insanlar birkaç gruba ayrılarak kendi aralarında mevziin elverişli olmadığını, orduların durumunu, teklif edilen planları, Moskova’nın durumunu, genel olarak askerî sorunları tartışıyorlardı. Herkes hissediyordu ki davet edildikleri sırada böyle bir şey belirtilmediği halde, bu bir savaş konseyiydi.</p>

  <p>Konuşmalar hep, daha çok genel konular üzerindeydi. Herhangi bir kişi kendisini ilgilendiren bir yeni haberi açıkladığı ya da işitmiş olduğu bir şeyi bildirdiği zaman bile olup bitenler fısıltıyla anlatılıyor, hemen sonra yine genel konulara dönülüyordu. Tüm bu insanların tavrında artık işin şaka götürmediğini belirten bir hava vardı, en küçük bir gülüş, hatta dudaklarında belirsiz bir gülümseyiş bile göze çarpmıyordu. Belli ki herkes durumun gerektirdiği yüksek düzeye yakışır bir tavır takınmaya çalışıyordu. Aynı zamanda tüm gruplar kendi aralarında konuşurken başkomutana elden geldiği kadar yakın bir yerde bulunmaya çalışıyor (Başkomutanın oturduğu bank grupların ortasında duruyordu.) ve söylediklerini onun işitebileceği kadar yüksek sesle konuşuyorlardı.</p>

  <p>Başkomutan dinliyor, bazen çevresinde konuşulanlarla ilgili sorular soruyor, ama kendisi konuşmaya girişmiyor ve hiçbir düşünce ileri sürmüyordu. Çoğu zaman herhangi bir grubun konuşmasını dinledikten sonra, sanki konuşulanlar öğrenmek istediği konulardan apayrı şeylermiş gibi hayal kırıklığına uğramış bir tavırla öbür tarafa dönüyordu. Bazıları seçilen mevziden söz ediyor, mevziin kendisinden çok, onu seçmiş olanların zekâ bakımından yeteneklerini eleştiriyorlardı; bazıları hatanın daha önce işlenmiş olduğunu, savaşa daha üç gün önce başlamak gerektiğini ileri sürerek bu düşüncelerini ispat etmeye çalışıyorlardı; üçüncü gruptakiler sırtında bir İspanyol üniforması ile gelmiş olan Fransız Crossard’ın anlattığı Salamanca muharebesini tartışıyorlardı (Bu “Fransız” dedikleri Crossard, Rus ordusunda hizmet eden Alman prenslerinden biriydi ve Moskova’nın aynı şekilde savunulabileceğini tahmin ederek Saragossa kuşatmasını inceliyordu). Dördüncü grupta bulunan Kont Rastopçin, Moskova garnizonuyla birlikte başkentin duvarları dibinde can vermeye hazır olduğunu söylüyor, ama gene de kendisine hiçbir bilgi verilmediğini, üzülmemesine imkân olmadığını söyleyerek “Böyle olacağını bilseydim başka türlü olurdu...” diyordu. Beşinci gruptakiler stratejik bakımdan büyük bir ustalık isteyen düşünceler ileri sürerek orduların hangi yöne doğru ilerletilmesi gerektiğini tartışıyorlardı. Altıncı grupta olanlar ise tam anlamıyla saçmalamaya başlamışlardı.</p>

  <p>Kutuzov’un yüzü gittikçe daha üzüntülü, daha düşünceli bir hal almıştı. Bütün bu konuşmalardan bir tek sonuç çıkarıyordu: Moskova’yı savunacak bir güç yoktu ortada, evet, tam anlamıyla böyle bir güçten yoksundular. Daha doğrusu Moskova’yı savunmak öylesine imkânsız bir şeydi ki eğer başkomutan bir an için aklını kaybederek başkenti savunmak için savaş verilmesini emretseydi bile büyük bir karışıklık meydana gelecek, ama savaş gene de yapılmayacaktı; çünkü bütün üst rütbeli komutanlar yalnız bu mevzi “savaş için seçilmesi imkânsız bir mevzi” olarak kabul etmek şöyle dursun, bu mevziin kaçınılmaz olarak bırakılmasından sonra meydana gelecek olaylardan da söz ediyorlardı. O halde bu komutanlar savaş yapılmasını imkânsız saydıkları bir alana ordularını nasıl süreceklerdi? Alt kademedeki komutanlar, hatta erler bile (onlar da olayları tartışırlar) bu mevziin savaş için elverişsiz olduğunu kabul ediyorlardı. Bu yüzden savaşa kesin olarak yenileceklerine inanarak gidebilirlerdi. Bennigsen bu mevzii savunuyor, ama başkaları bu konuda hâlâ konuşmaya devam ediyorlarsa bunu sadece bir tartışmaya bahane olsun ya da entrikaya konu olsun diye yapıyorlardı, yoksa bu konu aslında artık hiçbir önem taşımıyordu. Kutuzov bunu anlamıştı.</p>

  <p>Bennigsen mevzii seçtikten sonra heyecanla Rus yurtseverliğini (Kutuzov, onu bundan söz ederken gördüğü vakit yüzünü buruşturmaktan kendini alamıyordu.) belirterek Moskova’nın savunulması konusunda ısrar ediyordu. Kutuzov, Bennigsen’in amacını gün gibi apaçık görüyordu. Başarısızlık olursa suçu, orduları savaştırmadan Serçeler Tepesi’ne kadar getirmiş olan Kutuzov’un üzerine yüklemek; başarı olursa onu kendi üzerine almak. Yok eğer teklif kabul edilmezse de Moskova’nın düşmana bırakılması cinayetinden ötürü meydana gelen sorumluluktan kendini kurtarmak. İhtiyar adamı ilgilendiren şey, bu entrika değildi. Onu yalnız bir tek korkunç soru meşgul ediyordu. Ama bu soruya hiç kimseden hiçbir karşılık alamamıştı. Kutuzov için asıl soru şuydu: “Napolyon’un Moskova’ya kadar gelmesine fırsat veren gerçekten ben miyim? Peki bunu ne zaman yaptım? Bu iş ne zaman kararlaştırıldı? Dün Platov’a haber gönderip geri çekilmelerini emrettiğim vakit mi, yoksa üç gün önce komutayı Bennigsen’e bırakıp da uykuya daldığım vakit mi? Belki de daha önce olmuştur, kim bilir? Yalnız bu korkunç iş ne zaman olup bitti? Moskova bırakılmalı! Ordular geri çekilmeli! Bu korkunç emri vermek ona, ordunun komutasını bırakmak gibi bir şey olarak görünüyordu. Oysa, kudretli bir insan olmaktan hoşlanıyordu; buna alışmıştı. Türkiye’deyken emrinde bulunduğu Prens Prozorski’ye gösterilen büyük saygıyı içten içe, hafifçe kıskanıyordu, ayrıca şu kanıdaydı ki Rusya’nın kurtuluşu kendisine bağlıydı ve hükümdarın isteğine aykırı olarak halkın isteğiyle başkomutan olarak atanmasının tek nedeni buydu. Kesin olarak inanıyordu ki bu zor koşullar altında, ordunun başında bir tek o tutunabilirdi. Tüm dünyada bir tek o karşısındaki düşmanın “Yenilmez Napolyon” olduğunu bile bile paniğe kapılmazdı. Fakat yine de vermek zorunda olduğu emri düşündükçe içinde bir dehşet duymaktan kendini alamıyordu. Ama ne yapıp edip bir karar vermek gerekiyordu; çevresinde yapılan ve artık aşırı derecede serbest bir hal alan konuşmalara son vermeliydi.</p>

  <p>Yanına en üst rütbeli generalleri çağırdı:</p>

  <p>– <i>Ma tête fut-elle bonne ou mauvaise, n’a qu’à. s’aider d’elle-même,</i><a class="noteref" href="../Text/dipnot.xhtml#Footnote0172" id="Feedback0172">172</a> dedi ve banktan arabalarının, faytonlarının bulunduğu Fili’ye gitti.</p>

  <h2>IV</h2>

  <p class="nonindent">Savaş konseyi köyün en iyi evi olan Andrey Savostyanov’un geniş evinde, saat ikide toplanmıştı. Köylünün kalabalık ailesine mensup erkekler, kadınlar ve çocuklar sofanın öbür yanındaki karanlık, küçük odaya dolmuşlardı. Yalnız Andrey’in küçük torunu, “başkomutan hazretlerinin” okşayıp çay içerken bir tane şeker verdiği altı yaşındaki Malaşa, büyük odada kalmıştı. Sobanın yanında üzerinde oturduğu yerden, birbiri arkasına izbeye giren ve odanın tasvirleri altında geniş sedirleri bulunan süslü köşesine yerleşen generallerin yüzlerine, üniformalarına, nişanlarına, çekine çekine sevinçle bakınıyordu. Malaşa’nın içinden “dede” dediği Kutuzov, onlardan ayrı bir yerde, sobanın arkasındaki karanlık köşede, küçük açılır kapanır bir koltuğa gömülmüş olarak oturuyor, ikide bir içini çekerek düğmeleri çözük olduğu halde boynuna dar geliyormuş hissini veren ceketin yakasını çekiştirip duruyordu. İçeriye girenler, arka arkaya feldmareşale yaklaşıyorlardı. Kutuzov bazılarının ellerini sıkıyor, bazılarına başını sallıyordu. Yaver Kaysarov, Kutuzov’un karşısındaki pencerenin perdesini çekecek oldu, ama Kutuzov öfkeli bir tavırla ona elini salladı. O zaman Kaysarov, “başkomutan hazretlerinin” o sırada yüzünün görünmesini istemediğini anladı.</p>

  <p>Çam tahtasından yapılmış ve üzerinde haritalar, planlar, kalemler, kâğıtlar bulunan köy işi masanın çevresinde o kadar büyük bir kalabalık toplanmıştı ki emir erleri bir bank daha getirmiş, masanın yanına koymuşlardı. Bu banka yeni gelen Yermolov, Kaysarov ve Tolly oturmuşlardı. Tasvirlerin tam altında, baş köşede göğsünde Georgi Nişanı ile Barclay de Tolly yer almıştı; yüzünde hastalıklı bir solgunluk göze çarpıyor, geniş alnı çıplak başına doğru uzuyormuş gibi görünüyordu. İki gündür ateşi vardı, o sırada da hem titriyor hem bütün vücudunda kırgınlık hissediyordu. Yanında Uyarov oturuyor ve alçak sesle (herkesin yaptığı gibi) elleriyle hızlı hızlı işaretler yaparak, Barclay’a bir şeyler bildiriyordu. Kısa boylu, yuvarlacık Dohturov, kaşlarını kaldırmış, ellerini göbeğinin üzerinde kenetlemiş, konuşulanlara dikkatle kulak kabartıyordu Öbür tarafta, Kont Osterman-Tolstoy dirseğini masaya, sert çizgili iri başını da eline dayamış oturuyordu, derin düşüncelere dalmış görünüyordu.</p>

  <p>Rayevski, alışkanlığa uyarak siyah saçlarını şakaklarında kıvıra kıvıra sabırsızlık içinde bir Kutuzov’a, bir kapıya bakıyordu. Konovitzin’in iyi yürekliliğini belli eden, kararlı, güzel yüzü tatlı, kurnaz bir gülümseyişle aydınlanmıştı. Malaşa ile göz göze geliyor, gözlerini sağa sola hareket ettirerek küçük kızın gülümsemesine yol açıyordu.</p>

  <p>Herkes mevzii yeniden gözden geçirmek bahanesiyle lezzetli yemeğini bitirmeye uğraşan Bennigsen’i bekliyordu. Saat dörtten altıya kadar beklediler onu ve tüm bu süre içinde tartışmalara başlamadan hep konuyla ilgili olmayan şeylerden söz ettiler.</p>

  <p>Bennigsen köy odasına girer girmez Kutuzov, oturduğu köşeden ileri doğru uzanarak koltuğunu masanın yanına çekti, ama ancak masaya getirilen mumların ışığı yüzünü aydınlatmayacak kadar yaklaşmıştı.</p>

  <p>Bennigsen tartışmayı şu sözle açtı:</p>

  <p>– Rusya’nın eski çağlardan kalma kutsal başkentini savaşmadan bırakmak mı, yoksa savunmak mı gerekir?</p>

  <p>Uzun süren genel bir sessizlik oldu. Herkes kaşlarını çatmıştı ve sessizlikte Kutuzov’un öfkeli öfkeli içini çekerek hafifçe öksürdüğü duyuluyordu. Tüm gözler ona çevrilmişti. Malaşa da “dedeye” bakıyordu. Küçük kız ona herkesten daha yakın oturuyor, yüzünü nasıl buruşturduğunu görüyordu; dede, neredeyse ağlayacak gibiydi. Ama bu uzun sürmedi. Birden öfkeli bir sesle Bennigsen’in sözlerini tekrarlayarak:</p>

  <p>– Eski çağlardan kalma kutsal başkenti savunmak! diye söze başladı.</p>

  <p>Bunu yaparken bu sözlerdeki yapmacıklığı belirtmek istiyormuş gibi konuşmuştu.</p>

  <p>– İzin verirseniz size şunu söylemek isterim ki bu sorunun bir Rus için hiçbir anlamı yoktur!</p>

  <p>Ağır vücudunu tümüyle öne doğru eğmişti:</p>

  <p>– Böyle bir soru sorulamaz; böyle bir sorunun anlamı yoktur. Bu beylere askerî bir sorunu tartışmak için burada toplanmalarını rica etmiştim. Söz konusu olan, Rus ordusunun kurtuluşudur. Savaşı kabul ederek Rus ordusunun mahvoluşu ile Moskova’nın yitirilişini göze almak mı, yoksa Moskova’yı savaşsız teslim etmek mi işimize gelir? İşte ben bu konudaki düşüncelerinizi öğrenmek istiyorum.</p>

  <p>Bunu söyledikten sonra sırtını koltuğun arkalığına dayadı.</p>

  <p>Tartışmalar başladı. Bennigsen kendini hâlâ yenilmiş saymıyordu. Barclay de Tolly ile başka komutanların Fili çevresinde bir savunma savaşı yapılamayacağı konusundaki düşüncelerini kabul ediyor, ama tüm varlığını sarmış bir yurtseverliğin ve Moskova’ya karşı duyduğu sevginin etkisiyle orduları gece vakti sağ cenahtan sol cenaha geçirmeyi, ertesi gün de Fransızların sağ kanadından taarruz etmeyi teklif ediyordu. Düşünceler ikiye ayrılmış, teklifin doğruluğu ve yanlışlığı konusunda çatışmalar olmuştu. Yermolov, Dohturov ile Rayevski, Bennigsen’in düşüncesini benimsemişlerdi. Bu generaller başkentin bırakılması karşısında bir fedakârlıkta bulunmak ihtiyacını duyduklarından mı, yoksa başka kişisel düşüncelerin etkisi altında olduklarından mı bilinmez, o anda yapılan bu konseyin savaşların kaçınılmaz akışını değiştiremeyeceğini, Moskova’nın daha o sırada artık bırakılmış olduğunu anlamıyorlardı.</p>

  <p>Öbür generaller ise bunu anlıyor ve Moskova konusunu bir yana bırakarak ordunun hangi yönde geri çekilmesi gerektiğinden söz ediyorlardı. Gözlerini hiç ayırmadan önünde olup bitenlere bakan Malaşa’ya göre ise bu konseyin bambaşka bir anlamı vardı. Ona öyle geliyordu ki asıl önemli olan “dede” ile “uzun etekli” dediği Bennigsen arasındaki kişisel çatışmaydı. Birbirleriyle konuşurken öfkelendiklerini görüyor ve içinden “dedenin” kurnaz bir tavırla göz attığını, hemen sonra da o “uzun etekliye” bir şeyler söyleyerek onu bozduğunu fark etti ve buna sevindi. Bennigsen birden kızarak öfkeli öfkeli köy odasında bir aşağı bir yukarı dolaştı. Bennigsen’i bu kadar etkilemiş olan sözler, Kutuzov’un sakin ve alçak bir sesle onun yapmış olduğu teklifin çıkarlara uygun olup olmadığı konusunda, yani Fransızların sağ kanadına taarruz için orduların gece vakti sağ cenahtan sol cenaha geçirilişi konusunda söylediği sözlerdi.</p>

  <p>– Ben kontun teklif ettiği planı desteklemeyeceğim beyler! demişti. Orduların düşmanla aramızda kısa bir mesafe kaldığı bir sırada bir yerden bir başka yere hareketi her zaman tehlikeli oluyor. Savaş tarihi de bunun böyle olduğunu doğrulamaktadır. Örneğin...</p>

  <p>Kutuzov örnek bulmak için düşünüyormuş gibi bir tavırla saf, açık bir ifadeyle Bennigsen’e bakıyordu:</p>

  <p>– Friedland Savaşı’nı ele alalım. Biliyorsunuz bu savaş (öyle sanıyorum ki kont bu savaşı iyi hatırlar) tam anlamıyla başarı ile sonuçlanmıştır. Çünkü ordularımız, düşmana çok yakın bir mesafede, yeniden düzenlenmişti.</p>

  <p>Bu konuşmadan sonra, herkese çok uzun görünen bir dakikalık sessizlik oldu. Sonra tartışmalar gene başladı. Ama konuşmalar artık sık sık kesiliyordu ve hissediliyordu ki geriye konuşulacak pek bir şey kalmamıştı.</p>

  <p>Tartışmalara yeniden ara verildiği bir sırada, Kutuzov, söz almaya hazırlanıyormuş gibi derin derin içini çekti. Herkes başını çevirip ona baktı. Kutuzov:</p>

  <p>– <i>Eh, bien messieurs! Je vois que c’est moi qui payerai les pots cassés!</i><a class="noteref" href="../Text/dipnot.xhtml#Footnote0173" id="Feedback0173">173</a> dedi.</p>

  <p>Sonra ağır ağır yerinden kalktı, masaya yaklaştı:</p>

  <p>– Beyler, bu konudaki düşüncelerinizi dinledim. Muhakkak ki beni desteklemeyeceklerdir! Ama ben (sözün burasında bir an durakladı) hükümdarımın ve milletimin bana vermiş olduğu yetkiye dayanarak geri çekilmeyi emrediyorum.</p>

  <p>Ondan sonra generaller, tıpkı bir cenaze töreninden sonra olduğu gibi, resmî ve ihtiyatlı bir sessizlik içinde dağılmaya başladılar.</p>

  <p>Generallerden bazıları, hiç de konseyde konuştukları tona benzemeyen çok daha alçak sesle başkomutana bir şeyler bildirdiler.</p>

  <p>Çoktandır yemeğe beklenen Malaşa yanında oturduğu sobadan kaya kaya ve çıplak ayakları ile çıkıntılı yerlere tutuna tutuna üstteki tahtadan yere indi, generallerin ayaklarına dolaşarak kendini kapıdan dışarı attı.</p>

  <p>Kutuzov, generalleri serbest bıraktıktan sonra uzun bir süre, dirseklerini masaya dayamış olarak oturdu. Zihninde hep aynı korkunç soru düğümleniyordu: “Moskova’nın bırakılmasına ne zaman, ne zaman karar verilmişti? Bu sorunun bu yönden çözülmesine yol açan şey, ne zaman oldu, bunun sorumlusu kimdir?</p>

  <p>Artık gece geç vakit giren yaveri Schneider’e:</p>

  <p>– Bunu... Bunu beklemiyordum! dedi. Bunu beklemiyordum! Bunu aklıma bile getirmedim!</p>

  <p>Schneider:</p>

  <p>– Sizin dinlenmeye ihtiyacınız var, ekselans! dedi.</p>

  <p>Kutuzov, ona karşılık vermeden, tombul yumruğunu masaya indirdi:</p>

  <p>– Görecekler! Onlar da at eti yiyecekler, Türklerin yaptığı gibi... diye bağırdı. Onların da başına gelecek bu... Yeter ki...</p>

  <h2>V</h2>

  <p class="nonindent">O sırada, ordunun çarpışmadan geri çekilmesi olayından çok daha önemli bir olayda, Moskova’nın bırakılması ile yakılmasında, bize kendini bu işin baş yöneticisi olarak tanıtan Rastopçin, Kutuzov’un tam aksine, bambaşka bir şekilde davranıyordu.</p>

  <p>Bu olay, yani Moskova’nın bırakılması ve yakılması, tıpkı orduların Borodino Savaşı’ndan sonra Moskova’nın arkasına çekilmesi gibi kaçınılmaz bir şeydi.</p>

  <p>Her Rus, mantığa dayanan bir sonuçtan hareket ederek değil, içimizde kök salmış olan ve atalarımızın da yüreklerinde yaşayan duyguya dayanarak olup bitecekleri önceden söyleyebilirdi. Ta Smolensk’ten başlayarak Rus kentlerinin, köylerinin tümünde, Kont Rastopçin’in katkıda bulunmasına ve afişlerinin asılmasına hiç gerek kalmadan aynen Moskova’da olanlar oluyordu. Halk, kayıtsız bir tavırla düşmanı bekliyor, isyan etmiyor, heyecana kapılmıyor, kimseye ateş püskürmüyordu. Sadece sakin sakin kaderini bekliyor, en zor dakikada, ne yapmak gerektiğini gösterecek olan gücü kendinde bulacağına inanıyordu. Gerçekten de düşman yaklaşır yaklaşmaz halkın en zengin kişileri mallarını mülklerini bırakarak gidiyor, fakirler kalıyor, geride kalan ne varsa hepsini yakıyor, yok ediyorlardı.</p>

  <p>Bunun böyle olacağı, her zaman da aynı şekilde tekrarlanacağı bilinci her Rus’un yüreğinde vardı. Buna daima inanmıştır. Bu bilinç hatta daha önemlisi, Moskova’nın düşman eline geçeceği sezgisi, 1812 Moskova’sının yüksek sosyetesinde de vardı. Daha temmuz ve ağustos ayının başında Moskova’yı terk etmeye başlayanlar, bunun böyle olacağını beklediklerini göstermiş oluyorlardı. Götürebildikleri eşyaları yanlarına alarak, varlıklarının yarısını evde bırakarak kentten gidenleri böyle davranmaya zorlayan şey, parlak cümlelerle, vatan uğruna çocukların katledilmesiyle ve bunlara benzer doğaya tümden aykırı eylemlerle değil, gösterişten uzak, sade bir şekilde, insan varlığına uygun olarak içten doğan, bu yüzden de daima en şiddetli sonuçları yaratan bir yurtseverlikti.</p>

  <p>Onlara, “Tehlikeden kaçmak ayıptır, Moskova’dan yalnız korkaklar kaçıyor!” deniliyordu. Rastopçin afişlerinde halka Moskova’dan gitmenin ayıp bir şey olacağını telkin ediyordu. Kendilerine “korkak” adı verilmesinden utanıyorlardı, yola koyulmak onlara ayıp geliyordu, gene de bunun böyle olması gerektiğini bilerek gidiyorlardı. Rastopçin’in onları Napolyon’un eline geçirdiği topraklarda dehşet verici hareketlerde bulunduğuna inandırarak korkuttuğunu ileri sürmek de doğru olmaz. Kenti ilk terk eden ve yola koyulanlar zengin, tahsilli insanlardı; bunlar Viyana ile Berlin’in Napolyon’un eline geçtikten sonra sağlam kaldığını, hatta düşman eline geçişleri sırasında kentlilerin Rus erkeklerinin hayran oldukları ve özellikle Rus hanımlarının bayıldıkları büyüleyici Fransızlarla hoşça vakit geçirdiklerini biliyorlardı. Gidiyorlardı, çünkü Ruslara göre, “Moskova’da Fransızların idaresi altında yaşamak iyi mi, kötü mü olur?” diye bir soru bile sorulamazdı. Fransızların idaresi altında kalınamazdı! Bu her şeyden daha kötüydü. Daha Borodino Savaşı’ndan önce gidiyorlardı, Borodino Savaşı’ndan sonra ise gidişleri daha da hızlandı; Moskova’yı savunmak için yapılan çağrılara, başkomutanın İverskaya’daki Meryem Ana tasvirini kaldırıp savaşa gideceğini bildirmesine, Fransızları mahvedecek olan balonların uçurulacağı haberlerine ve Rastopçin’in afişlerinde söz ettiği tüm saçmalıklara bakmadan gidiyorlardı. Biliyorlardı ki ordu savaşmak zorundadır. Eğer ordu bunu yapamıyorsa genç kızları ve uşaklarıyla tüm aileler Üç Tepe’ye gidip Napolyon’la savaşa girişemezlerdi. Bu yüzden, tüm malı mülkü mahvolsun diye bırakmak ne kadar acı gelirse gelsin, gitmek gerekiyordu.</p>

  <p>Gidiyor, giderken de o kocaman, zengin, o terk edilen ve muhtemelen yanacak olan başkentin (kendi haline bırakılan o koca ahşap kentin yanması kaçınılmaz bir şeydi) taşıdığı yüce anlamı akıllarına bile getirmiyorlardı. Her biri kendi isteğiyle gidiyordu. Bununla birlikte, gidişleriyle Rus milletinin dillere destan bir ün kazanmasına yol açan o yüce olay kendiliğinden meydana gelmiş oldu. Yani “Ben Bonapart’a uşak olamam!” diye bilinçaltından gelen bir düşünce ve Kont Rastopçin kendisini yoldan geri çevirir korkusuyla daha temmuz ayında evde hizmet eden Arapları ve soytarılarıyla Moskova’dan çıkıp Saratov köyüne giden bir hanımefendi, bu gösterişsiz, sade davranışıyla Rusya’yı kurtaracak olan o gerçekten yüce eylemi yerine getirmiş oluyordu.</p>

  <p>Moskova’dan gidenleri ayıplayan Kont Rastopçin ise bir taraftan hükümet dairelerinin kentten taşınmasını sağlıyor, bir taraftan hiçbir işe yaramayan silahları sarhoş ayaktakımına dağıtıyor, bir taraftan kiliselerden tasvirleri kaldırıyor, bir taraftan patriğin kiliselerden kutsal emanetlerle tasvirleri çıkarmasını yasak ediyor, bir taraftan Moskova’da bulunan tüm özel arabalara el koyuyor, bir taraftan Leppich’in yaptığı balonu yüz otuz altı arabayla yola çıkartıyor, bir taraftan Moskova’yı yakacağını ima ediyor, bir taraftan kendi evini nasıl yaktığını anlatıyor ve bir bildiri yazdırarak malikânesinde bulunan yetimhaneyi soydukları için Fransızlara şiddetle çatıyor, bir taraftan Moskova’nın yakılması işinde kazandığı ünü reddediyor, bir taraftan halka tüm casusları yakalayıp kendisine getirmesini emrediyor, bir taraftan bu işi yaptığı için halka sitem ediyor, bir taraftan kentteki tüm Fransızları çevresinde toplayan Madam Aubert-Chalmé’yi Moskova’da bırakıyor, bunu yaparken de önemli bir suçu olmadığı halde posta müdürü Kyuçarev’in yakalanmasını ve sürgün edilmesini emrediyor, bir taraftan Fransızları çevresinde toplayan Madam Aubert-Chalmé’nin dilinden kurtulmak için tutup bir adamı öldürsünler diye halkın eline bırakıyor, kendisi de bu arada kentin arka kapısına gidiyor, bir taraftan Moskova’nın felaketine dayanamayıp öleceğini ileri sürüyor, bir taraftan hatıra defterine bu savaşlara nasıl katıldığını anlatan Fransızca şiirler yazıyordu.</p>

  <div class="poem">

  <p>Je suis par naissance Tartare</p>

  <p>Je voulus devenir Romain:</p>

  <p>Les français m’appellent barbare</p>

  <p>Et les Russes, George Dandin.<a class="noteref" href="../Text/dipnot.xhtml#Footnote0174" id="Feedback0174">174</a></p>

  </div>

  <p>Oysa kendisi meydana gelen olayın anlamını kavrayamayan, sadece bir şeyler yapmak, birilerini kendisine hayran bırakmak, yurtseverliğini, kahramanlığını ispatlayan bir işi başarmak isteyen bir adamdı ve Moskova’nın bırakılması ile yakılması gibi kaçınılmaz, ama aynı zamanda yüce bir anlam taşıyan tarihî olaya bakarak çocuksu bir çırpınış içinde, oradan oraya atılıyor, gücü olmayan küçük eliyle kendisini sürükleyip götüren seli, halkın karşı durulmaz coşkun selini bazen hızlandırmaya, bazen durdurmaya çabalıyordu.</p>

  <h2>VI</h2>

  <p class="nonindent">Elen, saray halkıyla birlikte Vilna’dan Petersburg’a döndükten sonra müşkül bir durumda bulunuyordu.</p>

  <p>Petersburg’dayken devlet idaresinde en önemli görevlerinden birinde bulunan bir soylu kişinin özel olarak ona karşı gösterdiği koruyucu ilgisinden yararlanıyordu. Vilna’dayken ise genç yabancı bir prensle yakınlık kurmuştu. Petersburg’a döndüğü vakit, prens de o soylu kişi de orada bulunuyorlardı. İkisi de hak iddiasındaydı ve Elen’in karşısında, sosyetede yükselme işi bakımından yepyeni bir sorun çıkmıştı: Hiçbirini kırmadan her ikisiyle de ilişkiyi devam ettirmek!</p>

  <p>Başka bir kadına zor, hatta imkânsız görünen şey, Kontes Bezuhova’yı bir an için olsun düşündürmedi; belli ki Petersburg’un en zeki kadını adını kazanması boşuna değildi. Eğer kendi davranışlarını gizlemeye, müşkül bir durumda kurnazlık göstererek kurtulmaya çalışmış olsaydı bu davranışı ile işini bozmuş, kendini de suçlu kabul etmiş olacaktı. Ama Elen aksine, gerçekten büyük bir insan, istediği her şeyi yapabilecek bir büyük insan gibi, hemen kendisini haklı, tüm başkalarını da haksız duruma getirdi; haklı olduğuna gerçekten içtenlikle inanıyordu.</p>

  <p>Genç yabancının, ona sitem etme cesaretinde bulunarak yaptığı ilk çıkışta Elen o güzel, o gururlu başını kaldırdı, ona doğru hafifçe dönerek kesin bir tavırla şunları söyledi:</p>

  <p>– <i>Voilâ e’égoisme et la cruauté des hommes. Je ne m’attendais pas à antre chose. La femme se sacrifie pour vous, elle souffre et voilà la récompense. Quel droit avez-vous monseigneur de me demander compte de mes amitiés et de mes affections? C’est un homme qui a été plus qu’un pére pour moi.</i><a class="noteref" href="../Text/dipnot.xhtml#Footnote0175" id="Feedback0175">175</a></p>

  <p>Karşısındaki bir şey söylemek istedi. Elen sözünü kesti:</p>

  <p>– <i>Eh bien, oui, dit-elle, peut-être qu’il a pour moi d’autres sentiments que ceux d’un père, mais ce n’est pas une raison pour que je lui ferme ma porte. Je ne suis pas un homme pour être ingrate. Sachez monseigneur, pour tout ce qui a rapport à mes sentiments intimes, je ne rends compte qu’à Dieu et à ma conscience!</i><a class="noteref" href="../Text/dipnot.xhtml#Footnote0176" id="Feedback0176">176</a> diye sözünü bitirerek elini kabaran güzel göğsüne bastırıp gözlerini yukarı kaldırdı.</p>

  <p>– <i>Mais écoutez-moi, au nom de Dieu.</i></p>

  <p>– <i>Epousez-moi, et je serai votre esclave.</i></p>

  <p>– Mais c’est impossible.</p>

  <p><i>Elen, “Vous ne daignez pas descendre jusqu’à moi, vous...</i>”<a class="noteref" href="../Text/dipnot.xhtml#Footnote0177" id="Feedback0177">177</a> diyerek ağlamaya başladı.</p>

  <p>Karşısındaki onu teselli etmeye başladı; Elen ise gözyaşlarının arasından (sanki onu kaybetmiş gibi) evlenmesine hiçbir şeyin engel olamayacağını, buna benzer örnekler bulunduğunu (O zamanlar daha bu konuda çok az örnek vardı, ama Elen Napolyon’dan ve başka yüksek kişilerden söz ediyordu.) kocası için hiçbir zaman tam anlamıyla bir eş olmadığını, feda edilmiş olduğunu söylüyordu.</p>

  <p>Karşısındaki, artık boyun eğmeye hazır bir durumda:</p>

  <p>– İyi ama yasalar, din... diye söyleniyordu.</p>

  <p>Elen:</p>

  <p>– Yasalarmış, dinmiş... Tüm bunlar, eğer bunu bile sağlayamıyorlarsa niçin icat edilmişlerdir, sorarım size! dedi.</p>

  <p>O önemli kişi, bu kadar basit bir düşüncenin aklına bile gelmemiş olmasına şaşarak yakın bir ilişkisi bulunan İsa’yı Sevenler Derneğindeki kutsal kardeşlerinden öğüt istedi.</p>

  <p>Bu olaylardan birkaç gün sonra, Elen’in Taşlık Ada’daki yazlık evinde verdiği ve büyüleyici bir hava içinde geçen eğlenceli toplantılarından birinde, kendisine artık genç olmayan, saçları kar gibi bembeyaz, siyah gözleri pırıl pırıl parlayan, insanı hemen etkisi altına alan “<i>un jésuite à robe courte</i>”<a class="noteref" href="../Text/dipnot.xhtml#Footnote0178" id="Feedback0178">178</a> dedikleri Mösyö Joubert’i tanıttılar; Mösyö Joubert bahçede, eğlence şerefine yakılan ışıkların altında, müzik sesleri arasında, Elen’le uzun uzun sohbet etti. Ona, Tanrı’ya, İsa’ya, Tanrı’nın annesi Hazreti Meryem’e duyulması gereken seviden, bu dünyada olsun, öbür dünyada olsun, yalnız tek bir dinin, Katolik dininin sunduğu tesellilerden söz etti. Elen duygulanmıştı ve birkaç kez onun da Mösyö Joubert’in de gözleri doldu ve sesleri titredi. Bir kavalye, Elen’i dansa davet ederek genç kadının ileride “<i>directeur de conscience</i>”ı<a class="noteref" href="../Text/dipnot.xhtml#Footnote0179" id="Feedback0179">179</a> olacak kişiyle yaptığı sohbeti yarıda kesti. Ama ertesi gün Mösyö Joubert, akşam vakti tek başına Elen’i ziyaret etti. O günden sonra da sık sık evine gelmeye başladı.</p>

  <p>Bir gün de kontesi Katolik kilisesine götürmüş ve genç kadın mihrabın önünde diz çökmüştü. Artık genç olmayan ve insanı büyüleyen Fransız, ellerini Elen’in başına koymuş, o zaman Elen (sonradan anlattığına göre) serin bir rüzgâr esiyormuş gibi bir duygunun ruhuna dolduğunu hissetmişti. Kendisine bunun la <i>grâce</i><a class="noteref" href="../Text/dipnot.xhtml#Footnote0180" id="Feedback0180">180</a> olduğunu söylemişlerdi.</p>

  <p>Sonra <i>à robe longue</i><a class="noteref" href="../Text/dipnot.xhtml#Footnote0181" id="Feedback0181">181</a> bir <i>abbé</i><a class="noteref" href="../Text/dipnot.xhtml#Footnote0182" id="Feedback0182">182</a> getirmişler; genç kadın ona günahlarını çıkarmış, <i>abbé</i> de onları bağışlamıştı. Ertesi günü Elen’e içinde kutsal ekmek bulunan bir kutu getirerek onu kullansın diye evine bırakmışlardı. Birkaç gün sonra da Elen memnunlukla artık gerçek olan Katolik dinine girmiş olduğunu, bunun birkaç gün içinde papaya bildirileceğini, papanın da ona belge göndereceğini öğrendi.</p>

  <p>O sırada çevresinde olup bitenler, kendisine yaptırılanlar, bunca akıllı insanın dikkatlerini onun üzerine çevirmiş olmaları, bunu bu kadar hoş, bu kadar büyük bir incelikle belirtmeleri, o sırada içinde bulunduğu o pürüzsüz tertemiz hava (Genç kadın tüm o süre içinde hep beyaz kurdelelerle süslü beyaz giysiler içinde dolaştı), hepsi kendisine büyük bir zevk veriyordu: Ama bu zevk bir an için olsun ona amacını unutturmuyordu. Kurnazlık gerektiren işlerde budala bir insan nasıl her zaman kendisinden daha akıllı olanları atlatırsa Elen de tüm bu gözlerin ve uğraşmaların her şeyden önce ona Katolikliği kabul ettirip kendisinden Cizvit kurumları yararına para sızdırmak amacını güttüğünü (ki bu konuda kendisine imalarda bulunmuşlardı) anlayınca parayı vermeden önce, kendisini kocasına bağlayan bağdan kurtaracak olan çeşitli işlemlerin yapılması için ısrar ediyordu. Onun anlayışına göre, her dinin anlamı, sadece insanların isteklerini yerine getirebilmeleri için ahlaka uygun belirli kurallara göre davranmaktan ibaretti. Bu amaçla “vicdanını yönetmek” görevini verdiği kişi ile yaptığı sohbetlerden birinde, ona, evlilik bağının kendisini ne derecede bağladığını sordu.</p>

  <p>O sırada misafir odasında, pencerenin yanında oturuyorlardı. Hava kararıyordu. Dışarıdan çiçek kokuları geliyordu. Elen göğsünün ve omuzlarının çıplak tenini gösteren beyaz bir giysi içindeydi. İyi beslendiği belli, tombul yüzlü, sinekkaydı tıraş olmuş, güzel dolgun dudaklı papaz, beyaz ellerini uslu uslu dizlerinin üzerinde kenetlemiş, Elen’in yanında oturuyor, ara sıra ince bir gülümseyişle, sakin sakin, hayran hayran yüzüne bakıyor, onları ilgilendiren konuda kendi görüşünü açıklıyordu. Elen, huzursuzlukla gülümseyerek papazın dalgalı saçlarına, sinekkaydı tıraştan esmer görünen dolgun yanaklarına bakıyor, her an konuşmanın yeni bir yöne dökülmesini bekliyordu. Ama papaz, sohbet arkadaşının yakınlığından, güzelliğinden zevk aldığı açıkça belli olduğu halde, mesleğinde ne kadar usta olduğunu gösterme heyecanına kaptırmıştı kendini.</p>

  <p>Elen’in “vicdanının sesini yönetmek” görevini üzerine alan kişinin düşünce akışı şöyleydi:</p>

  <p>– Yaptığınız işin anlamını kavramadan bir erkeğe evlilikte sadık kalma yemini etmiş bulunuyorsunuz; oysa o erkek, evliliğin dinî anlamına inanmadan bu evliliği yaptığı için, dine küfür sayılacak bir günah işlemiştir. Bu bakımdan, her evlilikte olması gereken iki yönlü anlam, bu evlilikte yoktur. Buna rağmen, ettiğiniz yemin sizi bağlamıştır. Siz ettiğiniz yemini çiğnediniz. Böyle davranmakla ne işlemiş oluyorsunuz? <i>Péché véniel</i> mi yoksa <i>péché mortel</i><a class="noteref" href="../Text/dipnot.xhtml#Footnote0183" id="Feedback0183">183</a> mi? <i>Péché véniel</i> işlemiş oluyorsunuz, çünkü bu davranışta bulunduğunuz vakit kötü bir niyetiniz yoktu. Eğer şimdi çocuk sahibi olmak amacıyla yeniden bir evlilik yaparsanız belki günahınız bağışlanabilir. Ama ortaya çıkan sorun gene ikiye ayrılacaktır. Birincisi...</p>

  <p>Canı sıkılan Elen, birden o insanı baştan çıkaran gülümseyişiyle:</p>

  <p>– Ama ben öyle sanıyorum ki gerçek dine girdikten sonra, sahte dinin bana yüklemiş olduğu zorunluklar artık beni bağlayamaz! dedi.</p>

  <p>Vicdan rehberi, karşısında bu kadar basit bir şekilde konulmuş bir Christophe Columbe yumurtası görünce şaşırıp kaldı. Öğrencisinin beklenmedik bir hızla gelişen başarısına hayran kalmıştı, ama gene de kendi aklının çabaları ile delilleri bir araya getirerek meydana getirdiği bütünden vazgeçemiyordu. Gülümseyerek:</p>

  <p>– <i>Entendons-nous, comtesse!</i><a class="noteref" href="../Text/dipnot.xhtml#Footnote0184" id="Feedback0184">184</a> dedi ve manevi kızının düşüncelerini çürütmeye girişti.</p>

  <h2>VII</h2>

  <p class="nonindent">Elen, dinî bakımdan işin çok basit ve kolay olduğunu, ama kendisini yönetenlerin sadece sosyetede sözü geçen kişiler bunu nasıl karşılayacaklar diye korktukları için güçlükler çıkardıklarını anlıyordu. Bu yüzden sosyeteyi bu işe hazırlamak gerektiğine karar verdi. Yaşlı soyluyu tahrik ederek kıskançlığını uyandırdı ve ona da kendisine ilk talip olana söylediğini tekrarladı, yani bu sorunu, “Üzerimde hak sahibi olmanın tek yolu benimle evlenmektir.” şeklinde ortaya attı. Yaşlı önemli kişi, kocası sağ olan bir kadından evlenme teklifini alınca ilk anda tıpkı kendisinden önceki genç gibi şaşırıp kaldı. Ama Elen’in bu işin aslında, tıpkı genç bir kızın evlenmesi gibi basit ve normal bir iş olduğuna sarsılmaz bir şekilde inanması onu da etkiledi.</p>

  <p>Elen’de en küçük bir kararsızlık, bir utanç ya da işi gizli tutma eğiliminin belirtileri görülseydi muhakkak ki işi kaybetmiş olacaktı. Ama davranışlarında işi gizleme ya da utanç belirtilerinin göze çarpması şöyle dursun, aksine genç kadın, içten gelen candan bir saflıkla yakınlarına (ki tüm Petersburg’u öyle sayıyordu), bir prensle bir devlet adamının kendisine evlenme teklif ettiğini, her ikisini de sevdiğini ve her ikisini de gücendirmekten korktuğunu anlatıyordu.</p>

  <p>Bunun üzerinde Petersburg’da, Elen’in kocasından boşanmak istediği konusunda değil (Böyle bir söylenti çıkmış olsaydı birçokları kanunlara aykırı olan böyle bir niyete herhalde karşı çıkarlardı), doğrudan doğruya enteresan bir kadın olan zavallı Elen’in, iki talibinden hangisine varacağını şaşırdığı konusunda söylentiler ağızdan ağıza yayıldı. Sorun artık bunun ne derece mümkün olduğu değildi. Sadece hangi kısmetin daha çok çıkara uygun olduğundan ve sarayın bunu nasıl karşılayacağından ibaretti. Gerçi bu düzeye yükselmeyen ve bunu evliliğin kutsallığına küfür olarak kabul eden bazı gerçekten geri düşünceli insanlar vardı, ama bunlar azdı ve hepsi susuyordu; çoğunluk ise Elen’e nasip olan büyük şansla ilgileniyor, hangi talibini seçmesinin daha iyi olacağını düşünüyordu. Kocası sağ olan bir kadının evlenmesinin iyi mi, yoksa kötü bir şey mi olduğu konusunda ise hiç kimse bir tek şey söylemiyordu; çünkü belli ki bu soruya sizinle benden daha akıllı kişiler artık bir çözüm yolu bulmuşlardı (Herkese öyle diyordu.) ve bu çözüm şeklinin doğruluğundan şüphe etmek, kendi budalalığını, kendi görgüsüzlüğünü ortaya koymayı göze almak demekti.</p>

  <p>Yalnız o yaz oğullarından biriyle görüşmek için Petersburg’a gelmiş olan Mariya Dimitriyevna Ahrosimova, kamuoyuna aykırı olan kendi düşüncesini açıklamak cesaretinde bulundu. Elen’e baloda rastlayan Mariya Dimitriyevna onu salonun ortasında durdurdu ve herkesin sustuğu bir sırada kaba sesiyle:</p>

  <p>– Sizin buralarda artık kocaları sağ olan kadınlar da evlenmeye kalkışıyorlarmış, dedi. Belki de yeni bir şey icat ettiğini sanıyorsun ha? Geç kaldın kızım! Çoktandır icat ettiler bunu.........ın hepsi öyle yapıyor!</p>

  <p>Mariya Dimitriyevna bunları söyledikten sonra alışkanlığına uyarak tehdit edici bir tavırla, giysisinin geniş kollarını sıvayarak, sert bir tavırla çevresine bakına bakına odanın öbür ucuna gitti.</p>

  <p>Gerçi Petersburg’da herkes Mariya Dimitriyevna’dan korkuyordu, ama gene de ona şakacı bir kadın gözüyle bakıyorlardı. Bu yüzden yalnız o kaba sözü fark etmişlerdi; fısıldayarak onu birbirlerine tekrarlıyor, söylenenler arasında asıl önemli olanın bu söz olduğunu sanıyorlardı.</p>

  <p>Özellikle son zamanlarda söylediklerini sık sık unutan ve aynı şeyi yüz kez tekrarlayan Prens Vasiliy, kızını her görüşünde kolunu tutup aşağı doğru çektikten sonra onu bir köşeye götürüyor:</p>

  <p>– <i>Hélène j’ai un mot à vous dire,</i> diyordu, <i>J’ai eu vent de certains projets relatifs à... Vous savez. Eh bien, ma chère enfant, vous savez que mon coeur de père se réjouit de vous savoir... Vous avez tant souffert... Mais, chère enfant... Ne consultez que votre coeur. Il est tout ce que je vous dis.</i><a class="noteref" href="../Text/dipnot.xhtml#Footnote0185" id="Feedback0185">185</a></p>

  <p>Sonra her zaman aynı heyecanla yanağını kızının yanağına yapıştırıyor, uzaklaşıyordu.</p>

  <p>En zeki erkeklerden biri olarak ününü yitirmemiş bulunan ve Elen’in ondan hiçbir çıkar beklemeyen dostu Bilibin (Çok güzel kadınların her zaman böyle hiçbir vakit sevgili rolüne giremeyen erkek arkadaşları vardır.) bir gün en <i>petit comité’de</i><a class="noteref" href="../Text/dipnot.xhtml#Footnote0186" id="Feedback0186">186</a> arkadaşı Elen’e tüm bu iş konusunda ne düşündüğünü açıklamıştı.</p>

  <p>– <i>Êcoutez Bilibine...</i><a class="noteref" href="../Text/dipnot.xhtml#Footnote0187" id="Feedback0187">187</a></p>

  <p>(Elen, Bilibin gibi dostlarını daima soyadı ile çağırırdı.)</p>

  <p>Bunu söyledikten sonra yüzükler takındığı beyaz eliyle frakının kolundan tuttu.</p>

  <p>– Dites-moi comme vous diriez à une soeur, que dois-je faire? Lequel des deux?<a class="noteref" href="../Text/dipnot.xhtml#Footnote0188" id="Feedback0188">188</a></p>

  <p>Bilibin alnını karıştırdı, dudaklarında bir gülümseyişle düşünceye daldı.</p>

  <p>– <i>Vous ne me prenez pas</i><a class="noteref" href="../Text/dipnot.xhtml#Footnote0189" id="Feedback0189">189</a> boş bulunduğum bir sırada... Biliyor musunuz? dedi. <i>Comme un véritable ami j’ai pensé et renoncé á votre affaire. Voyez-vous si vous épousez le prince...</i><a class="noteref" href="../Text/dipnot.xhtml#Footnote0190" id="Feedback0190">190</a></p>

  <p>Sözünü ettiği genç adamdı. Bunu söylerken bir parmağını bükmüştü.</p>

  <p>– V<i>ous perdez pour toujours la chance d’épouser l’autre et puis vous mécontentez la cour. (Comme vous savez, il ya a une espèce de parenté). Mais si vous épousez le vieux comte, vous faites le bonheur de ses derniers jours et puis comme veuve du grand... Le prince ne fait plus de mésailliance en vous épousant...</i><a class="noteref" href="../Text/dipnot.xhtml#Footnote0191" id="Feedback0191">191</a></p>

  <p>Bilibin sözlerini bitirirken alnındaki kırışıklıkları düzeltmişti. Yüzü aydınlanan Elen Bilibin’in frakının koluna tekrar dokunarak:</p>

  <p>– <i>Voilà un véritable ami! dedi. Mais c’est que j’aime l’un et l’autre, je ne voudrais pas leur faire de changrin. Je donnerai ma vie pour leur bonheur à tous les deux...</i><a class="noteref" href="../Text/dipnot.xhtml#Footnote0192" id="Feedback0192">192</a></p>

  <p>Bilibin böyle bir derde kendisinin bile bir deva bulamayacağını söyleyerek omuz silkti, “<i>Une maîtresse-femme! Voilà ce qui s’appelle poser carrément la question. Elle voudrait épouser tous les trois à la fois,</i>”<a class="noteref" href="../Text/dipnot.xhtml#Footnote0193" id="Feedback0193">193</a> diye düşündü.</p>

  <p>Sahip olduğu ünün sarsılmaz bir temele dayandığını bildiği için, böyle bir soru ile gözden düşeceğinden korkmadan:</p>

  <p>– İyi ama bana şunu söyleyin; kocanız bu işe ne diyecek? diye sordu. Bunu kabul edecek mi?</p>

  <p>Nedense Piyer’in onu sevdiğini sanan Elen:</p>

  <p>– Ah, beni o kadar seviyor ki! dedi. <i>Il fera tout pour moi!</i><a class="noteref" href="../Text/dipnot.xhtml#Footnote0194" id="Feedback0194">194</a></p>

  <p>Bilibin hazırladığı “<i>mot</i>”ya bir anlam vermek için alnını karıştırarak:</p>

  <p>– <i>Même le divorce,</i><a class="noteref" href="../Text/dipnot.xhtml#Footnote0195" id="Feedback0195">195</a> dedi.</p>

  <p>Elen güldü. Tasarlanan evliliğin meşruluğundan kuşkulanmak cesaretini gösteren kişiler arasında Elen’in annesi Kontes Kuragina da vardı. Zaten her zaman kızını kıskandığı için üzülüp duruyordu, şimdi ise kıskançlık konusu yüreğine en yakın tuttuğu konulardan biri olunca bir türlü bu düşünceyi kabul edemiyordu. Bir kadının kocası sağken boşanıp yeniden evlenmesinin ne derece mümkün olduğu konusunda bir Rus papazına danışmış, papaz da bunun imkânsız bir şey olduğunu söylemiş, hatta İncil’de (papaza göre) kocası sağ olan bir kadının evlenmesinin kesin olarak imkânsız olduğunu açıkça belirten bir yazı göstererek onu sevindirmişti.</p>

  <p>Kendisine itiraz kabul etmez olarak görünen bu delille silahlanan kontes, kızını tek başına olduğu bir sırada görebilmek için sabahleyin erkenden ona gitmişti.</p>

  <p>Elen annesinin itirazlarını dinledikten sonra yumuşak ve alaylı bir tavırla gülümsedi. Yaşlı kontes:</p>

  <p>– Evet, açık açık “Her kim boşanmış bir kadınla evlenirse... deniliyor,” diyordu.</p>

  <p>Elen:</p>

  <p>– <i>Ah maman, ne dites pas de bêtises. Vous ne comprenez rien. Dans ma position j’ai des devoirs,</i><a class="noteref" href="../Text/dipnot.xhtml#Footnote0196" id="Feedback0196">196</a> diyerek kendisini ilgilendiren konudan söz ettiği vakit, her zaman düşünceleri yeteri kadar açıklıkla belirtiliyormuş gibi görünen Rusçadan vazgeçip Fransızca konuşmaya başladı.</p>

  <p>– İyi ama yavrum...</p>

  <p>– <i>Ah maman, comment est-ce que vous ne comprenez pas que le Saint-Père qui a le droit de donner des dispenses...</i><a class="noteref" href="../Text/dipnot.xhtml#Footnote0197" id="Feedback0197">197</a></p>

  <p>Bu sırada Elen’in evinde oturan ve ona arkadaşlık etmekle görevlendirdiği kadın, odasına girerek prens hazretlerinin salonda bulunduğunu ve Elen’i beklediğini bildirdi.</p>

  <p>– <i>Non, dites-lui que je ne veux pas le voir, que je suis furieuse contre lui, parce qu’il m’a manqué de parole.</i><a class="noteref" href="../Text/dipnot.xhtml#Footnote0198" id="Feedback0198">198</a></p>

  <p>Uzun yüzlü, uzun burunlu sarışın bir genç içeri girerek:</p>

  <p>– <i>Comtesse, à tout péché miséricorde</i><a class="noteref" href="../Text/dipnot.xhtml#Footnote0199" id="Feedback0199">199</a> dedi.</p>

  <p>Yaşlı kontes saygıyla yerinden kalkarak diz kırdı, ama içeri giren genç ona hiç dikkat etmedi. Kontes kızını başıyla selamladıktan sonra kayar gibi kapıya doğru gitti.</p>

  <p>Prens hazretlerinin gelişiyle tüm inancı yıkılan ihtiyar kontes, “Evet, haklı,” diye düşünüyordu. Arabasına binerken de “Kızım haklı... Ama nasıl oluyor da biz o geri dönmesi imkânsız gençliğimizde bunu bilemedik? Meğer ne kadar basit bir şeymiş,” diye düşünmeye devam ediyordu.</p>



  <p class="extract">Ağustosun başında Elen’in işi kesin olarak belli oldu ve genç kadın kocasına (kendisini çok sevdiğini sandığı kocasına) N. N. ile evlenmek niyetinde olduğunu ve gerçek olan tek dine girdiğini bildiren bir mektup yazdı. Aynı zamanda mektubu ona getirecek olanın kendisine açıklayacağı boşanma ile ilgili formaliteleri yerine getirmesini rica ediyordu.</p>

  <blockquote>

  <p>Böylece sizi daima kutsal ve kudretli koruyuculuğu altında bulundurması için Tanrı’ya dualar ederim dostum.</p>

  <p class="bl_right">Arkadaşınız Elen</p>

  </blockquote>

  <p>Bu mektup, Piyer Borodino savaş alanında iken evine getirilmişti.</p>

  <h2>VIII</h2>

  <p class="nonindent">Piyer, artık Borodino Savaşı’nın sonunda, ikinci defa Rayevski’nin bataryasının bulunduğu yerden koşa koşa inerek bir er kalabalığı içinde onlarla birlikte vadiye inip Knyazkov’a doğru gitmiş, gezici dispansere kadar gelmiş, ama orada kanları gördükten, çığlıkları, iniltileri, işittikten sonra, başka bir er kalabalığına katılarak aceleyle daha ileriye doğru yürümüştü.</p>

  <p>Şimdi, varlığının tüm gücü ile istediği tek şey, o gün içinde yaşadığı korkunç izlenimlerden bir an önce kurtulup tekrar alıştığı hayat koşullarına dönmek ve odasında kendi yatağının içinde sakin bir uykuya dalmaktı. Ancak alıştığı bir yaşantının koşulları içinde kendi kendini ve gördüğü, geçirdiği her şeyi anlayabileceğini hissediyordu. Ama o alışılmış yaşantının koşullarını hiçbir yerde bulamıyordu.</p>

  <p>Gerçi artık yürüdüğü yolun üzerinden mermiler, kurşunlar ıslık çalarak geçmiyordu, ama dört bir yanda görülenler savaş alanında olanların aynıydı. Aynı acı çeken, bitkin, bazen de garip bir kayıtsızlık içinde görünen yüzler, aynı kan, aynı er kaputları, uzak olmakla birlikte hâlâ insana dehşet veren top sesleri, bundan başka boğucu bir hava ve toz vardı.</p>

  <p>Piyer, Mojaisk’e giden geniş yolda üç verst kadar ilerledikten sonra, yolun kenarına oturdu.</p>

  <p>Toprağa doğru alacakaranlık çökmüş, topların uğultusu dinmişti. Piyer, dirseğini yere dayayarak uzandı ve uzun bir süre, karanlıkta önünden geçen gölgelere bakarak öylece yattı. Hep sanki bir gülle korkunç bir ıslık çalarak üzerine geliyormuş gibi oluyor, irkilerek doğruluyordu. Orada ne kadar kaldığını hatırlamıyordu. Gece yarısı, üç er kütüklerle yanına gelip yerleşerek ateş yakmaya koyuldular.</p>

  <p>Piyer’e yan yan bakarak ateş iyice alev aldıktan sonra üzerine bir çanak koydular, kuru ekmek parçalarını ufalayarak içine attılar, biraz da domuz yağı kattılar. Duman kokusuna hoş bir yiyecek ve yağ kokusu karıştı. Piyer yerinden kalkarak içini çekti. Erler Piyer’e aldırmadan yiyor, kendi aralarında konuşuyorlardı. Üç kişiydiler.</p>

  <p>Aralarından biri:</p>

  <p>– Sen kimlerdensin? diyerek Piyer’e doğru döndü.</p>

  <p>Belli ki bunu sorarak Piyer’in de aklından geçen bir şeyi kastediyor, yani “Eğer karnın açsa, sana yemek veririz, yalnız, söyle bize dost musun?” demek istiyordu.</p>

  <p>Piyer, erlere daha yakın, daha kolay anlaşabilecek bir insan olarak görünmek için, kendi sosyal durumunu elinden geldiği kadar önemsiz göstermek zorunluluğunu duyarak:</p>

  <p>– Ben mi? Ben mi? dedi. Ben aslında milis subayıyım. Yalnız taburum burada yok, savaşa katılmak için gelmiştim buraya... Ama bizimkileri yitirdim.</p>

  <p>Erlerden biri:</p>

  <p>– Bak hele! dedi.</p>

  <p>Bir başka er, başını salladı. İlk konuşan, tahta bir kaşığı yıkadıktan sonra onu Piyer’e uzatarak:</p>

  <p>– Eh istersen buyur, sen de bizim kavardaktan<a class="noteref" href="../Text/dipnot.xhtml#Footnote0200" id="Feedback0200">200</a> ye, dedi.</p>

  <p>Piyer, ateşe yaklaşıp oturdu ve çanağın içinde bulunan yiyeceği, ona ömründe yediği tüm yiyeceklerden çok daha lezzetli gelen kavardakı yemeye koyuldu. Çanağın üzerine doğru eğilerek, kaşığı ağzına kadar doldura doldura yemeği kaşıklayarak lokmaları arka arkaya çiğnerken yüzü ateşin ışığında görünüyor, erler de hiç konuşmadan ona bakıyorlardı.</p>

  <p>Aralarından biri gene:</p>

  <p>– Senin nereye gitmen gerekiyor? diye sordu. Söylesene...</p>

  <p>– Mojaisk’e gitmeliyim.</p>

  <p>– Demek sen beylerdensin.</p>

  <p>– Öyle.</p>

  <p>– Peki adın ne?</p>

  <p>– Piyort Kirloviç.</p>

  <p>– Pekâlâ, Piyort Kirloviç, birlikte gidelim, biz seni götürürüz.</p>

  <p>Erler Piyer’le birlikte göz gözü görmeyecek zifiri bir karanlıkta Mojaisk’e doğru yola koyuldular.</p>

  <p>Oraya horozlar öterken vardılar ve kentin dik tepesine çıktılar. Piyer, indiği hanın tepenin altında bulunduğunu, onu çoktan geçtiklerini büsbütün aklından çıkararak erlerle birlikte yürüyordu. Tepenin yarısına kadar çıktığı sırada, onu bulmak için kente gittikten sonra yolcu hanına dönen at bakıcısı ile burun buruna gelmemiş olsaydı (bulunduğu o derin şaşkınlık içinde) gene de hatırlamayacaktı. At bakıcısı, Piyer’i karanlıkta bembeyaz görünen şapkasından tanımıştı.</p>

  <p>– Ekselans, dedi. Neredeyse artık umudumuzu kesmiştik. Neden yaya gidiyorsunuz? Nereye gidiyorsunuz. Buyrun...</p>

  <p>– Ha... Evet, dedi.</p>

  <p>Erler durakladılar. Aralarından biri:</p>

  <p>– Eh ne oldu? Kendi adamlarını buldun mu? diye sordu.</p>

  <p>Başkalarının da sesleri duyuldu:</p>

  <p>– Haydi hakkını helal et; adın Piyotr Kiriloviç’ti galiba, öyle değil mi? Hakkını helal et, Piyotr Kiriloviç!</p>

  <p>Piyer:</p>

  <p>– Siz de hakkınızı helal edin, diyerek at bakıcısıyla birlikte yolcu hanına doğru yola koyuldu.</p>

  <p>Elini cebine atarak “Onlara bir şey vermeli!” diye düşündü. İçinden bir ses işitir gibi oldu: “Hayır, istemez!”</p>

  <p>Yolcu hanının odalarında yer yoktu; hepsi tutulmuştu. Piyer avluya gitti, arabasına bindi, başını da örterek yattı.</p>

  <h2>IX</h2>

  <p class="nonindent">Piyer, başını yastığa koyar koymaz uykuya dalmak üzere olduğunu hissetti; ama birden hemen hemen gerçeğe uygun bir belirlilikle “Pat! Pat! Pat!” diye top sesleri, iniltiler, çığlıklar, yere çarpan mermilerin çatırdaması duyuldu, etrafa kan ve barut kokusu yayıldı. Piyer’in tüm varlığını bir anda dehşet ve ölüm korkusu sardı. Korku ile gözlerini açtı, kaputun altından başını kaldırdı. Avluda her şey sakindi: Yalnız dış kapının önünden, kapıcı ile konuşa konuşa, çamurlu ayaklarını şapırdata şapırdata bir emir eri geçiyordu. Piyer’in uyanırken yaptığı hareketten ürken güvercinler, arabanın karanlık körüğü altından fırlayıp gittiler. Tüm avluya, o anda Piyer’e sevinç veren, sakinleştirici, keskin bir yolcu hanı kokusu, bir saman, gübre ve zift kokusu yayılmıştı. Çift körüğün arasından temiz, yıldızlı bir gök görünüyordu.</p>

  <p>Piyer gene başını da örterek “Çok şükür bunlar yok artık!” diye düşündü ve “Ah, korku ne müthiş şey! Hem kendimi ona ne kadar ayıplanacak bir biçimde kaptırdım! Oysa onlar... Tüm bu süre içinde, sonuna dek metin kaldılar, sakinliklerini yitirmediler...” diye düşündü. Piyer’in zihninden “onlar” diye geçirdiği, erlerdi. Bataryada olan, onu besleyen ve tasvire bakarak dua eden erler... Onlar... O güne dek tanımadığı, bilmediği o garip varlıklar, zihninde başka insanlardan apaçık ve kesin bir biçimde ayrılıyorlardı.</p>

  <p>Piyer uykuya dalarken “Er olmalı, basit bir er!” diye düşünüyordu. “Hepsinin yaşadığı bir yaşantıya dalmak, onları böyle varlıklar haline getiren şeylerin hepsini içime sindirmek. İyi ama tüm o fazlalıkları, o şeytanlıkları, bir insanın dış görünüşündeki o yükleri nasıl üstümden atmalı? Bir vakitler öyle olabilirdim. Babamdan istediğim gibi kaçabilirdim. Daha Dolohov’la düello yaptıktan sonra bir er olarak gönderilebilirdim.”</p>

  <p>Bunu düşününce hayalinde önce kulüpte Dolohov’u düelloya davet ettiği yemek, sonra velinimetinin Torjok’taki huzur dolu evi canlandı. Daha sonra gözlerinin önünde locanın masa başında yapılan törenli bir toplantısını görür gibi oldu. Bu toplantı İngiliz kulübündeydi. Masanın öbür ucunda da tanıdığı, yakınlık duyduğu, sevdiği birisi oturuyordu. Evet, oydu! Velinimetiydi. Piyer, “İyi ama o öldü!” diye düşündü. “Evet, ölmüştü, ama ben onun sağ olduğunu bilmiyordum. Öldüğüne ne kadar üzülmüştüm, şimdi de gene sağ oluşuna ne kadar seviniyorum!” Masanın bir yanında Anatol, Dolohov, Nesvitski, Denisov ve onlara benzeyen insanlar (Rüyada Piyer’in zihninde, bu tip insanların kategorisi, tıpkı “onlar” dediği insanlarınki gibi belirliydi.) vardı ve bu insanlar, yani Anatol, Dolohov gibiler, yüksek sesle bağırıyor, şarkı söylüyorlardı; ama bağırışlarının arasından velinimetinin, savaş alanındaki uğultu gibi hiç dinmeyen kesintisiz sesi duyuluyordu; ama bu ses, hoş ve teselli vericiydi. Piyer velinimetinin neler söylediğini anlamıyordu, ama biliyordu ki (düşüncelerinin akışı rüyada da uyanık olduğu zamanki gibi apaçıktı) velinimeti iyilikten, “onlar” gibi olmanın mümkün olduğundan söz ediyordu. “Onlar” da o yapmacıktan uzak, iyilik yansıtan, kararlı yüzleri ile velinimetinin çevresini almışlardı. Ama iyi yürekli oldukları halde, Piyer’e bakmıyor, onu tanımıyorlardı. Piyer, onların dikkatini kendi üzerine çevirmek ve konuşmak istedi. Yerinden kalkacak oldu, ama aynı anda ayaklarının soğuduğunu ve yalınayak olduğunu fark etti.</p>

  <p>İçinde, bir utanç duygusu uyandı, eliyle ayaklarını örtmeye çalıştı; kaput gerçekten de ayaklarının üzerinden kaymıştı. Piyer, kaputu düzeltirken bir an için gözlerini açtı ve üzerinde gene faytonun körüğünün dışındaki direkleri, avluyu gördü. Ama tüm bu gördükleri açık laciverte bakıyordu, aydınlanmıştı; yer yer doğan günde çiy damlaları ya da kırağının parıltısı göze çarpıyordu.</p>

  <p>Piyer, “Ortalık ağarıyor,” diye düşündü. “Ama benim istediğim bu değil. Ben velinimetimin sözlerini dinlemeli, onları anlamalıyım.” Tekrar kaputu üzerine çekti. Artık ne velinimeti ne de masa başında toplanmış loca vardı. Var olan yalnız sözlerle açıkça belirtilen düşüncelerdi, bunları biri söylüyor ya da Piyer bunları kendiliğinden zihninden geçiriyordu. Sonra bunları hatırladığında, bu düşünceler zihninde, o günün izlenimlerinin etkisiyle uyandığı halde, ona bunları dışarıdan birinin söylemiş olduğuna kesinlikle inanacaktı. Ona öyle geliyordu ki uyanık olduğu bir sırada, hiçbir zaman böyle düşünemez, düşüncelerini bu tür açıklayamazdı.</p>

  <p>O ses, “Savaş, insan özgürlüğünün Tanrı yasalarına en çetin boyun eğişidir!” diyordu. “Sadelik Tanrı’ya teslim olmaktır; Tanrı’dan hiçbir yere kaçılmaz. Onlar basit insanlardır. Onlar konuşmazlar, sadece eylemde bulunurlar, söylenmiş bir söz gümüştür ama söylenmemiş olan altındır. İnsan ölümden korktuğu sürece hiçbir şeye sahip olamaz. Kim ölümden korkmuyorsa her şey ona aittir. Eğer acı çekmek diye bir şey olmasaydı insan eylemlerine sınır tanımaz, kendini bilmezdi. En zor olanı (Piyer rüyasında bu sözleri işitmeye ya da düşünmeye devam ediyordu.) insanın dünyada var olan her şeyin anlamını kendi içinde birleştirmesi, bir bütün haline getirmesidir.”</p>

  <p>Bunu düşününce kendi kendine, “Her şeyi birleştirmek mi?” diye sordu. “Hayır, birleştirmek değil. Düşünceler birleştirilemez. Ama tüm bu düşünceleri bir araya getirmeli, pekiştirmeli... Gereken bu işte! Evet bir araya koşmalı, bir araya koşmalı onları!” Piyer bunu, içten gelen bir coşkuyla tekrarlıyordu. Hissediyordu ki, belirtmek istediği ancak bu sözlerle açıklanabilirdi ve ona acı çektiren sorun, ancak böyle çözülebilirdi.</p>

  <p>– Evet, bir araya koşmalı, bir araya koşmanın zamanı geldi!</p>

  <p>Bir ses:</p>

  <p>– Arabayı koşmalı, arabayı koşmanın zamanı geldi, ekselans! diyor, Ekselans! Arabayı koşmalı, vakit geldi, diye tekrarlıyordu.</p>

  <p>Bu, Piyer’i uyandıran at bakıcısının sesiydi. Güneş Piyer’in yüzüne çarpıyordu. Piyer ortasında erlerin sıska atlarına su verdikleri bir kuyu bulunan ve kapısından arabaların çıktığı avluya baktı. Tiksintiyle arkasını döndü, sonra gözlerini kapayarak hemen kendini gene faytonun oturma yerine bıraktı: “Hayır, bunları istemiyorum, bunu görmek, bunu anlamak istemiyorum, rüyada bana açıklanan şeyi anlamak istemiyorum. Bir saniye daha geçseydi her şeyi anlatacaktım. İyi ama ne yapmalıyım? Hepsini nasıl bitiştirmeli, nasıl bütünlemeli?” Piyer bunları düşünerek rüyasında gördüğü, düşündüğü her şeyin mahvolduğunu hissetti.</p>

  <p>At bakıcısı, arabacı ve kapıcı Piyer’e bir subayın, Fransızların Mojaisk altına kadar geldikleri, bizimkilerin de geri çekildikleri haberini getirdiğini anlatıyorlardı.</p>

  <p>Piyer ayağa kalktı ve arabaya at koşulmasını, sonra da kendisine yetişmelerini emrederek yaya olarak kentin öbür ucuna doğru yola koyuldu.</p>

  <p>Ordular Mojaisk’ten çıkıyor, geride hemen hemen on bin yaralı bırakarak gidiyorlardı. Yaralılar avlularda, evlerin pencerelerinde görünüyor, sokaklarda toplu olarak duruyorlardı. Yollarda, yaralıları götürecek olan arabaların yanında çığlıklar, küfürler, vuruşlar duyuluyordu. Piyer, kendisine yetişmiş olan faytonunu tanıdığı yaralı bir generalin emrine verdi, sonra onunla birlikte Moskova’ya gitti. Yolda, kayınbiraderi ile Prens Andrey’in ölüm haberini alacaktı.</p>

  <h2>X</h2>

  <p class="nonindent">Piyer ayın otuzunda Moskova’ya döndü. Kentin hemen dış kapısında Kont Rastopçin’in yaveri ile karşılaştı. Yaver:</p>

  <p>– Biz ise sizi her yerde arıyorduk! dedi. Kont sizi muhakkak görmek istiyor. Önemli bir iş görüşmek için hemen yanına gelmenizi istiyor.</p>

  <p>Piyer evine uğramadan bir araba kiraladı ve başkomutana gitti. Kont Rastopçin, Sokolniki’deki yazlık evinden daha o sabah kente gelmişti. Evinde sofa ile bekleme odası, emriyle ya da kendiliklerinden ondan emir almak için gelmiş memurlarla doluydu. Vasilçikov ile Platov daha önce kontla görüşmüş ve ona Moskova’yı savunmanın imkânsız bir şey olduğunu, kentin bırakılacağını söylemişlerdi. Gerçi bu haber Moskova halkından gizli tutuluyordu ama memurlar, çeşitli kurumların başkanları, tıpkı Kont Rastopçin gibi, Moskova’nın düşman eline düşeceğini biliyorlardı ve hepsi sorumluluğu üzerlerinden atmak için, onların idaresine verilmiş daireleri ne yapacaklarını sormak için başkomutana gelmişlerdi.</p>

  <p>Piyer bekleme odasına girerken cepheden gelen bir kurye kontun yanından çıkıyordu. Kendisine sorulan sorulara, umutsuz bir tavırla elini sallayarak karşılık verdi ve salonun öbür ucuna gitti.</p>

  <p>Piyer bekleme odasına girerken yorgun gözlerle odada bulunan genç, ihtiyar, asker, sivil, önemli ve önemsiz memurları süzüyordu. Hepsi hoşnutsuz, huzursuz görünüyordu. Piyer bir tanıdığının bulunduğu memur gruplarından birine yaklaştı. Gruptakiler Piyer’i selamladıktan sonra konuşmalarına devam ettiler. Biri:</p>

  <p>– Dışarı gönderin de sonradan geri döndürürlerse başımıza felaket gelmesin, ama bu durumda insan hiçbir konuda gerekli cevabı veremez! diyordu.</p>

  <p>Bir başkası, elinde tuttuğu basılmış bir kâğıdı işaret ederek:</p>

  <p>– İşte bakın şunları yazıyor! diye söyleniyordu.</p>

  <p>– O başka mesele. O halk için gerekli.</p>

  <p>Piyer:</p>

  <p>– Nedir bu? diye sordu.</p>

  <p>– Şey... Yani afiş işte!</p>

  <p>Piyer onu alarak okumaya başladı.</p>

  <blockquote>

  <p>Prens hazretleri, ona doğru yürüyen ordularla daha çabuk birleşmek için Mojaisk’i geçip düşmanın birden üzerine atılamayacağı sağlam bir yerde mevzi almıştır. Kendisine buradan cephanesiyle birlikte kırk sekiz top gönderilmiştir. Prens hazretleri Moskova’yı kanının son damlasına dek savunacağını, hatta sokaklarında dövüşmeye hazır olduğunu söylemektedir. Siz halka açık yerlerin kapatılmasına bakmayın kardeşler; işleri toparlamak gerekli. O hayduda gelince, biz onunla kendi bildiğimiz gibi hesaplaşacağız! İşte o noktaya gelince kentli olsun, köylü olsun, kahraman delikanlılara ihtiyacım olacak. İki gün önce haber salacağım sizlere; ama şimdilik ihtiyaç yok, onun için susuyorum. Düşmanın üzerine balta ile yürümek iyi, süngüyle fena değil, ama yaba en iyisi; bir Fransız bir demet biçilmiş buğdaydan daha ağır değildir! Yarın öğleden sonra İverskaya Kilisesi’ndeki Meryem Ana tasvirini törenle Katerina Hastanesindeki yaralılara götüreceğim. Orada suyu kutsayacağız; yaralılarımız daha çabuk iyi olurlar. Benim de şimdi sağlık durumum iyi; daha önce gözüm ağrıyordu, şimdi ise gözümü dört açtım!</p>

  </blockquote>

  <p>Piyer:</p>

  <p>– Oysa askerî yetkililer bana kentte savaşmanın imkânsız olduğunu, mevzide...</p>

  <p>İlk konuşan memur:</p>

  <p>– İyi ya işte, biz de aynı şeyi konuşuyorduk, dedi.</p>

  <p>– Peki ama, “Bu gözüm ağrıyordu, şimdi ise gözümü dört açıyorum ne demek?”</p>

  <p>Yaver gülümseyerek:</p>

  <p>– Kontun gözünde arpacık çıkmıştı, dedi. Halkın sağlık durumunu sormaya geldiğini kendisine bildirdiğimde endişeye kapılmıştı.</p>

  <p>Yaver bunu söyledikten sonra dudaklarında bir gülümseyişle Piyer’e doğru dönerek:</p>

  <p>– İşittiğimize göre ailenizde üzücü şeyler oluyormuş, doğru mu? dedi. Güya eşiniz, kontes...</p>

  <p>Piyer kayıtsız bir tavırla:</p>

  <p>– Ben bir şey işitmedim, dedi. Siz ne işittiniz ki?</p>

  <p>– Canım siz de bilirsiniz, sık sık bir şeyler uydururlar. Ben size işittiğimi söyledim.</p>

  <p>– Ama ne işittiniz?</p>

  <p>Yaver aynı gülümseyişle:</p>

  <p>– Canım işte, diyorlar ki eşiniz kontes Avrupa’ya gitmeye hazırlanıyormuş, herhalde yalandır...</p>

  <p>Piyer dalgın dalgın çevresine bakınarak:</p>

  <p>– Belki de öyledir, dedi.</p>

  <p>Sonra sırtında temiz, lacivert bir kaftan bulunan, sakalı da kaşları da kar gibi beyaz, al yanaklı, orta boylu ihtiyar bir adamı işaret etti.</p>

  <p>– Bu da kim? diye sordu.</p>

  <p>– Bu mu? Ticaretle uğraşan biri. Daha doğrusu meyhane sahibi. Adı Vereşyagin. Belki duymuşsunuzdur, hani bir bildiri meselesi vardı.</p>

  <p>Piyer, ihtiyar tüccarın sakin, kararlı yüzüne dikkatle bakıp bu yüzde bir vatan haini olduğunu belirtecek izler aradı:</p>

  <p>– Demek Vareşyagin dedikleri bu? dedi.</p>

  <p>Yaver:</p>

  <p>– Evet, ta kendisi, dedi. Bildiriyi yazanın babası. Oğlu ise zindanda yatıyor, hatta galiba durumu kötü olacakmış, öyle diyorlar.</p>

  <p>Nişanlar takınmış bir ihtiyarcıkla boynunda haç taşıyan bir Alman memur, konuşanlara yaklaştılar. Yaver:</p>

  <p>– Sizin anlayacağınız, bu karışık bir iş, diye anlatıyordu. Bundan iki ay kadar önceydi, bu bildiri ortaya çıktı. Durumu konta bildirdiler. Kont bir soruşturma yapılmasını emretti. Gavrilo İvaniç’in anlattığına göre, bu bildiri tam altmış üç kişinin elinden geçmiş. Gavrilo İvaniç birine gidiyor, “Siz bu bildiriyi nereden aldınız?” diye soruyormuş. “Falancadan aldım,” cevabını alıyormuş. O falancaya gidip “Siz kimden aldınız?” diye soruyormuş... Böylece çorap söküğü gibi gitmiş, sonunda iş, Vareşyagin’e gelip dayanmış...</p>

  <p>Yaver gülümseyerek:</p>

  <p>– Tahsili yarım kalmış bir tüccar... Hani biliyor musunuz? Şu ne suya ne sabuna dokunan tüccarcıklardan... Sormuşlar kendisine: “Bu bildiriyi kimden aldın?” Asıl önemlisi, biz onu kimden aldığını biliyoruz. Bu bildiriyi ancak bir kişiden... Posta müdüründen başka kimseden alamazdı. Ama öyle anlaşılıyor ki aralarında bir anlaşma vardı. “Hiç kimseden almadım, kendim yazdım onu,” diyor da başka bir şey söylemiyordu. Sözlerini böylece konta bildirmişler. Kont onu yanına çağırsınlar diye emretmiş. “Bu bildiriyi kimden aldın?” diye sormuş. “Kendim yazdım,” demiş. Kontun nasıl bir insan olduğunu bilirsiniz!</p>

  <p>Yaver son sözü, gururla karışık neşeli bir gülümseyişle söylemişti. Devam etti:</p>

  <p>– Müthiş öfkelenmiş. Ama düşünün, o ne küstahlık, ne yalan, ne inat!</p>

  <p>Piyer:</p>

  <p>– Ya! Tabii öyle olacak. Kont Kliyuçarev’i suçlamayı gerekli buluyordu.</p>

  <p>Yaver korkuyla:</p>

  <p>– Hiç de gerekli değildi, bak Kliyuçarev’in zaten bazı suçları vardı, bu yüzden de sürgün edildi. Asıl mesele kontun müthiş kızmış olmasıydı. “Sen nasıl yazmış olabilirsin?” diye sormuş. Masanın üzerinden Hamburg gazetesini almış. “İşte,” demiş. “Sen bunu kendin yazmadın, başka dilden çevirdin, hem de kötü bir şekilde çevirdin. Çünkü Fransızcayı bilmiyorsun. Budala!” Sonra ne oldu dersiniz? Adam gene, “Hayır ben hiç gazete filan okumadım, kendim uydurdum onu!” demiş. “Ya, öyle mi? O halde sen bir vatan hainisin, seni mahkemeye vereceğim, o zaman seni asarlar. Söyle kimden aldın bunu?” “Ben hiçbir gazeteyi okumadım, kendim uydurdum.” Öylece kaldı işte. Kont, babasını da çağırtmış, oğlan gene inadından vazgeçmemiş. Sonra da mahkemeye verdiler ve mahkûm ettiler onu; galiba kürek cezası da vermişler. Şimdi de babası, onun için yalvarmaya geldi. Amma da kötü çocukmuş! Bu tipleri bilirsiniz, şu şımarık, kadınları baştan çıkaran züppe tüccar çocuklarından biri. Bir yerlerde konferans filan dinlemiş, sonra da kendini bir şey sanmaya başlamış. İşte öyle bir çocuk! Babasının meyhanesi şurada, taş köprünün yanındadır. Hem de meyhanesinde tüm evreni yöneten Tanrı’yı gösteren büyük bir resim var. Tanrı bir elinde asa, öbür elinde devleti tutuyor... İşte adamın oğlu bu resmi alıp birkaç gün için eve götürmüş ve ne yapmış biliyor musunuz? Bir ressam bulmuş... Alçağın biriymiş...</p>

  <h2>XI</h2>

  <p class="nonindent">Bu yeni hikâyenin ortasında, Piyer’i başkomutanın yanına çağırdılar. Piyer Rastopçin’in çalışma odasına girdi. O içeri girerken Rastopçin yüzünü buruşturarak alnı ile gözlerini ovuşturuyor, orta boylu bir adam da ona bir şeyler söylüyordu. Piyer girer girmez adam sustu. Rastopçin:</p>

  <p>– A! Merhaba büyük savaşçı! dedi. <i>Prouesse</i>’lerinizi<a class="noteref" href="../Text/dipnot.xhtml#Footnote0201" id="Feedback0201">201</a> işittim. Ama sizi bunun için çağırmadım. <i>Mon cher, entre nous,</i><a class="noteref" href="../Text/dipnot.xhtml#Footnote0202" id="Feedback0202">202</a> siz mason musunuz?</p>

  <p>Kont Rastopçin, bunu sanki sormak istediği şeyde bir kötülük varmış, ama kendisi bunu bağışlamaya niyetliymiş gibi sert bir tavırla sormuştu.</p>

  <p>Piyer susuyordu.</p>

  <p>– <i>Mon cher, je suis bien injormé.</i><a class="noteref" href="../Text/dipnot.xhtml#Footnote0203" id="Feedback0203">203</a> Ama biliyorum ki masondan masona fark var ve umut ederim ki siz, insanlığı kurtarmak bahanesiyle Rusya’yı mahvetmek isteyenlerden değilsiniz.</p>

  <p>Piyer:</p>

  <p>– Evet, masonum! dedi.</p>

  <p>– Gördünüz mü ya, dostum. Herhalde Bay Sperannski ile Magnitski’nin gereken yere sevk edildiklerini biliyorsunuz; Bay Kliyuçarev’in de Hazreti Süleyman’ın tapınağını yükseltmek bahanesiyle kendi yurtlarını yıkmaya çalışan diğerlerinin de başına aynı şey gelmiştir. Herhalde anlıyorsunuz, bunun nedenleri vardı. Eğer buranın posta müdürü zararlı bir adam olmasaydı onu sürgün etmezdim. Şimdi öğrendim ki siz kentten çıkması için ona kendi arabanızı göndermişsiniz. Hâlâ saklamak için ondan bazı belgeler almışsınız. Ben sizi severim, kötülüğünüzü istemem ve benden iki kat küçük olduğunuz için bir baba gibi, sizden bu gibi insanlarla ilişkinizi kesmenizi, buradan da elinizden geldiği kadar çabuk gitmenizi öğütlerim.</p>

  <p>Piyer:</p>

  <p>– İyi ama Kliyuçarev’in suçu ne? diye sordu.</p>

  <p>Rastopçin:</p>

  <p>– Onu ben bilirim! Soru sormak ise sizin göreviniz değildir.</p>

  <p>Piyer, Rastopçin’in yüzüne bakmadan:</p>

  <p>– Eğer onu Napolyon’un bildirisini yaydığı için suçluyorlarsa... Bu ispatlanmış bir şey değil ki... dedi. Hem Vareşyagin...</p>

  <p>Rastopçin, birden kaşlarını çatarak eskisinden daha yüksek sesle:</p>

  <p>– <i>Nous y voilà,</i><a class="noteref" href="../Text/dipnot.xhtml#Footnote0204" id="Feedback0204">204</a> diye Piyer’in sözünü kesti. Vereşyagin vatan hainidir, vatan sırlarını ele veren bir adamdır, bu yüzden hak ettiği cezayı bulacaktır.</p>

  <p>Rastopçin bunu yapılmış bir hakareti hatırlayan insanların konuştuğu gibi müthiş bir öfkeyle söylemişti:</p>

  <p>– Ama ben sizi buraya benim işlerimi görüşmek için çağırmadım. Size bir öğüt, daha doğrusu, isterseniz şöyle diyeyim, bir emir vermek için çağırdım. Rica ederim, Kliyuçarev gibi insanlarla ilişkinizi kesin ve buradan gidin. Kim saçmalık ederse ona gereken dersi vermesini bilirim ben! Kim olursa olsun!</p>

  <p>Sonra herhalde hiçbir suçu olmayan Bezuhov’u azarlıyormuş gibi bağırdığını fark ederek dostça bir tavırla kolunu tuttu:</p>

  <p>– <i>Nous sommes à la veille d’un désastre public et je n’ai pas le temps de dire des gentillesses à tous ceux qui ont affaire à moi.</i><a class="noteref" href="../Text/dipnot.xhtml#Footnote0205" id="Feedback0205">205</a> Bazen başım ağrıyor! <i>Eh bien, mon cher qu’est-ce que vous faites, vous personellement?</i><a class="noteref" href="../Text/dipnot.xhtml#Footnote0206" id="Feedback0206">206</a></p>

  <p>Piyer hâlâ gözlerini kaldırmadan ve yüzünün anlamını değiştirmeden:</p>

  <p>– <i>Mais rien!</i><a class="noteref" href="../Text/dipnot.xhtml#Footnote0207" id="Feedback0207">207</a> diye karşılık verdi.</p>

  <p>Kont kaşlarını çattı:</p>

  <p>– <i>Un conseil d’ami, mon cher. Décampez et au plutôt, c’est tout ce que je vous dis, à bon entendeur salut.</i><a class="noteref" href="../Text/dipnot.xhtml#Footnote0208" id="Feedback0208">208</a> Güle güle dostum.</p>

  <p>Piyer kapıya yaklaşınca, arkasından:</p>

  <p>– Ha sahi... Kontesin <i>Saint Pères de la société de Jésus</i>’nün<a class="noteref" href="../Text/dipnot.xhtml#Footnote0209" id="Feedback0209">209</a> ağına düştüğü doğru mu?</p>

  <p>Piyer hiçbir karşılık vermedi ve Rastopçin’in yanından kaşları çatık olarak öfkeyle çıktı; onu hiç kimse böyle görmemişti.</p>



  <p class="extract">Eve vardığı vakit, artık hava kararıyordu. O akşam sekiz kişi onu ziyaret etti. Komitenin sekreteri, tabur komutanı, kâhyası ve çeşit çeşit başka ziyaretçiler gelmişti. Hepsinin Piyer’le görüşülecek işleri vardı; bunları hep çözüme bağlamak zorundaydı. Piyer hiçbir şey anlamıyor, bu işlerle ilgilenmiyor, sorulan sorulara ancak kendisini bu insanlardan kurtaracak karşılığı veriyordu. En sonunda yalnız kaldı ve o zaman karısından gelen mektubu açıp okudu:</p>

  <p>“Onlar... Bataryadaki erler... Prens Andrey öldü. İhtiyar... Sadelik Tanrı’ya boyun eğmektedir... Ah, acı çekmek gerekiyor... Her şeyin anlamı... Her şeyi bir bütün haline getirmeli... Karım eğleniyor... Unutmak ve anlamak gerek...” diye düşündü. Yatağına yaklaştı, soyunmadan üzerine atıldı ve hemen uyudu.</p>

  <p>Ertesi sabah uyandığı zaman, kapıcı Kont Rastopçin’in yanından Kont Bezuhov’un gidip gitmediğini öğrenmek için bir polis memurunun gelmiş olduğunu haber verdi.</p>

  <p>Piyer’le işleri olan yaklaşık on kişi onu misafir odasında bekliyordu. Piyer, aceleyle giyindi, sonra kendisini bekleyenlerin yanına gidecek yerde, arka kapıya, oradan da dış kapıya çıktı.</p>

  <p>Ondan sonra, ta Moskova’nın mahvoluşuna dek Bezuhov’un evinde hiç kimse bir daha Piyer’i göremedi. Kimse onun nerede olduğunu bilmiyordu.</p>

  <h2>XII</h2>

  <p class="nonindent">Rostovlar 1 Eylül günü, daha doğrusu düşmanın Moskova’ya girişine bir gün kala, hâlâ Moskova’daydılar.</p>

  <p>Petya’nın, Obelenski’nin Kazak Alayı’na girmesinden ve bu alayın düzenlediği Beyaz Kilise’ye gidişinden sonra, kontes korkuya kapılmıştı. Her iki oğlunun cephede bulunduğu, ikisinin de onun koruyucu kanadından uzak olduğu ve her birinin ya da her ikisinin birden (tanıdığı bir kadının oğullarından her üçü gibi) her an ölebileceği, ilk kez olarak o yaz, yürek burkan bir şekilde apaçık olarak aklına geldi.</p>

  <p>Nikolay’ın yanına gönderilmesini sağlamak için çabalarda bulunmuş, Petya’nın yanına gitmek, onu Petersburg’da bir yere yerleştirmek istemişti, ama her ikisinin de imkânsız olduğu anlaşılmıştı. Petya ancak alayıyla birlikte ya da eyleme katılmış bir başka alaya geçmesi yolu ile yanlarına dönebilirdi. Nikolay, cephede bir yerdeydi ve Prenses Mariya ile karşılaşmasını ayrıntılı olarak anlattığı son mektubundan sonra, ondan ne ses çıkmıştı ne seda...</p>

  <p>Kontesin gözüne gecelerdir uyku girmiyordu, uykuya dalacak olsa da rüyasında oğullarının öldürülmüş olduğunu görüyordu. Sonunda kont birçok öğütten ve konuşmadan sonra, kontesi sakinleştirmek için bir çare bulmuştu. Petya’yı Obolenski’nin alayından aldırmış, Moskova’nın altında düzenlenen Bezuhov’un alayına geçirmişti. Gerçi Petya gene asker olarak görevde kalmıştı ama bir alaydan öbürüne geçişi sayesinde, kontes hiç değilse bir oğlunu görmek ve onu kanadının altına almak tesellisine kavuşmuştu; hatta Petya’yı artık hiçbir yere bırakmamaya ve onun hiçbir şekilde savaşlara katılamayacağı görevlere atanmasını sağlamak umudundaydı. Yalnız Nikolay tehlikedeyken kontese öyle geliyordu ki (bunu kendisi itiraf ediyordu) büyük oğlunu öbür çocuklarından daha fazla seviyordu. Ama o yaramaz, derslerini çalışmayan, evde her şeyi kırıp döken, herkesi bıktırmış olan küçük oğlu Petya, o burnunun ucu kalkık, kara gözleri neşeli neşeli bakan, dipdiri yanakları al al ve bıyığı yeni terlemiş Petya, oraya o korkunç, acımak bilmeyen ve durup dururken savaşlara girişen, üstelik bunda sevinilecek bir şey bulan büyük adamların arasına düşünce annesi aslında en çok, tüm çocukları arasında en çok onu seviyormuş gibi bir his duymaya başladı. Yolu gözlenen Petya’nın Moskova’ya gelişi yaklaştıkça kontesin endişesi artıyordu. Neredeyse o mutluluğa kavuşmayı bekleyemeyeceğini düşünüyordu. Yalnız Sonya’nın değil, çok sevdiği Nataşa’nın, hatta kocasının yakınlığı bile kontesi sinirlendiriyordu. “Onlardan bana ne? Ben Petya’dan başka hiç kimseyi istemiyorum!” diye düşünüyordu.</p>

  <p>Ağustosun son günlerinde Rostovlar Nikolay’dan ikinci bir mektup aldılar. Nikolay at almak için gittiği Voronej eyaletinden yazmıştı. Gönderdiği mektup kontesi sakinleştirmişti. Bir oğlunun tehlikeden uzak olduğunu öğrendikten sonra, Petya için daha büyük bir endişe duymaya başladı.</p>

  <p>20 Ağustos’ta, Rostovların hemen hemen tüm tanıdıkları Moskova’dan ayrılmış olmalarına ve herkesin mümkün olduğu kadar çabuk gitmesi için kontese yalvarmasına rağmen o, biricik sevgili Petya’sı dönünceye dek, Moskova’dan gitmekten yanında söz edilmesini işitmek bile istemiyordu. Petya, 28 Agustos’ta geldi. Annesinin kendisini aşırı bir romantikliğe kaçan tutku derecesinde bir sevgiyle karşılaması, on altı yaşındaki subayın hoşuna gitmedi. Annesi, onu artık bir daha koruyucu kanadının altından hiçbir yere bırakmamak niyetinde olduğunu saklamasına rağmen, Petya onun bu gizli düşüncelerini anlamış ve annesinin yanında yumuşamaktan, kadınlar gibi duygulanmaktan (kendi kendine kaldığı zaman öyle düşünüyordu) korkarak bir içgüdüyle ona karşı soğuk davranıyor, yanında bulunmaktan kaçınıyordu. Moskova’da kaldığı sürece hep, hemen hemen aşka benzeyen kardeşçe bir sevgiyle bağlı olduğu Nataşa ile vakit geçirdi.</p>

  <p>Kontun her zamanki kayıtsızlığı yüzünden 28 Ağustos’ta hâlâ yola koyulmak için hiçbir şey hazır değildi ve evdeki tüm eşyaların yüklenmesi için Ryazan ile Moskova köylerinden beklenen arabalar ancak ayın otuzunda geldi.</p>

  <p>28 Ağustos’tan 31 Ağustos’a kadar tüm Moskova bir kaynaşma, bir hareket içindeydi. Her gün, Dorogomilov Kapısı’ndan içeriye Borodino Savaşı’nda yaralanmış binlerce yaralıyı getiren arabalar giriyor, onları kente dağıtıyordu; öbür kapılardan da Moskovalıların bindikleri ve mallarını yükledikleri binlerce araba kentin dışına çıkıyordu. Rastopçin’in afişlerine rağmen ya da onlarla hiç ilgisi olmayarak, hatta belki onların etkisiyle kentte birbirine en karşıt, en garip haberler dolaşıyordu. Kimi hiç kimsenin kentten çıkmaması için emir verilmiş olduğunu ileri sürüyor, kimi tam tersine kiliselerden tüm tasvirlerin kaldırılmış olduğunu ve herkesin zorla kentten çıkarıldığını anlatıyordu. Kimi Borodino’dan sonra bir savaş daha yapıldığını ve Fransızların bu savaşta yenildiğini söylüyor, kimi, aksine tüm Rus ordusunun mahvolduğunu ileri sürüyor, kimi Moskova’da milislerin toplandığını ve bu milislerin din adamlarıyla birlikte en önde ilerleyerek Üç Tepe’ye gideceklerini belirtiyordu. Kimi alçak sesle, gizli gizli patriğin çıkmaması için emir verilmiş olduğunu, bazı vatan hainlerinin yakalandığını, köylülerin ayaklandıklarını, kentten kim çıkarsa hepsini soyduklarını ve buna benzer şeyler anlatıyorlardı.</p>

  <p>Ama bunları sadece söylemekle kalmıyorlardı, aslında yola koyulanlar da kalanlar da (henüz Fili’de Moskova’nın bırakılmasına karar veren konseyin toplanmamış olmamasına rağmen) hepsi, bunu açıkça belli etmemelerine rağmen, Moskova’nın kesin olarak düşmana bırakılacağını, bunun kaçınılmaz bir şey olduğunu ve elde değerli ne varsa kurtararak kentten elden geldiği kadar çabuk gitmek gerektiğini hissediyordu. Herkeste her şeyin birden değişeceği duygusu vardı ama 1 Ağustos’a kadar daha hiçbir şey değişmedi. Cezaya çarptırılmak için götürülen, bir an sonra mahvolacağını bilen, yine de hâlâ çevresine bakınarak başına doğru dürüst giymediği şapkasını düzeltip duran bir suçlu gibi, Moskova halkı da elinde olmayarak alıştığı yaşantısını sürdürüyordu; oysa biliyordu ki yok oluşu, daha doğrusu herkesin boyun eğmeye alıştığı yaşantının tüm koşullarının parçalanacağı an yakındı.</p>

  <p>Moskova’nın düşmesinden önceki o üç gün, Rostovların tüm ailesi çeşitli günlük işlerle uğraştı. Ailenin başkanı, Kont İlya Andreviç durmadan kenti dolaşıyor, her yerde dolaşan söylentilere kulak veriyor, evde ise yola koyulmak için, sadece acele acele yüzeyde kalan ama asıl yapılması gerekenle hiç ilgili olmayan genel anlamda bazı emirler veriyordu.</p>

  <p>Kontes, eşyalarının kaldırılmasına bakıyor, her şeyden hoşnutsuzluk duyuyor, hep ondan kaçan ve tüm vaktini Nataşa’yla geçiren Petya’nın peşinde dolaşıyor, onu Nataşa’dan kıskanıyordu. İşin pratik yönüyle ve eşyaların yerleştirilmesi işiyle bir tek Sonya uğraşıyordu. Ama Sonya son günlerde bambaşka bir hüzün içindeydi ve hep susuyordu. Nikolay’ın Prenses Mariya’dan söz ettiği mektubu için kontes sevinçle düşüncelerini açıklıyordu. Sonya’nın yanında Mariya ile Nikolay’ın karşılaşması, bunu Tanrı’nın bir lütfu olarak gördüğünü söylemesine yol açmıştı.</p>

  <p>Kontes:</p>

  <p>– Bolkonski Nataşa ile nişanlıyken hiçbir zaman sevinmemiştir; oysa Nikolenka’nın prensesle evlenmesini her zaman istemişimdir! Hem içimde bunun böyle olacağına dair bir sezgi vardı! Öyle bir şey olsa ne iyi olur!</p>

  <p>Sonya bunun doğru olduğunu hissediyordu. Rostovların işlerinin düzelmesini sağlayacak tek şey, Nikolay’ın zengin biriyle evlenmesiydi; prenses ise iyi bir kısmetti. Ama bu genç kıza çok acı veriyordu. Acısına rağmen ya da asıl acı duyduğu için, eşyanın kaldırılması ve sandıklara yerleştirilmesinde en zor işleri üzerine almıştı. Gereken emirleri veriyor, günleri uğraşmakla geçiyordu. Kontla kontes, herhangi bir emir vermeleri gerektiği vakit hep ona başvuruyorlardı. Petya ile Nataşa ise anneleri ile babalarına yardım etmek şöyle dursun, çoğu zaman evde herkesi bastırıyor, herkesin işine engel oluyorlardı. Neredeyse tüm gün evde koşuştukları, bağrıştıkları ve nedensiz kahkahalarla güldükleri duyuluyordu.</p>

  <p>Gülmeleri, neşelenmeleri, hiçbir nedene dayanmıyordu. İçlerinde sevinç ve neşe duyuyorlardı. Çünkü çevrelerinde olup biten her şey onlara neşelenmek, gülmek için yeterli görünüyordu. Petya evden ayrılırken daha çocukken, şimdi aslan gibi bir genç olarak (herkes ona öyle diyordu) döndüğü için neşeliydi; evindeyken, hemen savaşa katılmak umudu pek o kadar büyük olmadığı Beyaz Kilise’den savaşın bir gün meselesi olduğu Moskova’ya gelmişti ve her zaman en çok uyuştuğu Nataşa ile birlikteydi. Bu yüzden sevinçliydi.</p>

  <p>Nataşa ise aşırı derecede uzun bir süre hüzünlü kaldığı, şimdi ise hiçbir şey ona üzüntüsünü hatırlatmadığı ve sağlık durumu iyi olduğu için neşe içindeydi. Bundan başka, ona karşı hayranlık duyan (başkalarının hayranlığı, Nataşa’ya enerji veren, onu harekete geçiren tek güçtü) biri bulunduğu için memnunluk duyuyordu: Petya ona hayrandı. Asıl onlara neşe veren şeyler ise şunlardı: Moskova kapılarında çarpışmalar olacaktı, herkese silah dağıtılıyordu, herkes kaçıyor, bir yerlere gidiyordu. Sözün kısası olağanüstü bir şey oluyordu. Böyle olaylar ise özellikle genç insanlara her zaman neşe verir...</p>

  <h2>XIII</h2>

  <p class="nonindent">31 Ağustos Cumartesi günü, Rostovların evinde her şey altüst olmuştu. Kapılar ardına kadar açılmış, tüm eşya dışarı çıkarılmış ya da bulundukları yerden başka yere götürülmüş, aynalar, tablolar indirilmişti. Odalarda sandıklar duruyordu, yerlerde saman, paket kâğıdı ve ip vardı. Eşyaları taşıyan köylülerle uşaklar, parkenin üzerinden ağır adımlarla yürüyorlardı. Avluda bazılan tepeleme yüklenmiş ve iplerle bağlanmış, bazıları da henüz boş olan köy arabaları, yan yana, sıkışık olarak duruyordu...</p>

  <p>Sayısız uşakların ve arabalarla gelmiş köylülerin ayak sesleri ile bağrışmaları avluda ve evin içinde birbirini yankılar gibi duyuluyordu. Gürültüden, patırtıdan başı ağrımaya başlayan kontes, yeni oturma odasında, alnında sirkeye batırılmış bezlerle yatıyordu. Petya evde değildi (Birlikte milis olmaktan çıkıp orduya muvazzaf olarak girmeyi tasarladığı bir arkadaşına gitmişti). Sonya salonda kristallerle porselenlerin sandıklara yerleştirilmesi işiyle uğraşıyordu. Nataşa altüst olmuş odasında, yerde, oraya buraya atılmış giysiler, kurdeleler, eşarplar arasında oturuyordu, hiç kımıldamadan yere bakıyor, elinde Petersburg’da ilk kez olarak baloya gittiği (artık modası geçmiş) tuvaleti tutuyordu.</p>

  <p>Herkes bu kadar uğraşırken evde hiçbir şey yapmadan oturmak, Nataşa’ya ayıp görünüyordu, bu yüzden daha sabahtan birkaç kez işe el atmayı denemişti. Ama içinde bunlarla uğraşmaya istek yoktu. Oysa Nataşa, herhangi bir işe canla başla sarılmadan, tüm gücü ile girişmeden yapamazdı. Bir süre, porselenler sandıklara yerleştirilirken Sonya’nın başında durmuş, ona yardım etmek istemiş, ama hemen sonra bu işten bıkmış kendi eşyalarını yerleştirmek için odasına gitmişti. Önce giysilerini, kurdelelerini hizmetçilerine dağıtmak ona neşe vermişti. Ama sonradan gene de eşyaları yerleştirmek gerekiyordu, bu ise ona can sıkıcı göründü:</p>

  <p>– Dunyaşa şekerim, sen yerleştirirsin bunları değil mi? Ha? dedi.</p>

  <p>Dunyaşa seve seve ona her şeyi yapacağına söz verince yere oturdu, eline tuvaletini aldı ve o sırada düşünmesi gereken şeylerle hiç ilgisi bulunmayan şeyleri aklına getirerek hayallere daldı. Yanda hizmetçi kızların odasından duyulan genç kız konuşmaları ile arka kapıya doğru yönelmiş ayak sesleri onu bu hayal aleminden ayırdı. Nataşa yerinden kalkarak pencereden dışarı baktı. Sokakta uzun bir yaralı konvoyu vardı.</p>

  <p>Hizmetçi kızlar, uşaklar, kâhya kadın, dadı, aşçı, arabacılar, at bakıcıları, aşçı yamakları kapıda duruyor, yaralılara bakıyorlardı.</p>

  <p>Nataşa, başına beyaz bir mendil geçirip iki eliyle mendilin uçlarından tutarak sokağa çıktı.</p>

  <p>Eski kâhya kadın, ihtiyar Mavra Kuzminişna, kapıda toplanmış olan kalabalıktan ayrılarak üstü deriyle örtülmüş arabaya yaklaştı, içinde yatan solgun yüzlü genç subayla konuşmaya başladı. Nataşa, birkaç adım yaklaştı ve başındaki mendilin iki ucunu tutmaya devam ederek çekingen bir tavırla durakladı; kâhya kadının sözlerini dinliyordu. Mavra Kuzminişna:</p>

  <p>– Ya, demek Moskova’da kimseniz yok öyle mi? diyordu. Hiç olmazsa evlerden birine girseydiniz... Orada daha rahat ederdiniz... Hatta bizim evde de kalabilirsiniz. Bizimkiler gidiyorlar.</p>

  <p>Subay zayıf bir sesle:</p>

  <p>– Bilmiyorum, izin verirler mi, dedi. Komutanımız şurada... Ona sorun...</p>

  <p>Sonra sokak boyunca araba dizisinin yanından geçerek geri dönen şişman albayı işaret etti.</p>

  <p>Nataşa korkulu gözlerle yaralı subayın yüzüne baktı ve hemen albaya doğru yürüdü.</p>

  <p>– Yaralılar bizim evde kalabilirler mi? diye sordu.</p>

  <p>Albay elini kasketinin siperliğine değdirdi, gözlerini kısarak gülümsedi:</p>

  <p>– Nedir istediğiniz küçük hanım? dedi.</p>

  <p>Nataşa sorusunu tekrarladı. Mendilinin iki ucunu tutmasına rağmen, yüzü de tavrı da o kadar ciddiydi ki albay gülümsemekten vazgeçti, kendi kendine, bu işin ne derece mümkün olduğunu soruyormuş gibi bir an düşündü, sonra olumlu bir karşılık verdi:</p>

  <p>– A tabii, neden olmasın, hay hay! dedi.</p>

  <p>Nataşa hafifçe başını eğerek onu selamladı, sonra hızlı adımlarla subayın başında duran ve ona üzüntülü bir ilgi göstererek konuşan Mavra Kuzminişna’nın yanına döndü. Fısıldayarak:</p>

  <p>– İzin verdi, dedi. İzin verdi.</p>

  <p>Üstü örtülü arabadaki subay, arabasını Rostovların avlusuna saptırdı. Bunun üzerine içinde yaralılar bulunan birçok araba, kentlilerin daveti üzerine avlulara sapmaya ve Povarskaya Sokağı’ndaki evlerin kapılarına yanaşmaya başladılar. Belliydi ki alışılmış bir yaşantının koşulları dışında olan bu yeni insanlarla kurulan ilişkiler, Nataşa’nın hoşuna gitmişti. Mavra Kuzminişna ile birlikte arabaları avlularına saptırarak elden geldiği kadar çok sayıda yaralı misafir etmeye çalışıyordu.</p>

  <p>Mavra Kuzminişna:</p>

  <p>– Ne olursa olsun, babanıza haber vermeli! dedi.</p>

  <p>– Zararı yok, zararı yok, hepsi bir değil mi? Bir gün için misafir odasına geçeriz. Hatta bizim kaldığımız bölümü tam olarak onlara bırakabiliriz.</p>

  <p>– Hiç olur mu, küçük hanım? Siz de neler düşünürsünüz! Canım yalnız ek daireleri, bekârların ve dadının odasını versek gene yeter! Ama onlar için bile izin almalı.</p>

  <p>– İyi ya, ben izin alırım!</p>

  <p>Nataşa eve koştu, parmaklarının ucuna basarak oturma odasının yarı açık kapısından içeri girdi; odada sirke ve “Hofmann damlası” kokusu vardı.</p>

  <p>– Uyuyor musunuz anne?</p>

  <p>Biraz önce uykuya dalmış olan kontes:</p>

  <p>– Ah, hiç bu durumda insanın gözüne uyku girer mi? diye söylendi.</p>

  <p>Nataşa, annesinin önünde diz çöküp yüzünü onun yüzüne iyice yaklaştırarak:</p>

  <p>– Anneciğim, sevgili anneciğim, dedi. Kabahat işledim, özür dilerim, bir daha yapmam! Sizi uyandırdım! Beni buraya Mavra Kuzminişna gönderdi. Buraya yaralı getirmişler. Yaralı subaylar... İzin verirsiniz değil mi? Gidecek yerleri yok. Biliyorum, izin vereceksiniz...</p>

  <p>Soluk soluğa, hızlı hızlı konuşuyordu. Kontes:</p>

  <p>– Ne subayı? Kimi getirmişler? Hiçbir şey anlamıyorum! dedi.</p>

  <p>Nataşa güldü. Kontes de hafifçe gülümsedi. Nataşa:</p>

  <p>– Zaten izin vereceğinizi biliyordum... Öyle söylerim! diye bağırdı.</p>

  <p>Sonra annesini öperek ayağa kalktı, kapıya doğru yürüdü. Salonda, eve kötü haberlerle dönmüş olan babasıyla karşılaştı. Kont elinde olmayarak canı sıkılmış bir tavırla:</p>

  <p>– Bu zamana dek oturan öyle olur işte! Kulübü de kapatmışlar. Polis bile terk ediyor kenti! diye söyleniyordu.</p>

  <p>Nataşa:</p>

  <p>– Baba yaralıları eve aldım, zararı yok değil mi? diye sordu.</p>

  <p>Kont dalgın bir tavırla:</p>

  <p>– Tabii zararı yok! dedi. Mesele o değil ki! Hem şimdi rica ederim, artık saçma şeylerle uğraşma, eşyaların yerleştirilmesine yardım et! Bir an önce gidelim, gidelim! Hemen yarın gidelim!</p>

  <p>Kont, ayak işlerine bakan uşağa da tüm hizmet edenlere de aynı emri verdi. Öğlende, Petya kentten oradan buradan topladığı haberleri getirdi.</p>

  <p>Söylendiğine göre Kremlin’de hâlâ silah dağıtılıyordu. Rastopçin’in afişinde savaş başlamadan bir iki gün önce, bir çağrıda bulunacağı belirtilmiş olmasına rağmen, daha şimdiden tüm halkın elde silahla Üç Tepe’ye toplanması için kesin bir emir verilmişti; orada büyük bir savaş yapılacaktı.</p>

  <p>Kontes, oğlunun tüm bunlardan söz ederken ışıl ışıl parlayan neşeli yüzüne müthiş bir korkuyla bakıyordu. Biliyordu ki eğer o sırada Petya’dan bu savaşa katılmamasını rica edecek olsa (Oğlunun yapılacak olan bu savaşa katılacağına sevindiğini anlıyordu.) Petya, erkeklerden, onurdan, vatandan söz edecek, saçma, erkekçe bir inatçılık içinde öyle şeyler söyleyecekti ki ona karşı hiçbir şey söylenemeyecek, iş berbat olacaktı. Bu yüzden savaş başlamadan önce gitmeyi, Petya’yı da bir savunucu, bir koruyucu olarak birlikte götürmeyi tasarlayarak ona hiçbir şey söylemedi. Ama yemekten sonra, yanına kontu çağırdı ve gözlerinde yaşlarla kendisini bir an önce götürmesi, hatta hemen o akşam yola koyulmaları için yalvardı. Elinde olmayarak sevgiye dayanan kadınca bir kurnazlıkla (o ana dek tam anlamında korkusuz davrandığı halde) şimdi eğer hemen o gece yola koyulmazlarsa korkudan öleceğini söylüyordu. O sırada rol yapıyor da değildi. Gerçekten şimdi her şeyden korkar olmuştu.</p>

  <h2>XIV</h2>

  <p class="nonindent">Kızını ziyaret etmeye gitmiş olan Madam Schoss, Miyasnitskaya Sokağı’nda, içki satan bir küçük dükkânın önünde gördüklerini anlatarak kontesi daha da korkuttu. Eve dönerken dükkânın önünde azgınlık eden sarhoş halkın yanından geçememişti. Bu yüzden araba tutmuş ve eve arka sokaklardan dolaşarak gitmişti. Arabacı da ona, halkın içki satış yerindeki fıçıları parçaladığını, böyle yapmaları için emir verilmiş olduğunu anlatmıştı.</p>

  <p>Yemekten sonra, Rostovlar büyük bir ciddilik içinde, aceleyle eşyaları sandıklara yerleştirme ve yola hazırlama işine giriştiler. Birden işe girişen ihtiyar kont, öğleden sonra akşama dek durmadan avludan eve, evden avluya dolaştı durdu; gereksiz yere uşaklara bağırıp duruyor, daha çok acele etmelerini istiyordu. Petya avluda ona buna emirler veriyordu. Sonya, kontun birbirini tutmayan emirlerinden ötürü tümden ne yapacağını şaşırmıştı. Uşaklar bağıra bağıra, birbirleriyle çekişe çekişe, gürültü ede ede odalarda, avluda koşuşup duruyorlardı. Nataşa da her şeyde gösterdiği o kendisine özgü heyecanla birden işe sarılmıştı. Başlangıçta, eşyanın sandıklara yerleştirilmesi işine karışması güvensizlikle karşılanmıştı. Herkes hep şaka ettiğini sanıyor, hiç kimse onu dinlemek istemiyordu. Ama o inatla, tutkuyla sözünün dinlenmesini istiyor, öfkeleniyor, kendisini dinlemedikleri için neredeyse ağlayacak hallere geliyordu; sonunda istediğini elde etti. Herkes ciddi olduğuna inandı. Pek çok çaba göstermek pahasına elde ettiği ve herkese sözünü dinletmesini sağlayan ilk büyük başarısı halıların sandıklara yerleştirilişi oldu. Kontun evinde pahalı goblenlerle<a class="noteref" href="../Text/dipnot.xhtml#Footnote0210" id="Feedback0210">210</a> Acem halıları vardı. Nataşa işe giriştiğinde salonda açık iki sandık duruyordu. Biri hemen hemen ağzına kadar tepeleme porselenle, öbürü de halıyla doluydu. Masaların üzerine de daha pek çok porselen eşya konmuştu; yine de sandık odasından hâlâ porselenleri taşıyorlardı. Üçüncü bir sandık doldurmak gerekiyordu, uşaklar onu getirmeye gitmişlerdi.</p>

  <p>Nataşa:</p>

  <p>– Dur Sonya! Her şeyi şöyle yerleştirebiliriz! dedi.</p>

  <p>Sofracıbaşı:</p>

  <p>– Öyle olmaz, küçük hanım! Bunu daha önce denedik, diye söze karıştı.</p>

  <p>– Hayır! Sen dur! Rica ederim!</p>

  <p>Nataşa sandıktan kâğıtlara sarılmış büyük küçük tabakları çıkarmaya başlamıştı:</p>

  <p>– Tabakları buraya, halıların içine koymalı! dedi.</p>

  <p>Sofracıbaşı:</p>

  <p>– İyi ama, daha en az üç sandıklık halı var, maşallah!</p>

  <p>Nataşa:</p>

  <p>– Canım, sen dur biraz, rica ederim!</p>

  <p>Sonra çevik hareketlerle çabucak tabakları ayırmaya başladı. Kiyev malı tabaklar için:</p>

  <p>– Bunları istemez! diyordu.</p>

  <p>Saksonya işi porselenler için ise:</p>

  <p>– Evet, bunları halılara sarın! diye söyleniyordu.</p>

  <p>Sonya sitemle:</p>

  <p>– Canım, sen bırak Nataşa! Yeter işte! Biz yerleştiririz!</p>

  <p>Sofracıbaşı:</p>

  <p>– Ah, küçük hanım! diyordu.</p>

  <p>Ama Nataşa boyun eğmedi, tüm eşyaları sandıktan çıkardı ve evde kullanılan kötü halılarla tabakların fazlasını hiç almamak gerektiğine karar vererek alınacak olanları tekrar yerleştirmeye başladı. Her şey çıkarılıp yeniden yerleştirildi ve gerçekte değeri olmayan, götürülmeye değmeyen her şey çıkarıldıktan sonra, değerli olanların hepsi iki sandığa sığdı. Yalnız halıları doldurdukları sandığın kapağı kapanmıyordu. Daha biraz eşya çıkarmak mümkündü ama Nataşa ille kendi isteğini yerine getirmek niyetindeydi. Eşyayı yerleştirdikten sonra yerinden çıkarıp tekrar bir başka yere koyuyor, bastırıyor, sofracıbaşı ile eşya yerleştirme işine sürüklediği Petya’yı sandığın kapağını bastırmaları için zorluyor, kendisi de tüm gücüyle uğraşıp duruyordu.</p>

  <p>Sonya:</p>

  <p>– Yeter canım, Nataşa! diyordu. Görüyorum, haklısın, yalnız hiç olmazsa şu üstteki halıyı çıkar.</p>

  <p>Nataşa bir eliyle terli yüzünde dağılan çözülmüş saçlarını tutmaya çalışarak öbür eliyle halıları bastırıyordu:</p>

  <p>– İstemiyorum! diye bağırıyordu. Canım bastırsana Petya! Bastırsana! Vasiliç sen de bastır!</p>

  <p>Sonunda halılar sıkıştı, sandığın kapağı da kapandı. Nataşa ellerini çırparak sevinçten tiz bir çığlık attı ama aynı anda gözlerinden yaşlar fışkırdı. Bu yalnız bir saniye sürdü. Genç kız hemen bir başka işe girişti. Artık herkes ona tam anlamında güveniyor, kont da kendisine verdiği emrin Natalya Iyinişna tarafından değiştirildiği söylendiğinde kızmıyordu. Uşaklar da “Arabayı bağlayalım mı?” ya da “Araba yeter derecede yüklendi mi?” diye sormak için hep Nataşa’ya başvuruyorlardı. İş Nataşa’nın emirleri sayesinde ilerliyordu: Gereksiz eşyalar bırakılıyor, en değerli olanları da elden geldiği kadar sıkıca yerleştiriliyordu.</p>

  <p>Ama uşaklar ne kadar uğraşırlarsa uğraşsınlar, gece geç vakitte hâlâ her şey yerleştirilmiş değildi. Kontes uyumuştu. Kont da gidişi ertesi güne erteleyerek yatmaya gitti.</p>

  <p>Sonya ile Nataşa, soyunmadan oturma odasında yatıyorlardı.</p>

  <p>O gece, Povarskaya Sokağı’ndan yeni bir yaralı daha geçirdiler ve kapıda duran Mavra Kuzminişna, onu getiren arabayı da Rostovların evine doğru saptırdı. Ona göre bu getirilen yaralı çok önemli bir kişi olmalıydı. Çünkü onu körüğü tam olarak indirilmiş, önü de örtülü olan bir faytonla getiriyorlardı. Arabacının yanında saygı telkin eden ihtiyar bir uşak oturuyordu. Arkadan gelen açık bir arabada bir doktorla iki er vardı.</p>

  <p>İhtiyar kadın arabadaki ihtiyar uşağa:</p>

  <p>– Bize buyrun, buyrun efendim. Beyefendi gidiyorlar, tüm ev boş, dedi.</p>

  <p>Uşak içini çekti:</p>

  <p>– Girsek de girmesek de bir! Zaten yerimize kadar götürebileceğimizi sanmıyoruz onu! Bizim Moskova’da kendi evimiz var ama uzak! Hem içinde kimse yok.</p>

  <p>Mavra Kuzminişna:</p>

  <p>– Buyrun, buyrun! Bizim evde her şey bol bol var, buyrun, diyordu.</p>

  <p>Sonra:</p>

  <p>– Ne var? Sizin bey çok mu rahatsız? diye sordu.</p>

  <p>Uşak elini aşağıya doğru indirdi:</p>

  <p>– Evimize kadar götürebilecek miyiz bilmiyorum! Doktora sorayım, bakayım...</p>

  <p>Uşak arabacının yanında oturduğu yerden inip arkadaki arabaya yaklaştı. Doktor:</p>

  <p>– Olur, dedi.</p>

  <p>Uşak tekrar faytona yaklaştı, örtüyü kaldırıp içine baktı. Başını salladı, sonra arabacıya avluya sapmasını söyledi ve Mavra Kuzminişna’nın yanında durdu. Kadıncağız:</p>

  <p>– Aman yarabbi! diye söylendi.</p>

  <p>Sonra yaralıyı evin içine getirmelerini teklif etti.</p>

  <p>– Bizimkiler bir şey söylemezler! diyordu.</p>

  <p>Ama yaralıyı merdivenden yukarı taşımaktan kaçınmak gerekiyordu. Bu yüzden onu sarsmaktansa ek daireye götürüp eskiden Madam Schoss’un odası olan odaya getirip yatırdılar. Bu yaralı, Prens Andrey Bolkonski’ydi.</p>

  <h2>XV</h2>

  <p class="nonindent">Moskova’nın son günü gelip çatmıştı. Açık ve insana neşe veren bir sonbahar havası vardı. Günlerden pazardı. Her pazar olduğu gibi kiliselerde çanlar, insanları duaya davet ediyordu. Öyle sanılırdı ki hiç kimse Moskova’yı bekleyen akıbeti anlayamıyordu.</p>

  <p>O günlerde Moskova’da toplumun durumunu belirten iki şey vardı: Ayaktakımının, daha doğrusu fakir insanların hali ve mallarının fiyatları! Fabrika işçileri, kapıcılar, köylüler, memurlar, ilahiyat öğrencileri, bazı soyluların katıldığı büyük bir kalabalık halinde, o gün, sabahleyin erkenden Üç Tepe’ye çıkmışlardı. Orada durup Rastopçin’i boşuna bekledikten ve Moskova’nın artık düşmana teslim edileceğini kesin olarak anladıktan sonra, tüm o kalabalık, kente dağılmış, meyhaneleri, içkili yerleri doldurmuştu. Eşyaların fiyatı da işlerin ne durumda olduğunu gösteriyordu. Silah, altın, araba ve at fiyatları gittikçe yükseliyor, hisse senetlerinin ve ev eşyalarının fiyatları ise gittikçe düşüyordu. O kadar ki o gün öğleye doğru çuha gibi pahalı malların yarı fiyatına verildiği, bir köylü atına ise beş yüz ruble ödendiği görüldü; mobilya, ayna, bronz eşya gibi şeyler ise bedavaya gidiyordu.</p>

  <p>Rostovların ağırbaşlı bir hava taşıyan eski evlerinde, eski yaşantının altüst olduğu pek az belli oluyordu. Uşaklar arasında göze çarpan tek değişiklik, sayıları kalabalık adamlardan yalnız üç kişinin, gece vakti ortadan kaybolmasıydı. Ama hiçbir şey çalınmamıştı. Eşya fiyatları bakımından ise köylerden gelmiş olan otuz araba, büyük bir servet, hem de birçoklarının kıskandığı bir servet olmuştu ve onlara karşılık Rostovlara büyük paralar teklif ediliyordu. Yalnız büyük paralar teklif edilmekle de kalmıyordu. 31 Ağustos akşamı ile 1 Eylül günü, sabahleyin erkenden Rostovlara yaralı subayların emirleri ile uşakları gelmeye başlamış, hatta Rostovların evine olsun, komşu evlere olsun yerleşmiş olan yaralıların kendileri, ayaklarını sürüye sürüye gelerek Rostovların uşaklarına Moskova’dan çıkabilmeleri için kendilerine araba verilmesini sağlamalarını rica etmeye, yalvarmaya başlamışlardı. Kendisine bu tür ricalarla başvurulan kâhya, yaralılara acımakla beraber, kesin bir tavırla bu istekleri reddetmiş, hatta bu konuda konta bir şey söylemeye cesaret bile edemeyeceğini belirtmişti. Moskova’da bırakılan yaralıların durumu ne kadar acıklı olursa olsun, belliydi ki bir tek araba verilecek olsa ikincisini vermemek için ortada bir neden kalmayacak, o zaman hepsini, hatta, beylerin binecekleri arabaları bile vermek gerekecekti. Otuz araba da verilse tüm yaralıların kurtarılmasını sağlayamazdı. Genel olarak hiçbir şeyin yapılmadığı bir ortamda ise insan kendini ve ailesini düşünmemezlik edemezdi. İşte kâhya, efendisi namına öyle düşünüyordu.</p>

  <p>Ayın birinci günü sabahı, Kont İlya Andreyiç, ancak sabaha karşı uykuya dalmış olan kontesi uyandırmamak için yavaşça yatak odasından çıkarak üzerinde eflatun ipek robdöşambrı ile dış kapıya çıktı. Arabalar bağlı olarak avluda duruyorlardı. Kapının önünde de faytonlar vardı. Kâhya, dış kapının önünde ihtiyar bir er ve solgun yüzlü, eli sarılı, genç bir subayla konuşuyordu. Ama kontu görünce sert bir tavırla subaya ve emir erine uzaklaşmalarını işaret etti.</p>

  <p>Kont saçsız başını eliyle ovarak yumuşak bir tavırla subayla emir erine baktı, onu başıyla selamladı (Kont yeni insanlar tanımaktan hoşlanırdı).</p>

  <p>– Eh, her şey hazır mı Vasiliç?</p>

  <p>– Gerekirse hemen yola çıkabiliriz kont hazretleri.</p>

  <p>– Mükemmel öyleyse. Hele kontes uyansın, Tanrı’nın yardımı ile yola koyuluruz.</p>

  <p>Kont bunu söyledikten sonra subaya doğru döndü:</p>

  <p>– Bir isteğiniz mi var? Siz bizim evde mi kalıyorsunuz baylar? diye sordu.</p>

  <p>Subay biraz yaklaştı; solgun yüzü birden al al olmuştu.</p>

  <p>– Kontum, rica ederim, izin verin!.. Tanrı rızası için... Sizin arabalardan birinde bir yere sıkışayım. Burada hiçbir yerim yok... Yükün üstünde oturtsanız da olur... Ziyanı yok...</p>

  <p>Subay, bunu söyler söylemez, emir eri kendi subayı için aynı şeyi isteyerek konta yalvarmaya başladı. Kont:</p>

  <p>– Peki! Öyle olsun, öyle olsun, diye aceleyle konuşmaya başladı. Memnun olurum, çok memnun olurum. Vasiliyiç, sen gereken emirleri ver. Bir iki araba boşaltıversinler. Yani... Gerekeni... Sen bilirsin, ne yapılacağını.</p>

  <p>Böyle belirsiz şeyler söyleyerek emirler verdi. Ama daha o sözleri söylediği anda, subayın yüzündeki sıcak minnettarlık o sözlere bir kesinlik kazandırmıştı. Kont çevresine bakındı. Avluda, kapılarda, ek dairenin pencerelerinde, yaralılar, emir erleri görüyordu. Hepsi de konta bakıyor, kapıya doğru ilerliyorlardı. Kâhya:</p>

  <p>– Galeriye gidelim, kont hazretleri!.. Tabloları nereye koymamızı emredersiniz? dedi.</p>

  <p>Kont, gitmek için ricada bulunan yaralılara ret cevabı verilmemesi emrini tekrarlayarak kâhyayla birlikte eve gitti. Sanki birinin kendisini işitmesinden korkuyormuş ve gizli bir şey söylüyormuş gibi alçak sesle:</p>

  <p>– Eh, ne yapalım... Bir iki parça eşyayı indirebiliriz diye söylendi.</p>

  <p>Saat onda kontes uyandı ve yanında her şeye karışan bir gözcü olarak görevlendirdiği eski hizmetçisi Matrena Timofeyna, eskiden hizmetine baktığı hanımına Mariya Karlovna’nın çok gücendiğini bildirerek “Küçük hanımın yazlık giysileri burada kalamaz!” dedi. Kontes, ona Madam Schoss’un neden gücendiğini sorunca, kadına ait sandığın arabadan indirildiğini, tüm arabaların iplerinin çözüldüğünü, eşyaların arabalardan alınıp yerlerine, yufka yürekli kontun birlikte götürülmelerini emrettiği yaralıların bindirildiğini öğrendi. Kontes, kocasını çağırmalarını emretti:</p>

  <p>– Nedir bu kuzum? İşittiğime göre, eşyaları arabalardan gene indiriyorlarmış öyle mi?</p>

  <p>– Biliyor musunuz, <i>ma chère...</i> Sana bir şey söylemek istiyordum... <i>Ma chère...</i> Kontesim... Subaylardan biri bana geldi. Yaralılar için birkaç araba verilmesini rica ediyorlar. Mal, ne ki? Yeniden kazanılır! Oysa onlar için burada kalmak ne korkunç şey! Bir düşünsene... Ciddi söylüyorum... Bizim avludalar hepsi. Hem onları biz çağırdık. Aralarında subaylar da var... Biliyor musunuz, doğrusu... <i>Ma chère...</i> Şey, işte <i>ma chère...</i> Varsın onları götürsünler önce... Ne diye acele ediyoruz sanki?</p>

  <p>Kont bunları çekingen bir tavırla söylemişti; para söz konusu olduğunda hep öyle yapardı. Kontes ise her zaman bir galerinin, bir kış bahçesinin, bir ev tiyatrosunun ya da bir konser salonunun yapımı gibi çocuklarının hakkı olan bir servetin yok edilmesi söz konusu edileceği vakit böyle değişik bir ton alan bu sese artık alışmıştı; bu yüzden, çekingen bir sesle açıklanan her şeye hemen karşı çıkmayı bir görev sayıyordu.</p>

  <p>Bu yüzden o anda boynunu eğen kocasına ağlamaklı bir tavır takınarak:</p>

  <p>– Beni dinle kont! İşi öyle bir hale getirdin ki artık evimize para bile vermiyorlar. Şimdi de üstelik, evlatlarımızı beş parasız bırakmak istiyorsun. Bana evde yüz bin rublelik mal bulunduğunu söylemedin mi? Ben buna razı değilim! Değilim, dostum! Arzun bilir! Yaralılara bakmak hükümetin görevidir. Onlar bilir. Bak, karşınızda oturan Lopuhinlerin her şeyini daha üç gün önce toplayıp götürdüler. Aklı başında olan, öyle yapar işte. Biz aptallık ediyoruz! Bana acımıyorsan hiç değilse çocuklara acı.</p>

  <p>Kont, elini kolunu sallamaya başladı ve hiçbir şey söylemeden odadan çıktı. Onun arkasından annesinin odasına gitmek üzere olan Nataşa:</p>

  <p>– Baba! Niye kızdınız öyle? diye sordu.</p>

  <p>Kont öfkeyle:</p>

  <p>– Hiç! Seni ilgilendirmez! dedi.</p>

  <p>Nataşa:</p>

  <p>– Ama ben işittim! dedi. Annem neden istemiyor sanki?</p>

  <p>Kont:</p>

  <p>– Sen ne karışıyorsun? diye bağırdı.</p>

  <p>Nataşa pencereye doğru yürüdü ve düşünceye daldı. Camdan dışarı bakıyordu. Birden:</p>

  <p>– Baba, Berg geliyor! dedi.</p>

  <h2>XVI</h2>

  <p class="nonindent">Rostovların damadı Berg, artık göğsünde hem Vladimir hem de Anna Nişanı bulunan bir albaydı. Gene aynı rahat, zevkli görevdeydi, kurmay başkanı yardımcısıydı, daha doğrusu ikinci kolordu kurmay başkanlığının birinci dairesinde yardımcı görevindeydi.</p>

  <p>1 Eylül günü, ordudan izin alıp Moskova’ya gelmişti.</p>

  <p>Moskova’da yapılacak bir şey yoktu; ama fark etmişti ki orduda herkes Moskova’ya gönderilmek için ricalarda bulunuyor, orada bir şeyler yapıyordu. Aynı zamanda ev ve aile işleriyle uğraşmak için izin almayı gerekli bulmuştu.</p>

  <p>Kayınpederinin evine, eşleri yalnız tanıdığı bir prenste bulunan besili iki çift doru at koşulu, zarif <i>drojkisiyle</i><a class="noteref" href="../Text/dipnot.xhtml#Footnote0211" id="Feedback0211">211</a> gelmişti. Dikkatle, avluda bulunan arabalara baktı, sonra kapının önündeki basamaklardan yukarı çıkarak temiz beyaz mendilini düğümledi.</p>

  <p>Sofaya geçtikten sonra, sabırsız adımlarla, kayar gibi misafir odasına koştu, konta sarıldı. Nataşa ile Sonya’nın elini öptü ve aceleyle kayınvalidesinin sağlık durumunu sordu.</p>

  <p>Kont:</p>

  <p>– Bu durumda kim iyi olabilir ki? dedi. Sen anlatsana, ordu ne durumda? Geri mi çekiliyorlar yoksa savaş mı yapılacak?</p>

  <p>Berg:</p>

  <p>– Vatanın kaderini ancak Ulu Tanrı çözebilir, babacığım, dedi. Ordumuz, kahramanlık duygusuyla alevlenmiştir, sonra şunu da belirteyim: Komutanlar şu anda bir araya toplanmış bulunuyorlar. Artık ne olacak? Bunu kimse bilemez. Yalnız size genel olarak bir şey söyleyeceğim babacığım, Rus ordularının ayın yirmi altısında gösterdikleri kahramanlık ruhunu, atalardan kalma gerçek cesareti, yeterince anlatacak, bu kahramanlığın düzeyine varacak söz bulunamaz... (Bunu söylerken tıpkı onun yanında konuşurken göğsüne vuran bir generalin yaptığı gibi, o da göğsünü yumruklamıştı. Yalnız biraz geç kalmıştı. Çünkü insan, “Rus orduları,” derken, göğsüne vurmalıydı.) Biz generaller, biz komutanlar, erleri kışkırtmak ya da buna benzer bir şeyi yapmak şöyle dursun, onların bu... Bu kahramanca davranışlarını, bu atalardan kalma coşkun akınlarını... Güç bela durdurabiliyorduk.</p>

  <p>Bunu aceleyle söylemişti:</p>

  <p>– Size şunu da söyleyeyim ki General Barclay de Tolly, her yerde birliklerin en önünde bulunarak hayatını tehlikeye atıyordu!</p>

  <p>Sözün burasında, bu süre içinde duyduğu çeşit çeşit hikâyelerden aklında kalanları anlattı. Nataşa, Berg’de utanç uyandıran bakışını ondan ayırmadan, sanki zihninde kıvrılan bir soruya onun yüzünde bir karşılık arıyormuş gibi dik dik bakıp duruyordu.</p>

  <p>Berg, Nataşa’ya doğru dönerek kendisine karşı iyi duygular uyandırmak istiyormuş gibi, onun inatçı bakışına gülümsemeyle karşılık vererek:</p>

  <p>– Zaten Rus savaşçılarının gösterdiği kahramanlık, hayali aşan, övülmeye değer bir şeydir! dedi. Hem, “Rusya Moskova demek değildir,” onun yeri evlatlarının yüreğidir. Öyle değil mi babacığım?</p>

  <p>Bu sırada oturma odasından, yorgun ve hoşnutsuz bir yüzle kontes çıktı. Berg hemen ayağa fırladı, kontesin elini öptü, sağlık durumunu sordu ve üzüntülerini paylaştığını belirtmek için başını sallayarak yanında durdu.</p>

  <p>– Ya anneciğim, doğrusu, Ruslar için zor, üzüntülü anlar yaşıyoruz! İyi ama neden bu kadar endişeye kapılıyorsunuz? Gitmek için daha vakit var...</p>

  <p>Kontes, kocasına doğru dönerek:</p>

  <p>– Uşaklar ne yapıyorlar, anlamıyorum, dedi. Bana söylediklerine göre, henüz hiçbir şey hazır değilmiş. Birinin işleri idare etmesi gerekir, gel de Mityenka’yı arama! Böyle giderse bunun sonu gelmez!</p>

  <p>Kont, bir şey söylemek istedi ama belli ki kendini tutuyordu. Yerinden kalkıp kapıya yaklaştı.</p>

  <p>Bu arada Berg, sümkürmek için mendilini çıkardı ve düğümüne bakarak düşünceye dalmış üzgün bir tavırla başını anlamlı anlamlı salladı:</p>

  <p>– Benim sizden büyük bir ricam var! dedi.</p>

  <p>Kont, duraklayarak:</p>

  <p>– Ya? dedi.</p>

  <p>Berg gülerek:</p>

  <p>– Demin Yusupov’un evi önünden geçiyordum. Kâhyasını tanırım; “Bir şey satın almak ister misiniz?” diye koşarak dışarı çıktı. İçeri girdim. Şey... Biliyor musunuz? Sadece merakımı gidermek için ve orada küçük bir şifonyerle bir tuvalet masası gördüm. Varuşka’nın böyle bir tuvalet masasıyla bir şifonyeri ne kadar istediğini, bu yüzden nasıl tartıştığımızı siz de biliyorsunuz (Berg, şifonyerle tuvaletten söz etmeye başlayınca, elinde olmayarak evini ne kadar güzel döşediğini belirten neşeli bir sesle konuşmaya başlamıştı) O kadar da güzel bir şey ki! Bir de gizli çekmecesi var... İngiliz tipi... Hani biliyorsunuz ya? Varuşka çoktandır öyle bir şey istiyordu. Ben de ona sürpriz yapmak istedim. Gelirken gördüm, o köylülerden birçoğu sizin avluda... Bana onlardan birini verir misiniz? Ona iyi bir bahşiş veririm hem...</p>

  <p>Kont yüzünü buruşturarak sinirli sinirli öksürdü:</p>

  <p>– Kontese sorun! Bu gibi konularda o emir verir.</p>

  <p>Berg:</p>

  <p>– Eğer zahmet olacaksa, rica ederim, istemez o zaman... dedi. Ben yalnız Veruşka için çok isterdim onu...</p>

  <p>İhtiyar kont:</p>

  <p>– Hay Allah kahretsin hepinizi! Kahretsin! Kahretsin! diye bağırdı. Ne yapacağımı şaşırdım vallahi!</p>

  <p>Bunu söyledikten sonra odadan çıktı, kontes ağlamaya başladı. Berg:</p>

  <p>– Ya! Ya! İşte böyle anneciğim çok kötü bir zamanda yaşıyoruz!</p>

  <p>Nataşa babasıyla birlikte dışarı çıktı ve bir şeyi anlamakta güçlük çekiyormuş gibi, önce onun arkasından gitti, sonra koşarak aşağı indi.</p>

  <p>Kapıda, Moskova’dan gidecek olan uşaklara silah dağıtımı ile uğraşan Petya duruyordu. Avluda iplerle bağlı arabalar hâlâ olduğu gibi duruyordu. Arabalardan ikisinin ipleri çözülmüştü, birinden emir erinin yardımıyla bir subay çıkıyordu.</p>

  <p>Petya Nataşa’ya:</p>

  <p>– Neden oldu biliyor musun? diye sordu.</p>

  <p>Nataşa Petya’nın ne demek istediğini anladı. Petya annesi ile babasının neden darıldıklarını bilip bilmediğini soruyordu. Nataşa karşılık vermedi. Petya:</p>

  <p>– Bey babam arabalara yaralıların bindirilmesine izin verdi de ondan! dedi. Vasiliyiç söyledi. Bana kalırsa...</p>

  <p>Nataşa, öfkeli yüzünü Petya’ya doğru çevirerek, neredeyse bağıra bağıra:</p>

  <p>– Bana kalırsa... Bana kalırsa bu öylesine alçakça... Öylesine adice... Öylesine... Artık ne söyleyeceğimi bilemiyorum! dedi. Biz Alman mıyız neyiz?</p>

  <p>Hıçkırıklar boğazında düğümlenmişti; birden yumuşamaktan ve öfkesinin boşa gideceğinden korkarak arkasını döndü; merdivene doğru atıldı.</p>

  <p>Berg, kontesin yanında oturuyor, onu akrabaya yaraşan bir saygı ile teselli ediyordu. Bu sırada Nataşa, öfkeden karmakarışık olmuş bir yüzle, rüzgâr gibi içeri daldı ve aceleyle annesine yaklaştı:</p>

  <p>– Bu alçaklıktır! Bu adiliktir! diye bağırdı. Siz böyle bir emir vermiş olamazsınız!</p>

  <p>Berg ile kontes korkuyla şaşkın şaşkın Nataşa’ya baktılar. Kont pencerenin önünde duraklayarak kulak kabarttı, Nataşa:</p>

  <p>– Öyle şey olamaz anne! Avluya bakın! Bakın neler oluyor! Gitmiyorlar! Burada kalıyorlar!</p>

  <p>– Ne oluyorsun? Kimden söz ediyorsun? İstediğin ne?</p>

  <p>– Yaralılardan söz ediyorum! Anlaşıldı mı? Öyle şey yapılmaz! Bu çirkin bir şey... Hayır, anneciğim! Sevgili anneciğim... Öyle demek istemedim, özür dilerim... Rica ederim, sevgili anneciğim... Biricik anneciğim, onları da götürsek ne olur sanki? Avluya bir bakın neler oluyor? Öyle şey yapılır mı, anneciğim?</p>

  <p>Kont pencerenin önünde duruyor, arkasına bakmadan Nataşa’nın sözlerini dinliyordu. Birden burnundan solur gibi derin derin soluk almaya başladı ve yüzünü cama yapıştırdı.</p>

  <p>Kontes kızına baktı, yüzünden annesi namına utanç duyduğunu ve isyan içinde olduğunu anladı. O zaman kocasının şimdi neden dönüp ona bakmadığını kavrayarak şaşkın şaşkın çevresine bakındı. Gene de hemen boyun eğmedi!</p>

  <p>– Peki, nasıl isterseniz öyle yapın canım! Ben kime engel oldum ki?</p>

  <p>– Anneciğim, canım anneciğim! Bağışlayın beni!</p>

  <p>Ama kontes kızını iterek konta yaklaştı:</p>

  <p>– Sen gereken emirleri veriver, <i>mon cher...</i> dedi. Ben bu işlerden anlamam ki...</p>

  <p>Bunu söylerken suçlu bir tavırla gözlerini yere indirmişti. Kontun gözlerinden mutluluk yaşları fışkırdı:</p>

  <p>– Ne günlere kaldık! Artık civcivler... Civcivler ana tavuğa ders veriyor! diye söylendi ve utançla yüzünü kocasının göğsünde saklamaya can atan eşini bağrına bastı.</p>

  <p>Nataşa:</p>

  <p>– Babacığım, anneciğim! Emir verebilir miyim? İzin veriyorsunuz değil mi? diye soruyordu. Merak etmeyin, gene de en gerekli olan şeyleri götüreceğiz.</p>

  <p>Kont kızına “evet” anlamında başını salladı. Nataşa da eskiden körebe oynarken olduğu gibi hızla salondan sofaya, oradan da merdivenden aşağı avluya koştu.</p>

  <p>Nataşa’nın etrafına toplanan uşaklar, onlara bildirdiği garip emre, ta kontun kendisine gelip de eşi adına, verilen emrin doğru olduğunu, tüm arabaların yaralılara verileceğini, sandıkların da bodrumlara taşınacağını söyleyinceye dek inanmadılar. Sonunda bunu anlayınca neşeyle, uğraşa didine verilen bu yeni emri yerine getirmeye koyuldular. Şimdi bunu artık garip görmüyor, aksine başka türlü olamayacağını düşünüyorlardı. Oysa daha bir çeyrek saat önce, yaralıların orada bırakılması ve arabalara eşya yüklenmesi hiçbirine garip görünmemiş, başka türlü olabileceği akıllarına bile gelmemişti.</p>

  <p>Tüm ev halkı, bu işe daha önce girişmemiş olmalarının cezasını ödemek istiyormuş gibi yeni işe, yaralıların yerleştirilmesi işine girişmişti. Yaralılar odalarından sürüne sürüne çıkmış, solgun, ama sevinçli yüzlerle arabaların çevresinde toplanmışlardı. Yaralıları götürecek araba bulunduğu haberi komşu evlerde de ağızdan ağıza yayılmış ve Rostovların avlusuna başka evlerden de yaralılar gelmeye başlamıştı. Birçok yaralı, eşyaların indirilmemesini, yalnız denklerin üstüne oturtulmalarını rica ediyorlardı. Ama eşyaların indirilmesi işi, bir kez başladıktan sonra artık durdurulamazdı. Her şeyi bırakmakla eşyanın yarısını almak aynı şey olarak görünüyordu. Avluda sofra takımları ile hâlâ daha bir gece önce bu kadar çabayla yerleştirilmiş bulunan ve bronz eşya ile, tablolarla, aynalarla dolu sandıklar kaldırılmamış olarak duruyor, filan ya da falan şeyleri indirmenin, birkaç arabayı daha yaralılara vermenin imkânını arıyor, hem de buluyorlardı.</p>

  <p>Kâhya:</p>

  <p>– Daha dört kişiyi alabiliriz! diyordu. Ben kendi arabamı veriyorum, yoksa bunları nereye bırakırız?</p>

  <p>Kontes:</p>

  <p>– Varsın, benim gardrobumdaki eşyaların doldurulduğu sandıklar burada kalsın canım! diyordu. Dunyaşa benimle birlikte faytona biner.</p>

  <p>Gardroptaki eşyaların doldurulduğu sandıklarla dolu bir arabayı daha boşaltıp iki ev ileride bulunan yaralıları almaya gönderdiler. Bütün ev halkı, uşaklar neşeyle uğraşıp didiniyorlardı. Nataşa çoktandır duymadığı coşkun, mutlu bir heyecan içindeydi. Uşaklar bir sandığı faytonun dar aralığına sıkıştırmaya çalışarak:</p>

  <p>– Bunu nereye bağlamalı? diyorlardı. Hiç değilse bir araba kalmalı.</p>

  <p>Nataşa:</p>

  <p>– Ne var ki o arabada? diye sordu.</p>

  <p>– Kont hazretlerinin kitapları ile...</p>

  <p>– Bırakın onları! Vasilyiç onları kaldırır. Onlara ihtiyacımız yok.</p>

  <p>Briçkada her yer insanla doluydu; herkes Piyotr İlviç’in nereye oturacağını merak ediyordu.</p>

  <p>Nataşa:</p>

  <p>– Arabacının yanına otur! Arabacının yanına oturursunuz, değil mi Petya? diye bağırıyordu.</p>

  <p>Sonya da hiç durmadan uğraşıp duruyordu; ama çabaların amacı, Nataşa’nın amacının tam tersiydi. O, bırakılan eşyaları yerleştiriyor, kontesin isteği üzerine listesini çıkarıyor, yanlarına elden geldiği kadar çok eşya almaya çalışıyordu.</p>

  <h2>XVII</h2>

  <p class="nonindent">Saat ikide Rostovların koşulmuş, yüklenmiş dört faytonu kapının önünde duruyordu. Yaralılarla dolu arabalar birbirlerini izleyerek avludan dışarı çıkıyordu.</p>

  <p>Prens Andrey’in faytonu, kapının önünden geçerken dış kapıda duran kocaman, yüksek kupa arabasında kontesle hizmetçisi için yer hazırlamaya çalışan Sonya’nın dikkatini çekti. Kupa arabasının penceresinden dışarıya sarkarak:</p>

  <p>– Bu kimin arabası? diye sordu.</p>

  <p>Hizmetçi:</p>

  <p>– A siz bilmiyor musunuz, küçük hanım? Yaralı prens... Geceyi bizim evde geçirdi, şimdi de bizimle birlikte gidiyor, dedi.</p>

  <p>– Hangi prens? Soyadı ne? Onu soruyorum.</p>

  <p>Hizmetçi kız içini çekti:</p>

  <p>– Küçük hanımın eski nişanlısı, Prens Bolkonski! Kim olacak? diye karşılık verdi. Söylediklerine göre ölüm döşeğindeymiş.</p>

  <p>Sonya, kupa arabasından fırlayarak koşa koşa kontese gitti. Kontes artık giysileri içinde, omuzlarında şal, başında da şapkayla yorgun argın, misafir odasında bir aşağı bir yukarı dolaşıyor; yola çıkmadan önce, kapıyı kapayıp birlikte oturup dua etmek için ev halkının yanına gelmesini bekliyordu. Odada Nataşa yoktu. Sonya:</p>

  <p>– <i>Maman</i>, dedi. Prens Andrey burada! Yaralı olarak... Hem de ölüm döşeğinde. Bizimle birlikte yola çıkıyor!</p>

  <p>Kontes korkuyla gözlerini açarak Sonya’yı kolundan yakaladı, arkasına bakınarak:</p>

  <p>– Nataşa? diyecek oldu.</p>

  <p>Sonya da kontes de ilk anda bu habere aynı anlamı vermişlerdi. Nataşa’nın karakterini biliyorlardı; haberi alınca ne hale geleceğini düşündükçe duydukları müthiş korku, ikisinin de çok sevdikleri genç adamın durumundan ötürü duyabilecekleri üzüntüyü bastırıyordu.</p>

  <p>Sonya:</p>

  <p>– Nataşa daha bilmiyor! dedi. Ama prens bizimle birlikte geliyor.</p>

  <p>– Demek ölüm döşeğinde... Öyle dedin, değil mi?</p>

  <p>Sonya başını salladı. Kontes, Sonya’ya sarılarak ağlamaya başladı. Şimdi olup biten her şeyde Tanrı’nın o zamana dek insanların gözünden gizlenen ve her şeyi yapabilen güçlü elinin etkisini hissediyordu. “Tanrı’nın yolu bilinemez!” diye düşündü.</p>

  <p>Odaya, koşarak heyecanlı bir yüzle Nataşa girdi:</p>

  <p>– Haydi anne, her şey hazır, siz neler konuşuyorsunuz burada böyle?</p>

  <p>– Hiç, dedi. Madem her şey hazır, gidelim.</p>

  <p>Sonra, yüzündeki üzüntüyü belli etmemek için, büyük el çantasına doğru eğildi. Sonya Nataşa’ya sarılarak onu öptü.</p>

  <p>Nataşa ona sorar gibi baktı:</p>

  <p>– Ne var? Ne oldu? dedi.</p>

  <p>– Hiçbir şey olmadı!</p>

  <p>Duygulu Nataşa:</p>

  <p>– Benim için kötü bir şey mi? Söylesene ne oldu? diye sorup duruyordu.</p>

  <p>Sonya içini çekerek hiçbir karşılık vermedi. Kont, Petya, Madam Schoss, Mavra Kuzminişna, Vasilyiç misafir odasında kapıyı kapadılar. Herkes oturdu ve hiç konuşmadan birbirine bakarak birkaç saniye öyle kaldı.</p>

  <p>Sonra önce kont ayağa kalkarak yüksek sesle içini çekti ve tasvirin karşısında haç çıkarmaya başladı. Herkes aynı şeyi yaptı. Kont Moskova’da kalacak olan Mavra Kuzminişna ile Vasilyiç’i kucakladı; onlar ise bu arada elini tutmaya çalışıyor, omzundan öpüyorlardı. Kont sevgi dolu, sakinleştirici belirsiz bir şeyler söyleyerek hafif hafif sırtlarına vuruyordu. Kontes tasvirlerin bulunduğu odaya gitti. Sonya onu orada, Moskova’da bırakılan tasvirlerin ayrı ayrı asıldığı duvarın önünde diz çökmüş olarak buldu (Ailede babadan oğula geçen inanışa göre en değerli sayılan tasvirler götürülüyordu).</p>

  <p>Gidecek olan uşaklar, Petya’nın onlara dağıttığı büyük küçük kılıçlarla, pantolonları çizmelere sokulmuş, belleri kuşaklarla sımsıkı bağlanmış olarak avluda ve kapının önünde, Moskova’da kalacak olanlarla vedalaşıyorlardı.</p>

  <p>Yola çıkılacağı zaman, her vakit olduğu gibi birçok şey unutulmuş, gerektiği gibi yerleştirilmemişti ve kupa arabasının açık olan kapısı önündeki basamağın iki yanında, kontesi arabaya bindirmeye hazırlanan iki gayduk<a class="noteref" href="../Text/dipnot.xhtml#Footnote0212" id="Feedback0212">212</a> oldukça uzun bir süre beklediler. Bu arada hizmetçi kızlar ellerinde yastıklar, bohçalarla evden kupa arabasına, faytona ya da briçkaya, oradan da eve koşuşup duruyorlardı.</p>

  <p>Kontes:</p>

  <p>– Ah! Bizim şu insancıklarımız yok mu? diye söyleniyordu.</p>

  <p>İhtiyar arabacı Efim (kontes yalnız onunla yola çıkmaya razı olurdu), yerinde dimdik oturuyor, başını çevirip de arkasında olup bitenlere bakmak bile istemiyordu. Otuz yıllık tecrübeyle biliyordu ki ona, “haydi, Tanrı yolumuzu açık etsin!” diyecekleri an, daha o kadar yakın değildi; o sözü söyledikten sonra bile daha bir iki kez onu durdurup unutulmuş eşyaları alıp getirmek için eve birini göndereceklerdi; hatta daha sonra da gene durması gerekecek, bu sefer kontesin kendisi başını pencereden çıkararak “Allah rızası için yokuş aşağı inerken daha dikkatli ol!” diye rica edecekti. “Bunu bildiği için de atlarından (özellikle soldaki al attan, serbest koşulmuş ve dizgini kemirip duran Şahin’den) daha sabırlı davranıyor, neler olacağını bekliyordu.</p>

  <p>Sonunda herkes yerleşti; kupa arabasının kapısı altındaki basamaklar kaldırılıp arka tarafa atıldı. Kapı kapandı. Son dakikada, bir kutu getirmek için içeriye birini daha gönderdiler. En sonunda kontes pencereden başını çıkardı, gerekeni söyledi. O zaman Efim ağır bir hareketle şapkasını başından çıkararak haç çıkarmaya başladı. At bakıcısı ile öbür uşakların hepsi, aynı şeyi yapıyorlardı.</p>

  <p>Efim şapkasını giydi:</p>

  <p>– Tanrı yolumuzu açık etsin! Çek bakalım!</p>

  <p>At sürücüsü dizginlere dokundu. Sağa koşulu olan at, koşumlarının içinde gerildi, arabanın yüksek yayları gıcırdadı, gövdesi sallandı. Bir uşak, araba hareket ettikten sonra zıplayarak arabacı yerine oturdu. Araba avludan kaldırıma çıkarken şiddetle sallandı, öbür faytonlar da aynı yerden geçerken aynı şekilde sarsıldı ve konvoy, sokaktan geçerek yokuş yukarı tırmanmaya başladı. Kupa arabalarında, faytonda ve briçkada herkes karşıda bulunan kiliseye haç çıkarıyordu. Moskova’da kalan uşaklar faytonların iki yanında yürüyerek gidenleri uğurluyorlardı.</p>

  <p>Nataşa, kontesin yanında oturduğu yerden, gözlerinin önünden terk edilen, endişeli Moskova’nın ağır ağır kayan duvarlarına bakarken duyduğu neşeyi nadir hissederdi. Arada bir başını kupa arabasının penceresinden dışarı çıkararak önlerinde giden uzun yaralı konvoyuna ve arkaya bakıyordu. Hemen hemen en önde Prens Andrey’in arabasının kapalı üstü görünüyordu. Nataşa o arabada kimin yattığını bilmiyordu, ama her başını çıkarışta konvoylarının uzunluğunu düşünerek gözleriyle o faytonu arayıp buluyordu. Biliyordu ki o fayton en öndeydi.</p>

  <p>Kadrin’de Nikitskaya’dan, Presni’den, Podnovinski’den, Rostovların konvoyuna benzeyen konvoylar çıktı; Sadovaya’dan geçerlerken artık faytonlar ve arabalar çift sıralı gidiyordu.</p>

  <p>Sahareva Kulesi’nin çevresinden dolandıkları sırada merakla arabaları ya da yaya giden halkı inceleyen Nataşa, birden sevinç ve hayretle:</p>

  <p>– Aman Allahım! diye bağırdı. Anne! Sonya! Bakın kim var orada!</p>

  <p>– Kim? Kimi söylüyorsun?</p>

  <p>Nataşa kupa arabasının penceresinden sarkarak arabacı kaftanı giymiş, uzun boylu, şişman bir adama bakıyordu; adamın yürüyüşünden, tavrından başka giysilere bürünmüş bir bey olduğu belliydi. Sırtında frize kumaştan bir kaput, sarı yüzlü, sakalsız bir ihtiyarcıkla birlikte Sahareva Kulesi’nin kemer altına yaklaşmıştı. Nataşa:</p>

  <p>– Vallahi Bezuhov! Hem de kaftan giymiş. Yanında da çocuk gibi bir ihtiyar var! Vallahi! Bakın, bakın! diyordu.</p>

  <p>– Yok canım, o değil. Öyle saçma şeyler söylenir mi?</p>

  <p>Nataşa:</p>

  <p>– Anne, Allah canımı alsın ki o! dedi. Vallahi o! diye bağırdı.</p>

  <p>Arabacıya:</p>

  <p>– Dur, dur! diye seslendi.</p>

  <p>Ama arabacı artık duramazdı. Çünkü Meşanskaya Sokağı’ndan birçok araba, fayton çıkmıştı ve herkes başkalarının yoluna engel olmayıp ilerlemeleri için Rostovlara bağırıyordu.</p>

  <p>Gerçekten de tüm Rostovlar Piyer’i ya da ona şaşılacak derecede benzeyen adamı görmüşlerdi; ama onu gördüklerinde artık arabaları epey ilerlemişti. Gördükleri adamın sırtında bir arabacı kaftanı vardı; sokakta ciddi bir yüzle başını eğmiş olarak, uşağa benzeyen kısa boylu, sakalsız bir ihtiyarcıkla birlikte yürüyordu. İhtiyarcık, kupa arabasının penceresinden sarkan ve kendisine doğru çevrilmiş yüzü fark etti ve saygıyla Piyer’in dirseğine dokunarak ona bir şeyler söyleyip arabayı işaret etti. Piyer, onun ne söylediğini uzun bir süre anlayamadı; kendini düşüncelerine kaptırmıştı. Sonunda, ne dediğini anlayıp da işaret ettiği Nataşa’ya bakınca, onu tanır tanımaz, hemen o anda içinden gelen bir duyguya uyarak hızlı adımlarla faytona doğru yürüdü. Ama daha on adım atmamıştı ki muhtemelen bir şey hatırlayarak durakladı.</p>

  <p>Nataşa’nın kupa arabasının penceresinden dışarı uzanan sevgi dolu hafif alaylı yüzü ışıl ışıldı.</p>

  <p>Genç kız ona elini uzatarak:</p>

  <p>– Piyotr Kiriliç, gelsenize! Tanıdık sizi! Ne şaşılacak şey! diye bağırıyordu. Nedir bu haliniz! Neden bu giysiler içindesiniz?</p>

  <p>Piyer uzanan eli tuttu ve yürümeye devam ederek (çünkü araba da ilerliyordu) onu beceriksiz bir tavırla öptü.</p>

  <p>Kontes, hayretle ve Piyer’in haline üzüldüğünü belirten bir tavırla:</p>

  <p>– Ne oldu size böyle kont? diye sordu:</p>

  <p>Piyer:</p>

  <p>– Efendim? Ne dediniz? Neden bu halde miyim? Sormayın! dedi ve o ışıl ışıl, neşeli bakışını üzerinde hissettiği (genç kıza bakmadığı halde, onun kendisine böyle baktığını biliyordu), güzelliğiyle onu büyüleyen Nataşa’ya doğru döndü.</p>

  <p>Nataşa:</p>

  <p>– Nedir bu haliniz? Yoksa Moskova’da mı kalıyorsunuz? diye sordu.</p>

  <p>Piyer karşılık vermeden, sorar gibi:</p>

  <p>– Moskova’da mı kalacağım? diye tekrarladı. Evet, Moskova’da kalıyorum. Hakkınızı helal edin!</p>

  <p>Nataşa:</p>

  <p>– Ah, erkek olmayı ne kadar isterdim! Erkek olsaydım muhakkak ben de sizinle kalırdım. Ah, ne kadar güzel bir şey! Anne, ne olur izin verin, ben de kalayım!</p>

  <p>Piyer, dalgın dalgın Nataşa’ya baktı, bir şey söylemek istedi, ama kontes sözünü kesti:</p>

  <p>– Duyduğuma göre, savaş alanına siz de gitmişsiniz, öyle mi? diye sordu.</p>

  <p>Piyer:</p>

  <p>– Evet, gittim oraya! dedi.</p>

  <p>Sonra:</p>

  <p>– Yarın gene savaş olacak... diye tekrar başlayacak oldu.</p>

  <p>Ama Nataşa konuşmasına meydan vermedi:</p>

  <p>– Neyiniz var sizin Allah aşkına, kont? Kendinizi şaşırmış gibisiniz...</p>

  <p>Piyer:</p>

  <p>– Ah, bana bir şey sormayın, bana bir şey sormayın, ben de hiçbir şey bilmiyorum... Yarın... Yok canım, neler söylüyorum! Haydi güle güle, güle güle... diye söylendi. Ne korkunç bir zamanda yaşıyoruz.</p>

  <p>Sonra kupa arabasından geri kaldı ve kaldırıma çıktı.</p>

  <p>Nataşa daha uzun bir süre arabanın penceresinden baktı; yüzünü hep aynı neşeli, saygı dolu ve hafif alaycı gülümseme aydınlatıyordu.</p>

  <h2>XVIII</h2>

  <p class="nonindent">Piyer, evinden çıkıp ortadan kaybolduktan sonra iki gündür, ölmüş olan Bazdeyev’in evinde oturuyordu. Bu da şöyle olmuştu:</p>

  <p>Moskova’ya dönüşünün ve Rastopçin ile yaptığı görüşmenin ikinci günü, uyandığı vakit, uzun bir süre nerede olduğunu, kendisinden ne istediklerini bir türlü anlayamamıştı. Kendisine onu sofada bekleyenlerin adlarını verip bunların arasında Kontes Yelena Vasilyevna’dan mektup getirmiş olan bir Fransız’ın da bulunduğunu bildirdiklerinde içinde her şey karmakarışık olmuş gibi bir duygu ile umutsuzluk uyandı. Kendini tüm varlığıyla bu duygulara kaptırabilecek bir insandı. Birden her şey bitmiş, birbirine karışmış, yıkılmış, ortada ne haklı ne haksız ne de suçlu varmış, bundan böyle de artık ileride hiçbir şey olamazmış ve kurtuluş çaresi yokmuş gibi bir his duyuyordu. Kendini zorlayarak gülümsetmeye çalışıyor, zaman zaman çaresizlik içinde divanın üzerine atılıyor, bazen yerinden kalkıp kapıya yaklaşıyor, başını uzatıp aralıktan sofaya bakıyor ve “Varsın, olsun,” der gibi elini kolunu sallayarak tekrar geri dönüp eline bir kitap alıyordu. Baş uşak ikinci kezdir gelip Piyer’e kontesten mektup getirmiş olan Fransız’ın onunla hiç değilse bir dakikacık görüşmek istediğini, ayrıca İ. A. Bazdeyev’in dul karısının yanından gelen adamlarının Madam Bazdeyeva köye gittiği için kocasından kalan kitapları kabul etmesini rica ettiklerini bildiriyordu.</p>

  <p>Piyer uşağa:</p>

  <p>– Ha, evet... Şimdi... Biraz bekle... Ama, dur... Hayır, hayır... Git, onlara şimdi geleceğimi söyle, dedi.</p>

  <p>Ama uşak yanından çıkar çıkmaz masanın üzerinde duran şapkayı aldı, çalışma odasının arkasından dışarı çıktı. Koridorda hiç kimse yoktu. Piyer koridoru bir ucundan bir ucuna geçerek merdivene kadar gitti ve yüzünü buruşturup alnını eliyle ovalayarak birinci sahanlığa kadar indi. Büyük dış kapının önünde üniformalı bir kapıcı bekliyordu. Piyer’in indiği sahanlıktan arka kapıya giden bir başka merdiven ayrılıyordu. Piyer bu merdivenden inip avluya çıktı. Hiç kimse görmedi onu. Ama Piyer dış kapıdan sokağa çıkar çıkmaz faytonların başında duran arabacılarla kapıcı, beylerini gördüler ve hemen şapkalarını çıkardılar. Piyer, kendisine doğru yöneltilen bakışları hissedince görünmemek için başını kuma gömen bir deve kuşu gibi önüne bakarak, adımlarını hızlandırarak yürümeye başladı.</p>

  <p>O sabah Piyer’i bekleyen tüm işler arasında ona en önemli görüneni, İyosif Alekseyeviç’in kitapları ile belgelerini ayırma işiydi.</p>

  <p>İlk karşısına çıkan arabacıyı tuttu ve ona Bazdeyev’in evinin bulunduğu Patrikane Göllerine gitmesini söyledi.</p>

  <p>Durmadan dönüp Moskova’dan çıkmak için her yönden akın eden yük arabalarına bakan ve sarsılıp duran küçük faytondan o iri vücuduyla düşmemek için hep kendine çekidüzen veren Piyer, okuldan kaçmış bir öğrenci gibi neşe içinde arabacıyla sohbete daldı.</p>

  <p>Arabacı ona o gün Kremlin’de silah dağıttıklarını, ertesi günü halkı zorla Üç Tepe’deki kaleye götüreceklerini, orada büyük bir savaş yapacaklarını anlattı.</p>

  <p>Patrikane Göllerine geldiklerinde, Piyer Bazdeyev’in çoktandır uğramadığı evini arayıp buldu. Bahçe kapısına yaklaştı. Kapıyı çalınca içeriden Piyer’in beş yıl önce Torjok’ta, İyosif Alekseyeviç’in yanında gördüğü Gerasim adındaki sarı benizli, sakalsız ihtiyarcık dışarı çıktı.</p>

  <p>Piyer:</p>

  <p>– Evdeler mi? diye sordu.</p>

  <p>– Bugünkü durumdan ötürü, Sofya Danilovna, çocuklarıyla birlikte Torjok’taki köylerine gittiler, ekselans.</p>

  <p>Piyer:</p>

  <p>– Olsun, kitapları ayırmam gerekiyor, dedi.</p>

  <p>İhtiyar uşak:</p>

  <p>– Hay hay, buyrun efendim. Yeri cennet olsun, beyefendinin kardeşi Makar Alekseyeviç buradalar! Ama bildiğiniz gibi sağlık durumları pek iyi değil... dedi.</p>

  <p>Makar Alekseyeviç, Piyer’in de bildiği gibi, İyosif Alekseyeviç’in gece gündüz içen yarı deli kardeşiydi.</p>

  <p>Piyer:</p>

  <p>– Evet, evet, biliyorum. İçeri girelim, içeri girelim, diyerek eve girdi.</p>

  <p>Sofada, sırtında bir ropdöşambrla, saçları dökülmüş, burnu kızarmış ve çıplak ayaklarına lastik geçirmiş yaşlı bir adam vardı; Piyer’i görünce öfkeyle bir şeyler mırıldandı, sonra koridora doğru gitti.</p>

  <p>Gerasim:</p>

  <p>– Kendileri eskiden çok akıllı idiler, şimdi ise gördüğünüz gibi akıl bakımından zayıf düştüler, dedi. Çalışma odasına mı gitmek istersiniz?</p>

  <p>Piyer başını salladı.</p>

  <p>– Çalışma odası kapatıldığı gibi kaldı, Sofya Danilovna kitapları ancak sizden biri gelirse vermemizi emrettiler.</p>

  <p>Piyer, velinimetini daha önceden her zaman içi titreyerek ziyarete geldiği o kasvetli çalışma odasına girdi. Bu odaya, İyosif Alekseyeviç’in ölümünden bu yana hiç el sürülmemişti, şimdi de toz içinde ve daha da kasvetli görünüyordu.</p>

  <p>Gerasim panjurlardan birini açtı, sonra ayaklarının ucuna basarak odadan dışarı çıktı. Piyer çalışma odasının dört bir yanını dolaştı, sonunda el yazmalarının bulunduğu dolaba yaklaştı. İçinden bir vakitler masonluğun en kutsal, en önemli sayılan belgelerinden birini çıkardı. Bu skoç ekolünün gerçek belgesiydi. Kenarlarında velinimetinin onlara kattığı düşüncelerle yer yer yaptığı açıklamalar vardı. Piyer tozlu yazı masasının başına oturdu, el yazmalarını önüne koydu, bir süre onları açıp kapadı, sonra hepsini hafifçe ileri doğru iterek dirseklerini masaya dayadı, başını da ellerinin üzerine bırakarak derin derin düşünceye daldı.</p>

  <p>Gerasim, birkaç kez yavaşça başını kapıdan uzatarak çalışma odasına bakmış, her seferinde de Piyer’in hep aynı durumda oturduğunu görmüştü. Böyle iki saatten fazla bir zaman geçmişti. Gerasim, Piyer’in dikkatini çekmek için kapının önünde gürültü etmek cesaretinde bulundu. Ama Piyer bu gürültüyü işitmedi.</p>

  <p>– Emrederseniz arabacıyı gönderelim mi, efendim?</p>

  <p>Piyer kendine geldi:</p>

  <p>– Ha... Evet, diye, aceleyle yerinden kalktı.</p>

  <p>“Beni dinle,” dedi ve Gerasim’in ceketinin düğmesinden tutarak ihtiyarı parlak, nemli, heyecanlı bir bakışla tepeden tırnağa süzdü. “Beni dinle” diye tekrarladı. “Haberin var mı? Yarın savaş olacakmış.”</p>

  <p>Gerasim:</p>

  <p>– Öyle diyorlar, diye karşılık verdi.</p>

  <p>– Senden bir ricam var, benim kim olduğumu kimseye söylemeyeceksin! Sonra ben ne dersem onu yapacaksın...</p>

  <p>Gerasim:</p>

  <p>– Başüstüne, dedi. Emrederseniz yemeği hazırlayayım mı?</p>

  <p>– Hayır. Ben başka bir şey istemiyorum. Bana bir köylü giysisi ile bir tabanca bul.</p>

  <p>Piyer bunu söylerken nedense birden kızarmıştı. Gerasim, biraz düşündükten sonra:</p>

  <p>– Peki efendim, dedi.</p>

  <p>Piyer o günün tüm geri kalan saatlerini, tek başına velinimetinin odasında, bir aşağı bir yukarı dolaşarak ve Gerasim’in işittiğine göre kendi kendine bir şeyler konuşarak geçirdi; gece de kendisi için aynı odada hazırlanan yatakta yattı.</p>

  <p>Gerasim, ömrü boyunca çeşit çeşit garip olaylar geçirmiş bir uşağın alışkanlığıyla, Piyer’in onların evine yerleşmesini bir hayret belirtisi göstermeden kabul etmiş, hatta hizmet edecek birini bulduğuna sevinmişti. Daha o akşam, kendi kendine bile bunu neden yaptığını sormayı gerekli bulmadan Piyer’e bir kaftanla bir şapka bulmuş, ertesi günü de istediği tabancayı bulacağına söz vermişti. O akşam Makar Alekseyeviç, ayağındaki lastikleri şaplata şaplata, bir iki kez çalışma odasının kapısına yaklaşmış, durup durup ilgi çekmeyi umut eden bir bakışla Piyer’e bakmıştı. Ama Piyer ona doğru döner dönmez hemen utangaç ve öfkeli bir tavırla robdöşambrına sarınmış, aceleyle oradan uzaklaşmıştı. İşte Piyer, Gerasim’in ona bulup ütülediği kaftanı sırtına geçirdikten sonra, onunla birlikte, tabanca satın almak için, Saharevna Kulesi’ne giderken Rostovlarla karşılaşmıştı.</p>

  <h2>XIX</h2>

  <p class="nonindent">Kutuzov’un Rus ordularının Moskova üzerinden Riyazan yoluna doğru geri çekilmeleri emri, 1 Eylül günü verilmişti.</p>

  <p>Geri çekilen ilk birlikler gece harekete geçmişlerdi. Gece yola çıkan birlikler, acele etmeden, ağır ağır ve karışıklığa meydan vermeden ilerlemişlerdi; ama gün doğarken harekete geçen birlikler, Dorogomilov Köprüsü’ne yaklaşırken önlerinde, hepsi bir araya sıkışarak köprüden bir an önce geçmek için acele eden birlikleri, karşı tarafta da köprünün öbür yanında yokuş yukarı çıkarak tüm yollarla yan sokakları sel gibi dolduran orduları, sonra arkalarından yetişip onları iten ve ucu bucağı görünmeyen yığın yığın birlikleri gördüler. Bunun üzerine tüm orduyu hiçbir nedene dayanmayın bir acelecilik ve endişe sardı. Ne varsa her şey, herkes köprüye doğru, sallara ve kayıklara doğru atıldı. Kutuzov, kendisini arka sokaklardan Moskova’nın öbür ucuna götürmelerini emretti.</p>

  <p>2 Eylül günü saat ona doğru, Dorogomilov Köprüsü’nün önünde düzlükte yalnız artçı kuvvetlerin birlikleri kalmıştı. Tüm ordu artık Moskova’nın öbür yanında, Moskova’nın arkasındaydı.</p>

  <p>2 Eylül günü aynı sıralarda, saat ona doğru Napolyon, Eğri Tepe’de kendi ordularının arasında duruyor, gözlerinin önüne serilen görüntüye bakıyordu. 26 Ağustos’tan 2 Eylül’e, daha doğrusu Borodino Savaşı’ndan düşmanın Moskova’ya girişine dek, tüm o huzursuz, o unutulmaz hafta boyunca her zaman insanı şaşırtan, alışılmamış bir güz havası sürüp gitmişti. Güneş gökte yükselmeden, alçaktan, baharda olduğundan çok daha yakıcı ışınlar gönderiyor, tertemiz havada, her şeyi, gözleri acıtacak kadar kamaştırıyor, insan temiz havayı içine çekince yepyeni bir güç, bir zindelik kazanıyor, geceler bile ılık geçiyor ve o karanlık, ılık gecelerde, göklerde insana hem korku hem de sevinç veren altın yıldızlar kayıyordu.</p>

  <p>2 Eylül günü, saat onda işte öyle bir hava vardı. Pırıl pırıl, insanı büyüleyen bir sabahtı. Eğri Tepe’den bakılınca Moskova, nehriyle, bahçeleriyle, kiliseleriyle, bir baştan bir başa, tüm genişliğiyle gözlerinin önüne seriliyor, güneşin ışınları altında parlayan kubbeleriyle kırpışan yıldızlar gibi hafif hafif titriyormuş hissini veren kendine özgü bir yaşantı içinde görünüyordu.</p>

  <p>Napolyon, görülmemiş, alışılmamış çizgileriyle bu garip kenti görünce insanların kendilerine yabancı ve varlıklarından haberi bile olmayarak bambaşka bir yaşantı sürdüren bir canlılığın belirtileri karşısında duydukları o biraz da kıskançlıkla karışık, huzur bozucu merakı duymuştu. Karşısındaki bu kent, var gücüyle kendi yaşantısını yaşıyordu. Napolyon uzak bir mesafeden canlı bir vücudu ölü bir vücuttan ayıran belirsiz işaretlere bakarak ta Eğri Tepe’den kentte yaşantı belirtileri görüyor, o büyük, o güzel vücudun soluk alışını hissediyormuş gibi oluyordu.</p>

  <p>Napolyon:</p>

  <p>– <i>Cette ville asiatique aux innombrables églises, Moscou la sainte, la voilà donc enfin, cette fameuse ville! Il était temps,</i><a class="noteref" href="../Text/dipnot.xhtml#Footnote0213" id="Feedback0213">213</a> dedi ve attan inerek bu “Moscou” dedikleri kentin planını önüne sermelerini emretti, sonra yanına tercüman Lelorgne d’ldeville’i çağırttı.</p>

  <p><i>“Une ville occupée par l’ennemi ressemble à une fille qui a perdu son honneur,”</i><a class="noteref" href="../Text/dipnot.xhtml#Footnote0214" id="Feedback0214">214</a> diye düşünüyordu (Smolensk’te de Tuçkov’a öyle söylemişti).</p>

  <p>Karşısına uzanmış olan ve henüz görmediği bu doğu güzeline bu açıdan bakıyordu. Çoktandır içinde beslediği ve gerçekleşmesi imkânsız görünen bu isteğine eninde sonunda kavuşması, ona bile garip görünüyordu. O sabah ışığında bir kente, bir plana bakıyor, tüm ayrıntılarını planda kontrol ediyor ve ona sahip olmanın kesin inancı içinde hem heyecan hem de (yaptığı işin büyüklüğü karşısında) korku duyuyordu.</p>

  <p>“Ama başka türlü olmasına imkân var mıydı?” diye düşünüyordu. “İşte burada, o başkent burada, ayaklarımın dibinde, kaderini bekliyor. Acaba Aleksandr, şimdi nerede ve şu anda, evet şimdi şu anda ne yapıyor? O ne garip, ne güzel, ne haşmetli kent? Şu an, ne garip, ne yüce anlamlı bir andır?”</p>

  <p>Ordularını düşünerek “Kim bilir beni şimdi nasıl bir ışık altında görüyorlar!” diye içinden söyleniyor ve yakınında duran birliklerle yaklaşarak safa giren ordulara dönüp bakarak “İşte inancı az olan tüm bu insanların ödülü bu!” diye düşünüyordu. “Bir söz söyleyeyim, elimle bir tek hareket yapayım, yeter! O zaman çarların çağlardan kalma eski başkenti bir anda yok olur. <i>Mais ma clémence est toujours prompte à descendre sur les vaincus!</i><a class="noteref" href="../Text/dipnot.xhtml#Footnote0215" id="Feedback0215">215</a> Cömert ve gerçekten yüce bir insan olarak davranmalıyız...”</p>

  <p>Birden aklından, “Hayır, bu olamaz! Ben Moskova’ya gelmiş olamam!” diye bir düşünce geçirdi. “İyi ama işte Moskova, olduğu gibi, güneşin altında ışıldayan altın kubbeleri ve haçlarıyla titreyerek ayaklarımın dibinde yatıyor! Ne olursa olsun ona zarar vermeyeceğim. Eski çağlardan kalma barbarlık ve despotluk anıtlarının üzerine “adalet” ve “merhamet” sözlerini yazacağım. Biliyorum ki Aleksandr’ı en çok etkileyecek olan budur (Napolyon’a öyle geliyordu ki olup bitenler kendisi ile Aleksandr arasında kişisel bir çatışmadan ibaretti). Kremlin’in tepesinden –Evet, şu gördüğüm Kremlin’dir–, oradan onlara adalete dayanan konuları öğreteceğim! Onlara gerçek medeniyet nedir, öğreteceğim! ‘Boyar’ları<a class="noteref" href="../Text/dipnot.xhtml#Footnote0216" id="Feedback0216">216</a> bundan sonra kuşaklar boyunca istilacılarının adını sevgiyle anmaya zorlayacağım. Gelecek olan temsilcilere, savaşı istememiş olduğumu, şimdi de istemediğimi, savaşı sadece kendi saraylarının politikası yüzünden sürdürdüğümü, Aleksandr’a karşı sevgi ve saygı duyduğumu, bana ve benim iradem altındaki halklara yakışır bir barışın koşullarını Moskova’da kabul etmeye hazır olduğumu söyleyeceğim. Savaşın benim için mutlu bir şekilde sonuçlanmasından yararlanarak saygı duyduğum bir hükümdarı küçük düşürmek istemem. Onlara, ‘Boyarlar!’ diyeceğim. ‘Ben savaşmak istemiyorum, istediğim barış ve tüm uyruklarımın huzur içinde yaşamasıdır!’ Zaten onları görünce yeni bir güç kazanacağım ve her zamanki gibi yürekten gelen, zihinlerde yer edecek bir ciddiyetle ve yüce bir insana yakışır şekilde konuşacağımı biliyorum. Yalnız... Moskova’da olduğum gerçekten doğru mu? Başka türlü olamaz! İşte karşımda duruyor!”</p>

  <p>Maiyetindekilere doğru döndü:</p>

  <p>– <i>Qu’on m’amène les boyards!</i><a class="noteref" href="../Text/dipnot.xhtml#Footnote0217" id="Feedback0217">217</a> dedi.</p>

  <p>İki saat geçti. Napolyon öğle yemeğini yedi. Sonra gene Eğri Tepe’de aynı yerde, temsilciler heyetinin gelmesini beklemeye başladı. Boyarlara vereceği söylev artık zihninde kesin olarak hazırlanmıştı. Bu kendi değerini bilen bir insana yakışır ve Napolyon’un anladığı anlamda yüceliğini yansıtan bir söylevdi.</p>

  <p>Moskova’da vicdanı yüksek bir insan olarak davranmak niyetinde olduğunu belirtecek olan sözlerin heyecanına kendi de kapılmıştı. Hayalinde <i>dans le palais des czars</i><a class="noteref" href="../Text/dipnot.xhtml#Footnote0218" id="Feedback0218">218</a> toplantı günlerini kararlaştırdığını canlandırıyordu; bu toplantılarda Rus soylu kişileri ile Fransız soylu kişileri bir araya geleceklerdi. Zihninde, kendi kendine bir valiyi görevlendiriyordu; bu öyle bir vali olacaktı ki kent halkını kendi tarafına çekmesini bilecekti. Moskova’da pek çok dinî kurumun bulunduğunu öğrenmişti; hayalinde tüm bu kurumlara nasıl bağış yağdıracağını canlandırıyordu. Sanıyordu ki Afrika’da nasıl cübbelere bürünüp camilere gitmek gerekiyorsa Moskova’da da çarlar gibi bağış yağdırmak gerekiyordu. Sonra da Rusların yüreğini duygulandıracak en son davranış olarak <i>“O chère, ma tendre, ma pauvre mère”</i><a class="noteref" href="../Text/dipnot.xhtml#Footnote0219" id="Feedback0219">219</a> demeden dokunaklı herhangi bir şey söyleyemeyeceğini düşünen bir Fransız gibi tüm o kurumların kapısı üzerine büyük harflerle <i>“Établissement dèdiè à chère mère,”</i><a class="noteref" href="../Text/dipnot.xhtml#Footnote0220" id="Feedback0220">220</a> diye yazdırmaya karar verdi. “Hayır, sadece <i>‘maison de ma mère’</i><a class="noteref" href="../Text/dipnot.xhtml#Footnote0221" id="Feedback0221">221</a> derim,” diye kendi kendine kararlaştırıyor, hemen sonra da “Demek Moskova’dayım, öyle mi? Evet, işte Moskova’nın karşısında duruyorum, iyi ama kentten gelecek olan temsilciler heyeti nerede kaldı?” diye düşünüyordu.</p>

  <p>Bu arada, imparatorun maiyetinde bulunanların arkasında, Napolyon’un generalleri ile mareşalleri heyecanlı heyecanlı fısıldaşarak tartışıyorlardı. Temsilciler heyetini getirmeye gidenler Moskova’nın boş olduğu, herkesin arabalarla olsun, yaya olsun, kenti terk edip gittiği haberiyle dönmüşlerdi. Tartışanların yüzleri solgun ve heyecanlıydı. Onları korkutan şey (bu olay ne kadar önemli görünürse görünsün), Moskova halkının kenti terk edip gitmesi değildi. Asıl korktukları şey şuydu: Majestelerine boyarları bu kadar uzun bir süre boşuna beklediğini, kentte yalnız sarhoşların bulunduğunu, başka hiç kimsenin kalmadığını, onu o korkunç, o Fransızların <i>ridicule</i><a class="noteref" href="../Text/dipnot.xhtml#Footnote0222" id="Feedback0222">222</a> dedikleri duruma düşürmeden nasıl bildireceklerdi? Bazıları, ne pahasına olursa olsun, rastgele herhangi bir heyet meydana getirmek gerektiğini söylüyor, bazıları bu düşünceye karşı çıkıyor, ihtiyatla, aynı zamanda akıllıca davranarak imparatoru buna hazırlamak, sonra da doğrusunu bildirmek gerektiğinde ısrar ediyorlardı.</p>

  <p>Maiyettekiler:</p>

  <p>– <i>Il faudra le lui dire tout de même...</i> diyorlardı. <i>Mais messieurs...</i><a class="noteref" href="../Text/dipnot.xhtml#Footnote0223" id="Feedback0223">223</a></p>

  <p>Durum gittikçe çetinleşiyordu. Kaldı ki imparator ne kadar cömert davranacağını zihninde kendi kendine tasarlarken kentin planı önünde bir aşağı bir yukarı dolaşıyor, arada bir elini gözlerini siper ederek neşeli ve gururlu bir gülümseyişle Moskova’ya giden yola bakıyordu.</p>

  <p>Maiyetindekiler omuzlarını kaldırarak:</p>

  <p>– <i>Mais c’est impossible...</i><a class="noteref" href="../Text/dipnot.xhtml#Footnote0224" id="Feedback0224">224</a> diyor, herkesin zihninde dolaşan o korkunç “<i>le ridicule</i>” sözünü söylemek cesaretini kendilerinde bulamıyorlardı.</p>

  <p>Bu arada imparator, boşuna beklemekten yorulup aktörlere özgü bir sezişle, yüce olması gereken bir anın aşırı derecede uzadığı zaman tüm yüceliğini yitirmeye başladığını anlayarak eliyle bir işaret yaptı. Sinyal olarak atılan bir tek top atışı duyuldu ve Moskova’yı çeşitli yönlerden sarmış olan ordular, kentin içine Tverskaya, Kalujskaya ve Dorogomilovskaya kapılarına doğru atıldılar. Gittikçe daha hızlı gidiyor, birbirlerini geride bırakıyor, kimi dörtnala, kimi koşarak, zaman zaman kaldıkları tozların içinde gözden yok oluvererek, dört bir yanı birbirine karışan çığlıklarının uğultusuyla inlete inlete ilerliyorlardı.</p>

  <p>Kendini orduların coşkun heyecanına kaptıran Napolyon, onlarla birlikte Dorogomilovskaya Kapısı’na kadar geldi, ama orada gene durdu ve atından inerek uzun bir süre Kazine Koleji’nin dik yan önünde bir aşağı bir yukarı dolaşarak temsilciler heyetini bekledi.</p>

  <h2>XX</h2>

  <p class="nonindent">Oysa o sırada Moskova boştu. Gerçi içinde daha insan vardı, halkın ellide biri hâlâ oradaydı; ama kent boştu. Tıpkı ana kraliçesi elden kaçırılmış ölmeye mahkûm bir arı kovanı gibi boştu...</p>

  <p>Ana kraliçesi kaçırılmış bir kovanda artık canlılık yoktur; ama yüzeyden bakan birine, böyle bir kovan başka kovanlar gibi hareket dolu görünür.</p>

  <p>Arılar, kraliçesiz kalmış bir kovanın çevresinde, öğle güneşinin sıcak ışınları altında, tıpkı başka hayat dolu kovanların çevresinde olduğu gibi uçuşur dururlar ve kovandan çevreye daha uzaklardan duyulan bir bal kokusu yayılır. Arılar aynı şekilde kovana da girip çıkarlar. Ama o kovanda artık bir hayat kalmadığını anlamak için ona dikkatle bakmak yeterlidir. Arılar hayat dolu öbür kovanlarda olduğundan başka türlü uçarlar, koku o koku değildir, kovandan çıkan ses de artık değişiktir ve arı yetiştireni şaşırtan bir sestir...</p>

  <p>Arıcının bozulmaya yüz tutmuş kovanın duvarlarına indirdiği vuruşlara, eskiden olduğu gibi, arıların hemen hep birlikte çıkardıkları sesin, binlerce arının vücutlarının arkasını tehdit edici bir tavırla derleyip toplayarak kanatlarını hızlı hızlı çarpmalarından meydana gelen o canlı, o havada dalgalanan uğultulu sesin yerine, boş kovanın çeşitli yerlerinden yankılar yaparak duyulan tek tek, ayrı ayrı vızıltılar karşılık verir. Kovanın ağzından artık eskisi gibi balın genzi yakan hoş kokusu ile balmumu kokusu yayılmaz. İçeriden kovanın dolu olduğunu belirten ılıklık da gelmez. Aksine bal kokusu bir boşluk ve kir kokusuna karışır. Kovanın ağzında artık vücutlarının arka kısmını kaldırarak savunma görevini yerine getirmek için kendilerini fedaya hazır ve içeridekilere tehlike işaretleri veren nöbetçiler yoktur. İçeriden artık hafif hafif, tekdüze sürüp giden ve fokurdamaya benzeyen titreyişli bir çalışmanın mırıltısı değil, birbirine uymayan, ayrı ayrı seslere bürünmüş bir karışıklığın uğultusu duyulur. Kovana çekine çekine, ürkek ürkek girip çıkanlar, uzun, kara vücutları bala bulanmış soyguncu arılardır; bunlar insanları sokmazlar, sadece tehlikeden kaçarlar.</p>

  <p>Eskiden içeriye yalnız bir şeyler taşıyan arılar girer, dışarıya uçanlar ise hiçbir şey taşımayanlar olurdu; şimdi ise içeriden bir şeyler taşıyan arılar çıkmaktadır. Arıcı alttaki bölmeyi çekerek kovanın alt bölümüne bakar. Eskiden yukarıdan kovanın ta dibine kadar birbirlerinin ayaklarına tutunarak sarkan ve sürekli bir vızıltı ile balmumu çıkararak kendilerini tamamen işlerine vermiş uslu, siyah tombul arılardan meydana gelmiş, salkımlar yerine, şimdi yer yer dağılmış, dalgın dalgın dolaşan, uykulu, kupkuru arılar vardır. Kovanın eskiden daima balmumu ile iyice yaptırılmış, arı kanatları ile tertemiz süpürülmüş olan dibinde pislikler, balmumu kırıntıları, ayaklarını cansız cansız kımıldatan yarı ölü ya da tamamen ölmüş ama vücutları kaldırılmamış arılar görünür.</p>

  <p>Arıcı kovanın üst bölmesini açıp kovanın üstüne bakar. Eskiden peteğin tüm aralıklarına yapışık yavruları ısıtan dizi dizi besleyici arıların yerine, ustaca örülmüş peteğin karışık kapısını görür. Ama petek eskisi gibi el değmemiş bir durumda değildir. Her şey ihmale uğramış ve pislik içindedir. Soyguncu siyah arılar. Hırsızlama, acele acele, başka arıların meydana getirdiği o yapı üzerinde oraya buraya sokulup dururlar. Kovanın kurumuş, kısa, ölgün ve ihtiyarlamış görünen arıları, hiç kimseye engel olmadan, isteksiz isteksiz, yaşadıklarının bile bilincini yitirmiş olarak ağır ağır dolaşıp dururlar.</p>

  <p>Erkek arılar, yaban arıları, kelebekler, uçarken kendilerini aptalca kovanın kenarlarına çarparlar. Ölü yavrularla ve balla dolu peteğin bölmeleri arasında ara sıra yer yer öfkeli bir vızıltı duyulur; kovanın bir yerinde, yaşlı arılar eski alışkanlıklarına ve geçmişten kalma anılarına uyup, kovanın içini temizleyerek güçlerini aşan bir çabayla bir dişi arıyı ya da yaban arısını oradan oraya taşır; ama bunu neden yaptıklarını bilmeden! Bir başka köşede ihtiyar iki arı, tembel tembel düşünür, vücutlarını temizlemeye çalışır ya da birbirlerini besler; öyleyken bunu dostça mı, yoksa düşmanca mı yaptıklarını bilmezler. Üçüncü bir yerde, yığınlarla arı, birbirini eze eze herhangi bir kurbanın üzerine atılır, onu döver ya da boğmaya çalışır; gücünü yitiren ya da öldürülen arı yukarıdan aşağı ağır ağır, hafif hafif bir tüy gibi dipteki ölü arı kümesinin üzerine iner.</p>

  <p>Arıcı, kovanın iç tarafını görmek için orta bölümün iki yan bölmesini açar. Eskiden kovanı silme dolduran kara yuvarlakların, sırt sırta oturmuş ve doğanın kendilerine verdiği o esrarengiz kutsal görevi, ana kraliçeyi besleme görevini yerine getiren binlerce arının yerine, yüzlerce uyuşuk, yarı ölü ya da uyuyakalmış arı kümesi görür. Hemen hepsi kendileri de bilmeden, beslemeye çalıştıkları kutsal varlığın eskiden bulunduğu yerde ölmüş kalmışlardır; oysa o kutsal varlık artık ortadan yok olmuştur. Bu arılardan bir küf ve ölüm kokusu yayılır. Aralarından ancak bazıları kımıldar, yukarı doğru yükselir, uyuşuk uyuşuk uçarak gidip düşmanlarının eline konar; ama artık onu sokarak kendilerini ölüme atmaya güçleri yetmez. Geri kalan ölü arılar ise tıpkı balık pulu gibi hafifçe aşağı doğru dökülür. Arıcı bölmeyi kapar, kapağını tebeşirle işaretler ve onu ilk fırsatta yerinden söküp ateşe tutar.</p>

  <p>İşte huzursuzluk içinde bulunan yorgun ve kaşları çatık Napolyon, Kamer Kollejskaya tabyalarının önünde, görünüşü kurtarmaktan başka bir şey olmasa da kendi düşüncesine göre zorunlu olan bir görgü kuralının yerine getirilmesini, ona bir temsilci heyetinin gönderilmesini beklerken Moskova böylesine boştu.</p>

  <p>Kentin çeşitli köşelerinde, eski alışkanlıklarını yerine getirerek, ne yaptıklarını bile bilmeden, anlamsız anlamsız oradan oraya dolaşan insanlar vardı.</p>

  <p>Gereken ihtiyatı göstererek Moskova’nın boş olduğunu kendisine haber verdiklerinde, Napolyon bunu bildirene kızgın kızgın bakmış, sonra arkasını dönerek uzun bir süre, bir aşağı bir yukarı dolaşmaya devam etmişti. Sonunda:</p>

  <p>– Bir fayton hazırlasınlar, emrini vermiş ve faytona binerek nöbetçi yaveriyle birlikte Moskova’nın önüne gitmişti.</p>

  <p>Kendi kendine, <i>“Moscou déserte. Quel événement invraisemblable! ”</i><a class="noteref" href="../Text/dipnot.xhtml#Footnote0225" id="Feedback0225">225</a> diye söylenmişti.</p>

  <p>Kente girmemişti, Dorogomilov Kapısı’ndaki yolcu hanının önünde inmişti.</p>

  <p>Le coup de théâtre av ait raté.<a class="noteref" href="../Text/dipnot.xhtml#Footnote0226" id="Feedback0226">226</a></p>

  <h2>XXI</h2>

  <p class="nonindent">Rus orduları gecenin saat ikisinden öğleden sonra saat ikiye dek Moskova’nın içinden geçmiş, yola koyulan son kentlilerle yaralıları da peşlerinden sürükleyerek gitmişlerdi.</p>

  <p>Orduların harekâtı sırasında en büyük itişme kakışma Taş Köprü, Moskova Nehri Köprüsü ve Yavuz Köprüsü üzerinde olmuştu.</p>

  <p>Ordular Kremlin Sarayı’nın çevresinde iki kola ayrılınca birçok er, duraklamayı ve sıkışmayı fırsat bilerek köprülerden geriye dönmüş, Aziz Vasilliy Kilisesi ile Borovitzkiye Kapısı önünden hiç ses çıkarmadan, sessiz sedasız geçip gerideki tepeye garip bir sezişle başkalarının mallarına ceza görmeden el koyabileceklerini tahmin ettikleri Kızıl Meydan’a doğru tırmanmışlardı. Kalabalık bir halk tıpkı onlar gibi, panayır varmışçasına Gostinni Dvor’un her yerini, her köşesini doldurmuştu. Ama ortada insanları bir şeyler satın almaları için kandıran, yapmacık tavırlı dükkâncıların yumuşak sesleri duyulmuyor, gezici satıcılar ve renk renk giysiler içinde dolaşan kalabalık kadın alıcılar görünmüyordu. Yalnız üniformalı ve kaputlu, ama tüfeksiz erlerin hiçbir şey söylemeden elleri boş olarak kalabalığa daldıkları ve dükkânların içinden bir şeyler taşıyarak çıktıkları göze çarpıyordu. Dükkân sahipleriyle tezgâhtarlar (sayıları pek azdı) şaşkınlığa uğramış gibi erlerin arasında dolaşıyor, dükkânlarını açıp kilitliyor ve kendi elleriyle erlerle birlikte mallarını bir yerlere taşıyorlardı. Gostinniy Dvor Meydanı’nda trampetçiler, “Toplan!” işareti veriyorlardı. Ama trampetlerin sesi eskisi gibi soyguncu erleri çağrıyı duyar duymaz bir araya koşup toplamaya zorlayacak yerde, aksine onları o seslerden elden geldiği kadar uzağa kaçmaya zorluyordu. Erlerin arasında, dükkânlarda ve yollarda gri renkte kaftanlar giymiş, saçları sıfır numara tıraş olmuş insanlar görünüyordu. Biri üniformasının üzerine bir atkı atmış, öbürü de sırtına kaputunu geçirmiş, kır renkte cılız bir ata binmiş iki subay, İlyinka’nın köşesinde durmuş konuşuyordu. Üçüncü bir subay atını dörtnala sürerek yanlarına yaklaştı:</p>

  <p>– General emretti, ne olursa olsun, şimdi herkes buradan kovulacak. Nedir bu yani? Nasıl olur böyle şey! Erlerin yarısı birlikleri bırakıp oraya buraya kaçışmışlar.</p>

  <p>Kaputlarının eteklerini toplamış olarak hiç belli etmeden kalabalığın arasına sokulup yanlarından geçmeye çalışan silahsız üç piyade erine:</p>

  <p>Öbür subay:</p>

  <p>– Haydi bakalım! Buyrun bunları bir araya toplayın bakalım! diye karşılık verdi. Hiç onları toplayabilir miyiz? İyisi mi son kalanlar da gitmesinler diye bir an önce yola koyulmalı. Benim bildiğim bu kadar.</p>

  <p>– Nasıl gidersin? Orada, köprünün üstünde bütün birlikler öyle bir sıkışmışlar ki bir adım bile ilerleyemiyorlar. Yoksa geri kalanlar da kaçmasınlar diye artçı birlikleri kordon altına mı almalı?</p>

  <p>Üst rütbeli subay:</p>

  <p>– Canım oraya gitsenize siz! Hepsini kovun oradan!</p>

  <p>Boynunda atkısı olan subay, atından inerek trampetçiye seslendi ve onunla birlikte kemerin altından geçti. Birkaç er, hep birlikte kaçıştılar. Yanakları ile burnunun yan tarafında sivilceler bulunan bir dükkân sahibi, besili yüzünde sakin bir anlam ve hiçbir şeyin kolay kolay sarsamayacağı aşırı bir güvenle elini kolunu sallayarak subaya yaklaştı.</p>

  <p>– Sayın komutanım, lütfedin, bizi koruyun! dedi. Biz öyle küçük şeylere bakacak insanlardan değiliz. Memnuniyetle veririz! Buyrun, şimdi çuha getiririm size. Sizin gibi soylu kişilere iki parça bile verebiliriz. Hem de canı gönülden! Çünkü biz halden anlayan insanlarız. Ama bu ne? Buna soygunculuk derler! Buyrun! Nöbetçi mi koydular nedir? Hiç değilse kilitlemeye vakit bıraksalardı...</p>

  <p>Subayın yanında birkaç dükkân sahibi toplanmıştı. Aralarından biri, zayıf, sert yüzlü bir adam:</p>

  <p>– Eh, boş boş konuşma! diye söylendi. Baş kesildikten sonra, saça ağlanmaz! Kim ne isterse alsın!</p>

  <p>Bunu söyledikten sonra çevik bir hareketle kolunu yana doğru açarak subaya doğru dönmüştü, ilk konuşan dükkân sahibi, öfkeli öfkeli:</p>

  <p>– Sana göre hava hoş İvan Sidoriç! diye söylendi. Siz buyrun sayın komutanım.</p>

  <p>Zayıf dükkâncı:</p>

  <p>– Bana göre hava hoşmuş! Lafa bak! diye bağırdı. Benim burada üç dükkânımda en az yüz bin rublelik mal var. Ordu gittikten sonra artık koruyabilir misin bunu? Ben milletimi tanımaz mıyım? “Tanrı’nın dediğini kul bozamaz!” dedi mi iş biter.</p>

  <p>İlk konuşan dükkâncı, eğilerek:</p>

  <p>– Buyrun, sayın komutanım, diyordu.</p>

  <p>Subay şaşkınlık içinde duruyor, yüzünden ne yapacağını bilemediği anlaşılıyordu. Birden:</p>

  <p>– Canım bana ne! diye bağırdı ve hızlı adımlarla dizi dizi dükkânın önünden ileriye doğru yürüdü.</p>

  <p>Açık dükkânlardan birinden dövüş ve küfür sesleri geliyordu. Subay oraya yaklaşınca dükkânın içinden itilerek dışarı çıkarılan gri kaftanlı, başı sıfır numara tıraş edilmiş bir adam fırladı, iki büklüm bir halde dükkâncıların ve subayın önünden hızla geçti. Subay dükkânda bulunan erlerin üzerine atıldı. Ama bu sırada Moskova Nehri Köprüsü önünde toplanmış müthiş kalabalıktan korkunç çığlıklar yükseldi, o zaman subay koşarak meydana gitti. Arkadaşına:</p>

  <p>– Ne var? Ne oluyor? diye soruyordu ama arkadaşı karşılık vermeden, atını dörtnala Aziz Vasiliy Kilisesi’nin önünden sürerek çığlıkların duyulduğu yöne doğru gitmişti.</p>

  <p>O subay da atına binerek arkadaşının arkasından gitti. Köprüye vardığı vakit yataklarından indirilmiş iki top, köprüden geçen piyade birlikleri, birkaç devrilmiş araba, yüzleri korkulu birkaç kişi ve kahkahalarla gülen erler gördü. Topların yanında, iki at koşulu bir araba duruyordu. Arabanın arkasında, arka tekerleklerinin gerisinde tasmalı dört tazı ürkek ürkek birbirine sokulmuş duruyordu. Arabanın üzeri tepelemesine eşya doluydu, en üstünde de tersine çevrilmiş bir çocuk iskemlesinin yanında, tiz bir sesle avazı çıktığı kadar bağıran bir köylü kadını oturuyordu. Subaylar arkadaşlarına, halkın neden bağırdığını; köylü kadının neden tiz bir sesle çığlıklar attığını anlattılar. Söylediklerine göre General Yermolov, arabayla gelirken yolunun üzerinde bu kalabalığa rastlayıp da, erlerin dükkânlara dağıldıklarını, kentlilerin de köprünün üzerine yığılıp yolu tıkadıklarını öğrenince, topların arabalardan indirilip güya köprü topa tutulacakmış gibi bir hareket yapılmasını emretmişti. Bunun üzerine halk, arabaları devirerek, birbirini eze eze, çılgınca çığlıklar ata ata, birbirini sıkıştıra sıkıştıra köprüyü boşaltmış, ordular ancak o zaman ilerleyebilmişlerdi.</p>

  <h2>XXII</h2>

  <p class="nonindent">Bu arada kent boştu. Sokaklarında, hemen hemen hiç kimse yoktu. Kapıların, dükkânların hepsi kilitliydi. Yer yer, meyhanelerin yanında tek tük bağırışlar ya da sarhoş ağzıyla söylenen şarkılar duyuluyordu. Povarskaya Caddesi tam bir sessizlik içine gömülmüştü ve bomboştu. Rostovların kocaman avlusunda, yerlerde hayvanların yediği samanın artıkları ile yola çıkmış olan konvoydan kalan pislikler vardı ve ortada bir tek insan görünmüyordu. Rostovlara ait tüm eşyanın kaldığı bu evde, büyük misafir odasında yalnız iki kişi vardı. Onlar da kapıcı İgnat ile Moskova’da dedesi Vasilyiç’le birlikte kalan Kazak delikanlısı Mişka idi.</p>

  <p>Mişka klavsenin kapağını açmış, tuşlara tek parmağı ile bastırarak bir şeyler çalmaya çalışıyordu. Kapıcı iki büyük aynanın karşısında elini beline koymuş, neşeyle gülümsüyordu. Delikanlı:</p>

  <p>– Bak ne güzel oluyor! Öğle değil mi, İgnat amca? diyerek birden tuşlara vurmaya başladı.</p>

  <p>İgnat, aynada kendini seyrediyor yüzündeki gülümseyişin gittikçe yayıldığını görerek buna hayret etmiş gibi:</p>

  <p>– Bak hele! diye karşılık veriyordu.</p>

  <p>Arkadan içeriye yavaşça girmiş olan Mavra Kuzminişna’nın sesi duyuldu:</p>

  <p>– Utanmazlar! Sizde utanmak diye bir şey yok vallahi! Şuna bak! Koca suratlı, nasıl da sırıtıyor. Dalga geçmekten başka bir şeye yaramazsınız! Daha orada her şey yerleşmedi! Vasiliyiç’in canı çıktı! Durun hele!</p>

  <p>İgnat, ince kemerini düzeltti; gülümsemeyi bırakarak uslu uslu gözlerini yere indirdi ve odadan çıkıp gitti.</p>

  <p>Çocuk:</p>

  <p>– Teyzeciğim ne olur, yavaşça çalacağım! dedi.</p>

  <p>Mavra Kuzminişna ona vuracakmış gibi elini kaldırarak:</p>

  <p>– Ben sana yavaşçayı gösteririm, kerata! Git semaveri yak! diye bağırdı.</p>

  <p>Sonra klavsenin tozunu aldı, kapağını kapadı ve derin derin içini çekerek misafir odasından çıkıp dış kapıyı kilitledi.</p>

  <p>Ama avluya çıkınca önce nereye gideceğini şaşırdı; evin yanındaki dairede Vasiliyiç’le çay içmeye mi gitmeliydi? Yoksa kilere gidip daha yerleştirilmemiş olan eşyaları mı yerleştirmeliydi?</p>

  <p>Sessiz sokakta hızlı adımlar duyuldu. Adımların sesleri avlunun küçük kapısı önünde durdu. Sürgü, onu açmak isteyen birinin eli altında şakırdayıp duruyordu.</p>

  <p>Mavra Kuzminişna avlunun kapısına yaklaştı:</p>

  <p>– Kimi istiyorsunuz?</p>

  <p>– Kontu, Kont İlya Andreviç Rostov’u, efendim.</p>

  <p>– İyi ama, siz kimsiniz?</p>

  <p>Beyefendi olduğu anlaşılan bir Rus’un kulağa hoş gelen kibar sesi duyuldu:</p>

  <p>– Ben bir subayım. Kontu görmem gerekiyor!</p>

  <p>Mavra Kuzminişna, avlunun kapısını açtı. O zaman avluya on sekiz yaşlarında yuvarlak yüzlü, tip bakımından Rostovlara benzeyen bir subay girdi.</p>

  <p>Mavra Kuzminişna yumuşak bir tavırla:</p>

  <p>– Gittiler evladım! Dün kilisede akşam duası okunurken yola çıktılar, dedi.</p>

  <p>İçeri girip girmemekte bir türlü karar veremeyen genç subay kapıda dururken “yazık” anlamında dilini şaplattı:</p>

  <p>– Ah, çok kötü oldu! dedi. Dün gelmeliydim... Ah o kadar kötü oldu ki!</p>

  <p>Bu arada Mavra Kuzminişna, genç adamın yüzünde ona yabancı gelmeyen çizgilerle, yırtık pırtık kaputunu, yol yürümekten eskimiş çizmelerini, üzüntüsünü paylaştığını belli eden bir yakınlık ve dikkatle inceliyordu.</p>

  <p>– Kontla neden görüşmeniz gerekiyordu? diye sordu.</p>

  <p>Subay, gitmek istiyormuş gibi avlunun kapısını tutarak üzüntüyle:</p>

  <p>– Eh, ne yapalım... Kader böyleymiş! dedi.</p>

  <p>Sonra gene kararsızlık içinde durakladı. Birden:</p>

  <p>– Bakın size söyleyeyim mi? dedi. Ben kontun akrabasıyım. Kendisi bana karşı daima iyi davranırdı. Yani anlıyor musunuz (cana yakın ve alaylı bir gülümseyişle yağmurluğunu, çizmelerini süzdü) giysilerim eskidi, elimde beş para kalmadı... Bu bakımdan konttan rica edecektim...</p>

  <p>Mavra Kuzminişna sözünü bitirmesine fırsat vermedi:</p>

  <p>– Bir dakikacık bekler misiniz evladım? Bir dakikacık.</p>

  <p>Sonra, subay elini kapıdan çeker çekmez arkasını döndü, ihtiyarlara özgü adımlarla ama acele ederek arka avluda bulunan kendi dairesine gitti.</p>

  <p>Mavra Kuzminişna kendi dairesine koşup dönünceye dek subay, başını eğip yırtılmış çizmelerine bakarak, dudaklarında hafif bir gülümsemeyle avluda dolaştı. “Amcamı evde bulamayışım kötü oldu. Ama ihtiyarcık ne de sevimli kadınmış! Nereye koştu acaba? Her neyse, şimdi herhalde Rogojskaya’ya yaklaşan alayıma yetişmek için acaba en kestirme yol hangisi?” diye düşünüyordu.</p>

  <p>Mavra Kuzminişna korkulu, aynı zamanda kararlı bir yüzle, elinde katlanmış, kareli bir mendille, köşeyi döndü. Subaya birkaç adım kala, mendili açtı, içinden beyaz bir yirmi beş rublelik çıkarıp onu aceleyle subaya verdi.</p>

  <p>– Eğer kont hazretleri evde olsalardı kendileri... Tabii... Bir akraba olarak... Ama... Belki... Şimdi...</p>

  <p>Birden utandı, ne söyleyeceğini bilemedi. Ama subay parayı reddetmedi. Onu acelesiz alarak Mavra Kuzminişna’ya teşekkür etti. Kadın hâlâ:</p>

  <p>– Eğer kont hazretleri evde olsalardı... diye özür diliyordu. Tanrı korusun sizi, evladım! Tanrı kurtarsın sizi! diyerek yerlere eğile eğile genç adamı uğurladı.</p>

  <p>Subay, kendi haliyle alay ediyormuş gibi gülümseyerek, başını sallaya sallaya Yavuz Köprüsü’nde bulunan alayına yetişmek için boş sokaklardan deli gibi koşarak uzaklaştı.</p>

  <p>Mavra Kuzminişna ise düşünceli bir tavırla başını sallaya sallaya ve o kim olduğu bilinmeyen subaya karşı içinde birden acıma duygusunun uyandığını hissederek, dolu dolu olmuş gözlerle avlunun kapalı kapısı önünde daha uzun bir süre durdu.</p>

  <h2>XXIII</h2>

  <p class="nonindent">Varvaka’da, alt katında meyhane bulunan, inşaatı bitirilmemiş evin önünde bağırışlar ve şarkı sesleri duyuluyordu. Çok büyük olmayan pis odada, masaların çevresindeki bankların üzerinde on kadar fabrika işçisi vardı. Hepsi de sarhoştu; terli terli, bulanık gözlerle, zorlana zorlana, ağızlarını bir karış açarak şarkı söylüyorlardı. Hepsinin tonu ayrı ayrıydı. Büyük bir çaba gösteriyorlardı, ama belli ki bunu şarkı söylemek istedikleri için değil, sadece sarhoş olduklarını ve eğlendiklerini ispatlamak için yapıyorlardı. Başlarında, uzun boylu, sarışın, sırtına temiz, lacivert mintan giymiş bir genç duruyordu. İnce, kısılmış ve durmadan hareket eden dudakları ile çatık kaşlarının altından bulanık bakan, hareketsiz gözleri öyle bakmasa o dar ama düzgün burnu ile yüzü güzel sayılabilirdi. Herhalde kendince hayalinden bir şeyler geçirerek şarkı söyleyenlerin başında duruyor, aşırı bir ciddilikle, dirseğine kadar sıvanmış beyaz kolunu arkadaşlarının başları üzerinde beceriksiz beceriksiz sallıyor, kirli elinin parmaklarını geriyordu. Mintanın kolu durmadan iniyor, genç adam, sanki damarları kabarık görünen beyaz kolunun ille çıplak görünmesi çok önemliymiş gibi, büyük bir dikkatle onu tekrar sıvıyordu. Şarkının ortasında, sofa ile kapının önünde bağrışmalar, dövüş sesleri ve vuruşlar duyuldu. Uzun boylu genç elini salladı, emredercesine:</p>

  <p>– Susun be! diye bağırdı. Kavga var, çocuklar!</p>

  <p>Sonra kolunu sıvaya sıvaya kapının önüne çıktı.</p>

  <p>Fabrika işçileri onu izlediler. O sabah meyhanede uzun boylu gencin idaresi altında içki içen bu işçiler, meyhaneciye fabrikadan deri getirmişlerdi. Bunun karşılığında kendilerine şarap verilmişti. Komşu demirhanelerden demirciler, orada eğlence olduğunu duyunca, meyhanenin soyulduğunu sanarak zorla içeri girmek istiyorlardı. Kapının önünde dövüş başlamıştı.</p>

  <p>Kapıda duran meyhaneci bir demirciyle dövüşüyordu. İçeriden fabrika işçileri çıktıkları sırada, demirci meyhanecinin elinden kurtularak yüzüstü sokağa düştü.</p>

  <p>Kapıdan içeri girmeye çalışan bir başka demirci meyhaneciyi göğüsledi.</p>

  <p>Kolunu sıvayan genç, daha yürürken, içeri girmeye çalışan demircinin yüzüne bir tokat indirerek deli gibi:</p>

  <p>– Çocuklar! Bizimkileri dövüyorlar! diye bağırdı.</p>

  <p>Bu sırada düşmüş olan demirci yerden kalkıp yaralı yüzünü tırnaklayarak kanını her yere bulaştırdı, ağlamaklı bir sesle:</p>

  <p>– İmdat! Öldürüyorlar! Adam öldürüyorlar! Yetişin kardeşler! diye bağırdı.</p>

  <p>Yandaki kapılardan çıkan bir kadın:</p>

  <p>– Aman yarabbi! Yok ettiler! Öldürüyorlar adamı! diye tiz bir sesle bağırmaya başladı.</p>

  <p>Kan içindeki demircinin çevresinde kalabalık toplandı. Biri meyhaneciye:</p>

  <p>– İnsanları soyup soğana çevirdiğin yetmedi mi? dedi. Şimdi de adam mı öldürüyorsun? Haydut!</p>

  <p>Kapıda duran uzun boylu genç, şimdi kiminle dövüşmek gerektiğini anlamak istiyormuş gibi, bulanık gözleri ile bir meyhaneciye, bir demircilere bakıyordu. Birden meyhaneciye:</p>

  <p>– Katil seni! diye bağırdı. Bağlayın şunu çocuklar.</p>

  <p>Meyhaneci, elini kolunu sallayarak üzerine atılanlardan kurtulup başından şapkayı çıkardı, yere fırlattı:</p>

  <p>– Beni bağlayacak adam, daha anasının karnından doğmadı! diye bağırdı.</p>

  <p>Meyhanecinin çevresini sarmış olan fabrika işçileri, bu olayın gizli, tehdit edici bir anlamı varmış gibi, kararsızlık içinde durakladılar.</p>

  <p>Meyhaneci şapkasını yerden aldı:</p>

  <p>– Ben kanun, düzen nedir, çok iyi bilirim! Gidip komisere şikâyet edeceğim! Ne sanıyorsunuz, gidemem mi? Kimsenin soygunculuk etmesini hoş görmezler! diye bağırdı.</p>

  <p>Meyhaneci ile uzun boylu genç, ikisi birden, birbirini izleyerek:</p>

  <p>– Gidelim be! Şuna bak! Gidelim! Şuna bak! diye tekrarlayarak yürüdüler.</p>

  <p>Üstü başı kan içinde olan demirci de yanlarındaydı. Fabrika işçileriyle oraya toplanan yabancılar konuşa konuşa, bağıra bağıra arkalarından gidiyorlardı.</p>

  <p>Moroseyka’nın köşesinde, eskiden kunduracının tabelasının bulunduğu, panjurları kapalı büyük evin karşısında, sırtlarında uzun gömleklerle, yırtık mintanlar bulunan, zayıf, çelimsiz yirmi kadar kunduracı dertli bir tavırla duruyordu.</p>

  <p>Kaşları çatık, seyrek zayıf bir kunduracı ustası:</p>

  <p>– Hakkımızı vermeleri gerekir! diyordu. Oysa o ne yaptı? Bizim kanımızı iliğimizi emdi, şimdi borcunu ödemiş sayıyor. Tüm hafta bizi oyaladı... Şimdi de çekip gitti.</p>

  <p>Bunları söylerken ustabaşı, kalabalığı ve üstü başı kan içindeki adamı görünce sustu. Tüm kunduracılar merak içinde, aceleyle kalabalığa katıldılar.</p>

  <p>– Nereye gidiyor bu halk acaba?</p>

  <p>– Nereye gidecek! Hükümete!</p>

  <p>– Bizimkiler gerçekten üstün gelmediler demek, öyle mi?</p>

  <p>– Ne sandın ya? Bak halk neler söylüyor.</p>

  <p>Sorularla cevaplar duyuluyordu. Meyhaneci, halkın heyecanından yararlanarak geride kalıp meyhanesine döndü.</p>

  <p>Uzun boylu genç, düşmanı olan meyhanecinin ortadan yok oluşunu fark etmeden, çıplak kolunu hâlâ sallaya sallaya konuşmaya devam ediyor, herkesin dikkatini çekiyordu. Halk, kendisini uğraştıran sorunların cevabını onda bulacağını sanarak ona sokuluyordu.</p>

  <p>Uzun boylu genç, belirsiz bir gülümseyişle:</p>

  <p>– Haydi bakalım, kanun düzen neymiş göstersin bakalım! Hükümet dediğinin görevi budur! Doğru söylemiyor muyum dindaşlarım? diyordu.</p>

  <p>– Peki ne sanıyor yani? Burada hükümet yok mu? Hükümet olmadan olur mu? O olmazsa soygunculuk ederler. Az mı meraklısı vardır?</p>

  <p>Halk arasında:</p>

  <p>– Boşuna ne konuşuyorsun? diye karşılık veriyorlardı. Hiç olur mu? Hiç Moskova’yı bırakırlar mı? Sana şaka söylemişlerdir! Sen de inandın! Ordunuz az mı? Düşman geldi mi öylece içeri bırakacaklar demek! Hükümetin işi bu!</p>

  <p>Uzun boylu genci göstererek:</p>

  <p>– Bak, halk ne diyor! diyorlardı.</p>

  <p>Kitay-Gorod’un duvarı dibinde bir başka topluluk, kaputu frize kumaştan yapılmış, elinde kâğıt tutan bir adamın çevresini almıştı. Halk arasında:</p>

  <p>– Günlük emir, günlük emir okunuyor! diye sesler duyuldu ve herkes kâğıdı okuyana doğru atıldı.</p>

  <p>Frize kaputlu adam 31 Ağustos’tan kalan afişi okuyordu. Halk çevresine toplanınca önce biraz şaşırır gibi oldu, ama kalabalığın arasında ona kadar sokulan uzun boyu gencin ısrarı üzerine, sesinde hafif bir titreyişle afişi okumaya başladı:</p>

  <p>“Yarın ekselansın, prens hazretlerinin yanına çıkacağım!” diye okuyordu (Uzun boylu genç zafer kazanmış gibi bir tavırla, kaşlarını çatıp gülümseyerek ‘Prens hazretlerinin yanına!’ diye tekrarladı). Prens hazretleriyle işlerin nasıl yürütüleceğini ve canavarları ortadan kaldırmada ordulara nasıl yardım edileceğini görüşeceğim, onların canına oku...”</p>

  <p>Afişi okuyan tellal, devam ederken durakladı. Uzun boylu genç, zafer kazanmış gibi:</p>

  <p>– Gördün mü? diye bağırdı. Analarını ağlatacak onların! Mahvedeceğiz! Bu davetsiz konukların kökünü kazıyacağız! Canlarını cehenneme göndereceğiz, öğle vakti geri döneceğim, o zaman işe sarılacağız, gerekeni yapacağız, yarım kalanları bitireceğiz, o haydutları buradan söküp atacağız!</p>

  <p>Adam, bu sözleri tam bir sessizlik içinde okumuştu. Uzun boylu genç, hüzünlü başını eğmişti. Belliydi ki hiç kimse bu son sözlerin anlamını kavramamıştı. Hatta belliydi ki özellikle “Yarın öğlende geleceğim,” sözleri okuyanı da dinleyenleri de fena halde üzmüştü. Halk ancak büyük, parlak sözleri anlayacak durumdaydı. Bunlar ise son derece basit ve gereksiz denecek kadar kolay anlaşılabilecek sözlerdi; bu sözleri aralarından herhangi biri de söyleyebilirdi. Böyle yüksek görevde bulunan bir kişi, böyle bir günlük emir vermiş olamazdı.</p>

  <p>Hepsi, üzüntülü bir sessizlik içinde duruyordu. Uzun boylu genç dudaklarını kımıldatıyor, olduğu yerde sallanıyordu. Birden kalabalığın arkasından:</p>

  <p>– Ona sormalı bu işi! Hah; zaten kendi geliyor! Haydi bakalım, cesaretin varsa sor bakalım! Ne gerekiyorsa... Ne yapılacaksa, o söyler... diye sesler duyuldu ve herkesin dikkati, iki süvari muhafızı ile birlikte gelen polis komiserinin meydana sapan arabası üzerine çevrildi.</p>

  <p>O sabah Kont Rostopçin’in emri üzerine mavnaları yakmak işini üzerine almış, bu görev sayesinde cebine büyük bir para indirmiş olan komiser, kendisine doğru ilerleyen kalabalığı görünce arabasına durmasını emretti. Tek tek, çekingen bir tavırla arabaya yaklaşanlara:</p>

  <p>– Bu ne kalabalık! diye bağırdı, cevap alamayınca da, Nedir bu kalabalık? Size soruyorum! diye tekrar etti.</p>

  <p>Frize kaputlu memur:</p>

  <p>– Şey, efendim, bu arkadaşlar... dedi. Bunlar, sayın şefim, kont hazretlerinin bildirisi üzerine, hayatlarını fedaya hazırdırlar; dilekleri hizmet etmektir, yoksa isyan filan yok, kont hazretlerinin bildirisinde açıklandığı gibi...</p>

  <p>Polis komiseri:</p>

  <p>– Kont bir yere gitmedi. Kendisi burada, sizin ne yapacağınız da size emirle bildirilecek, dedi.</p>

  <p>Arabacıya:</p>

  <p>– Haydi çek! dedi.</p>

  <p>Kalabalık durdu, uzaklaşan arabanın arkasından bakarak, hükümet adamının ne söylediğini işitmiş olanların çevresinde toplandı.</p>

  <p>Polis komiseri ise o sırada arkasına dönüp baktıktan sonra arabacısına bir şeyler söylemiş, arabacı daha hızlı sürmeye başlamıştı.</p>

  <p>Uzun boylu gencin bağırdığı duyuldu:</p>

  <p>– Aldattılar bizi, çocuklar! Bizi valinin kendisine götürsün!</p>

  <p>Başkaları da bağırdı.</p>

  <p>– Bırakmayın peşini, çocuklar! Hesap versin bize! Yakalayın onu!</p>

  <p>Halk arabanın peşinden koştu. Kalabalık, polis komiserinin arkasından, gürültü patırtı ile, konuşa konuşa Lubyanka’ya gidiyor ve kalabalıkta:</p>

  <p>– Peki şimdi ne olacak? Canım, dükkâncılar çekilip gitmişler. Madem öyle biz ne diye burada mahvoluyoruz? Biz köpek miyiz yani? sesleri daha sık duyuluyordu.</p>

  <h2>XXIV</h2>

  <p class="nonindent">1 Eylül akşamı, Kont Rastopçin, Kutuzov’la görüştükten sonra, savaş konseyine davet edilmediği ve başkentin savunmasına katılmak üzere yaptığı teklife hiç önem verilmediği için gücenmiş, gururu yaralanmıştı. Genel karargâhta kendisine açıkladıkları görüşe, yani başkent halkının huzur içinde, yurtseverlik duyguları içinde bulunmasının ikinci derecede önemli olması şöyle dursun, tamamen gereksiz hatta hiçbir değeri olmayan bir şey olduğu görüşüne şaşmış kalmıştı. Bütün bunlardan ötürü kırgın ve kendini hakarete uğramış hisseden Kont Rastopçin, Moskova’ya hayret içinde dönmüştü. Yemek yedikten sonra, soyunmadan kanepeye uzanmış ve saat birde Kutuzov’dan mektup getiren bir kurye tarafından uyandırılmıştı. Mektupta, “Ordular Moskova’nın arkasında bulunan Riyazan yoluna doğru geri çekildiklerine göre, acaba kont hazretleri birliklerinin kentin içinden geçirilmesi için polis memurları göndermek lütfunda bulunmazlar mı?” diye soruluyordu.</p>

  <p>Bu haber, Rastopçin için yeni bir şey değildi. Kutuzov’la Eğri Tepe’de bir gün önce yaptığı görüşme sırasında değil, daha Borodino Savaşı’ndan sonra, Moskova’ya gelen tüm generaller hep bir ağızdan bir savaş daha yapmanın imkânsız bir şey olduğunu söylediklerinde ve kontun izniyle her gece hükümete ait tüm beylik mallar kentten dışarı çıkarıldığında, kentlilerin de yarısı burasını terk edip gittiğinde anlamıştı ki Moskova düşmana bırakılacaktı. Ama bunu bilmesine rağmen, bunun ayrıca böyle Kutuzov’dan gelen bir emirle gece vakti, basit bir pusula ile, daha ilk derin uykusunu uyuduğu bir sırada uyandırılarak kendisine bildirilmesi onu şaşırtmış, sinirlendirmişti.</p>

  <p>Sonradan Kont Rastopçin o sıralardaki eylemlerini açıklarken o vakitler iki önemli amaç güttüğünü notlarında birkaç kez belirtmiştir. Bunlar da <i>maintenir la tranquillité á Moscou</i><a class="noteref" href="../Text/dipnot.xhtml#Footnote0227" id="Feedback0227">227</a> ile <i>et d’en faire partir les habitants</i>’dı.<a class="noteref" href="../Text/dipnot.xhtml#Footnote0228" id="Feedback0228">228</a> Bu ikili amaç kabul edilecek olursa Rastopçin’in tüm davranışları hatasız görünür. Moskova’daki kutsal eşyalar, silahlar, mermiler, barut ve ekmek stokları neden götürülmemiş ti? Neden binlerce kentli Moskova’nın terk edilmeyeceğine inandırılarak aldatılmış, bu yüzden her şeyini yitirmişti? Kont Rastopçin’in açıklamasına bakılırsa bunun nedeni başkentte sakinliği, huzuru korumaktı. Neden devlet kurumlarından yığınla gereksiz kâğıt ve Leppich’in balonuyla başka eşyalar götürülmüştü? Kont Rastopçin’in açıklamasında buna, “Kenti boş bırakmak için,” diye karşılık verilmektedir. Herhangi bir şeyin halkın huzurunu, sakinliğini bozduğu kabul edildi mi her çeşit eylem haklı görünür!</p>

  <p>Terörün en korkunç hareketleri, yalnız halkın huzurunu koruma nedenine dayandırılmıştır.</p>

  <p>Peki, Kont Rastopçin’in 1812’de Moskova’da halkın sakinliği bozulacak diye korkması neden ileri geliyordu? Kentte isyana bir eğilim bulunduğunu gösteren bir belirti mi vardı? Kentliler gidiyor, buna karşılık ordular geri çekilerek Moskova’yı dolduruyorlardı. Bunda halkı isyana sürükleyecek bir şey mi vardı?</p>

  <p>Düşmanın kente girişi sırasında yalnız Moskova’da değil, tüm Rusya’da bile isyana benzer hiçbir şey olmamıştı. Ve 12 Eylül günü Moskova’da on binden fazla insan vardı, oysa komutanın kendi emriyle garnizonun avlusunda toplanan kalabalıktan başka herhangi bir hareket olmamıştı. Şurası muhakkak ki eğer Borodino Savaşı’ndan sonra, Moskova’nın düşmana bırakılacağı artık açıkça belli olduktan sonra, daha doğrusu kaçınılmaz bir hal aldığı sırada, Rastopçin halka silah ve afiş dağıtarak onu heyecanlandıracak yerde, açıkça şehrin bırakılacağını bildirip tüm kutsal eşyaların, barutun, teçhizatın ve hâzinenin çıkarılması için gereken tedbirleri almış olsaydı daha da az karışıklık olacaktı.</p>

  <p>Havadan nem kapan, heyecanlı karaktere sahip olan ve daima devlet yönetiminin en yüksek basamaklarında bulunan Rastopçin, gerçi yurtsever bir adamdı, ama idare ettiğini sandığı halk konusunda en küçük bir bilgisi yoktu. Daha başlangıçta, düşmanın Smolensk’e girişinde, hayalinde kendi kendine halkın duygularını, Rusya’nın yüreğini yöneten bir insan rolüne girmişti. Yalnız Moskova’da oturan halkın tüm davranışlarını yönettiğini (ki her devlet adamına öyle görünür) sanmakla kalmıyordu, aynı zamanda ona öyle geliyordu ki halkın kendi çevresinde bile adi gördüğü, hele üst makamlardan duyduğu vakit hiç anlamadığı, o avam ağzıyla yazılmış afişleri ve bildirileriyle tüm milletin duygularını da yönetiyordu.</p>

  <p>Halkın duygularını yönetmek gibi güzel bir rol oynamak Rastopçin’in o kadar hoşuna gitmişti, ona o kadar alışmıştı ki bu rolü bırakmak ve hiçbir gösterişli ya da kahramanca harekette bulunmadan Moskova’yı bırakmak zorunluluğu onu gafil avlamıştı. Birden üzerinde durduğu yer ayağının altından kayıvermişti. Bu yüzden kesin olarak ne yapacağını bilemiyordu. Moskova’nın bırakılacağını bile bile son dakikaya kadar bunun böyle olacağına yürekten inanmamış ve bu amacı gerçekleştirecek hiçbir şey yapmamıştı. Kentliler onun isteklerine karşı gelerek Moskova’dan gidiyorlardı. Devlet kurumlarına gelince, bunlar da yalnız memurların ısrarları yüzünden kentten çıkarılmıştı. Kont, memurların bu konudaki dileklerini isteksiz olarak kabul etmek zorunda kalmıştı. Kendisi ise yalnız üzerine aldığı, ama hayalinde yaptığı rolü oynamakla meşguldü. Çoktandır kentlilerin Moskova’yı terk edeceklerini biliyordu, yalnız bu, hayali geniş olan insanların başına sık sık gelen, sadece düşünceye dayanan bir bilgiydi; meydana gelen bu yeni duruma tüm varlığı ve gücüyle henüz ayak uyduramamıştı.</p>

  <p>Tüm eylemleri, tüm çabaları ve enerjisi (bunların halk için ne derece yararlı olduğu ve onun üzerinde nasıl bir etki yaptığı apayrı bir sorundu) sadece, kendi içinde olan duyguları, yani Fransızlara karşı yurtseverce bir nefret ile kendine duyduğu güveni, kentlilere de aşılamaya yönelmişti.</p>

  <p>Ama olay gerçek tarihî çapına oturunca, artık Fransızlara karşı duyulan nefreti belirtmek için sözlerin hatta savaşın bile yetmediği, yalnız Moskova’nın bırakılışı konusunda bile o kendine olan güven duygusunun hiçbir işe yaramadığı ve tüm halk tek bir insan gibi varını yoğunu bırakarak sel gibi Moskova’nın dışına atılıp bu olumsuz eylemle milletin içindeki duygu olanca şiddetiyle meydana çıkınca, Rastopçin’in üzerine aldığı rol, birden tüm anlamını yitirdi. Kendisini birden yapayalnız, zayıf, gülünç hissediyor, artık sağlam bir zemine basmadığını anlıyordu.</p>

  <p>Uykusundan uyandırılıp da Kutuzov’un gönderdiği, o soğuk bir dille yazılmış emredici pusula kendisine verildiği vakit, hem suçlu olduğunu hissetti hem de öfkelendi. Ona teslim edilen ne varsa, devlete ait olup Moskova’dan çıkarılması gereken ne varsa hepsi kentte kalıyordu! Üstelik bunların hepsini götürmeye imkân da yoktu.</p>

  <p>Kendi kendine, ‘İyi ama bunun suçu kimde? Bu işi kim bu dereceye getirdi? Ben getirmedim ya. Benim her şeyim hazırdı! Ben Moskova’yı işte böyle avucumun içinde tutuyordum! Oysa onlar işi ne hale getirdiler! Alçaklar! Hainler!” diye düşünüyor, bu alçaklarla hainlerin kimler olduğunu açıkça, kesin olarak belirtemiyor, ama içinde bulunduğu bu gülünç, bu yakışık almaz durumdan ötürü bu hainlerden birine karşı nefret duymak zorunluluğunu hissediyordu.</p>

  <p>O gece, Kont Rastopçin, Moskova’nın her yönünden emir almak için kendisine gelenlere çeşit çeşit emirler verdi. Yakınları kontu hiçbir zaman bu kadar somurtkan ve sinirli görmemişlerdi.</p>

  <p>Bütün gece konta, “Ekselans, malikâne işleri dairesinden geldiler, müdür göndermiş, emirlerinizi bekliyorlar... Başpiskoposluktan, senatodan, üniversiteden, ıslah evinden geldiler... Piskoposluktan biri geldi... Ne yapmak gerektiğini soruyor... Yangın söndürme örgütü için ne emredersiniz? Cezaevinin müdürü geldi... Düşkünler yurdunun müdürü burada...” diye durmadan bildirdiler.</p>

  <p>Kont kendisine sorulan tüm sorulara artık emirlerinin gereksiz olduğunu, büyük bir çabayla yapmış olduğu hazırlıkların bilinmeyen biri tarafından bozulmuş olduğunu, şimdi artık olacak şeylerin tüm sorumluluğunun o kişiye yükleneceğini belirten kısa ve öfkeli cevaplar veriyordu. Malikâneler dairesinden emir bekleyenler, için “O aptala söyle, burada kalsın! O gereksiz kâğıtlara bekçilik etsin!” diyor, itfaiye için, “Ne diye saçma sapan şeyler soruyorsun? At varsa Vladimir’e gitsinler, Fransızlara bırakacak değiliz ya onları,” diye karşılık veriyordu.</p>

  <p>– Akıl hastanesinden geldiler, ekselans, emriniz nedir?</p>

  <p>– Emrim ne mi? Herkes çekip gitsin. Bu kadar işte... Delileri de kente salıversinler. Madem ordularımızı deliler idare ediyor, bunların serbest dolaşmasını Tanrı bile hoş görür.</p>

  <p>Zindanda zincire vurulmuş olanlar için soru sorulduğu vakit, kont öfkeyle cezaevi müdürüne:</p>

  <p>– Ne yapayım yani, sana konvoy için iki tabur mu vereyim? Elimde bir şey yokken? Bırak hepsini burada! İşte bu kadar! dedi.</p>

  <p>– Siyasi mahkûmlar da var ekselans; Meşkov, Vereşyagin...</p>

  <p>Rastopçin:</p>

  <p>– Veraşyagin mi? Onu daha asmadılar mı? diye bağırdı. Getirin onu bana!</p>

  <h2>XXV</h2>

  <p class="nonindent">Sabahleyin saat ona doğru, ordular Moskova’nın içinden geçmeye başlayınca artık konttan emir almak için hiç kimse gelmez oldu. Kentten çıkabilecek durumda olan herkes kendiliğinden çıkıp gidiyordu. Kalanlar da ne yapacaklarına kendiliklerinden karar veriyorlardı. Kont, Sokolnoki’ye gitmek için araba hazırlanmasını emretti. Sapsarı olmuş, kaşlarını çatmış, ellerini kenetlemiş olarak, hiç konuşmadan çalışma odasında oturuyordu.</p>

  <p>Her idareci sakin, fırtınasız zamanlarda idaresi altına verilen halkın, ancak kendi çabası sayesinde eylemde bulunduğunu sanır ve gösterdiği çabalarla yaptığı işlerin en önemli ödülü de işte vazgeçilmez, her bakımdan, herkes için gerekli bir insan olduğunu kavramasıdır. Tarih denizi sakin olduğu sürece küçücük kayığını halkın gemisine dayamış olan ve herhangi bir eylemde bulunan bir idarecinin, dayandığı geminin kendi çabasıyla yürüdüğünü sanması olağan bir şeydir. Ama bir fırtına koptu mu, deniz kabardı mı, gemi harekete geçti mi artık böyle bir yanılgıya imkân yoktur. Gemi, başka bir şeye bağlı olmayan kocaman gövdesiyle ilerler. Harekete geçen bu gemiyi durdurmak isteyen her güç etkisiz kalır ve onu idare eden kişi birden asıl enerji kaynağı olmaktan çıkar, sadece önemli olmayan, yararsız, güçsüz bir varlık oluverir.</p>

  <p>İşte Rastopçin bunu duyuyor, bu da onu öfkelendiriyordu.</p>

  <p>Kalabalık halkın durdurduğu polis müdürü, yaverle birlikte arabanın hazır olduğunu bildirmek için kontun yanına girmişti. Yaver de kendisi de sapsarıydı. Polis müdürü, Rastopçin’e görevini yerine getirmiş olduğunu söyledikten sonra, avluda kendisini görmek isteyen büyük bir kalabalığın bulunduğunu bildirdi.</p>

  <p>Rastopçin bir tek sözle olsun karşılık vermeden ayağa kalktı, hızlı adımlarla şık, aydınlık misafir odasına gitti, balkonun kapısına yaklaştı, tokmağını tutacak oldu, sonra vazgeçip kalabalığın daha iyi göründüğü pencereye doğru geçti. Uzun boylu bir genç, en önde duruyor, sert bir tavırla elini sallayarak bir şeyler söylüyordu. Yanı başında yüzü gözü kan içinde olan bir demirci, somurtkan bir tavırla duruyordu. Pencerenin öbür tarafından uğultu halinde sesler duyuluyordu.</p>

  <p>Rastopçin pencerenin önünde durarak:</p>

  <p>– Fayton hazır mı? diye sordu.</p>

  <p>– Hazır ekselans.</p>

  <p>Rastopçin tekrar balkon kapısına yaklaştı. Polis müdürüne:</p>

  <p>– Canım bunlar ne istiyorlar? diye sordu.</p>

  <p>– Söylediklerine göre, emriniz üzerine Fransızlarla çarpışmak için toplanmışlar, ekselans. İhanetten filan söz ediyorlardı. Ama öyle bir kaynaşıyorlar ki, ekselans, ellerinden güç bela kurtuldum. İzin verirseniz bir teklifim var ekselans...</p>

  <p>Rastopçin öfkeyle:</p>

  <p>– Lütfen gidin, fikirlerinize ihtiyacım yok, ne yapacağımı kendim bilirim! diye bağırdı.</p>

  <p>Balkonun kapısında duruyor, kalabalığa bakıyordu. “İşte Rusya’yı bu hale getirdiler! İşte beni bu duruma soktular!” diye düşünüyor, olanların tümünü sırtına yükleyebileceği bilinmeyen birine karşı içinde bastırılması imkânsız, müthiş bir öfke uyandığını hissediyordu.</p>

  <p>Çabuk alevlenen insanlarda sık sık görüldüğü gibi kin artık tüm varlığını sarmıştı. Ama hâlâ onu söndürebilecek birisini arıyordu. “<i>La voilà la populace, la lie du peuple,”</i><a class="noteref" href="../Text/dipnot.xhtml#Footnote0229" id="Feedback0229">229</a> diye düşünüyordu. Birden elini sallayan uzun boylu gence bakarak <i>“La plébe qu’ils ont soulevée par leur sottise. Il leur faut une victime,”</i><a class="noteref" href="../Text/dipnot.xhtml#Footnote0230" id="Feedback0230">230</a> diye aklına geldi. Böyle bir şeyin aklına gelmesinin asıl nedeni, böyle bir kurban bulmanın kendisi için gerekli olmasıydı; hırsını alabileceği birini bulmalıydı.</p>

  <p>Tekrar:</p>

  <p>– Fayton hazır mı? diye sordu.</p>

  <p>Yaver:</p>

  <p>– Hazır efendim. Vereşyagin için ne emredersiniz? Kendisi kapıda bekliyor.</p>

  <p>Rastopçin birden beklenmedik bir şey aklına gelmiş gibi şaşkınlıkla:</p>

  <p>– Ya! diye bağırdı.</p>

  <p>Sonra hızlı bir hareketle kapıyı açtı, kararlı adımlarla balkona çıktı. Konuşmalar birden sustu. Şapkalar, kasketler çıkarıldı, tüm gözler dışarı çıkmış olan konta doğru çevrildi. Kont hızlı hızlı konuşarak, yüksek sesle:</p>

  <p>– Merhaba çocuklar! dedi. Geldiğiniz için teşekkür ederim. Şimdi yanınıza ineceğim, ama daha önce bir haydudun hesabını görmeliyim. Ona ceza vermeliyiz. Moskova onun yüzünden mahvoldu! Bekleyin, geliyorum.</p>

  <p>Kont, bunu söyledikten sonra aynı şekilde çabucak içeri girip kapıyı sıkıca kapadı.</p>

  <p>Kalabalıkta sözlerini destekleyen memnun bir mırıltı dolaştı. “Demek tüm haydutların hesabını görecek! Bir de sen Fransızlar falan diyorsun... Göreceksin her şey nasıl düzelecek!” diye söylenen insanlar, sanki birbirlerini buna inanmamakla suçluyor, birbirlerini azarlıyorlardı.</p>

  <p>Birkaç dakika sonra ön kapıdan bir subay çıktı, bir şeyler söyledi, o zaman muhafız subayları hazırolda dimdik durdular. Kalabalık balkonun önünden çekilerek açık adımlarla kapıya çıkan Rastopçin, birini arıyormuş gibi çevresine bakındı:</p>

  <p>– Nerede? diye sordu ve bunu sorduğu anda bir evin köşesinden iki muhafız arasında çıkan, uzun, ince boyunlu, başının yarısı tıraş edilmiş, yarısı saç içinde bir genç göründü.</p>

  <p>Gencin sırtında bir zamanlar şık olduğu belli olan mavi, keçe kaplı, tüyleri dökülmüş, tilki kürkünden bir gocuk, ayağında da mahkûmların giydiği cinsten, uçları kirli ince çizmelere sokulmuş, eski püskü, kirli bir şalvar vardı. İnce, gücünü yitirmiş ayaklarına, kararsız yürüyüşünü aksatan prangalar ağırlık veriyordu.</p>

  <p>Rastopçin, gözlerini gocuğu tilki kürkünden yapılmış gençten ayırdı, kapının önündeki son basamağı işaret etti:</p>

  <p>– Buraya getirin onu!</p>

  <p>Genç adam, prangalarını şakırdatarak, ağır ağır gösterilen basamağa çıktı, gocuğunun boğazını sıkan yakasını parmağıyla tutarak gevşetti, uzun boynunu bir iki kez sağa sola çevirdi, sonra içini çekerek, kaderine boyun eğmiş bir tavırla hiçbir ağır iş görmediği belli olan ince ellerini karnının üzerinde kavuşturdu.</p>

  <p>Genç adam basamağın üzerine yerleşirken birkaç saniyelik bir sessizlik olmuştu. Yalnız hepsi bir noktaya toplanarak birbirini iten insanların arka sıralarında iç çekişler, iniltiler, itişmeler ve yer değiştiren ayakların sesleri duyuluyordu.</p>

  <p>Rastopçin, genç adamın gösterilen yere yerleşmesini beklerken kaşlarını çatarak eliyle yüzünü ovuşturuyordu. Etrafı çınlatan tiz bir sesle:</p>

  <p>– Çocuklar! diye bağırdı. Bu adam Vereşyagin’dir. Moskova’nın mahvolmasına yol açan alçak budur!</p>

  <p>Gocuğu tilki kürkünden yapılmış genç, kaderine boyun eğmiş bir tavırla, ellerini önünde kavuşturmuş, hafifçe eğilmiş olarak duruyordu. Başı tıraş edildiği için çirkin ve umutsuz görünen gencin yüzü yere doğru çevrilmişti. Kontun ilk sözlerini duyunca ona bir şey söylemek ya da hiç değilse onunla göz göze gelmek istiyormuş gibi ağır ağır başını kaldırdı, aşağıdan konta baktı. Ama Rastopçin ona bakmıyordu. Genç adamın birden uzun ince boynunda kulağının arkasına giden damar gerilmiş, morarmış, yüzü de kızarmıştı.</p>

  <p>Tüm gözler ona doğru çevrilmişti. Kalabalığa baktı ve karşısındaki insanların yüzlerindeki ifadeden cesaret bulmuş gibi, çekingen, üzgün bir tavırla gülümsedi, sonra başını gene eğerek basamağın üzerinde duruşunu düzeltti.</p>

  <p>Rastopçin hiç değişmeyen, madenî bir sesle:</p>

  <p>– Çarına ve vatanına ihanet etmiştir! Bonapart’ın tarafına geçmiştir. Aramızda yalnız o, Rusların adını kirletmiştir! Moskova da şimdi onun yüzünden mahvoluyor! diyordu.</p>

  <p>Gözlerini bir an için indirdi ve o sırada aşağıda, boynu eğik bir tavırla duran Vereşyagin’i gördü. Gözü ona ilişince kan beynine çıkmış gibi oldu. Elini kaldırdı, halka doğru dönerek bağırır gibi:</p>

  <p>– Artık cezasını siz verin! Onu size bırakıyorum! dedi.</p>

  <p>Halk susuyor, yalnız birbirini gittikçe daha çok sıkıştırıyordu. Birbirine yapışmış gibi durmak, bu her an patlamaya hazır, boğucu hava içinde soluk almak, kımıldamaya bile gücü yetmemek ve bilinmeyen, anlaşılmayan, korkunç bir olayı beklemek dayanılır şey değildi. Önde duran, karşılarında tüm olup bitenlerin tümünü gören insanların hepsi korkudan gözlerini de, ağızlarını da açmış, tüm güçleriyle sırtlarını gererek, arkadan itenleri tutmaya çalışıyorlardı.</p>

  <p>Rastopçin:</p>

  <p>– Gebertin şunu! Kahrolsun hain ve artık Rusların adını kirletmesin! diye bağırdı. Vur! Emrediyorum!</p>

  <p>Halk, Rastopçin’in sözlerini anlamadan, yalnız öfkeli sesindeki anlamı sezerek, iniltilerle biraz ilerledi, ama hemen sonra tekrar durakladı.</p>

  <p>Tekrar meydana gelen bir anlık sessizliğin ortasında Vereşyagin’in çekingen, ama aynı zamanda rol yapıyormuş hissini veren sesi duyuldu:</p>

  <p>– Kontum! Kontum... Bizden güçlü Tanrı var! diyerek başını kaldırdı ve o ince boynundaki kalın damar gene kanla doldu, kırmızı yüzü de bir anda sarardı.</p>

  <p>O daha söylemek istediğini bitirmeden Rastopçin birden tıpkı onun gibi sarararak:</p>

  <p>– Gebertin şunu! Emrediyorum! diye bağırdı.</p>

  <p>Subay, muhafız erlerine:</p>

  <p>– Kılıç çek! diye emir vererek kılıcını çekti.</p>

  <p>Kalabalığın arkalarından daha güçlü bir dalga geldi, ön sıralara dek ilerledi ve bir anda öndekileri yerlerinden söküp sürükleyerek ta kapının önündeki basamaklara yaklaştırdı. Uzun boylu genç taşlaşmış bir yüzle, elini kaldırmış olarak Vereşyagin’in yanında duruyordu.</p>

  <p>Subay, muhafız erlerine fısıldar gibi:</p>

  <p>– Vur! dedi ve erlerden biri, kin duyarak karmakarışık olmuş bir yüzle, kılıcının küt yanı ile Vereşyagin’in başına bir darbe indirdi.</p>

  <p>Vereşyagin, bunun kendisine neden yapıldığını anlamıyormuş gibi korkuyla arkasına bakarak şaşkınlıkla kısa bir çığlık attı:</p>

  <p>– Ah!</p>

  <p>Kalabalıkta da bir şaşkınlık ve korku iniltisi dolaştı. Birinin dertli dertli:</p>

  <p>– Aman yarabbi! diye bağırdığı duyuldu.</p>

  <p>Ama Vereşyagin, elinde olmayarak attığı bu şaşkın çığlıktan sonra duyduğu acıdan sızlanır gibi bağırdı ve işte bu bağırış onu mahvetti. Halka hâlâ engel olan o insani duyguların dayanılmaz derecede gerilmiş teli birden kopuverdi. Cinayete bir kez girişilmişti; artık işin sonunu getirmek zorunluydu. Şikâyet dolu iniltiyi, halkın tehdit eden, öfkeli kükremesi bastırdı. Fırtınanın son, yedinci dalgası nasıl gemileri parçalarsa kalabalığın arka sıralarında yükselen bu son karşı konulmaz dalga, ön sıralara dek geldi, onları devirdi ve her şeyi kapladı. İlk vuruşu indiren muhafız eri, vuruşunu tekrarlamak istiyordu. Vereşyagin, kollarını kendisine siper ederek, dehşet içinde, bağıra bağıra kendini halka doğru attı. Uzun boylu gence çarptı, o da elleriyle Vereşyagin’in ince boynunu kavradı ve vahşi bir çığlık atarak, onunla birlikte üzerlerine sel gibi gelen ve her şeyi parçalayan halkın ayakları dibine düştü.</p>

  <p>Kimi Vereşyagin’e, kimi uzun boylu gence vuruyor, onu parçalıyordu. Ezilen insanların çığlıkları da uzun boylu genci kurtarmaya çalışanların bağırışları da halkın içinde kin uyandırmaktan başka bir işe yaramıyordu. Muhafız erleri uzun bir süre, kan içinde kalan, dayaktan yarı ölü hale gelmiş fabrika işçisini kurtaramadılar. Ve bir kez başlanmış işi sona erdirmeye çalışan halkın kendini kaptırdığı o çılgınca aceleye rağmen, Vereşyagin’i döven, boğan, parçalayan insanlar onu uzun bir süre öldüremediler; kalabalık her yönden bastırıyor ve ne son vuruşu indirmeye ne de onu bırakmaya fırsat veriyordu.</p>

  <p>– Baltayla mı gebertmeli, ne yapmalı? Ezdiler hain herifi. Dinimizi ele verdi! Sağmış.. Herif yedi canlı.. Hak eden cezasını bulur. Dayaktan gebertin be! Hâlâ sağ mı yahu?</p>

  <p>Ancak kurban çırpınmayı bıraktığı, çığlıkların yerine de sürekli, hep aynı tonda duyulan bir hırıltı duyulmaya başlayınca herkes aceleyle geri çekildi ve yerde yatan, kan içindeki cesedin çevresinde itişe kakışa yer değiştirmeye başladı. Herkes yaklaşıyor, yapılmış olanlara bakıyor, dehşet ve şaşkınlık içinde söylene söylene geri çekiliyordu.</p>

  <p>Kalabalıkta:</p>

  <p>– Aman yarabbi! Millet canavar kesilmiş! Bundan sonra artık sağ kalabilir mi? sesleri duyuluyordu.</p>

  <p>Aynı insanlar, yüzü kana ve toza bulanmış, mosmor olmuş, uzun ince boynu vurulmuş cesede, canları açıyormuş gibi bir acıma duygusu içinde bakıyorlardı.</p>

  <p>– Gencecikmiş de... diyorlardı. Herhalde tüccar falandı... Amma da azgın millet olduk!.. Diyorlar ki suçlu olan bu değilmiş... O olmaz olur mu? Aman yarabbi! Öbürünü de dövmüşler, neredeyse ölecekmiş, öyle diyorlar...</p>

  <p>Ah şu milletimiz yok mu? Günahtan korkmayan... diyorlardı.</p>

  <p>Fazla çaba gösterme meraklısı polis memuru, kont hazretlerinin avlusunda bir cesedin bulunmasını yakışıksız sayarak muhafız erlerine, onu sokağa götürmelerini emretti. İki muhafız eri her yanı sakat edilmiş cesedi ayaklarından tutarak sürüklemeye başladılar. Kana bulanmış, toz içinde kalmış, saçları kesilmiş, kirli başı uzun boynunun ucunda sağa sola kıvrılarak toprakta sürükleniyordu. Halk cesetten geri çekilerek birbirine sokuluyordu.</p>

  <p>Vereşyagin’in yere düştüğü, halkın da vahşi bir kükreyişiyle onun başında toplanıp dalgalanmaya başladığı anda, Rastopçin birden sapsarı kesilmiş ve arabasının kendisini beklediği arka kapıya gidecek yerde, nereye, niçin gittiğini bilmeden, başını eğerek, hızlı adımlarla alt kattaki odalara giden koridordan ileriye doğru yürümüştü. Çenesinin sıtmaya tutulmuş gibi titremesini bir türlü durduramıyordu.</p>

  <p>Arkasından, korkulu, titrek bir sesle duyuldu:</p>

  <p>– Ekselans hazretleri, buraya efendim... Nereye gidiyorsunuz efendim? Buraya buyrun...</p>

  <p>Kont Rastopçin, karşılık verecek durumda değildi; bu yüzden söz dinleyerek döndü, kendisine söylenen yere gitti. Arka kapıda fayton duruyordu. Halkın uzaktan uzağa gelen uğultusu burada da duyuluyordu. Kont Rastopçin, aceleyle faytona binerek Sokolniki’ye, kentin dışındaki evine doğru sürmelerini emretti.</p>

  <p>Miyasnitskaya’ya çıkıp da artık halkın sesini duymadığı yere gelince pişmanlık duymaya başladı. Şimdi kendi memurlarının önünde açığa vurduğu heyecanı, korkuyu hoşnutsuzlukla hatırlıyordu. Fransızca olarak <i>“La populace est terrible, elle est hideuse!”</i><a class="noteref" href="../Text/dipnot.xhtml#Footnote0231" id="Feedback0231">231</a> diye düşünüyordu. <i>“Ils sont comme des loups qu’on ne peut apaiser qu’avec de la chair!”</i><a class="noteref" href="../Text/dipnot.xhtml#Footnote0232" id="Feedback0232">232</a></p>

  <p>Birden Vereşyagin’in sözleri aklına geldi:</p>

  <p>– Bizden güçlü Tanrı var!</p>

  <p>O zaman sırtında, hoş olmayan bir ürperme hissetti: <i>“J’avais d’autres devoirs,”</i><a class="noteref" href="../Text/dipnot.xhtml#Footnote0233" id="Feedback0233">233</a> diye düşündü. <i>“Il fallait apaiser le peuple. Bien d’autres victimes ont pèri et pèrissent pour le bien publique.”</i><a class="noteref" href="../Text/dipnot.xhtml#Footnote0234" id="Feedback0234">234</a></p>

  <p>Sonra kendi ailesi, kendi (yani onun idaresi altına verilen) başkentine ve kendi kendine karşı olan görevleri aklına geldi. Ama kendisi Fiyodor Vasilyiç Rastopçin değil (ona öyle geliyordu ki) Fiyodor Vasilyiç Rastopçin olarak kendini halkın uğruna feda eden bir kişiydi. Bir garnizon başkomutanı, bir devlet temsilcisi ve çarın tam yetkiyle görevlendirdiği biri olarak görüyordu kendini. “Eğer sadece Fiyodor Vasilyiç olsaydım <i>ma ligne de conduite aurait ètè tout autrement tracèe</i><a class="noteref" href="../Text/dipnot.xhtml#Footnote0235" id="Feedback0235">235</a> ama bir başkomutan olarak hayatımı ve haysiyetimi korumak zorundayım...”</p>

  <p>Faytonun yumuşak yaylarının meydana getirdiği sarsıntıyla artık kalabalığın o korkunç çığlıklarını duymayan Rastopçin’in sinirleri hafif hafif sakinleşmişti. Sinirleri sakinleşince de her zaman olduğu gibi, zihni kendi kendine, moral bakımından sakinleşmeyi sağlayan nedenleri de uydurdu.</p>

  <p>Rastopçin’i sakinleştiren düşünce, yeni bir şey değildi. Dünya kuruldu kurulalı, insanlar birbirini öldürmeye başlayalı bir tek kişi, kendi kendini bu düşünceyle sakinleştirmeden cinayet işlememiştir. Bu düşünce, “<i>le bien publique</i>”<a class="noteref" href="../Text/dipnot.xhtml#Footnote0236" id="Feedback0236">236</a> halkın iyiliği idi.</p>

  <p>Bir tutkuya kapılmamış olan bir insan için bu “halkın iyiliği” hiçbir zaman bilinen, kesin bir şey değildir; ama cinayet işleyen bir kişi, bunun neden ibaret olduğunun kesin olarak bilindiği kanısındadır. Rastopçin de işte bunu biliyordu.</p>

  <p>Düşüncelerinde, davranışı yüzünden kendini suçlamak şöyle dursun, bu <i>à propos</i>’dan<a class="noteref" href="../Text/dipnot.xhtml#Footnote0237" id="Feedback0237">237</a> böylesine yerinde yararlandığı, hem bir suçluyu cezalandırdığı hem de halkı sakinleştirdiğinden, bunları kendisinden hoşnut olmak için bir neden olarak görüyordu.</p>

  <p>“Vereşyagin yargılanmış, kendisine idam cezası verilmişti!” diye düşünüyordu (Oysa Vereşyagin’e senato sadece kürek cezası vermişti). “Bir vatan haini, milletine ihanet etmiş biriydi. Onu cezasız bırakamazdım. Sonra <i>je faisais d’une pierre deux coups!</i><a class="noteref" href="../Text/dipnot.xhtml#Footnote0238" id="Feedback0238">238</a> Hem halkı sakinleştirmek için bir kurban veriyor hem bir canavarı cezalandırmış oluyordum...”</p>

  <p>Kentin dışındaki evine gelip de oradaki işlerle meşgul olmaya başlayınca büsbütün sakinleşti.</p>

  <p>Yarım saat sonra, hızlı giden atların koşulduğu arabası ile Sokolniki Düzlüğü’nden geçiyor, artık olup bitenleri hatırlamıyor, yalnız bundan sonra olacakları kavramaya ve düşünmeye çalışıyordu. Şimdi Yavuz Köprüsü’nden geçiyordu, kendisine söylediklerine göre Kutuzov oradaydı. Kont Rastopçin, kendisini aldatmış olan Kutuzov’a söyleyeceği öfkeli ve sitem dolu sözleri hayalinden geçiriyordu. Başkentin bırakılmasından, Rusya’nın mahvoluşa sürüklenmesinden doğabilecek tüm felaketlerin sorumluluğunu yüklenmiş olduğunu o ihtiyar tilkiye hissettirecek (ki ona göre bunun sorumlusu oydu), o bunamış, o eski kafalı adama bunların hesabını ondan soracaklarını söyleyecekti. Bunları daha önceden tasarlayarak öfkeyle faytonda sağa sola dönüyor, kızgın kızgın çevresine bakınıyordu.</p>

  <p>Sokolniki Düzlüğü ıssızdı. Yalnız öbür ucunda, manastırla akıl hastanesi yanında, beyazlar giyinmiş, küme küme toplanmış insanlarla onlara benzeyen ama düzlüğe tek tek dağılıp ellerini kollarını sallaya sallaya, bağıra bağıra yürüyen kişiler göze çarpıyordu.</p>

  <p>Aralarından biri, Kont Rastopçin’in arabasının yolunu kesecek şekilde geliyordu. Kont Rastopçin’in kendisi de arabacısı da muhafızları da serbest bırakılan bu delilere, özellikle onlara doğru koşana dehşet ve merakla bakıyordu.</p>

  <p>Bu deli, uzun zayıf bacaklarının üzerinde sallana sallana, sırtındaki uzun gömleğin eteklerini uçura uçura, gözlerini Rastopçin’den indirmeden hızla üzerlerine doğru geliyor, konta boğuk bir sesle bir şeyler bağırıyor, durması için işaretler yapıyordu. Top top olmuş düzensiz sakalının bürüdüğü somurtkan, azametli yüzü zayıf ve sarıydı. Simsiyah, pırıl pırıl gözbebekleri, safran rengini andıran sarı göz aklarının aşağısına kaymış, sağa sola kayıp duruyordu. Tiz bir sesle durup durup:</p>

  <p>– Dur! Gitme! Ben emrediyorum, diye çığlıklar atıyor, soluğu tıkanarak duruyor, sonra onları etkileyen bir sesle, gene çeşitli hareketler yaparak bir şeyler bağırmaya devam ediyordu.</p>

  <p>Fayton atların var gücüyle ileri doğru fırladı. Ama Kont Rastopçin daha uzun bir süre, gittikçe yaklaşan o çılgın, umutsuzluk dolu çığlıkları işittiyse de daha çok o kürk gocuklu vatan haininin şaşkın, korkulu ve kan içindeki yüzü gözlerinin önünden hiç gitmiyordu.</p>

  <p>Yeni izlenimleri ne kadar taze olursa olsun, hissediyordu ki öbür anı yüreğinden silinmeyen bir iz bırakmıştı. Şimdi kesin olarak anlıyordu ki bu anının içinde açtığı kanlı yara, hiçbir zaman iyileşmeyecekti. Şimdi kendi sözlerini tekrar duyar gibi oluyordu:</p>

  <p>– Parçalayın şunu! Hesabını sizden soracağım!</p>

  <p>“Bu sözleri neden söyledim sanki? Ağzımdan kaçtı işte... Onları söylemeyebilirdim, o zaman hiçbir şey olmazdı...”</p>

  <p>İlk vuruşu indiren muhafız erinin ilk anda korkulu ama sonradan birden vahşileşen yüzü ile ona çekingen bir sitemle bakan o gocuğu tilki kürkünden yapılmış delikanlının bakışı gözlerinin önünde canlanıyordu.</p>

  <p>“İyi ama ben bunu kendim için yapmadım ki! Bunu böyle yapmam gerekiyordu. La plèbe, le traitre... Le bien publique!<a class="noteref" href="../Text/dipnot.xhtml#Footnote0239" id="Feedback0239">239</a>diye düşünüyordu.</p>



  <p class="extract">Yavuz Köprüsü’nde ordular hâlâ birbirlerini sıkıştırıyorlardı. Hava sıcaktı. Fayton büyük bir gürültüyle dörtnala kendisine yaklaştığı sırada, Kutuzov kaşlarını çatmış, somurtkan bir tavırla, köprünün yanındaki bankta oturuyor, kırbacıyla kumların üzerine bir şeyler çiziyordu.</p>

  <p>Sırtında general üniforması, başında tüylü bir şapka ile, öfkeden mi, korkudan mı bilinmez, gözleri hep hareket eden biri, Kutuzov’a yaklaştı, ona Fransızca bir şeyler söylemeye başladı. Bu, Kont Rastopçin’di. Kutuzov’a, artık orada Moskova diye, “başkent” diye bir şey kalmadığını, ayakta kalan tek şey ordu olduğu için oraya geldiğini söylüyordu.</p>

  <p>– Bana Moskova’yı savaşmadan düşmana bırakmayacağınızı söylemiş olsaydınız her şey başka türlü olurdu; tüm bunlar olmazdı!</p>

  <p>Kutuzov, Rastopçin’e bakıyor, sanki kendisine söylenen bu sözlerin anlamını kavramıyormuş gibi, o anda kendisiyle konuşanın yüzünde özelliği olan bir anlam bulabilmek için büyük bir çaba gösteriyordu. Rastopçin ne söyleyeceğini şaşırarak sustu, Kutuzov hafifçe başını salladı, sonra keskin bakışını Rastopçin’in yüzünden ayırmadan, yavaşça:</p>

  <p>– Evet, Moskova’yı savaş yapmadan teslim etmem! dedi.</p>

  <p>Kutuzov bu sözleri söylerken bambaşka bir şey mi düşünüyordu? Yoksa saçmaladığını bile bile mi söylemişti onları, kim bilir? Yalnız Rastopçin hiçbir karşılık vermeden aceleyle Kutuzov’un yanından uzaklaştı. Ve ne garip şeydir! Moskova’nın garnizon komutanı, o mağrur Kont Rastopçin, eline bir kırbaç aldı, köprüye yaklaşarak bağıra bağıra orada toplanmış olan akbabaları dağıtmaya başladı.</p>

  <h2>XXVI</h2>

  <p class="nonindent">Murat’nın orduları öğleden sonra saat dörtte Moskova’ya giriyorlardı. En önde, Würtembergli bir süvari birliği vardı, onun arkasından da kalabalık bir maiyetle Napoli Kralının kendisi geliyordu.</p>

  <p>Murat Arbat’ın ortasına yakın bir yerde, Sureti Görülen Aziz Nikolay Kilisesi’nin yanında durdu, öndeki birlikten kentin kalesi <i>le Kremlin</i>’in ne durumda olduğunu bildirecek haberi bekledi.</p>

  <p>Murat’nın çevresinde, Moskova’da hâlâ kalan insanlardan küçük bir kalabalık toplanmıştı. Herkes bu tüylerle süslenmiş, altınlar takınmış, uzun saçlı, garip adama çekingen bir tavırla şaşkın şaşkın bakıyordu.</p>

  <p>Alçak sesle söylenen sözler duyuluyordu:</p>

  <p>– Kimmiş ki bu? Çarları mıymış neymiş? Amma adam ha!..</p>

  <p>Tercüman atını grup halinde duran kalabalığa doğru sürdü. Kalabalıkta herkes birbirine:</p>

  <p>– Şapkanı çıkar be... Şapkanı çıkar! diye söylenmeye başladı.</p>

  <p>Tercüman, yaşlı bir kapıcıya doğru dönerek ona Kremlin’e daha çok yol olup olmadığını sordu. Kapıcı, kendisine yabancı ve Leh dilinin şivesini taşıyan adama şaşkınlıkla kulak veriyor, tercümanın konuştuğu dilin Rusça olduğunu anlamıyor, kendisine söylenenleri anlamadan başkalarının arkasına saklanıyordu.</p>

  <p>Murat tercümana yaklaştı, Rus ordularının nerede olduğunu sormasını emretti. Ruslardan biri kendisine sordukları soruyu anladı, o zaman tercümana birkaç ses birden karşılık verdi. Öncü birlikten gelen bir subay, atını Murat’ya doğru sürdü, rapor vererek, kalenin kapısının içeriden sürgülendiğini ve herhalde içeride tertibat alınmış olduğunu bildirdi.</p>

  <p>Murat:</p>

  <p>– Peki, diyerek maiyetindekilerden birine doğru döndü, dört hafif top çıkarıp kapıyı dövmelerini emretti.</p>

  <p>Murat’nın arkasından gelen konvoydan dörtnala topçu birlikleri çıktı ve Arbat Meydanı’nı geçmeye başladı. Vozvidjenka’nın öbür ucuna dek inen topçular orada durup meydanda safa girdiler. Birkaç Fransız subayı topçulara emir verip topları gerektiği şekilde dizdirerek uzun sahra dürbünüyle Kremlin’e bakıyordu.</p>

  <p>Kremlin’de akşam duasının çanları çalıyor, bu ses de Fransızları şaşırtıyordu. Sanıyorlardı ki bu silaha çağrıydı. Birkaç topçu eri Kutafyev Kapısı’na yaklaştı. Kapının önünde kerestelerle tomruktan yapılmış barikatlar vardı. Bir subay birliği ile birlikte kapıya doğru koşmaya başlar başlamaz barikat altından iki tüfek patladı. Topun başında duran general, subaya emir verdi, subay da erlerle birlikte geriye doğru koştu.</p>

  <p>Kapının öbür tarafından üç atış sesi daha duyuldu. Kurşunlardan biri, bir Fransız erinin bacağını sıyırdı. Barikatın öbür tarafından birkaç kişinin garip bir sesle bağırdıkları duyuldu. Fransız generalinin, subaylarının ve erlerinin yüzlerinde, aynı anda, sanki emir verilmiş gibi, o eski neşe ile huzur anlamının yerine çatışmalara, acılara göğüs germeye hazır olduklarını belirten, inatçı, gergin bir anlam belirmişti. Mareşallerinden en son erine kadar hepsi aynı ruh hali içindeydi. Onlar için burası yalnız Vozvidjenka, Mohovaya, Kutafia ya da Troyitza Kapısı değildi, sadece kanlı bir çarpışmanın yapılacağı bir savaş alanıydı. Herkes bu savaşa hazırlanmıştı. Kapının öbür tarafındaki bağrışmalar dinmişti. Toplar ileriye doğru sürülmüştü. Topçular tutuşan fitilleri üflediler. Subay:</p>

  <p>– Ateş! diye komut verdi ve birbiri ardından ıslıklı, madenî iki ses duyuldu.</p>

  <p>Kapı gene dumanla örtüldü. Barikatın arkasında artık hiçbir şey kımıldamıyordu, o zaman Fransız piyade erleri, subayları ile birlikte kapıya doğru yürüdüler. Kapıda üç yaralı ile dört ölü vardı. Kaftanlı iki adam, duvarların dibinden aşağıya, Zemyanka’ya doğru kaçıyordu. Subay kerestelerle cesetleri işaret ederek:</p>

  <p>– <i>Enlevez-moi ça!</i><a class="noteref" href="../Text/dipnot.xhtml#Footnote0240" id="Feedback0240">240</a> dedi.</p>

  <p>Fransızlar yaralılara son birer kurşun sıkarak cesetlerini aşağıya, parmaklığın öbür tarafına attılar.</p>

  <p>Bu insanların kim olduklarını kimse bilmiyordu. Onlar için sadece “<i>Enlevez-moi ça!</i>” denilmiş ve cesetleri kaldırılıp atılmış, sonradan da kokmasınlar diye götürülmüştü. Yalnız Thiers onları anarak birkaç güzel cümle karalamıştır: “<i>Ces misérables avaient envahi la citadelle sacrée, s’étaient emparés de fusils de l’arsenal, et tiraient (ces misérables!) sur les français, on en sabra quelques uns et on purgea le Kremlin de leur présence.</i>”<a class="noteref" href="../Text/dipnot.xhtml#Footnote0241" id="Feedback0241">241</a></p>

  <p>Murat’ya yolun temizlenmiş olduğu bildirildi. Fransızlar kapıdan içeri girip senato meydanında karargâh kurarak yerleşmeye başladılar. Erler senatonun penceresinden meydana iskemleler atıyor, ateşler yakıyorlardı.</p>

  <p>Başka birlikler Kremlin’den geçerek Maroseyko, Lubyanka ve Pokrovka’da yerleşiyorlardı. Bir üçüncü grup Vozvidjenka, Znamenka, Nikolskaya ve Tverskaya’da kendisine yer buluyordu. Fransızlar her yerde, ev sahiplerini bulamayınca geldikleri kentin evlerine yerleşir gibi dağılıyorlardı.</p>

  <p>Gerçi üstleri başları yırtık, aç, yorgun ve eski sayılarından üçte birini yitirmiş, Fransız erleri, Moskova’ya düzenli bir durumda girmişlerdi. Ama bu bitkin, aç ordu hâlâ dövüşebilecek, etrafa korku salabilecek bir orduydu. Birlikler ancak erler ev ev dağıldığı ana kadar, bir ordu bütünlüğünü korudu. Alaylardaki insanlar kimsenin bulunmadığı zengin evlere dağılmaya başladıktan sonra, ordu artık bir daha kendini toparlayamayacak şekilde dağıldı; geriye kalan, kente yerleşmiş insanlar ya da erler değildi, kendilerince değerli buldukları malları yüklenen bir “soyguncular” güruhuydu. Aradan beş hafta geçtikten sonra, aynı insanlar Moskova’dan çıkarken artık bir ordu teşkil etmiyorlardı. Sadece bir soyguncu kalabalığıydı. Her biri arabayla ya da elinde, kendisine çok gerekli ya da değerli görünen bir yığın eşya taşıyordu. Amaçları artık Moskova’ya girerken olduğu gibi fethetmek değildi. Sadece ele geçirileni yitirmemekti. Bir maymun, boynu dar bir testinin dibine elini daldırıp da bir avuç fındık alınca avucuna aldığını elden kaçırmamak için nasıl yumruğunu bir türlü açmazsa Fransızlar da Moskova’dan çıkarken aynı şekilde soyduklarını yanlarında götürmeden yapamıyorlardı, bu yüzden mahvolmaya mahkûmdular. Çaldıkları o eşyaları bırakmak onlara tıpkı maymuna bir avuç fındığı bırakmak gibi imkânsız görünüyordu. Herhangi bir Fransız alayının Moskova’nın rastgele bir mahallesine girişinden on dakika sonra, ortada ne bir er ne bir subay kalıyordu. Evlerin pencerelerinde, odadan odaya gülerek dolaşan kaputlu, potinli insanlar görünüyordu. Mahzenlerde, kilerlerde aynı tip insanlar yiyeceklerle uğraşıyorlardı. Avlularda gene onlara benzer tipler, ahırların, samanlıkların kapılarını açıyor ya da kilitlerini kırıyorlardı. Mutfaklarda ateş yakılıyor, kollar sıvanarak fırında bir şeyler pişiriliyor, yoğruluyor, kaynatılıyor ve kadınlarla çocuklar korkutuluyor, güldürülüyor ya da okşanıyorlardı. Dükkânlarda, evlerde, her yerde bu insanlar pek çoktu; ama artık ordu diye bir şey kalmamıştı.</p>

  <p>Aynı gün, Fransız komutanları tarafından, birliklerin kente dağılmalarını, kentte yaşayan insanlara karşı zor kullanmalarını ve soygunculuk etmelerini yasak etmek ve hemen o akşam genel bir yoklama yapmak için emir üzerine emir verilmişti. Ama alınan tüm tedbirlere rağmen eskiden orduyu meydana getiren insanlar zengin, her çeşit konforu olan, yiyeceği bol, boş kente dağılıyorlardı. Aç bir hayvan sürüsü, çıplak bir tarladan geçerken nasıl hep bir arada gider, ama mümbit bir otlağa rastlar rastlamaz karşı durulmaz, imkânsız bir hızla dağılırsa ordu da aynı şekilde karşı durulamayacak bir akışla zengin kente yayılıvermişti.</p>

  <p>Eskiden Moskova’da oturan kentliler yok olmuştu, koca kent, birlikleri tıpkı suyu emen bir kum gibi içine alıyor, erler önce girdikleri Kremlin’den yıldız biçiminde her yönde yol yol dağılıyorlardı. Süvari erleri, tüm malı mülkü ile bırakılmış bir tüccar evine girip de yalnız kendi atlarına yetecek kadar değil, daha fazla atı da alabilecek kadar geniş tavlalar buldukları halde, kendilerine daha güzel görünen bir başka evi işgal etmeye gidiyorlardı. Birçokları birkaç evi birden işgal ediyor, duvarlarına tebeşirlerle oranın kimin tarafından işgal edildiğini yazıyor, bu konuda başka birliklerle tartışıyor, hatta dövüşüyorlardı. Erler daha yerleşir yerleşmez kenti gezip görmek için sokağa koşuyor, her şeyin terk edilmiş olduğu söylentileri kulaklarına çalınınca değerli eşyaları bedavadan alabilecekleri yerlere akın ediyorlardı. Komutanlar erleri durdurmak istiyor, ama kendileri de ellerinde olmadan aynı eyleme sürükleniyorlardı. Araba pazarında fayton dolu satış yerleri olduğu gibi bırakılmıştı. Generaller oraya toplanmış, kendilerine kupa arabaları ile faytonlar seçiyorlardı. Kentte kalan insanlar kendilerini soygundan korumak umuduyla komutanları evlerine davet ediyorlardı. Zenginliğin, bolluğun sonu yoktu. Her yer, her şey doluydu; Fransızların işgal ettikleri yerin çevresinde daha el değmemiş, işgale uğramamış birçok yer vardı; Fransızlara öyle geliyordu ki bunlarda daha büyük hazineler vardı. Böylece Moskova onları gittikçe daha çok, daha çok içine almaya başlamıştı. Su kupkuru bir toprağa dökülünce nasıl toprağın derinliklerinde yok oluverirse aç bir ordu da zengin ve boş bir kente girince aynı şekilde yok olur. Her yer çamurlanmış, yangınlar patlak vermiş ve soygunculuk başlamıştı.</p>



  <p class="extract">Fransızlar Moskova yangınını <i>au patriotisme féroce de Rastoptchine</i>’den<a class="noteref" href="../Text/dipnot.xhtml#Footnote0242" id="Feedback0242">242</a> biliyorlardı, Ruslar ise bunu Fransızların canavarlığına veriyorlardı. Aslında ise Moskova yangınının bir ya da birkaç kişiye sorumluluk yükleyecek nedenleri yoktu ve olamazdı. Moskova öyle koşullar içine sokulmuştu ki sayısı yüz otuzu bulan kötü yangın tulumbasının bulunmasına rağmen, şehir gene de yanmaya mahkûmdu. Kentin içinde oturanlar çıkıp gittiği için, tıpkı üzerine sürekli kıvılcımlar yağan bir yığın yonga gibi yanması kaçınılmaz bir şeydi. Sahipleri evlerinde otururken kentte bir polis örgütü bulunduğu halde, yazın hemen hemen her gün yangınların çıktığı tahtadan yapılmış bir kentin içinde oturanlar gidip de onların yerine çubuk tüttüren, senato meydanında gene senatodan alınmış iskemlelerle çoban ateşleri yakan ve kendilerine günde iki kez karavana pişiren birlikler gelince yanmaması imkânsız bir şeydir. Barış zamanı ordular bilinen bir bölgede köy evlerine yerleşir yerleşmez hemen o bölgede yangınların sayıları artar. Böyle olunca, yabancı bir ordunun yerleştiği boş ahşap kentteki yangınların artması ihtimali ne oranda artabilir? Bu düşünülecek bir şeydir ve <i>la patriotisme féroce de Rastoptchine</i> ile Fransızların canavarlığının bunda hiç suçu yoktur.</p>

  <p>Moskova pipolardan, mutfaklardaki ocaklardan, çoban ateşlerinden, düşman erlerinin, yani evlerin sahibi olmadıkları halde orada oturanların tertipsizliğinden yandı. Belki kundaklamalar da olmuştur (Bu, oldukça şüphe götürür bir şeydir. Çünkü kenti yakmak için ortada hiçbir neden yoktu, aynı zamanda ne olursa olsun, meşakkkatli ve tehlikeli bir işti). Ama koca kentin yanması için bu bir neden olarak kabul edilemez, çünkü bu kundaklamalar olmasaydı gene aynı şey meydana gelecekti.</p>

  <p>Fransızlar için Rastopçin’i barbarlıkla suçlamak, Ruslar için de canavar Bonaporte’ı suçladıktan sonra kahramanlık meşalesini kendi milletlerinin eline tutuşturmak ne kadar gurur verici olursa olsun, olup bitenlerde yangına doğrudan doğruya yol açan bir neden bulmak mümkün değildir. Çünkü Moskova tıpkı sahiplerinin terk ettiği ve içlerine yabancıların girip kendilerine karavana pişirmesine izin verilen her köy, her fabrika, her ev gibi yanmaya mahkûmdu! Moskova içindekiler tarafından yakıldı. Bu doğrudur. Ama yanmasına yol açan, orada kalanlar değil, içinden çıkıp gidenlerdir. Düşman işgaline giren Moskova, Berlin gibi, Viyana gibi ve başka kentler gibi sağlam kalmadı; bunun tek nedeni, sakinlerinin Fransızlar’a izzet ikramda bulunup, kentin anahtarını teslim edecek yerde, içinden çıkıp gitmiş olmalarıydı.</p>

  <h2>XXVII</h2>

  <p class="nonindent">Moskova’da yıldız şeklinde yol yol dağılan Fransızların kentin içinde sızışı, 2 Eylül günü ancak akşama doğru Piyer’in oturduğu eve ulaştı.</p>

  <p>Piyer yalnızlık içinde ve hiç alışmadığı bir şekilde geçirdiği son iki günden sonra neredeyse deliliğe yakın bir ruh hali içindeydi. Tüm varlığını, bir türlü üzerinden atamadığı bir düşünce sarmıştı. Bu düşüncenin ne zaman ve nasıl varlığını sardığını bilmiyordu; kendini o kadar kaptırmıştı ki geçmişten hiçbir şey hatırlamıyor, şimdi olup bitenlerden de hiçbir şey anlamıyordu ve gördüğü, işittiği her şey ona rüya içinde oluyormuş gibi görünüyordu.</p>

  <p>Sadece varlığını kaptırdığı ve Arap saçına dönmüş hayat sorunlarından kurtulmak için evinden ayrılmıştı; o sıradaki ruh hali içinde bu sorunları çözecek gücü kendinde bulamıyordu, İyosif Alekseyeviç’in evine, kitaplarla kâğıtları dizmek bahanesiyle, aslında sadece günlük endişelerden kurtulmak için gitmişti, İyosif Alekseyeviç’in anısı zihninde canlanınca gittikçe içine gömüldüğünü hissettiği o endişe verici karışıklığa tümden aykırı, ölümsüz, sakin ve her şeyi yenen düşünceler alemine daldı. Sığınacak sakin bir yer arıyordu ve onu gerçekten İyosif Alekseyeviç’in çalışma odasında bulmuştu.</p>

  <p>Çalışma odasının ölü sessizliği içinde dirseklerini ölen üstadın tozlu masasına dayayıp oturunca hayalinde son günlerin, özellikle Borodino Savaşı’nın anıları, bir bir canlanmaya başladı. İçinden “onlar” dediği insanların ruhunda bıraktığı izlenimin gücü ve sadeliği yanında, kendi varlığının hiçliğini, yapmacıklığını nasıl hissettiğini hatırladı. Gerasim daldığı düşüncelerden onu ayırdığı zaman, aklına bir fikir geldi. Yapılan teklife göre, halkın Moskova’yı savunma hareketine katılacaktı. Hemen Gerasim’den bir kaftan ile bir tabanca bulmasını istedi. Ona, kendi adını gizleyerek İyosif Alekseyeviç’in evinde kalmak niyetinde olduğunu bildirmişti.</p>

  <p>Sonradan, hiçbir iş yapmadan yalnızlık içinde geçirdiği o ilk gün boyunca (Birkaç kez, dikkatini mason’un el yazmaları üzerinde toplamaya çalışmış ama, bunu bir türlü başaramamıştı.) daha önce de düşündüğü bir şey, kendi adı ile Bonapart’ın adı arasında büyücülükte geçerli bir bağ bulunduğu düşüncesi, birkaç kez aklına geldi. Ama “canavarın” egemenliğine son vermek görevinin kendisine, <i>l’Russe Besouhof</i>’a düştüğü düşüncesi, sadece zaman zaman insanın hayalinde hiçbir nedene dayanmadan ve hiçbir iz bırakmadan geçip giden bir düşünce olarak aklına geliyordu.</p>

  <p>Kaftanı satın alıp da (Piyer onu sadece Moskova’yı savunacak olan halka katılmak amacıyla almıştı) Rostovlara rastladığı ve Nataşa da ona, “Siz kalıyor musunuz? Ah ne kadar iyi!” dediği zaman, Moskova işgal edilse bile kentte kalıp kaderin kendisine verdiği görevi yerine getirmesinin gerçekten iyi bir şey olacağı bir an için zihninden geçmişti.</p>

  <p>Ertesi gün de kendisini esirgememek ve “onlardan” geri kalmamak düşüncesiyle halkın peşinden Üç Tepe karakoluna gitti. Ama eve dönüp de Moskova’yı savunmayacakları kanısına vardıktan sonra, eskiden kendisine yalnız olması mümkün olarak görünen şey, şimdi bir zorunluluk, kaçınılmaz bir görev olarak görünüyordu. Adını gizleyerek Moskova’da kalmalı, Napolyon’a rastlamalı ve onu öldürerek ya kendini yok etmeli ya da Piyer’in anlayışına göre tüm Avrupa’nın yalnız Napolyon’un sebep olduğu felaketlerine son vermeliydi!</p>

  <p>Piyer, 1809 yılında, Viyana’da bir Alman üniversite öğrencisinin Bonapart’a suikast girişimi hakkındaki tüm ayrıntılarını biliyordu, bu öğrencinin kurşuna dizildiğinden haberi vardı. Bu yüzden, niyetini gerçekleştirirken hayatını tehdit edecek olan tehlike, ona daha da büyük bir heyecan veriyordu.</p>

  <p>Piyer’i kaçınılmaz bir şekilde düşüncesini gerçekleştirmeye yönelten neden, aynı derecede güçlü ikili duyguydu. Bunlardan biri, bir fedakârlıkta bulunmak ve tüm halkın başına gelen felaketi kavrayarak acılarını paylaşmak ihtiyacıydı; ayın yirmi beşinde Mojaisk’e gidip savaşın en civcivli yerine sokulmuştu; şimdi de gene aynı duyguyla, alıştığı lüksle konforlu yaşantısına aykırı olarak sert divanın üzerinde soyunmadan yatıyor, Gerasim’le aynı yemekleri yiyordu. İkincisi, koşullara bağlı olmaya, insan eli ile yapılan ve insanların çoğuna dünyanın en büyük nimetleri gibi görünen her şeye karşı Ruslara özgü, tipik, belirsiz bir küçümseme duygusuydu. Piyer bu garip ama büyüleyici duyguyu ilk kez Sloboda Sarayı’nda duymuştu. O zaman, bir anda insanların bunca çaba ile kazandıkları ve korumaya çalıştıkları zenginliğin de iktidarın da hayatın da sözün kısası hepsinin herhangi bir değeri varsa bu değerin sadece hepsinden vazgeçmek zevki olduğunu hissetmişti.</p>

  <p>Piyer, o gün hep ilk kez Sloboda Sarayı’nda duyduğu bu hissin etkisi altındaydı; ama bu duygusunu tatmin yolunu ancak şimdi bulmuştu. Bunlar, o anda Piyer’in bu niyetine güç veren ve ondan vazgeçmesini engelleyen şeyler, o zamana dek bu uğurda yaptıklarıydı. Eğer tüm bunlardan sonra, herkes gibi o da Moskova’dan gitseydi evinden kaçması da kaftanı da, tabancası da Rostovlara kentte kalacağını söyleyerek yaptığı açıklama da bunların hepsi yalnız anlamını yitirmeyecek, aynı zamanda adi ve gülünç görünecekti (Oysa Piyer’e en çok dokunan buydu).</p>

  <p>Piyer’in sağlık durumu da her zaman olduğu gibi moral durumuna uygundu. Alışık olmadığı basit yiyecekler, o günlerde dadandığı votka, istediği şarapla puroları bulamayışı, değiştirmediği çamaşırı, yarı uykusuz, yataksız, kısa bir kanepenin üzerinde geçirdiği ilk gece... Tüm bunlar Piyer’de deliliğe yakın bir asabiyet yaratıyordu.</p>



  <p class="extract">Saat öğleden sonra ikiye yakındı. Fransızlar artık Moskova’ya girmişlerdi. Piyer bunu biliyordu, ama eyleme geçecek yerde, yalnız tasarladığı işi düşünüyor, ileride çıkabilecek ihtimallerin tüm ayrıntılarını zihninden geçiriyordu. Gerçi yalnız kaldığı zaman, kendisinin de Napolyon’un da ölümünü hayalinde kesin ve belirli olarak canlandıramıyordu, ama kendi mahvoluşunu ve göstereceği kahramanca cesareti, olağanüstü bir kesinlik, aynı zamanda hüzünlü bir zevkle zihninden geçiriyordu.</p>

  <p>“Evet, bir ben, bunu başarmalı ya da mahvolmalıyım!” diye düşünüyordu. “Evet, gideceğim... Sonra birden... Tabanca ile mi yoksa kılıçla mı? Her neyse, hepsi bir. Ona, ‘Seni cezalandıran benim elim değil, Tanrı’nın elidir!’ derim (böylece Napolyon’u öldürürken söyleyeceği sözleri bile aklından geçiriyordu). Eh, ne yapalım... Alın, cezalandırın beni!” diye yüzündeki hüzünlü ama sert bir anlamla başını eğerek kendi kendine söyleniyordu. Piyer, odanın ortasında durup kendi kendine söylenirken çalışma odasının kapısı açıldı ve eşikte, eskiden her zaman çekingen olan Makar Alekseyeviç’in tamamen değişmiş karaltısı göründü. Robdöşambrının düğmeleri çözüktü. Yüzü kızarmış, çirkinleşmişti. Belliydi ki sarhoştu. Piyer’i görünce ilk anda şaşırdı, ama yüzündeki hayreti fark edince hemen cesaretlendi, ince ayaklarının üzerinde sallana sallana odanın ortasına doğru yürüdü.</p>

  <p>Karşısındakine güvendiğini belirten kısık bir sesle:</p>

  <p>– Korktular! dedi. Ama ben teslim olmam diyorum! Ben diyorum... Öyle değil mi, beyefendi?</p>

  <p>Bir an düşündü, sonra gözleri masanın üzerindeki tabancaya ilişince beklenmedik bir davranışla onu kaptığı gibi koşarak koridora çıktı.</p>

  <p>Makar Alekseyeviç’in peşinden gelen Gerasim ile kapıcı, onu sofada durdurup elinden tabancayı almaya çalıştılar. Piyer, sofaya çıktı; bu yarı deli ihtiyara hem acıma hem de tiksinti ile bakıyordu. Makar Alekseyeviç çırpınıyor, yüzünü buruşturarak tabancayı elinden kaçırmamaya çalışıyor, kısık sesle, herhalde ona büyük bir etki yapıyormuş gibi gelen bir şeyler söylüyordu.</p>

  <p>– Silah başına! Alabanda! Dur, alamazsın! diye bağırıyordu.</p>

  <p>Gerasim:</p>

  <p>– Yeter! Rica ederim yeter! Lütfen! Rica ederim, bırakın şunu! Çok rica ederim beyefendi, diyor, dirseğinden tutarak Makar Alekseyeviç’i kapıya doğru döndürmeye çalışıyordu.</p>

  <p>Makar Alekseyeviç:</p>

  <p>– Sen kimsin? Bonapart! diye bağırıyordu.</p>

  <p>– Bu yaptığınız iyi şey değil, beyefendi. Lütfen odanıza gidin, siz dinlenin! Rica ederim, tabancayı verin!</p>

  <h2>XXVIII</h2>

  <p class="nonindent">Niyeti gerçekleşinceye dek, adını da Fransızca bildiğini de açıklamamaya karar vermiş olan Piyer, Fransızlar içeri girer girmez hemen ortadan yok olmayı düşünerek koridorun yarı açık kapısında duruyordu. Ama Fransızlar girdikten sonra hâlâ oradan uzaklaşmamıştı; yenemediği bir merak onu orada tutuyordu.</p>

  <p>Fransızlar iki kişiydi. Biri uzun boylu, yakışıklı bir subaydı; öbürü herhalde er ya da emir eriydi. Yerden bitme, zayıf, yanık benizli, yanakları çukurdu. Yüzünün donuk bir ifadesi vardı. Subay, bastonuna dayanarak, topallaya topallaya önden gidiyordu. Birkaç adım attıktan sonra, herhalde bu evin kendine göre olduğuna karar vermiş olacak ki durakladı, kapıda duran erlere doğru döndü ve komutan olduğunu belli eden gür bir sesle atları avluya getirmeleri için bağırdı. Bu işi böylece karara bağladıktan sonra, ani bir hareketle kolunu dirseği görününceye dek yukarı kaldırdı, bıyıklarını düzelterek elini şapkasına değdirdi. Gülümsedi çevresine bakına bakına, neşeyle:</p>

  <p>– <i>Bonjour la compagnie!</i><a class="noteref" href="../Text/dipnot.xhtml#Footnote0243" id="Feedback0243">243</a> dedi.</p>

  <p>Hiç kimse karşılık vermedi. Subay Gerasim’e doğru döndü:</p>

  <p>– <i>Vous êtes bourgeois?</i><a class="noteref" href="../Text/dipnot.xhtml#Footnote0244" id="Feedback0244">244</a></p>

  <p>Gerasim korkuyla subaya soru sorar gibi baktı. Subay, hoşgörü belirten, candan bir gülümseyişle kısa boylu adamı tepeden tırnağa süzüyordu.</p>

  <p>– <i>Quartire, quartire, logement,</i><a class="noteref" href="../Text/dipnot.xhtml#Footnote0245" id="Feedback0245">245</a> dedi. <i>Les français sont de bons enfants. Que diable! Voyons! Ne nous fâchons pas mon vieux,</i><a class="noteref" href="../Text/dipnot.xhtml#Footnote0246" id="Feedback0246">246</a> diye kekeledi ve korku içinde susan Gerasim’in omuzuna hafif hafif vurdu.</p>

  <p>– A ça! Dites donc, on ne parle pas français dans cette boutique?<a class="noteref" href="../Text/dipnot.xhtml#Footnote0247" id="Feedback0247">247</a> diye söylendi ve çevresine bakınırken Piyer’le göz göze geldi.</p>

  <p>Piyer kapının yanından uzaklaştı. Subay gene Gerasim’e doğru döndü, kendine evin odalarını gezdirmesini istiyordu.</p>

  <p>Gerasim:</p>

  <p>– Bey yok burada... Ben anlamaz... Benim sizin... diye sözlerini kasıtlı olarak tersine söyleyip onları daha kolay anlaşılır bir hale getirmeye çabalıyordu.</p>

  <p>Fransız subayı gülümseyerek Gerasim’e kendisinin de onu anlamadığını belirtmek için karşısında kollarını iki yana açtı, sonra topallaya topallaya Piyer’in durduğu kapıya doğru gitti. Piyer onunla karşılaşmamak için oradan uzaklaşmak istedi. Ama o anda, mutfağın açık kapısında, başını dışarı doğru çıkarmış, elinde tabanca tutan Makar Alekseyeviç’i gördü.</p>

  <p>Makar Alekseyeviç, delilere özgü bir kurnazlıkla Fransız’ı tepeden tırnağa süzdükten sonra, tabancayı kaldırıp ona nişan aldı.</p>

  <p>Sarhoş sarhoş parmağını tabancanın tetiğine basmaya çalışıyordu:</p>

  <p>– Alaborda! diye bağırdı.</p>

  <p>Fransız subayı, bağrışı duyunca arkasını döndü. Aynı anda, Piyer sarhoşun üzerine atıldı. Tabancayı tutan elini yakaladı, hemen yukarı doğru kaldırdı. Ama Makar Alekseyeviç sonunda parmağını tetiğin arkasına geçirmeyi başarmıştı. Kulakları sağır eden ve herkesi barut dumanı içinde bırakan bir patlama duyuldu. Fransız, sapsarı bir yüzle gerisin geriye kapıya doğru koştu.</p>

  <p>Fransızca bildiğini saklamak niyetinde olduğunu unutan Piyer, tabancayı zorla alıp fırlatarak subaya doğru koştu, onunla Fransızca konuşmaya başladı.</p>

  <p>– <i>Vous n’êtes pas blessé?</i><a class="noteref" href="../Text/dipnot.xhtml#Footnote0248" id="Feedback0248">248</a> dedi.</p>

  <p>Subay kendini yokladı:</p>

  <p>– <i>Je crois que non</i><a class="noteref" href="../Text/dipnot.xhtml#Footnote0249" id="Feedback0249">249</a> diye karşılık verdi. <i>Mais je l’ai manqué belle cette fois-ci,</i><a class="noteref" href="../Text/dipnot.xhtml#Footnote0250" id="Feedback0250">250</a> diye ekledi. Sonra duvardan dökülen sıvayı işaret ederek, <i>Quel est cet homme?</i><a class="noteref" href="../Text/dipnot.xhtml#Footnote0251" id="Feedback0251">251</a> diye sordu ve sert bir tavırla Piyer’e baktı.</p>

  <p>Piyer, oynamak istediği rolü büsbütün unutarak, aceleyle:</p>

  <p>– <i>Ah, je suis vraiment au désespoir de ce qui vient d’arriver,</i><a class="noteref" href="../Text/dipnot.xhtml#Footnote0252" id="Feedback0252">252</a> dedi. <i>C’est un fou, un malheureux qui ne savait pas ce qu’il faisait.</i><a class="noteref" href="../Text/dipnot.xhtml#Footnote0253" id="Feedback0253">253</a></p>

  <p>Subay, Makar Alekseyeviç’e yaklaşıp onu yakasından tuttu. Makar Alekseyeviç, dudaklarını sarkıtmış, uykuya dalmak üzereymiş gibi bir tavırla duvara yaslanmış, hafif hafif sallanıyordu.</p>

  <p>Fransız elini çekti:</p>

  <p>– <i>Brigand tu, me la payeras!</i><a class="noteref" href="../Text/dipnot.xhtml#Footnote0254" id="Feedback0254">254</a> dedi.</p>

  <p>Sonra sözünü yüzünde somurtkan, gururlu bir anlam ve gösterişli, enerjik bir hareketle tamamladı:</p>

  <p>– <i>Nous autres, nous sommes éléments après la victoire mais nous ne pardonnons pas aux traitres!</i><a class="noteref" href="../Text/dipnot.xhtml#Footnote0255" id="Feedback0255">255</a></p>

  <p>Piyer subaya Fransızca yalvarmaya devam ederek bu sarhoş, bu deli adamın kusuruna bakmamasını söylüyordu. Fransız susuyor, somurtkan tavrını değiştirmeden dinliyordu. Sonra birden gülümseyerek Piyer’e doğru döndü. Birkaç saniye ona baktı. Güzel yüzünde, dramatik, şefkatli bir anlam belirdi, elini uzattı:</p>

  <p>– <i>Vous m’avez sauvé la vie! Vous êtes français!</i><a class="noteref" href="../Text/dipnot.xhtml#Footnote0256" id="Feedback0256">256</a> dedi.</p>

  <p>Bir Fransız olarak bu sonucu çıkarmak kaçınılmaz bir şeydi. Büyük bir işi ancak bir Fransız başarabilirdi. Kendisinin yani M. Ramblalle’in, <i>capitaine du treizième léger</i>’nin<a class="noteref" href="../Text/dipnot.xhtml#Footnote0257" id="Feedback0257">257</a> hayatını kurtarmak ise kuşkusuz en büyük yararlıktı.</p>

  <p>Ama, subayın kendi kanısına dayanan bu sonucu çıkarmak ne kadar kaçınılmaz olursa olsun, Piyer onu hayal kırıklığına uğratmayı gerekli buldu, hemen:</p>

  <p>– <i>Je suis russe!</i><a class="noteref" href="../Text/dipnot.xhtml#Footnote0258" id="Feedback0258">258</a> dedi.</p>

  <p>Fransız parmağını yüzünün önünde sallayarak gülümsedi:</p>

  <p>– <i>Ti... Ti... Ti...</i><a class="noteref" href="../Text/dipnot.xhtml#Footnote0259" id="Feedback0259">259</a> dedi. <i>Tout à l’heure vous allez ma contez tout ça! Charmé de rencontrer un compatriote. Eh bien! Qu’allons nous faire de c’est homme?</i><a class="noteref" href="../Text/dipnot.xhtml#Footnote0260" id="Feedback0260">260</a></p>

  <p>Bunu Piyer’e, sanki kardeşiyle konuşuyormuş gibi söylemişti. Sanki Piyer, Fransız olmasa bile dünyada en üstün sayılan bu sıfat kendisine verildikten sonra artık bunu reddetmesi imkânsız biriymiş gibi bir tavırla konuşmuştu. Piyer subayın son sorusu üzerine Makar Alekseyeviç’in kim olduğunu anlatarak bu sarhoş, bu deli adamın dolu bir tabanca bulduğunu, onu elinden almaya vakit bulamadıklarını söyledi ve bu davranışından ötürü ceza vermemelerini rica etti.</p>

  <p>Fransız göğsünü şişirerek ve eliyle çarlara yakışır cömert davranışla:</p>

  <p>– <i>Vous m’avez sauvé la vie. Vous êtes français. Vous me demandez sa grâce? Je vous l’accord. Qu’on emmène cet homme,</i><a class="noteref" href="../Text/dipnot.xhtml#Footnote0261" id="Feedback0261">261</a> dedi.</p>

  <p>Hızlı hızlı, enerjik bir tavırla konuşarak hayatının kurtulması şerefine Fransızlığa terfi ettirdiği Piyer’in koluna girdi, onunla birlikte evin iç tarafına doğru yürüdü.</p>

  <p>Avludaki erler, tabanca sesi duyunca “Ne oldu?” diye sorarak ve suçluları cezalandırmaya hazır olduklarını belirten bir tavırla içeri girdiler; ama subay onları sert bir tavırla durdurdu:</p>

  <p>– <i>On vous demandera quand on aura besoin de vous!</i><a class="noteref" href="../Text/dipnot.xhtml#Footnote0262" id="Feedback0262">262</a> dedi.</p>

  <p>Erler dışarı çıktı. O sırada mutfağa girip çıkmış olan emir eri, subaya yaklaştı:</p>

  <p>– <i>Capitaine, ils ont de la soupe et du gigot de mouton dans la cuisine</i> dedi. <i>Faut-il vous l’apporter?</i><a class="noteref" href="../Text/dipnot.xhtml#Footnote0263" id="Feedback0263">263</a> Yüzbaşı:</p>

  <p>– <i>Oui, et le vin,</i><a class="noteref" href="../Text/dipnot.xhtml#Footnote0264" id="Feedback0264">264</a> dedi.</p>

  <h2>XXIX</h2>

  <p class="nonindent">Fransız subayı, Piyer’le birlikte evin iç tarafına girmişti. Piyer yüzbaşıyı Fransız olmadığına inandırmaya çalışmayı görev sayıyor, oradan gitmek istiyordu, ama Fransız bunun sözünü bile ettirmiyordu. O kadar saygılı, nazik ve candan bir tavrı vardı, hayatını kurtardığı için gerçekten öyle bir minnet duyuyordu ki Piyer ona ret cevabı vermek cesaretini kendinde bulamamış, girdikleri ilk odada, salonda, onunla karşı karşıya oturmuştu. Fransız olmadığını ısrarla ileri sürmesi üzerine, yüzbaşı, böyle gurur okşayıcı bir sıfatın nasıl reddedilebildiğine akıl erdiremiyormuş gibi omuzlarını silkmiş ve “Muhakkak Rus olduğunuzu belirtmek istiyorsanız varsın öyle olsun,” diyerek öyle olsa da hayatını kurtardığı için ömrünün sonuna dek minnettarlık duyacağını söylemişti.</p>

  <p>Bu adam eğer başkalarının duygularını biraz olsun anlayabilecek bir insan olsaydı Piyer’in o andaki hislerini tahmin edebilirdi. Piyer, belki de onu bırakıp gidecekti. Ama onun kendisiyle ilgisi olmayan her şeye karşı, Piyer’in aksine, tam bir kayıtsızlık göstermesi, aynı zamanda olup bitenleri heyecanlı bir merakla izlemesi tuhafına gitmişti.</p>

  <p>Fransız, Piyer’in kirli, ama ince kumaştan yapılmış gömleğine ve parmağındaki yüzüğe bakarak:</p>

  <p>– <i>Français ou prince russe incognito,</i><a class="noteref" href="../Text/dipnot.xhtml#Footnote0265" id="Feedback0265">265</a> dedi. <i>Je vous dois la vie et je vous offre mon amitié! Je ne vous dis que ça.</i><a class="noteref" href="../Text/dipnot.xhtml#Footnote0266" id="Feedback0266">266</a></p>

  <p>Bu seste, bu yüzün taşıdığı anlamda ve subayın davranışlarında o kadar candan bir ilgi, Fransızların anladıkları anlamda öyle bir soyluluk vardı ki Piyer onun gülümseyişine, elinde olmayarak gülümseyişle karşılık vererek uzatılan eli sıktı. Subay, kendinden memnun olduğunu belirten ve bıyıklarının altından görünen dudaklarını buruşturan, candan bir gülüşle:</p>

  <p>– <i>Capitane Ramballe du treizième léger, decoré pour l’affaire du Sept,</i><a class="noteref" href="../Text/dipnot.xhtml#Footnote0267" id="Feedback0267">267</a> diye kendini tanıttı. Voudrez-vous bien me dire à present à qui j’ai l’honneur de parler aussi agréablement au lieu de rester à l’ambulance avec la balle de ce fou dans le corps...<a class="noteref" href="../Text/dipnot.xhtml#Footnote0268" id="Feedback0268">268</a></p>

  <p>Piyer adını veremeyeceğini söyledi ve kızarak içinden kendisine bir ad uydurmaya çalışırken asıl adını neden söyleyemeyeceğini açıklamaya çalıştı. Ama Fransız hemen sözünü kesti:</p>

  <p>– <i>De grâce!</i> dedi. <i>Je comprends vos raisons, vous êtes officier... officier supérieur peut-être. Vous avez porté les armes contre nous. Ce n’est pas mon affaire. Je vous dois la vie. Cela me suffit. Je suis tout à vous. Vous êtes gentilhomme?</i><a class="noteref" href="../Text/dipnot.xhtml#Footnote0269" id="Feedback0269">269</a></p>

  <p>Bunu biraz değişik bir sesle sormuştu. Piyer “evet” anlamında başını eğdi.</p>

  <p>– <i>Votre nom de baptême s’il vous plaît? Je ne demande pas davantage. Monsieur Pierre dites vous... Parfait, c’est tout ce que je desire savoir.</i><a class="noteref" href="../Text/dipnot.xhtml#Footnote0270" id="Feedback0270">270</a></p>

  <p>Sofraya koyun kızartması, sahanda yumurta, semaver, votka, bir de Fransızların yanlarında getirdikleri ve Rus mahzeninden çıkarılmış şarap konunca Ramballe, Piyer’e yemeğe onur vermesini rica etmiş, kendisi karnı acıkmış bir insan gibi, lokmaları o sağlam dişleriyle çiğneye çiğneye, dilini şaplata şaplata, ikide bir, “<i>Excellent, exquis,</i>”<a class="noteref" href="../Text/dipnot.xhtml#Footnote0271" id="Feedback0271">271</a> diye diye bir an önce doymak ister gibi acele acele yemeye koyulmuştu. Yüzü kıpkırmızı olmuş, ter içinde kalmıştı. Piyer acıkmıştı, bu yüzden memnunlukla yemeğe katıldı. Emir eri Morel, sıcak suyla dolu bir kova getirdi, kırmızı şarabı da içine koydu.</p>

  <p>Ayrıca tadına bakmak için, mutfaktan aldığı bir şişe kvası da getirmişti. Fransızlar artık bunun ne olduğunu öğrenmiş, hatta ona bir de ad vermişlerdi. Kvasa “<i>limonade de cochons</i>” (domuz limonatası) diyorlardı ve Morel mutfakta bulduğu bu “domuz limonatasının” tadını övüp duruyordu. Ama yüzbaşının yanında Moskova’dan geçerken eline geçirdiği şarap bulunduğu için kvası Morel’e bıraktı, kendisi ise bordo şişesini aldı. Şişenin ağzını peçete ile sararak Piyer ile kendisine şarap doldurdu. Açlığının giderilmiş olması ve şarabın etkisi Fransız’ı daha da neşelendirmişti; yemek boyunca durmadan konuşuyordu:</p>

  <p>– <i>Oui, mon cher monsieur Pierre, je vous dois une fière chandelle de m’avoir sauvé... de cet enragé... J’en ai assez, voyez-vous, de balles dans le corps. En voilà une...</i><a class="noteref" href="../Text/dipnot.xhtml#Footnote0272" id="Feedback0272">272</a></p>

  <p>Belini gösterdi.</p>

  <p>– <i>À Wagram et deux de Smolensk.</i><a class="noteref" href="../Text/dipnot.xhtml#Footnote0273" id="Feedback0273">273</a></p>

  <p>Yüzündeki yara izi ile bacağını işaret etti:</p>

  <p>– <i>Et cette jambe comme vous voyez qui ne veut pas marcher. C’est la grande battaille du 7 à la Moscou que j’ai reçu ça. Sacré Dieu, c’était beau! Il fallait voir ça, c’etait un déluge de feu. Vous nous avez taillé une rude besogne; vous pouvez vous en vanter, nom d’un petit bonhomme. Et ma porole, malgré la toux que j’y ai gagné, je serais prêt à recommencer. Je plains ceux qui n’ont pas vu ça.</i><a class="noteref" href="../Text/dipnot.xhtml#Footnote0274" id="Feedback0274">274</a></p>

  <p>Piyer:</p>

  <p>– <i>J’y ai été,</i><a class="noteref" href="../Text/dipnot.xhtml#Footnote0275" id="Feedback0275">275</a> dedi.</p>

  <p>– <i>Bah! Vraiment? Eh bien, tant mieux,</i><a class="noteref" href="../Text/dipnot.xhtml#Footnote0276" id="Feedback0276">276</a> dedi. <i>Vous etes defiers ennemis tout de même. La grande redoute à été tenace, nom d’une pie. Et vous nous l’avez crânement fait payer. J’y suis allé trois fois, tel que vous me voyez. Trois fois nous étions sur les canons et trois fois nous a culbuté et comme des châteaux de cartes. Oh! C’était beau, monsieur Pierre. Vos granadiers ont été superbes, tonnerre de Dieux. Je les ai vu six fois de suite serrer les rangs et marcher comme à une revue.</i><a class="noteref" href="../Text/dipnot.xhtml#Footnote0277" id="Feedback0277">277</a></p>

  <p>Bir an sustu, sonra gülümseyerek devam etti:</p>

  <p>– <i>Les beaux hommes! Notre roi de Naples qui s’y connaît à crie, bravo! Ah! Ah! Soldat comme vous autres.</i><a class="noteref" href="../Text/dipnot.xhtml#Footnote0278" id="Feedback0278">278</a></p>

  <p>Göz kırptı:</p>

  <p>– <i>Tant mieux, tant mieux, monsieur Pierre. Terribles en batailles... Galants... avec les belles, voilà les français, monsieur Pierre n’est-ce pas?</i><a class="noteref" href="../Text/dipnot.xhtml#Footnote0279" id="Feedback0279">279</a></p>

  <p>Yüzbaşı o derece saf, candan, açık yürekli ve kendinden memnundu ki ona neşeyle bakan Piyer de az kalsın göz kırpacaktı. Belli ki “<i>galant</i>” sözü yüzbaşının aklına, Moskova’daki durumu getirmişti.</p>

  <p>– <i>À propos, dites donc, est-ce vrai que toutes les femmes ont quitté Moscou? Une drôle d’ideé! Qu’avient elleş à craindre?</i><a class="noteref" href="../Text/dipnot.xhtml#Footnote0280" id="Feedback0280">280</a></p>

  <p>Piyer:</p>

  <p>– <i>Est-ce que les dames françaises ne quitteraient pas Paris si les russes y entraient?</i><a class="noteref" href="../Text/dipnot.xhtml#Footnote0281" id="Feedback0281">281</a> diye sordu.</p>

  <p>Fransız, Piyer’in omuzuna vurarak kanlı canlı insanlara özgü bir neşeyle:</p>

  <p>– Ha! Ha! Ha! diye kahkahalarla güldü. <i>Ah! Elle est celle-là,</i> dedi. <i>Paris? Mais Paris.... Paris...</i><a class="noteref" href="../Text/dipnot.xhtml#Footnote0282" id="Feedback0282">282</a></p>

  <p>Piyer:</p>

  <p>– <i>Paris, c’est la capitale du monde...</i><a class="noteref" href="../Text/dipnot.xhtml#Footnote0283" id="Feedback0283">283</a> diye sözünü bitirdi.</p>

  <p>Yüzbaşı Piyer’in yüzüne baktı. Bir alışkanlığı vardı; konuşmasının ortasında birden duraklıyor, içi gülen, şefkatli gözlerini karşısındakine dikiyordu.</p>

  <p>– <i>Eh bien, si vous ne m’aviez pas dit que vous n’êtes pas parisien. Vous avez ce je ne sais quoi, ce...</i><a class="noteref" href="../Text/dipnot.xhtml#Footnote0284" id="Feedback0284">284</a></p>

  <p>Bu gurur okşayan sözü söyledikten sonra gene hiç konuşmadan, Piyer’in yüzüne baktı:</p>

  <p>Piyer:</p>

  <p>– <i>J’ai été à Paris, j’y ai passé des années,</i><a class="noteref" href="../Text/dipnot.xhtml#Footnote0285" id="Feedback0285">285</a> dedi.</p>

  <p>Fransız:</p>

  <p>– <i>Oh, ça se voit bien. Paris... Un homme qui ne connaît pas Paris est un sauvage. Un parisien ça se sent à deux lieux. Paris, c’est Talma, la Dusschenois, Potier, la Sorbonne, les boulevards...</i><a class="noteref" href="../Text/dipnot.xhtml#Footnote0286" id="Feedback0286">286</a> dedi.</p>

  <p>Sonra bu sözün öncekinden daha zayıf kaldığını fark ederek:</p>

  <p>– <i>Il n’y a qu’un Paris au monde. Vous avez été à Paris et vous êtes resté russe. Eh bien, je ne vous en estime pas moins!</i><a class="noteref" href="../Text/dipnot.xhtml#Footnote0287" id="Feedback0287">287</a></p>

  <p>Karanlık düşüncelerle baş başa geçirdiği günlerden sonra içtiği şarabın etkisiyle bu neşeli, açık yürekli adamla konuşmaktan elinde olmayarak zevk alıyordu.</p>

  <p>“Şimdi gideceğim, artık onunla bir tek söz bile etmeyeceğim!” diye aklından geçiriyordu.</p>

  <p>Bunu düşündüğü halde, hâlâ yerinde oturuyordu. Garip bir güçsüzlük duygusu, onu sanki oraya çakmıştı; gitmek istiyor, ama bir türlü kalkıp gidemiyordu.</p>

  <p>Yüzbaşı ise çok neşeli görünüyordu. Odada bir aşağı bir yukarı dolaştı. Gözleri pırıl pırıl parlıyor, bıyıkları da sanki aklından eğlenceli bir şey geçiyormuş gibi titreyip duruyordu. Birden:</p>

  <p>– <i>Charmant!</i> dedi. <i>Le colonel de ces Wurtembourgeois! C’est un allemand; mais brave garçon, s’il enfait. Mais allemand.</i><a class="noteref" href="../Text/dipnot.xhtml#Footnote0288" id="Feedback0288">288</a></p>

  <p>Piyer karşısına oturdu:</p>

  <p>– <i>À propos vous savez donc l’allemand, vous?</i><a class="noteref" href="../Text/dipnot.xhtml#Footnote0289" id="Feedback0289">289</a></p>

  <p>Piyer hiçbir şey söylemeden ona baktı.</p>

  <p>– <i>Comment dites-vous asile en allemand?</i><a class="noteref" href="../Text/dipnot.xhtml#Footnote0290" id="Feedback0290">290</a></p>

  <p>Piyer:</p>

  <p>– <i>Asile?</i><a class="noteref" href="../Text/dipnot.xhtml#Footnote0291" id="Feedback0291">291</a> diye tekrarladı. <i>Asile</i>’in Almancası <i>Unterkunft</i>’tur.</p>

  <p>Yüzbaşı inançsız bir tavırla:</p>

  <p>– Nasıl dediniz? diye sordu.</p>

  <p>– <i>Unterkunft</i>, diye tekrarladı.</p>

  <p>Yüzbaşı:</p>

  <p>– <i>Onterkoff...</i> dedi ve gülen gözlerle birkaç saniye Piyer’e baktı. Son sözünü:</p>

  <p>– <i>Les allemands sont de fières betes. N’est-ce pas, monsieur Piyer?</i><a class="noteref" href="../Text/dipnot.xhtml#Footnote0292" id="Feedback0292">292</a> diye bitirdi.</p>

  <p>Sonra:</p>

  <p>– <i>Eh bien, encore une bouteille de ce Bordeaux Moscovite, n’est-ce pas? Morel va nous échauffer, encore une petite bouteille,</i><a class="noteref" href="../Text/dipnot.xhtml#Footnote0293" id="Feedback0293">293</a> dedi ve neşeyle, Morel! diye seslendi.</p>

  <p>Morel şamdanları ve bir şişe de şarap getirdi. Yüzbaşı mumların ışığında Piyer’e baktı. Belli ki karşısındakinin yüzünde gördüğü üzgün anlam onu şaşırtmıştı. İçten gelen bir üzüntü ve derdini paylaşmak istediğini belirten bir tavırla Piyer’e yaklaştı, eğildi, koluna dokunarak:</p>

  <p>– Eh, bien, nous sommes triste? Aurai-je vous fait de la peine? Non, vrai, avez-vous quelque chose contre moi?<a class="noteref" href="../Text/dipnot.xhtml#Footnote0294" id="Feedback0294">294</a> diye tekrar tekrar sordu. Peut-être rapport à la situation?<a class="noteref" href="../Text/dipnot.xhtml#Footnote0295" id="Feedback0295">295</a></p>

  <p>Piyer hiçbir karşılık vermedi, ama Fransız’ın gözlerine yumuşak bir tavırla bakıyordu. Fransız’ın üzüntüsünü paylaşmak istediğini belirtmesi hoşuna gitmişti.</p>

  <p>Fransız göğsünü yumruklayarak:</p>

  <p>– <i>Parole d’honneur, sans parler de ce que je vous dois, j’ai de l’amitié pour vous. Puis-je faire quelque chose pour vous? Disposez de moi. C’est à la vie et à la mort. C’est la main sur le coeur que je vous le dis!</i><a class="noteref" href="../Text/dipnot.xhtml#Footnote0296" id="Feedback0296">296</a> diyordu.</p>

  <p>Piyer:</p>

  <p>– <i>Merci!</i> dedi.</p>

  <p>Yüzbaşı, Piyer’in yüzüne, tıpkı konutun Almancasını öğrendiği anda olduğu gibi dik dik baktı ve yüzü birden aydınlandı.</p>

  <p>İki kadeh şarap doldurarak neşeyle:</p>

  <p>– <i>Ah! Dans ce cas je bois à notre amitié,</i><a class="noteref" href="../Text/dipnot.xhtml#Footnote0297" id="Feedback0297">297</a> diye bağırdı.</p>

  <p>Piyer dolu kadehi alıp şarabı içti. Rambelle kendi kadehindekini içtikten sonra, Piyer’in elini tekrar sıktı, sonra hüzünlü, düşünceli bir tavırla dirseklerini masaya dayadı:</p>

  <p>– <i>Oui mon cher ami, voilà les caprices de la fortune!</i><a class="noteref" href="../Text/dipnot.xhtml#Footnote0298" id="Feedback0298">298</a> diye söze başladı. <i>Qui m’aurait dit que je serai soldat et capitaine de dragons au service de Bonapart, comme nous l’appelions jadis. Et cependant me voilà avec lui à Moscou.</i><a class="noteref" href="../Text/dipnot.xhtml#Footnote0299" id="Feedback0299">299</a></p>

  <p>Uzun bir hikâye anlatmaya hazırlanan bir insanın üzgün ve ölçülü sesiyle:</p>

  <p>– <i>Il faut vous dire, mon cher... que notre nom est l’un des plus anciens de la France...</i><a class="noteref" href="../Text/dipnot.xhtml#Footnote0300" id="Feedback0300">300</a> diye devam etti.</p>

  <p>Sonra Fransızlara özgü, derinlere inmeyen, saf bir açık yüreklilikle Piyer’e atalarını, çocukluğunu, delikanlılık ve erginlik çağını, tüm akrabalık, mal mülk ve aile bağlarım anlattı. Tabii “<i>ma pauvre mère</i>”<a class="noteref" href="../Text/dipnot.xhtml#Footnote0301" id="Feedback0301">301</a> bu hikâyede önemli rol oynuyordu.</p>

  <p>Heyecana kapılarak:</p>

  <p>– <i>Mais tout ça, n’est que la mise en scène de la vie, le fond l’est l’amour, l’amour! N’est-ce pas monsieur Pierre?</i> dedi. <i>Encore un verre?</i><a class="noteref" href="../Text/dipnot.xhtml#Footnote0302" id="Feedback0302">302</a></p>

  <p>Piyer gene içti ve kendisine üçüncü bir kadeh doldurdu.</p>

  <p>Yüzbaşı:</p>

  <p>– <i>Oh, les femmes! Les femmes!</i><a class="noteref" href="../Text/dipnot.xhtml#Footnote0303" id="Feedback0303">303</a> diyerek pırıltılı gözlerle Piyer’e bakarak sevgiden ve gönül maceralarından söz etmeye başladı.</p>

  <p>Bunların sayısı pek çoktu; subayın güvenli, güzel yüzüne ve kadınlardan söz ederken gösterdiği heyecana bakılırsa söylediklerine kolayca inanılabilirdi. Tüm gönül maceralarının, Fransızların özel bir güzellik buldukları ve sevginin şiir yönü saydıkları adice bir çapkınlık havası taşımasına rağmen, yüzbaşı, tüm hikâyelerini, aşkın tüm güzelliklerini yalnız kendisinin tatmış olduğuna öylesine kesin bir inançla ve kadınları o kadar çekici bir şekilde tanımlayarak anlatıyordu ki Piyer elinde olmayarak dinliyordu.</p>

  <p>Belli ki Fransız’ın bu kadar hoşlandığı <i>l’amour</i>, ne Piyer’in bir vakitler karısına duyduğu ve yüce bir yönü olmayan basit aşk ne de Nataşa’ya kendi kendine alevlendirdiği romantik aşktı (Ramballe bu her iki çeşit aşkı aynı derecede adi görüyordu, ona göre biri <i>l’amour des charretiers,</i><a class="noteref" href="../Text/dipnot.xhtml#Footnote0304" id="Feedback0304">304</a> öbürü de <i>l’amour! des nigauds</i><a class="noteref" href="../Text/dipnot.xhtml#Footnote0305" id="Feedback0305">305</a> idi). Onun yüce saydığı aşk kadına karşı yapmacık ilişkilerden ve olmadık garip gönül oyunlarından başka bir şey değildi; duyguya asıl güzelliğini veren de onlardı.</p>

  <p>Otuz beş yaşlarında sihirli güzelliği olan bir markize karşı duyduğu aşkın dokunaklı hikâyesi ile o kadınla aynı zamanda âşık olduğu harikulade güzel, tertemiz bir çocuğa, o büyüleyici markizin on yedi yaşındaki kızına karşı duyduğu aşkı işte böyle anlattı. Ana kız arasında, annenin kendisini feda etmesiyle hatta kendi âşığına kızı ile evlenmesini teklif etmesiyle sonuçlanan bu fedakârlık yarışı, artık geçmişe gömülen bir anı olduğu halde, hâlâ yüzbaşıya heyecan veriyordu. Sonra bir başka hikâye anlattı; bunda koca, âşık rolünü, kendisi (yani kadının sevgilisi) ise koca rolünü oynuyordu; bundan başka <i>souvenirs d’Allemagne</i>’dan<a class="noteref" href="../Text/dipnot.xhtml#Footnote0306" id="Feedback0306">306</a> birkaç bölüm anlattı; orada <i>asile</i>’lere <i>Unterkunft</i> deniliyordu ve orada <i>les maris mangent de la choux bouilli</i> ve <i>les jeunes filles sont trop blondes!</i><a class="noteref" href="../Text/dipnot.xhtml#Footnote0307" id="Feedback0307">307</a></p>

  <p>Sonunda sıra Polonya’da geçen ama hâlâ yüzbaşının hayalinde taze bir anı olarak yaşayan ve hızlı el hareketleriyle, yüzü ateş gibi yanarak anlattığı hikâyeye geldi; bu hikâyeye göre; kendisi bir Polonyalının hayatını kurtarmıştı (Zaten anlattığı tüm hikâyelerde, durmadan hayatını kurtardığı insanların sözü geçiyordu). Bunun üzerine Polonyalı o insanı baştan çıkaracak kadar güzel karısını (Bu kadın <i>parisienne de coeur</i>’dü.) ona teslim etmiş, kendisi de bu arada Fransız ordusunun hizmetine girmişti. Yüzbaşı mutluydu; o harikulade güzel Polonyalı kadın, onunla birlikte kaçmak istemişti; ama yüzbaşı vicdanının sesini dinleyerek kadını kocasına geri vermiş, bunu yaparken de <i>“Je vous ai sauvé le vie et je sauve votre honneur,”</i><a class="noteref" href="../Text/dipnot.xhtml#Footnote0308" id="Feedback0308">308</a> demişti. Bu sözü tekrarlayarak, bu dokunaklı anının etkisi altında varlığını saran gevşeklikten kurtulmak istiyormuş gibi gözlerini ovarak silkindi.</p>

  <p>Piyer gecenin geç saatlerinde içki içtiği vakitler sık sık olduğu gibi, yüzbaşı başından geçenleri anlatırken hem onun söylediklerine kulak veriyor hem de nedense birden hayalinde canlanan kendi anılarının akışını izliyordu. Bu aşk hikâyelerini dinlerken birden beklenmedik bir şekilde Nataşa’ya karşı duyduğu aşkı hatırlamıştı; bir taraftan onu Ramballe’in hikâyeleriyle karşılaştırıyordu.</p>

  <p>Görev duygusuyla sevginin çatışmasını anlatan hikâyeyi dinlerken sevdiği ile Şareva Kulesi’nin yanındaki son karşılaşmalarını hatırladı. O zaman bu karşılaşma onda büyük bir etki yapmamıştı, sonradan onu bir kez olsun hatırlamamıştı bile. Ama şimdi ona öyle geliyordu ki bu karşılaşmada çok önemli, şiirli bir anlam vardı.</p>

  <p>Şimdi onun, “Piyotr Kiriliç, buraya gelin, öğrendiğime göre!” dediğini işitir gibi oluyor, gözlerini, gülümseyişini, yol için giydiği başlığı, altından hafifçe dışarı çıkmış bir tutam saçı görür gibi oluyordu... O zaman tüm bunlar ona dokunaklı göründü.</p>

  <p>Yüzbaşı, o insanı baştan çıkartacak kadar güzel Polonyalı kadının hikâyesini bitirdikten sonra, Piyer’e doğru dönerek hayatında hiç böyle aşk uğruna fedakârlık hissi ile meşru bir kocaya karşı kıskançlık duyup duymadığını sordu.</p>

  <p>Piyer böyle bir soru karşısında kalınca başını kaldırdı ve o anda zihnini meşgul eden düşünceleri açıklamak zorunluluğunu duydu. Aşkı başka türlü anladığını belirtmeye çalıştı. Tüm ömrü boyunca bir tek kadını sevebileceğini, bu kadının hiçbir zaman kendisine ait olamayacağını bile bile onu sevdiğini söyledi.</p>

  <p>Yüzbaşı:</p>

  <p>– Hayret! dedi.</p>

  <p>Sonra Piyer, o kadını daha küçük yaştan sevmeye başladığını, ama o zamanlar onu düşünmeye cesaret bile edemediğini, çünkü o zamanlar onun daha çok küçük, kendisinin ise meşru olmayan bir evlat durumunda bulunduğunu açıkladı. Hem meşru olarak bir soyadı aldıktan hem de servete kavuştuktan sonra ise gene onu aklından geçirmek cesaretinde bulunmadığını anlattı; çünkü ona karşı aşırı bir sevgi duyuyor, onu dünyada her şeyden üstün, hele kendisinden çok üstün sayıyordu. Hikâyesinin burasına gelince yüzbaşıya, “Siz böyle bir şeyi anlayabiliyor musunuz?” diye sordu.</p>

  <p>Yüzbaşı eliyle bunu anlamasa bile hikâyesine devam etmesini rica ettiğini belirten bir hareket yaparak:</p>

  <p>– <i>L’amour platonique, les nuages...</i><a class="noteref" href="../Text/dipnot.xhtml#Footnote0309" id="Feedback0309">309</a> dedi.</p>

  <p>İçtiği şarap mı, içini dökmek ihtiyacı mı, bu adamın hiçbir zaman bu hikâyede rol alanları tanımayacağı düşüncesi mi? Kim bilir belki de bunların hepsi Piyer’in rahatça konuşmasına yol açmıştı. Ağzını yemek yiyormuş gibi hareket ettirerek ve nemli gözlerini uzaklarda bir noktaya dikilmiş gibi bir tavırla tüm hikâyelerini anlattı; evlenmesini de Nataşa’nın en iyi arkadaşlarına karşı duyduğu aşkı da ihanetini de onunla olan tüm basit ilişkileri de... Hepsini açıkladı. Ramballe’in soruları üzerine, başlangıçta sakladığı şeyleri de... Sosyetedeki durumunu da hatta adını da açıklamıştı.</p>

  <p>Piyer’in anlattıklarından yüzbaşıyı en çok şaşırtan şey, onun çok zengin olması, Moskova’da iki tane sarayının bulunması, buna karşın her şeyi bırakarak Moskova’dan kaçmayıp adını ve sosyal durumunu gizleyerek kentte kalmasıydı.</p>

  <p>Birlikte sokağa çıktıkları vakit artık çok geçti. Hava ılık, gece aydınlıktı. Evin solunda Moskova’da, Petrovka’da patlak veren ilk yangının gün doğuşunu andıran ışıkları görünüyordu. Sağda ta yükseklerde incecik bir hilal, hilalin tam karşısında Piyer’in içinden kendisine aşkta uğur getireceğini sandığı bir kuyruklu yıldız görünüyordu. Kapıda Gerasim, aşçı kadın ve iki Fransız duruyorlardı. Gülüştükleri ve birbirlerinin dillerinden anlamadıkları halde konuştukları duyuluyordu. Onlar da kentte gün doğuyormuş gibi görünen ışıklara bakıyorlardı.</p>

  <p>Kocaman kentte, uzaklarda görünen bu pek büyük olmayan yangın insana korku vermiyordu.</p>

  <p>Piyer, ta uçsuz bucaksız yıldızlı göklere, hilale, kuyruklu yıldıza, gün doğuyormuş gibi görünen ışıklara bakarak içinde sevinçli bir heyecan, bir duygulanma hissediyordu. “Her şey ne kadar güzel! Bundan fazlasını neden istemeli?” diye düşündü. Birden niyetinin ne olduğu aklına geldi. O zaman başının döndüğünü hissederek fenalık geçirdi. O kadar ki düşmemek için bir bahçe duvarına yaslandı.</p>

  <p>Sonra arkadaşı ile vedalaşmadan, sallana sallana, önünde durduğu büyük kapıdan içeri girdi, odasına dönüp divanın üzerinde uzandı ve hemen uykuya daldı.</p>

  <h2>XXX</h2>

  <p class="nonindent">2 Eylül gecesi Moskova’da patlak veren ilk yangının gün doğuşunu andıran ışıklarını, ayrı ayrı yollardan kaçan kentlilerle geri çekilen birlikler aynı duygular içinde seyrediyorlardı.</p>

  <p>Rostovların konvoyu, o gece Mitişi’de, Moskova’dan yirmi verst ilerideydi. 1 Eylül günü, yola o kadar geç çıkmışlardı ve yol arabalarla, ordu birlikleriyle o kadar tıkalıydı, evde sık sık adam gönderip aldırmak zorunda kaldıkları o kadar çok eşya unutulmuştu ki Rostovlar o gece Moskova’dan beş verst mesafede konaklamaya karar vermişlerdi. Ertesi sabah geç vakit yola koyulmuşlar ve gene o kadar çok duraklama olmuştu ki ancak Mitişi’ye kadar gelebilmişlerdi. Saat onda Rostovlar ve onlarla birlikte giden yaralıların hepsi büyük köyün evlerine, avlularına yerleşmişlerdi. Rostovların uşakları ile yaralıların emir erleri, efendilerini yerleştirmiş, akşam yemeklerini yemiş, atlara yem vermiş, kapının önüne çıkmışlardı.</p>

  <p>Komşu köy evinde Rayevski’nin eli kırılmış olan yaralı yaveri yatıyordu. Hissettiği müthiş ağrı yüzünden hiç durmadan acı acı inliyor ve iniltiler, o sonbahar gecesinin karanlığı içinde insana korkunç geliyordu. Bu yaver ilk gece, Rostovların konakladıkları avluda yatmıştı. Kontes, bu iniltiler yüzünden sabaha dek gözünü kırpmadığını söylüyordu. Bu yüzden Mitişi’ye gelince kontes o inleyen yaralıdan biraz uzak olmak için konakladıkları evden çıkıp kötüsüne taşınmıştı.</p>

  <p>Uşaklardan biri, kapının önünde durup kupa arabasının yüksek körüğünün işaretinden, gecenin karanlığında, gene gün doğuşuna benzeyen ve pek büyük olmayan bir başka yangının ışıklarını gördü. Işık kümelerinden biri artık iyice belli oluyordu ve herkes biliyordu ki bu yanan Momonov’un Kazaklarının yaktıkları küçük Mitişi köyüydü.</p>

  <p>Emir eri:</p>

  <p>– Yahu kardeşler, bu başka bir yangın olacak! dedi.</p>

  <p>Herkes gün doğuşuna benzeyen ışıklara doğru döndü:</p>

  <p>– Öyle ya... Momonov’un Kazaklan küçük Mitişi’yi yaktılar! dediler.</p>

  <p>– Onlar ya! Hayır... Mitişi olamaz! Bu daha uzaklarda bir yer!</p>

  <p>– Baksana şuraya, galiba Moskova’da...</p>

  <p>Uşaklardan ikisi kapının önündeki sahanlıktan aşağı inerek arabanın öbür tarafına geçip basamağın üzerine oturdu.</p>

  <p>– Orası daha solda kalıyor! Tabii ya! Mitişi’ye baksana ta nerede. Bu bambaşka bir yerde...</p>

  <p>Birkaç kişi ilk konuşanlara katıldı. Biri:</p>

  <p>– Baksana alevler amma fışkırıyor! dedi. Beyler, bana kalırsa bu yangın Moskova’da! Ya Sumaşkaya’da ya da Rogojskaya’da.</p>

  <p>Bu söze hiç kimse karşılık vermedi. Herkes uzun bir süre hiç konuşmadan patlak veren ikinci yangının gittikçe şiddetlenen alevlerini seyretti. Kontun kendi uşağı (ona öyle diyorlardı) Danilo Terentyeviç, kalabalığa yaklaşarak Mişka’ya seslendi:</p>

  <p>– Ne sallanıyorsun buralarda, kerata!.. Kont hazretleri birisini çağrıyorlar, ortada kimseler yok... Git elbiselerini kaldır.</p>

  <p>– Ben su getirmek için buraya koştum!</p>

  <p>Uşaklardan biri:</p>

  <p>– Ne dersiniz Danilo Terentyeviç, bu yangın Moskova’da galiba, öyle değil mi? diye sordu.</p>

  <p>Danilo Terentyeviç karşılık vermedi ve herkes gene uzun bir süre sustu. Gün doğuşuna benzeyen ışıklar gittikçe büyümeye, dalgalana dalgalana gittikçe daha uzaklara doğru yayılmaya başlamıştı.</p>

  <p>Bir ses gene:</p>

  <p>– Tanrı korusun! Bir rüzgâr çıktı mı... Her şey kupkuru...</p>

  <p>– Bak, bak, nasıl yayıldı. Aman Yarabbi! Ala kargaların uçtuğu bile görülüyor. Tanrım, bize, günahkâr kullarına acı!</p>

  <p>– Söndürürler herhalde!</p>

  <p>O zamana dek susan Danilo Teretyeviç’in sesi duyuldu:</p>

  <p>– Söndürecek biri var mı ki?</p>

  <p>Sesi sakindi. Ağır ağır konuşuyordu:</p>

  <p>– Gerçekten Moskova, çocuklar! dedi. Biricik Moskova’mız...</p>

  <p>Sesi kesildi ve birden ihtiyarlar gibi hıçkırarak ağlamaya başladı. Herkes sanki günün doğuşuna benzeyen bu ışıkların ne anlama geldiğini kavramak için, bunu bekliyordu. İç çekişleri, dualar, duyuldu. Bu seslere baş uşağın hıçkırıkları karışıyordu.</p>

  <h2>XXXI</h2>

  <p class="nonindent">Kontun uşağı, eve dönerek ona Moskova’nın yandığını bildirdi. Kont çıkıp bakmak için sırtına robdöşambrını geçirdi. Onunla birlikte daha soyunmamış olan Sonya ile Madam Schoss da çıktılar. Nataşa ile kontes, odada kalmışlardı (Petya ailesinin yanında değildi, arkadaşıyla birlikte, Troitza’ya giden alaydaydı).</p>

  <p>Kontes, Moskova’nın yandığını duyunca ağlamaya başladı. Tasvirlerin altındaki bankta, solgun bir yüz ve hep aynı noktaya bakan gözlerle oturan Nataşa ise (oraya geldiklerinden bu yana hep aynı yerde oturmuş, oradan hiç kımıldamamıştı) babasının sözlerine hiç önem vermemişti. Yaverin üç ev öteden bile hâlâ duyulan ve hiç dinmeyen iniltilerine kulak veriyordu.</p>

  <p>Avludan dönen Sonya soğuktan ve korkudan titreyerek:</p>

  <p>– Aman ne korkunç şey! dedi. Tüm Moskova yanıyor galiba! Korkunç bir ışık yayılmış göklere! Gel bak Nataşa, bu pencereden görebilirsin.</p>

  <p>Bunu söylerken belli ki Nataşa’nın dikkatini dağıtmak istiyordu. Ama Sonya o sabah kontesin şaşkınlığına ve üzüntüsüne rağmen, Nataşa’ya Prens Andrey’in yaralı olduğunu ve onlarla aynı konvoyda bulunduğunu bildirmek gereğini hissederek durumu açıkladığından beri genç kız beyninden vurulmuş gibi, hep aynı pozda duruyordu. Kontes Sonya’ya öyle kızmıştı ki onun bu hale geldiği çok nadir görülürdü. Sonya ağlamış, bağışlaması için yalvarmıştı. Şimdi de kabahatini örtbas etmek istiyormuş gibi bir tavırla kuzininin çevresinde dönüp duruyordu.</p>

  <p>Sonya:</p>

  <p>– Bak Nataşa, ne müthiş bir yangın! dedi.</p>

  <p>Nataşa:</p>

  <p>– Neresi yanıyor? diye sordu. Ha! Sahi Moskova!</p>

  <p>Sonra ret cevabı vererek Sonya’yı gücendirmemek ve ısrarlarından kurtulmak içinmiş gibi başını pencereye yaklaştırıp baktı; ama öyle bakıyordu ki bir şey görmemesine imkân yoktu. Bunu yaptıktan sonra hemen eski yerine oturdu.</p>

  <p>Kontes de Sonya da biliyorlardı ki Moskova da Moskova’nın yanması da herhangi bir başka şey de artık Nataşa’nın umurunda değildi.</p>

  <p>Kont, bölmenin öbür yanına geçerek yattı. Kontes Nataşa’nın yanına yaklaştı, kızı hasta olduğu zaman yaptığı gibi, elinin tersini alnına dokundurdu. Sonra dudaklarını sanki ateşi var mı diye anlamak istiyormuş gibi alnına değdirerek onu öptü:</p>

  <p>– Üşümüşsün, tir tir titriyorsun. Yatsan iyi olur, dedi.</p>

  <p>– Yatmak mı? Ha peki, şimdi yatarım.</p>

  <p>Nataşa yalnız o sabah, kendisine Prens Andrey’in ağır yaralı olduğunu ve onlarla birlikte yolculuk ettiğini söyledikleri ilk anda, “Yarası nerede? Nasıl yaralandı? Tehlikeli mi? Onu görebilir miyim?” diye arka arkaya sorular sormuş, ama onu göremeyeceğini, yarasının ağır olduğunu, bununla birlikte hayatının tehlikede olmadığını söyledikleri zaman, herhalde kendisine söylenenlere inanmadan, ne sorarsa sorsun aynı cevapları vereceklerini düşünerek soru sormaktan da konuşmaktan da vazgeçmişti. Bütün yol boyunca, böyle iri açılmış gözlerle kupa arabasının bir köşesine büzülüp oturmuştu. Kontes, bu bakışların ne anlama geldiğini bildiği için korkuyordu. Nataşa bankın üzerinde aynı pozda oturuyor, bir şeyler düşünüyor, bir şeyler kararlaştırıyordu ya da daha önce kararlaştırmıştı. Kontes bunu hissediyor; ama kararının ne olduğunu anlayamıyor, bu yüzden müthiş bir üzüntü duyuyordu.</p>

  <p>– Nataşa, yavrum, soyun, gel, benim yatağıma yat!</p>

  <p>Karyolanın üzerinde yalnız kontese yatak serilmişti: Madam Schoss ile iki genç kız yerde samanların üzerinde yatmak zorundaydılar.</p>

  <p>Nataşa öfkeyle:</p>

  <p>– Hayır anne! Ben burada, yerde yatacağım, dedi ve gidip pencereyi açtı.</p>

  <p>Pencere açılınca yaverin iniltileri daha belirli olarak duyuldu. Nataşa gecenin serinliğinde başını dışarı çıkardı. Kontes, Nataşa’nın ince omuzlarının hıçkırıklardan sarsılarak hafif hafif cama çarptığını görüyordu. Genç kız, inleyenin Prens Andrey olmadığını biliyordu. Biliyordu ki Prens Andrey, onların bulunduğu konvoyda, sofanın öbür tarafında başka bir odadaydı. Ama bu korkunç ve hiç dinmeyen inilti, içinde hıçkıra hıçkıra ağlamak arzusunu uyandırmıştı. Kontes, Sonya ile bakıştı. Sonra Nataşa’nın omuzuna dokundu:</p>

  <p>– Yat yavrum, yat evladım! dedi.</p>

  <p>Nataşa:</p>

  <p>– Ha, evet! dedi. Şimdi, şimdi yatarım, diyerek eteklerinin bağlarını kopara kopara aceleyle soyundu.</p>

  <p>Elbisesini çıkarıp, hırkasını giydikten sonra, ayağını altına alıp yerde hazırlanmış olan yatağın üzerine oturdu ve uzun ince saç örgüsünü omuzunun üzerinden aşırıp önüne alarak çözdü, sonra yeniden örmeye koyuldu. İnce uzun parmakları usta hareketlerle, çabucak örgüyü çözüyor, yeniden örüyor, saç örgüsünü bağlıyordu. Nataşa’nın başı, her zamanki gibi bir sağa bir sola dönüyor, ama ateş gibi yanan gözleri iri iri açılmış, hep aynı noktaya bakıyordu. Akşam tuvaleti bittikten sonra Nataşa, kapının yanında, kenarda, samanın üstüne yayılmış çarşafa uzandı:</p>

  <p>Sonya:</p>

  <p>– Sen ortaya yat Nataşa! dedi.</p>

  <p>Nataşa:</p>

  <p>– Hayır. Ben buraya yatacağım! diye karşılık verdi.</p>

  <p>Canı sıkılmıştı.</p>

  <p>– Canım siz yatsanıza! diye söylendi.</p>

  <p>Sonra yüzünü yastığa gömdü. Kontes, Madam Schoss ve Sonya aceleyle soyunup yattılar. Odada yalnız bir kandil yanıyordu. Ama avluda iki verst ileride tutuşmuş olan küçük Mitişi’nin yangınından gelen aydınlık vardı ve sokakta Mamonov Kazaklarının parçaladıkları meyhaneden sarhoşların uğultu halinde gelen bağırışları ile yaverin bir türlü dinmeyen iniltisi işitiliyordu.</p>

  <p>Nataşa, içinden ve dışarıdan gelen seslere kulak veriyor, yattığı yerde hiç kımıldamıyordu. Önce annesinin dua okuduğunu, içini çektiğini, altındaki karyolanın gıcırdayıp durduğunu, Madam Schoss’un o alıştığı ıslıkla karışık horultusunu ve Sonya’nın hafif hafif soluk alışını duyuyordu. Sonra kontes, Nataşa’ya hafifçe seslendi. Nataşa cevap vermedi.</p>

  <p>– Galiba uyuyor anne! dedi.</p>

  <p>Kontes bir süre sustuktan sonra bir kez daha seslendi, ama bu sefer hiç kimse karşılık vermedi.</p>

  <p>Kısa bir süre sonra, Nataşa annesinin artık düzenli bir şekilde soluk aldığını işitti. Yorganın dışında kalan küçük çıplak ayağının hiçbir şeyle örtülmemiş döşemenin üzerinde buz gibi soğuk bir hale gelmesine rağmen kımıldamıyordu.</p>

  <p>Tahta aralığında sıkışmış bir cırcır böceği zafer kazanmış gibi ötmeye başladı. Uzaklarda bir horoz öttü. Daha yakındaki horozlar sesine karşılık verdi. Meyhanedeki bağrışmalar dinmişti; yalnız yaverin aynı şekilde inlediği duyuluyordu. Nataşa yattığı yerden doğruldu:</p>

  <p>– Sonya, uyuyor musun? Anne? diye fısıldadı.</p>

  <p>Kimse karşılık vermedi. Nataşa ağır ağır, ihtiyatlı bir hareketle kalktı. Haç çıkardı ve ince, çevik, çıplak ayağının tabanıyla soğuk, pis döşemeye bastı. Tahtalardan biri gıcırdadı. Nataşa ayaklarını bir kedi yavrusu gibi hızlı hızlı hareket ettirerek koştu, kapının soğuk tokmağını tuttu.</p>

  <p>Ona öyle geliyordu ki ağır bir şey, köy evinin bütün duvarlarına, hep aynı düzen içinde vuruşlar indirip duruyordu; bu, korku dolu yüreğinin, içi parçalanıyormuş gibi olan kalbinin hızlı, korkak vuruşlarıydı.</p>

  <p>Kapıyı açtı, eşiğin öbür tarafına geçti, sofanın rutubetli, soğuk toprak zeminine bastı. Vücudunu saran soğuk ona zindelik verdi. Çıplak ayağıyla yerde uyuyan birine dokundu; üzerinden aşıp ilerledi, Prens Andrey’in yattığı odanın kapısını açtı. Girdiği bu köy odasının her yanı karanlıktı. Odanın arka köşelerinden birinde, üzerinde bir karaltı bulunan karyolanın başucunda, bankın üzerinde, mantara benzeyen isli bir mum yanıyordu.</p>

  <p>Nataşa daha o sabah kendisine Prens Andrey’in yaralı olduğunu söyledikleri anda, onu muhakkak görmesi gerektiğine karar vermişti. Bu gerekliliğin neden ileri geldiğini bilmiyordu, ama biliyordu ki bu görüşme kendisine acı verecekti, buna rağmen kaçınılmaz bir şey olduğu kanısındaydı.</p>

  <p>Bütün gün o gece Prens Andrey’i görmek umuduyla yaşamıştı. Ama şimdi o an gelip çatınca birden gözlerinin önüne serilen görüntünün dehşeti içinde kalmıştı. Acaba prensin vücudunda ne sakatlık vardı? O eski Andrey’den geriye ne kalmıştı? Yoksa o da hep inleyip duran yaver gibi miydi? Evet, öyle olmalıydı. Andrey hayalinde o dehşet veren iniltinin bir belirtisi olarak canlanıyordu. Köşede ne olduğu belli olmayan yığını görüp de Andrey’in yukarı kaldırdığı dizlerinin omuzları olduğunu sanınca karşısında korkunç ve acayip bir varlık göreceğini sanarak dehşet içinde olduğu yerde donakaldı. Ama üstesinden gelemediği bir güç onu ileri doğru itiyordu. Ürkek bir adım attı, bir adım daha... Sonunda kendisini her yanı dolu, pek büyük olmayan köy odasının ortasında buldu. Bu odada tasvirlerin altındaki bankların üzerinde başka biri (bu Timohin’di) yatıyordu. Yerde iki kişi vardı. Bunlar doktorla Prens Andrey’in uşağı idi.</p>

  <p>Uşak doğrularak bir şey fısıldadı. Timohin, yaralı ayağının ağrısından uyuyamamıştı. Karşısında beyaz gecelik, hırka ve gece başlığı ile beliren garip genç kıza gözlerini faltaşı gibi açmış bakıyordu. Uşağın uykulu uykulu ve korkuyla:</p>

  <p>– Ne istiyorsunuz? Neden geldiniz? diye fısıldaması Nataşa’yı köşede yatana daha çabuk yaklaşmaya zorlamaktan başka bir etki yapmadı.</p>

  <p>O vücut ne kadar korkunç olursa olsun, ne kadar insan vücuduna benzemezse benzemesin, gene de onu muhakkak görmeliydi. Uşağın yanından geçti. Sönmeye yüz tutmuş mantar şeklindeki mum yana devrilmişti. Nataşa ellerini yorganın üzerine uzatmış olarak yatan Prens Andrey’i net olarak görüyordu.</p>

  <p>Prens Andrey görünüşte eskisi gibiydi; ama yüzünün ateşler içinde yandığını belli eden rengi, Nataşa’ya dikilen pırıl pırıl gözleri ve özellikle gömleğinin yakasından görünen çocuk boynu gibi incecik boynu, ona saf, çocuksu bambaşka bir hal veriyordu. Nataşa, onu daha önceden hiç böyle görmemişti. Ona yaklaştı ve gençlere özgü, çevik, hızlı bir hareketle yere diz çöktü.</p>

  <p>Prens Andrey gülümseyerek ona elini uzattı.</p>

  <h2>XXXII</h2>

  <p class="nonindent">Prens Andrey, Borodino savaş alanındaki gezici dispanserden ayıldığından bu yana yedi gün geçmişti. Tüm bu süreyi baygınlığa yakın bir durumda geçirmişti. Yolda yaralı prensle birlikte olan doktorun düşüncesine göre, ateşinin yüksek olması ve zedelenmiş bağırsaklarının iltihaplanması, ölümüne yol açacaktı. Ama yedinci gün zevkle çay içerek bir parça ekmek yemiş, doktor da ateşinin düştüğünü fark etmişti. Prens Andrey, ilk olarak o sabah tam anlamıyla kendine gelmişti.</p>

  <p>Moskova’dan çıktıkları ilk gece, hava oldukça sıcaktı; bu yüzden prensin geceyi arabada geçirmesine izin vermişlerdi, ama Mitişi’ye geldiklerinde onu arabadan çıkarıp çay vermelerini, yaralı prensin kendisi istemişti. Arabadan alınıp köy evine taşınması sırasında duyduğu ağrı yüzünden yüksek sesle inleyerek yeniden bayılmıştı. Onu portatif karyolaya yatırdıkları zaman da uzun bir süre hiç kımıldamadan, gözleri kapalı olarak yatmıştı. Sonra gözlerini açmış ve yavaşça “Getiriyorlar mı, ne oldu?” diye fısıldamıştı. Yaşantısının önemsiz ayrıntılarını bu kadar iyi hatırlaması doktoru şaşırtmıştı. Prens Andrey’in nabzını yoklamış, o zaman hayretle ve hoşnutsuzlukla nabzın daha iyi olduğunu fark etmişti. Bunu fark ettiği vakit hoşnutsuzluk duymasının nedeni, meslek bilgisine dayanarak Prens Andrey’in hayatta kalmasının imkânsız olduğunu düşünmesiydi. Eğer şimdi ölmezse bir süre sonra müthiş acı çekerek ölebileceği kanısındaydı. Prensle birlikte, onunla aynı alaydan olan ve konvoylarına Moskova’da katılan küçük kırmızı burunlu Albay Timohin’i de götürüyorlardı; o da gene Borodino Savaşı’nda ayağından yaralanmıştı. Yanlarında doktor, prensin uşağı, arabacı, iki de emir eri bulunuyordu.</p>

  <p>Prens Andrey’e çay vermişlerdi. Prens çaya çoktandır susamış gibi içiyor, bir şey anlamaya ya da hatırlamaya çalışıyormuş gibi, ateşli gözlerle kapıya bakıp duruyordu.</p>

  <p>– Başka istemem! demişti. Timohin burada mı?</p>

  <p>Timohin bankta sürüne sürüne ona yaklaşmıştı.</p>

  <p>– Buradayım, prensim.</p>

  <p>– Yaran nasıl?</p>

  <p>– Benim yaram mı? Fena değil! Siz nasılsınız? Asıl önemli olan o!</p>

  <p>– Kitabı bulmaya imkân yok mu?</p>

  <p>– Hangi kitabı?</p>

  <p>– İncil’i! Bende yok da.</p>

  <p>Doktor İncil’i bulacağına söz vererek prensin neler hissettiğini öğrenmek için sorular sormaya başlamıştı. Prens Andrey doktorun bütün sorularına isteksiz bir tavırla, ama akıllıca cevap vermiş, sonra altına bir şilte koyarlarsa daha iyi olacağını, bu durumda rahatsız olduğunu ve çok ağrı duyduğunu söylemişti. Doktorla uşak prensi örten kaputu kaldırmış, yaradan yayılan ağır çürümüş et kokusundan yüzlerini buruşturarak o korkunç yeri incelemeye başlamışlardı. Doktor nedense hoşnutsuzluk içindeydi; bir şeyler değiştirmiş, sonra yaralıyı öyle bir çevirmişti ki prens gene bayılarak sayıklamaya başlamıştı. Hep kendisine o kitabı bir an önce vermelerini, yarasının altına sokmalarını rica edip durmuştu.</p>

  <p>– Ne olursunuz! diye acıklı bir sesle konuşuyordu. Bende o kitap yok ki! Ne olur, rica ederim, bulun onu! Bir dakikacık şuraya koyuverin!</p>

  <p>Doktor ellerini yıkamak için sofaya çıkmıştı. Eline su döken uşağa:</p>

  <p>– Sizi vicdansızlar! Sizde vicdan yok mu? diye söylenmişti. Bir dakikacık bakamadım, tam yarası yatağa değecek şekilde yatırmışsınız onu! Öyle bir ağrı yapar ki bu, nasıl sabrettiğine şaşırıyorum!</p>

  <p>Uşak:</p>

  <p>– Şimdi galiba gerektiği gibi yerleştirdik! Tanrı yardımcısı olsun! demişti.</p>

  <p>Prens Andrey, başına gelenleri de yaralı olduğunu da arabası Mitişi’de durduğu vakit kendisini eve götürmelerini rica ettiğini de hatırlamıştı. Taşınırken gene acıdan kendini kaybetmiş, ikinci kez gözünü köy evinde, kendisine çay getirdiklerinde açmıştı. O zaman olup bitenleri tekrar zihninden geçirirken en canlı şekilde, gezici dispanserde, o sevmediği adamın çektiği acıyı anlayınca kendisine mutluluk getiren o yeni düşünceleri hatırlamıştı. Şimdi aynı şey oluyordu, aynı düşünceler belirli ve apaçık bir şekilde değil, ama gene tüm varlığını sararak zihninde canlanıyordu. Yepyeni bir mutluluğa kavuştuğunu hatırlıyordu; bu mutluluğun İncil’le bir ilişkisi olacaktı. İncil’i onun için istemişti. Ama yaralı vücuduna verdikleri kötü poz, onu yeniden tutup çevirmeleri, düşüncelerini yeniden karıştırmıştı. Üçüncü kez olarak ise gözlerini gecenin derin sessizliği içinde açmıştı. Çevresinde herkes uyuyordu. Cırcır böceği sofada ötüyor, sokakta biri bir şeyler bağırıyor, biri şarkı söylüyor, masanın, tasvirlerin üzerinde dolaşan karafatmalar hışırdıyor ve başucunda büyük bir mantar biçimindeki isli mumun yanında iri bir sonbahar sineği oradan oraya atılıyordu.</p>

  <p>Prens Andrey normal bir ruh hali içinde değildi. Sağlam bir insan, normal olarak aynı anda sayısız şeyleri anar, hisseder ve düşünür. Ama bunların arasında seçim yaparak bir dizi düşünceyi ya da bir dizi olayı ayırıp dikkatini onların üzerinde durdurmak gücüne ve iradesine sahiptir. Sağlam bir insan derin düşünceler içinde bulunduğu bir sırada, birden içeriye girene nazik bir söz söylemek için dikkatini bir an için onlardan ayırabilir, sonra aynı düşünceler dizisine dönebilir. Prens Andrey’in ruh durumu işte bu bakımdan normal değildi. Gerçi bütün duyguları her zamankinden çok daha keskin, daha belirliydi, ama iradesinin dışındaydılar. Aynı anda çeşit çeşit düşünceler, çeşit çeşit hayaller onu etki altına alıyordu. Bazen zihni birden şaşılacak bir açıklıkla çalışmaya başlıyordu. Düşüncelerinde öyle bir güç, öyle belirlilik, öyle bir derinlik oluyordu ki sağlamken böyle düşünmesine imkân yoktu. Ama zihni böyle çalışırken düşüncesi birden ortasından kopuveriyor, yerini beklenmedik bir hayal alıyor ve Prens Andrey artık ilk düşüncesine tekrar dönmek için kendinde güç bulamıyordu.</p>

  <p>Yarı karanlık odada, iri iri açılmış ateşli gözlerini karşıya dikmiş olarak yatarken, “Evet yeni bir mutluluk tattım. Böyle bir mutluluğu insanın elinden hiçbir şey alamaz!” diye düşünüyordu. “İnsanın maddi gücünü aşan, maddenin insana yaptığı dış etkilerin üstünde olan bir mutluluk! Yalnız ruhu tatmin eden bir mutluluk! Bir aşk mutluluğu. Bu mutluluğu her insan anlayabilir, ama derinliğine ancak Tanrı varabilir ve onu insana bağışlayan da yalnız Tanrı’dır. Ama Tanrı bu kuralı, nasıl ortaya koydu? Neden oğlu...”</p>

  <p>Düşüncelerinin akışı birden kesiliverdi ve Prens Andrey (bunu sayıklarken mi, yoksa gerçekten mi işittiğini bilmeyerek) hafif, garip, fısıltılı bir ses duydu. Bu ses hiç durmadan hep aynı tempoda, “Piti... Piti... Piti...” diyordu. Sonra sadece “Ti... Ti... Ti...” halini aldı. Hemen arkasından gene, “Piti... Piti... Piti...” oldu, sonra tekrar “Ti... Ti... Ti...”ye döndü. Prens Andrey bu hışırtılı müzikle birlikte üzerinde, yüzünün tam ortasına gelecek şekilde, incecik iğnelerle küçük küçük ışınlardan meydana gelmiş, hayal gibi varlığın yükseldiğini hissediyordu. Hissediyordu ki (bu kendisine çok zor geldiği halde) bu yükselen hayalin yıkılmaması için çaba göstererek dengesini koruması gerekiyordu. Ama ne yapsa o yükselen yapı yıkılıyor, sonra o hışırtılı müziğin sesine uyarak yeniden meydana geliyordu. Prens Andrey, kendi kendine, “Uzadıkça uzuyor! Yayıldıkça yayılıyor,” diye söyleniyordu. Bir taraftan o iğnelerden meydana gelmiş ve durmadan yayılarak yükselen yapıtı seyrediyor, arada bir gözü mumun bir yuvarlak içine alınmış kırmızı ışığına bakıyor, hem de karafatmaların hışırtısı ile yastıkta ya da yüzünde çırpınıp duran sineğin vızıltısına kulak veriyordu. Sinek yüzüne her değdiğinde yanmaya benzeyen bir his duyuyor, aynı zamanda sineğin yüzünün üzerinde yükselen o yapıya dokunduğu halde onu yıkmayışına hayret ediyordu. Bütün bunlardan başka önemli olan bir şey daha vardı. Bu da kapıdaki beyazlıktı. Bu bir sfenks heykeliydi ve o da prense ağırlık veriyordu.</p>

  <p>“Belki de masanın üzerinde bırakılan bir gömlektir!” diye düşünüyordu. “Bunlar da ayaklarım... Oradaki de kapı... İyi ama neden her şey böyle uzayıp yayılıyor? Bir de o ses yok mu? ‘Piti... Piti... Piti... Ti... Ti... Ti...’ ve ‘Piti... Piti... Piti...’”</p>

  <p>Prens Andrey birine yalvarırcasına:</p>

  <p>– Yeter! Kes artık! Kes şunu! diye rica ediyordu.</p>

  <p>Sonra birden gene zihninde belirsizliklerden sıyrılmış bir düşünce doğuyor ve içinde olağanüstü belirlilikte şiddetli bir duygu uyanıyordu.</p>

  <p>Zihni bulanıklıktan tam anlamında kurtularak:</p>

  <p>– Evet, sevgi! diye düşünüyordu. Ama birini, bir şey karşılığında, herhangi bir nedenle ya da bir amaçla sevmeye dayanan sevgi değil, ölüm döşeğindeyken düşmanımı görüp de her şeye rağmen ona karşı ilk olarak duyduğum sevgi! İşte ben, insan ruhunun özü olan sevgiyi, birine yönelmesine gereklilik bulunmayan sevgiyi duydum. Mutluluk veren bu duyguyu şimdi de duyuyorum, insan kardeşlerimizi sevmek, düşmanlarımızı sevmek! Her insan değer verdiği bir varlığa karşı insanca bir sevgi besleyebilir; ama düşmana karşı duyulan sevgi, ancak ilahi bir sevgi olabilir. İşte ben bu yüzden, o adamı sevdiğimi hissettiğim vakit böyle bir sevinç duydum. Ne oldu acaba? Sağ mı? Birine karşı duyulan insanca sevgi, nefrete dönüşebilir; ama ilahi bir sevgi değişemez! Ne ölüm ne de herhangi bir şey onu yok edebilir. Ruhun özü bu sevgidir işte. Oysa ben ömrüm boyunca ne kadar çok insandan nefret etmişimdir! Hem de bütün insanlar arasında hiç kimseyi “ondan” daha çok sevmemiş, hiç kimseden “ondan” ettiğim kadar nefret etmemişimdir.”</p>

  <p>Birden hayalinde Nataşa canlandı; ama onu eskiden olduğu gibi, sadece içinde zevk uyandıran, iyi ve güzel yönleri ile görmüyordu; ilk kez olarak ruhunda olup bitenleri anlamaya çalışıyordu. Böylece duygularını, çektiği acıyı, duyduğu utancı ve pişmanlığı anladı. Şimdi ilk kez olarak, vermiş olduğu ret cevabı ile ne kadar zalim davrandığını ve onunla ilişkisini kesmekle ne kadar katı yüreklilik gösterdiğini kavrıyordu. “Onu bir kez daha olsun görebilsem! Bir kez olsun o gözlere bakarak demeliyim ki...”</p>

  <p>Gene, “Piti... Piti... Piti... Ti... Ti... Ti...” sesi duyuldu. Sonunda sinek, “Pıt!” diye bir yere çarptı ve Prens Andrey birden bambaşka gerçeklere dayanan sayıklamalar âlemine gömülüverdi. Bu âlemde olağanüstü bir şey olmuştu. Gene bir yapıt devrilmeden, parçalanmadan yükseliyor, gene bir şeyler yayılıyor, mumlar gene kırmızı bir yuvarlak oluşturarak yanıyor, kapının yanında gene aynı gömlek sfenks şeklinde duruyordu. Ama bütün bunlardan başka, bir gıcırtı duyulmuştu. İçeri serin bir rüzgâr, taze bir koku getirmiş ve kapının önünde, ayakta duran, başka, beyaz bir sfenks belirmişti. Bu seferki sfenksin bir yüzü vardı ve o solgun yüz, o pırıl pırıl gözler o sırada Prens Andrey’in düşündüğü Nataşa’nın yüzü, onun gözleriydi!</p>

  <p>Prens Andrey, “Ah, bu bir türlü sona ermeyen sayıklamalar, bana ne kadar ağır geliyor!” diye düşünerek bu yüzü hayalinden silmeye çalıştı. Ama o, karşısında gerçeğe özgü bir güçle sarsılmadan duruyor, üstelik ona yaklaşıyordu. Prens Andrey, o eski tertemiz düşünce âlemine dönmek istedi, ama artık bunu yapamıyordu. Sayıklamalarında yaşadığı âlem onu gene içine çekiyordu. O hafif, hışırtılı ses, tekdüze bir mırıltı halinde sürüp gidiyordu. Vücudunda bir ağırlık vardı, bir şey uzayıp gidiyor ve o garip yüz hep karşısında duruyordu. Prens Andrey bütün gücüyle düşüncelerini toparlamaya çalışarak yattığı yerde kımıldadı. Birden kulaklarında bir çınlama oldu, gözleri bulandı, suya dalan bir insan gibi bayılıverdi. Kendine geldiği vakit, Nataşa, o dünyada yaşayan bütün insanların arasında sırrı yalnız ona açıklanan o yepyeni, o tertemiz, o ilahi sevgiyle herkesten fazla sevmek istediği Nataşa, karşısında diz çökmüş olarak duruyordu. Prens Andrey, gördüğünün gerçek, canlı Nataşa olduğunu anladı. Ama buna şaşmadı, sadece sakin bir kıvanç duyuyordu. Nataşa, dizüstü duruyor, korkuyla, gözlerini ayırmadan (kendinde kımıldayacak güç bulamayarak) prense bakıyor, hıçkırıklarını tutmaya çalışıyordu. Yüzü sapsarı ve hareketsizdi. Yalnız çenesinde bir titreme vardı.</p>

  <p>Prens Andrey ferah bir gülümseyişle elini uzattı:</p>

  <p>– Siz misiniz? dedi. Ne büyük bir mutluluk!</p>

  <p>Nataşa çevik ama ihtiyatlı bir hareketle dizlerinin üzerinde ona doğru biraz daha yaklaştı, yavaşça elini tuttu, eğildi, dudaklarını hafifçe değdirerek onu öpmeye başladı.</p>

  <p>– Bağışlayın beni! diye fısıldayarak başını kaldırıyor, prensin yüzüne bakıyordu.</p>

  <p>Prens Andrey:</p>

  <p>– Sizi seviyorum...</p>

  <p>– Bağışlayın...</p>

  <p>Prens Andrey:</p>

  <p>– Neyi bağışlayayım? diye sordu.</p>

  <p>Nataşa duyulmayacak kadar hafif bir sesle fısıldayarak kesik kesik:</p>

  <p>– Yap... tık... la... rım... için... Bağışlayın beni! diyerek ve dudaklarını prensin eline dokundurarak onu daha sık öpmeye başladı.</p>

  <p>Prens Andrey, gözlerini görebilmek için Nataşa’nın yüzünü eliyle yukarı doğru kaldırdı:</p>

  <p>– Seni eskisinden daha çok, eskisinden de kutsal bir sevgiyle seviyorum, dedi.</p>

  <p>Mutlu gözyaşlarıyla dolu olan gözler ona ürkek ürkek, aynı zamanda acılarını paylaşma isteği ve sevinçle karışık bir sevgiyle bakıyordu. Nataşa’nın dudakları şişmiş, zayıf ve solgun yüzü, güzel olmak şöyle dursun, korkunçtu. Ama Prens Andrey bu yüzü görmüyordu; onu gördüğü pırıl pırıl gözlerdi, bu gözler ise çok güzeldi.</p>

  <p>Prens Andrey ile Nataşa’nın arkasında bir konuşma duyuldu. Artık iyice uyanmış olan uşak Piyer, doktoru uyandırıyordu. Ayağının ağrısından gözüne uyku girmeyen Timohin çoktandır olup bitenleri fark etmişti ve çıplak vücudunu çarşafla örtmeye çabalayarak yattığı bankta büzülüp duruyordu.</p>

  <p>Doktor yattığı yerden doğruldu.</p>

  <p>– Bu da ne demek? dedi.</p>

  <p>– Lütfen gidin buradan küçük hanım! Lütfen!</p>

  <p>Aynı anda, kızının yerinde olmadığını fark eden kontesin gönderdiği hizmetçi kızın kapıya hafifçe vurduğu duyuldu.</p>

  <p>Nataşa uykusundan uyandırılmış bir uyurgezer gibi odadan çıkıp kendi odalarına gitti, hıçkıra hıçkıra ağlayarak yatağına kapandı.</p>

  <p>O günden sonra, Rostovların gittikleri yol boyunca, Nataşa her konakladıkları, dinlendikleri hiç bir yerde, Bolkonski’nin başucundan hiç ayrılmadı. Doktor bile genç kızın bu kadar metin olabileceğini, hastaya bakım konusunda bu kadar beceriklilik gösterebileceğini hiç beklemediğini açıklamak zorunda kaldı.</p>

  <p>Prens Andrey’in, yolda kızının kucağında ölmesi ihtimali (ki doktora göre muhakkak öyle olacaktı) kontese ne kadar korkunç görünürse görünsün, kadıncağız Nataşa’ya engel olamıyordu. Gerçi yaralı Prens Andrey ile Nataşa arasında yeniden meydana gelen bu yakınlaşmanın sonucu olarak eski nişanlılık bağının yenileneceği aklına geliyordu. Ama hiç kimse bundan söz etmiyordu; ölüm kalım sorunu yalnız Bolkonski’nin üzerinde değil, bütün Rusya’nın üzerinde çözümlenmemiş olarak havada asılı duruyor, başka bütün tahminleri, düşünceleri geride bırakıyordu.</p>

  <h2>XXXIII</h2>

  <p class="nonindent">Piyer, 3 Eylül günü geç uyandı. Başı ağrıyordu. Sırtından çıkarmadan yattığı giysisi ona ağırlık veriyordu ve içinde bir gün önce utanılacak bir davranışta bulunduğunu hissettiren belirsiz bir duygu vardı, bu utanılacak şey, bir gün önce Yüzbaşı Ramballe ile yaptığı konuşmaydı.</p>

  <p>Saat on biri gösteriyordu, ama dışarıda hava garip bir şekilde karanlık görünüyordu. Piyer yerinden kalktı, gözlerini ovdu ve Gerasim’in çalışma masası üzerine koyduğu kabzası oymalı tabancayı görünce nerede bulunduğunu, o gün ne yapması gerektiğini hatırladı.</p>

  <p>“Yoksa artık geç mi kaldım?” diye düşünüyordu. “Hayır, herhalde Moskova’ya on ikiden önce girmez!”</p>

  <p>Piyer, onu bekleyen şeyleri düşünmemek için kendini zorluyor, bir an önce işe girişmek için acele ediyordu.</p>

  <p>Üstünü başını düzeltip tabancayı aldı ve dışarı çıkmaya hazırlandı. O sırada, ilk kez olarak aklına bir düşünce geldi: Bu silahı nasıl götürecekti? Bunu elinde taşıyarak sokakta dolaşamazdı ya! Tabancayı geniş kaftanın içinde bile saklamak güçtü. Görünmeyecek şekilde kuşağın içine de koltuk altına da saklanamazdı. Üstelik tabanca boştu, Piyer onu doldurmaya vakit bulamamıştı “Ziyanı yok, kılıç kullanırım!” diye söylendi. Oysa kendi kendine yapmak istediği işi ayrıntılı olarak düşünürken verdiği karara göre, 1809’da, o üniversite öğrencisinin asıl hatası, Napolyon’u kılıçla öldürmek istemesiydi. Ama sanki asıl amacı, niyetini gerçekleştirmek değildi, sanki sadece kendine o karardan dönmediğini, onu yerine getirmek için elinden gelen her şeyi yaptığını ispatlamak istiyor gibiydi. Aceleyle Sahareva Kulesi’nde tabanca ile birlikte satın aldığı, kabzası yeşile çalan, demiri körleşmiş hançeri aldı, onu yeleğinin içine sakladı.</p>

  <p>Kaftanına kuşak bağladı, başına şapkasını geçirdi, sonra gürültü etmemeye ve yüzbaşıyla karşılaşmamaya çalışarak koridordan geçip sokağa çıktı.</p>

  <p>O akşam kayıtsızlıkla seyrettiği yangın, gece iyice yayılmıştı. Moskova artık her yandan yanıyordu. Araba pazarı, Moskova arkası, nehir boyu, Konaklar yolcu hanı, Povarskaya Caddesi, Moskova Nehri üzerindeki mavnalar ve Dorogomilov Köprüsü’nün yanındaki ahşap tezgâhlar hep birden yanıyordu.</p>

  <p>Piyer, Povarskaya Caddesi’nin sokaklarından Arbat Meydanı’na, Sureti Görülen Aziz Nikolay Kilisesi’nin yanına gidecekti, çünkü çoktandır yapacağı işin orada olması gerektiğine karar vermişti. Evlerin çoğunda dış kapılar kilitli, panjurlar kapalıydı. Caddeler, yan sokaklar boştu. Havada bir yangın ve duman kokusu vardı. Yolda tek tük endişeli, ürkek yüzlerle dolaşan Ruslarla, kentli olmadıklarını, sadece karargâh kurduklarını belli eden bir tavırla caddelerin ortasından giden Fransızlara rastlanıyordu. Ruslar da Fransızlar da Piyer’e hayretle bakıyorlardı. Rusların ona bakışı yalnız boyundan posundan, şişmanlığından ve bütün varlığından yansıyan garip, somurtkan, kararlı tavrından değil, bu adamın hangi sınıftan olduğunu anlayamamalarından ileri geliyordu. Fransızlar da ona hayretle bakıyorlardı. Çünkü Piyer, onlara korku ve merakla bakan başka Rusların aksine, onlara hiç önem vermiyordu. Bir evin kapısı önünde, anlatmak istedikleri şeyi anlamayan Ruslarla tartışan üç Fransız, Piyer’i durdurarak Fransızca bilip bilmediğini sordular.</p>

  <p>Piyer “hayır” anlamında başını sallayarak oradan uzaklaştı. Bir başka yan sokakta yeşil bir sandığın yanında nöbette duran bir er ona bağırdı ve Piyer ancak bu tehdit edici bağırış tekrarlanıp da nöbetçi erin tüfeğini eline aldığını belli eden ses duyulunca sokağın öbür tarafına geçmesi gerektiğini anladı. Çevresinde olup bitenlerden hiçbir şey görmüyor, hiçbir şey anlamıyordu. Beslediği niyeti, içinde sabırsızlıkla ve dehşetle, kendisine yabancı, korkunç bir şey olarak taşıyordu. Bir gece önceki denemeden ötürü, herhangi bir etkiyle kararlılığını yitirmekten korkuyordu. Ama kader, içinde bulunduğu ruh halini, gitmek istediği yere varıncaya kadar tam anlamıyla korumasına imkân vermeyecekti. Yolda herhangi bir şey ona engel olmasa bile niyetinin yerine getirilmesi imkânsızdı: Çünkü Napolyon dört saat önce Dorogomilov Köprüsü’nden Arbat’a, oradan da Kremlin Sarayı’na geçmişti. O sırada müthiş bir can sıkıntısı içinde çarın saraydaki çalışma odasında oturuyor, yangınların söndürülmesi, soygunların önlenmesi ve kentte oturan insanların sakinleştirilmesi için gereken tedbirler konusunda ayrıntılı olarak emirler veriyordu. Ama Piyer bunu bilmiyordu; gücü sayesinde yaratılışlarına aykırı bir nitelikte oldukları için, yerine getirmeleri imkânsız bir işi inatla yapmaya karar vermiş insanlar gibi üzüntü çekerek kendini bütün varlığıyla onu bekleyen işe vermişti. Tam kararını vereceği anda iradesinin zayıflamasından ve bu yüzden kendine karşı olan saygısını yitirmekten korkuyor, buna müthiş üzülüyordu.</p>

  <p>Çevresinde olup biten şeylerden hiçbirini görmüyor, işitmiyordu, ama garip bir sezişle hangi yoldan gideceğini biliyor ve onu Povarskaya Caddesi’ne çıkaracak yan sokakları hiç şaşırmıyordu.</p>

  <p>Povarskaya Caddesine yaklaştıkça duman gittikçe daha yoğun, daha yaygın bir hal alıyordu. Hatta yangından ötürü hava ısınmaya başlamıştı. Ara sıra evlerin damlarından ateşten dil şeklinde alevler fışkırıyordu. Sokaklarda daha çok insan vardı ve bu insanlar daha kuşkulu görünüyorlardı. Ama Piyer çevresinde olağanüstü bir şeyler olup bittiğini hissettiği halde, yangına gittikçe daha çok yaklaştığını anlamıyordu. Bir ucu Povarskaya Caddesine, öbür ucu Gürcü prensinin bahçelerine dayanan büyük ve yapısı bitirilmemiş köprünün üzerinden geçen daracık yoldan giderken birden yanı başında bir kadının içi yana yana ağladığını işitti. Uykudan uyanmış gibi duraklayarak başını kaldırdı.</p>

  <p>Daracık yolun yan tarafında, kurumuş tozlu otların üzerinde yığınla ev eşyası üst üste atılmıştı. Kuş tüylü yataklar, semaver, tasvirler ve bir de sandık. Toprağın üzerinde, sandığın yanında artık pek genç olmayan, uzun üst dişleri alt dudağının üzerine gelen, dişlek, zayıf bir kadın oturuyordu. Sırtında siyah uzun bir manto, başında bir başlık vardı. Kadın oturduğu yerde sallana sallana, bir şeyler söylene söylene, içi yana yana ağlıyordu. On on iki yaşlarında, kısaca kirli entariler ve mantolar giymiş iki küçük kız solgun ürkek yüzlerinde şaşkın bir ifadeyle annelerine bakıyorlardı. Yedi yaşlarında, sırtına ceket, başına da başkasına ait olduğu belli bir kasket giymiş küçük bir çocuk, ihtiyar dadısının kucağında ağlıyordu. Yalınayak, üstü başı kirli bir hizmetçi kız, sandığın üzerine oturmuş, sarıya çalan saç örgüsünü çözmüş, saçlarını toplayarak aralarından yanmış olanları koparıp çıkarıyordu. Kadının kocası, favorilerinin ucu dışarıya doğru yuvarlak bir şekilde kıvrılmış, dümdüz oturtulmuş kasketinin altından görünen saçları şakaklarına iyice yatırılmış, redingotlu, hafif kambur, orta boylu, memur kılıklı bir adamdı. Yüzünde kıl kıpırdamadan üst üste konmuş sandıkları oraya buraya itiyor, içlerinden giysiler çıkarıyordu.</p>

  <p>Kadın Piyer’i görür görmez ayaklarına kapandı:</p>

  <p>– Beyefendiciğim, babacığım, Hıristiyan Ortodoks’sunuz, değil mi? Kurtarın, yardım edin! Yavrum! Biriniz olsun yardım edin!</p>

  <p>Hıçkıra hıçkıra ağlayarak konuşuyordu:</p>

  <p>– Kızım! Benim kızım! Küçük kızımı bıraktılar! Yandı! Ah ah! Yavrum, seni onun için mi büyüttüm? Yavrucuğum!.. Ah ah!</p>

  <p>Kocası herhalde yalnız yabancı bir insanın karşısında kendisini temize çıkarmak için, alçak sesle karısına:</p>

  <p>– Yeter, Mariya Nikolayevna, dedi. Herhalde kız kardeşi götürmüştür, başka nerede olabilir?</p>

  <p>Kadın birden ağlamasını keserek birden öfkeyle:</p>

  <p>– Budala! Canavar! diye bağırdı. Sende vicdan ne gezer? Kendi çocuğuna bile acımıyorsun. Başkası olsa çocuğu ateşten çıkarır. Sanki baba değil, insan değil, taştan bir heykel! Buraya bakar mısınız? Beyefendiciğim...</p>

  <p>Kadın hızlı hızlı konuşarak, hıçkıra hıçkıra Piyer’e doğru dönmüştü.</p>

  <p>– Yanı başımızda yangın çıkmıştı. Bize de sıçradı. Hizmetçi kız, “Yangın var!” diye bağırdı. Her şeyi toplamak için atıldık. Üstümüzde ne varsa onunla dışarı çıktık... İşte toplayıp çıkardıklarımız bunlar... Tasvirler, bir de çeyiz olarak getirdiğim yatak, gerisi mahvoldu. Çocukları aradım, bir de baktım ki Kateçka yok. Aman Allahım! Ay!</p>

  <p>Kadın gene hıçkıra hıçkıra ağlamaya başladı.</p>

  <p>– Yavrucuğum, sevgili yavrum, yandı kül oldu! Yandı!</p>

  <p>Piyer:</p>

  <p>– Peki ama nerede, nerede kaldı? diye sordu.</p>

  <p>Kadın, karşısındaki insanın heyecanlı yüzündeki ifadeden onun kendisine yardım edebileceğini anladı. Ayaklarını tuttu:</p>

  <p>– Ağabeyciğim! Beyefendiciğim! diye bağırdı. Velinimetim benim, hiç değilse beni teselli edecek bir söz söyle...</p>

  <p>Sonra öfkeyle ağzını yayarak uzun dişlerini daha çok gösteren bir tavırla hizmetçi kıza:</p>

  <p>– Aniska! Git göster yolu! Kaltak seni, diye bağırdı.</p>

  <p>Piyer aceleyle tıkana tıkana:</p>

  <p>– Sen yolu göster! Sen yolu göster, ben... Ben... Gerekeni yaparım, dedi.</p>

  <p>Üstü başı kirli hizmetçi kız, sandığın öbür tarafından çıktı, saç örgüsünü düzeltti ve içini çekerek nasırlı çıplak ayaklarıyla daracık yoldan ileri doğru yürüdü. Piyer, sanki büyük bir baygınlıktan sonra birden ayılarak tekrar hayata dönmüş gibiydi. Başını daha dik tutarak gözlerinde bir canlılık pırıltısıyla, hızlı adımlarla kızın peşinden gitti, önüne geçti ve Poverskaya Caddesi’ne çıktı. Bütün cadde siyah bir duman bulutuyla örtülmüştü. Bu bulutun içinden yer yer alevler dil dil fışkırıyordu. Yangının önünde büyük bir kalabalık toplanmıştı. Caddenin ortasında bir Fransız generali duruyor, çevresinde toplananlara bir şeyler söylüyordu. Piyer, yanında kızla birlikte generale yaklaştı; ama Fransız erleri onu durdurdular. Bir ses ona:</p>

  <p>– <i>On ne passe pas</i>,<a class="noteref" href="../Text/dipnot.xhtml#Footnote0310" id="Feedback0310">310</a> diye bağırdı.</p>

  <p>Kız:</p>

  <p>– Buradan gidelim, amcacığım! dedi. Yan sokaktan, Nikulinlerin evinden geçeriz.</p>

  <p>Piyer arkasını döndü ve kız arkasından yetişebilmek için arada bir zıplayarak yürümeye başladı. Kız koşarak sokağın öbür tarafına geçti, sola dönüp yan sokağa saptı, üç evin önünden geçti ve sağa dönerek büyük dış kapıdan içeriye girdi. Avlunun öbür tarafına koştu, tahta bir çitin küçük kapısını açtı ve durakladı. Piyer’e her yanı ışığa ve sıcağa boğarak yanan küçük ahşap bir ek daireyi gösterdi. Yapının bir ucu yıkılmıştı, öbür ucu yanıyor, alevler penceredeki aralıklardan ve damın altından fışkırarak gözleri kamaştırıyordu.</p>

  <p>Piyer küçük kapıdan içeri girdi. Bütün vücudunu müthiş bir sıcak sardı. Elinde olmayarak durakladı:</p>

  <p>– Hangisi, hangisidir eviniz? diye sordu.</p>

  <p>Kız ek olarak yapılmış küçük daireyi göstererek:</p>

  <p>– Ah! diye inledi. İşte orası! Orasıydı bizim evimiz! Yavrucuğum Kateçkam, sevgili küçük hanımım benim! Yandı kül oldu. Ah!</p>

  <p>Piyer ek daireye doğru sokuldu, ama öyle bir sıcak vardı ki küçük evin yanından dolaşmak zorunda kaldı ve pek büyük olmayan bir başka evin yanına çıktı: Bu ev yalnız damının bir yanından tutuşmuştu ve önünde bir grup Fransız toplanmış, koşuşup duruyordu. Piyer, önce bir şeyler taşıyan Fransızların ne yaptığını anlayamadı: Ama tam önünde bir Fransızın kılıcının küt tarafıyla bir köylüye vurduğunu ve elindeki tilki kürkünü almaya çalıştığını görünce belirsiz bir şekilde buranın soyulduğunu anladı. Oysa bu düşünce üzerinde duracak vakit yoktu.</p>

  <p>Yıkılan duvarlarla çöken tavanların çatırtısı, uğultusu, alevlerin ışığa benzeyen hışırtısı, halkın heyecanlı çığlıkları, alev duvarlarının üzerinden yer yer ya da kesintisiz olarak yukarı tırmanan ve pul pul altın kıvılcımlarla dolu duman bulutlarının birden aydınlanarak yükselişi ya da yere doğru çökerek yoğun, simsiyah bir bütün haline gelerek dalgalanması, duyduğu sıcaklık ve is kokusu, sonra çevrede hızla olup bitenler Piyer’de yangınların her zaman uyandırdığı heyecanı uyandırmıştı. Olup bitenler onda özellikle büyük etki yapıyordu. Çünkü Piyer bu yangını görünce kendisine ağırlık veren düşüncelerden kurtulmuş olduğunu hissetmişti. Birden genç, neşeli, çevik ve kararlı bir insan oluvermişti. Evin bulunduğu yerden dolaşarak ek dairenin öbür tarafına gitti, hâlâ ayakta duran bölümüne girmek istedi. Ama o sırada tam başının üzerinde birkaç kişinin çığlık attığını, arkasından da ağır bir şeyin büyük bir çatırtı ve şangırtıyla tam yanına düştüğünü işitti.</p>

  <p>Arkasına baktı, evin pencerelerinde içinden madenden yapılmış eşyalarla dolu bir komodin çekmecesini dışarı fırlattıklarını gördü. Aşağıda bulunan başka Fransız erleri çekmeceye yaklaştılar. Fransızlardan biri Piyer’e bakarak:</p>

  <p>– <i>Eh bien, qu’est-ce qu’il veut, celui-là?</i><a class="noteref" href="../Text/dipnot.xhtml#Footnote0311" id="Feedback0311">311</a> diye bağırdı.</p>

  <p>– <i>Un enfant dans cette maison. N’avez-vous pas vu un enfant?</i><a class="noteref" href="../Text/dipnot.xhtml#Footnote0312" id="Feedback0312">312</a> dedi.</p>

  <p>– <i>Tiens, qu’est-ce qu’il chante, celui-là? Va te promener,</i><a class="noteref" href="../Text/dipnot.xhtml#Footnote0313" id="Feedback0313">313</a> diye sesler duyuldu ve biri herhalde Piyer’in çekmecenin içinde bulunan gümüşlerle bronz eşyayı ellerinden almak istediğini sanarak tehdit edici bir tavırla üzerine doğru yürüdü.</p>

  <p>Yukarıdan bir Fransız:</p>

  <p>– <i>Un enfant?</i> diye bağırdı. <i>J’ai entendu piailler qualque chose au jardin. Peut-être c’est son moutard au bonhomme. Faut être humain, voyez-vous.</i><a class="noteref" href="../Text/dipnot.xhtml#Footnote0314" id="Feedback0314">314</a></p>

  <p>Piyer:</p>

  <p>– <i>Où est-il? Où est-il?</i><a class="noteref" href="../Text/dipnot.xhtml#Footnote0315" id="Feedback0315">315</a> diye sordu.</p>

  <p>Fransız pencereden evin arkasındaki bahçeyi işaret ederek:</p>

  <p>– <i>Par ici! Par ici!</i> diye bağırıyordu. <i>Attendez, je vais descendre.</i><a class="noteref" href="../Text/dipnot.xhtml#Footnote0316" id="Feedback0316">316</a></p>

  <p>Gerçekten de bir an sonra yanağında garip bir leke bulunan kara gözlü Fransız delikanlısı, sırtında bir gömlekle alt katın penceresinden dışarı atladı, Piyer’in omuzuna vurarak onunla birlikte bahçeye koştu. Arkadaşlarına da:</p>

  <p>– <i>Dépêchez-vous, vous autres,</i> diye seslendi. <i>Il commence à faire chaud?</i><a class="noteref" href="../Text/dipnot.xhtml#Footnote0317" id="Feedback0317">317</a></p>

  <p>Evin arkasındaki kumluk patikaya koşarak çıktığı vakit, Piyer’i elinden tuttu, ona yuvarlak bir şey gösterdi. Banklardan birinin altında pembe elbiseli üç yaşlarında bir küçük kız yatıyordu. Yanağında leke bulunan Fransız:</p>

  <p>– <i>Voilà votre moutard. Ah! Une petite, tant mieux</i> dedi. <i>Au revoir, mon gars. Faut être humain. Nous sommes tous mortels, voyez-vous.</i><a class="noteref" href="../Text/dipnot.xhtml#Footnote0318" id="Feedback0318">318</a> Sonra gerisin geriye arkadaşlarının yanına koştu.</p>

  <p>Piyer sevinçten tıkana tıkana, küçük kıza doğru koştu, onu kucağına almak istedi. Ama annesine benzeyen, yüzü hastalıklı, sarı renkte ve hiç de cana yakın görünmeyen küçük kız yabancı bir insanı görünce fırladı. Kaçmaya başladı. Piyer onu kucağına aldı. Küçük kız, can havliyle, öfkeli öfkeli, avazı çıktığı kadar bağırarak mini mini elleriyle Piyer’in kollarını vücudundan uzaklaştırmak için çırpınmaya ve üzerine sümükleri akan ağzıyla ellerini ısırmaya çalışıyordu. Piyer içinde tıpkı bir hayvan yavrusuna dokunuyormuş gibi korku ve tiksinti duydu. Çocuğu kucağından atmamak için kendisini zorlayarak büyük eve doğru koştu. Ama artık oraya eski yoldan geçerek gitmeye imkân yoktu; hizmetçi kız Aniska artık ortalarda yoktu ve Piyer hem acıma hem de tiksinti duygusuyla acı acı, hıçkıra hıçkıra ağlayan, üstü başı sırılsıklam küçük kızı, elinden geldiği kadar şefkatle bağrına basarak başka bir çıkış yolu bulmak için bahçenin öbür ucuna koştu.</p>

  <h2>XXXIV</h2>

  <p class="nonindent">Piyer, kucağındaki yükle avluların arkasından ve ara sokaklardan dolaşıp Povarskaya’nın köşesindeki Gruzingki bahçesine döndüğü vakit, ilk anda çocuğu almak için ileri atıldığı yeri tanıyamadı; o kadar kalabalık ve evlerden çıkarılmış o kadar çok eşya ile doluydu ki!</p>

  <p>Burada kendi mallarıyla birlikte yangından korunmak için bir araya toplanmış Rus ailelerinden başka, çeşitli giysiler içinde birkaç Fransız eri vardı. Piyer onlara dikkat etmedi. Memurun ailesini bulmak için acele ediyordu; kızı annesine vermeli, sonra geri dönüp birini daha kurtarmalıydı. Ona öyle geliyordu ki daha birçok şey yapması, hem de bir an önce yapması gerekiyordu. Sıcaktan ve koşuşmadan, çocuğu kurtarmak için koşarken varlığını sarmış olan gençlik heyecanını, enerjiyi, kararlılığı şimdi daha da çok hissediyordu. Kız susmuştu, küçük elleriyle Piyer’in kaftanına tutunuyor, kucağında hareketsiz oturuyor ve vahşi bir küçük hayvan gibi ürkekçe çevresine bakınıyordu. Piyer arada bir ona bakıyor, hafifçe gülümsüyordu. Ona öyle geliyordu ki bu ürkek ve hastalıklı küçük yüzde, meleklere özgü, dokunaklı bir suçsuzluk ifadesi vardı.</p>

  <p>Eski yerde artık ne memur ne de karısı vardı. Piyer hızlı adımlarla halk arasında dolaşıyor, rastladığı çeşitli yüzlere dikkatle bakıyordu. Elinde olmayarak, doğulu tipte, sırtına kapalı bir gocuk ve yeni yeni çizmeler giymiş gösterişli, yaşlı bir erkekle aynı tipte yaşlı bir kadın, bir de genç kadından ibaret bir Gürcü ya da Ermeni ailesi gözüne ilişti.</p>

  <p>Kadınlardan henüz çok genç olanı, o hilal biçimindeki düzgün kaşları ve eşine az rastlanır, hafif pembe, uzun, anlamsız yüzüyle ona doğu güzelliğinin en kusursuz örneği olarak göründü. Oraya buraya dağıtılmış malların ve meydandaki kalabalığın ortasında, sırtındaki o zengin atlas entarisinin içinde, başında o parlak eflatun mendili ile karın üzerine atılmış incecik bir sıcak ülke bitkisini hatırlatıyordu.</p>

  <p>İhtiyar kadının biraz arkasında, bohçaların üzerinde uzun kirpikli, siyah, hareketsiz, iri badem gözlerini yere indirmiş olarak oturuyordu. Belli ki güzel olduğunu biliyordu ve bu yüzden korkuyordu. Bu yüz Piyer’i şaşırtmıştı, bu yüzden aceleyle bahçe duvarının dibinden geçerken birkaç kez dönüp ona baktı. Bahçe duvarının öbür ucuna varıp da gene aradıklarını bulamayınca durakladı, çevresine bakındı.</p>

  <p>Piyer’in kucağında bebek bulunan silüeti şimdi öncekinden daha da fazla dikkati çekiyordu ve yanında erkek, kadın birkaç Rus toplanmıştı. Kendisine:</p>

  <p>– Birini mi yitirdin, kardeş? Siz soylu bir aileden misiniz yoksa? O çocuk kim? diye soruyorlardı.</p>

  <p>Piyer, küçük kızın, çocuklarıyla birlikte orada oturmuş siyah entarili bir kadına ait olduğunu söylüyor, o kadını tanıyıp tanımadıklarını, nereye gittiğini soruyordu.</p>

  <p>Yaşlı bir papaz yardımcısı, yüzü çiçek bozuğu olan kıza bakıp:</p>

  <p>– Herhalde Anferov’un çocuklarıdır, dedi.</p>

  <p>Sonra her zamanki bas sesiyle:</p>

  <p>– Hay Allah! Hay Allah! diye söylendi.</p>

  <p>Kadın:</p>

  <p>– Anferovlar olur mu? dedi. Anferovlar daha sabahtan gittiler. Bu ise ya Mariya Nikolayevna’nın ya Mariya İvanovna’nınkidir.</p>

  <p>Bir uşak:</p>

  <p>– Baksanıza “kadın” diyor, oysa Mariya Nikolayevna bir hanımefendidir! dedi.</p>

  <p>Piyer:</p>

  <p>– Canım, biliyorsunuz ya, dişleri iri iri, zayıf bir kadın! dedi.</p>

  <p>Köylü kadın:</p>

  <p>– Mariya Nikolayevna’nın ta kendisi, dedi. Sonra Fransız erlerini işaret etti:</p>

  <p>– Buraya kurtlar üşüşünce onlar bahçeye gittiler.</p>

  <p>Papaz yardımcısı gene:</p>

  <p>– Allah yardımcınız olsun! diye ekledi.</p>

  <p>Köylü kadını:</p>

  <p>– Siz oraya gidin, bakın, şuraya! Onlar oradalar. Söylediğiniz kadın odur. Kadın hâlâ ağlıyor, kendini parçalıyordu. Anlattığınız odur, işte şuraya gideceksiniz.</p>

  <p>Ama Piyer kadını dinlemiyordu. O artık birkaç saniyedir gözlerini ayırmadan biraz ilerisinde olup bitenlere bakıyordu. Gözlerini diktiği o Ermeni ailesi ve ona yaklaşmış olan iki Fransız eriydi. Erlerden biri kısa boylu, oraya buraya sokulan bir adamdı; lacivert kaputunu kuşak yerine iple sıkmıştı. Başında bir kalpak vardı, ama ayakları çıplaktı. Öbürü, asıl Piyer’in hayretini uyandıranı ise sırtı hafif kamburlaşmış, uzun boylu, sarışın, hareketleri ağır ve yüzünde budalaca bir anlam bulunan zayıf bir adamdı. Bunun sırtında frize kumaştan bir asker paltosu, ayağında da lacivert bir pantolon ve yırtık pırtık uzun çizmeler vardı.</p>

  <p>Fransızların kısa boylusu Ermenilere yaklaşıp bir şeyler söyleyerek ihtiyarı ayaklarından yakalamıştı. İhtiyar hemen aceleyle çizmelerini çıkarmaya başladı. Öbürü, paltolusu, Ermeni güzelinin karşısında durmuş, elleri ceplerinde, hiç kımıldamadan gözlerini ona dikmiş bakıyordu.</p>

  <p>Piyer aceleyle köylü kadına doğru dönerek küçük kızı ona uzattı ve emreder gibi:</p>

  <p>– Al, al çocuğu! dedi.</p>

  <p>Sonra kadını azarlar gibi:</p>

  <p>– Onlara veriver, veriver! diye bağırarak, avaz avaz ağlayan küçük kızı yere oturttu, sonra tekrar geriye doğru dönerek Fransızlarla Ermeni ailesine baktı.</p>

  <p>İhtiyar adam şimdi yalınayak oturuyordu. Kısa boylu Fransız öbür çizmesini de çıkarmış, her iki çizmeyi birbirine vurup duruyordu. İhtiyar hafifçe hıçkırarak bir şeyler söylüyordu. Ama Piyer bunları göz ucuyla görmüştü. Bütün dikkatini sırtında kaputuyla o sırada ağır ağır sallanarak genç kadına yaklaşan ve ellerini ceplerinden çıkarıp kadının boğazına sarılan Fransız üzerinde toplanmıştı.</p>

  <p>Ermeni güzeli aynı şekilde hiç kımıldamadan, uzun kirpikli gözlerini yere indirmiş olarak oturmaya devam ediyor, sanki erin ona yaptıklarını görmüyor, hissetmiyordu.</p>

  <p>Piyer kendisiyle o Fransız arasında bulunan mesafeyi ayıran birkaç adımlık yeri koşarak geçinceye kadar, uzun boylu, kaputlu soyguncu, kadının üzerindeki kolyeyi boynundan koparmaya davranmış, genç kadın da ellerini boynuna götürerek avazı çıktığı kadar bağırmaya başlamıştı. Piyer uzun boylu, hafif kambur eri omuzlarından yakalayıp onu geriye doğru fırlatarak deli gibi öfkeyle, kısık sesle:</p>

  <p>– <i>Laissez cette femme!</i><a class="noteref" href="../Text/dipnot.xhtml#Footnote0319" id="Feedback0319">319</a> diye bağırdı.</p>

  <p>Er yere düştü, doğruldu ve oradan koşarak uzaklaştı. Ama arkadaşı çizmeleri yere atarak kılıcını çekti, tehdit edici bir tavırla Piyer’in üzerine yürüdü:</p>

  <p>– <i>Voulons pas de bêtises!</i><a class="noteref" href="../Text/dipnot.xhtml#Footnote0320" id="Feedback0320">320</a> diye bağırdı.</p>

  <p>Piyer öyle çılgın bir öfke içindeydi ki artık hiçbir şey hatırlamayacak duruma gelmiş, gücü de on kat artmıştı. Daha Fransız kılıcını tam olarak çekmeye vakit bulamadan üzerine atıldı, onu yere düşürerek yumruklamaya başladı. Çevrede toplanmış kalabalığın içinde bu davranışını beğenenlerin bağırdıkları duyuldu. Ama aynı anda bir Fransız süvari devriye kolu köşeyi döndü. Süvariler dörtnala Piyer’le Fransızlara yaklaşıp çevrelerini sardılar. Ondan sonra olup bitenleri Piyer artık hatırlamıyordu. Aklında kalan tek şey durup durup birini dövdüğü, birilerinin de kendisini dövdükleriydi. Sonunda da ellerini bağladıklarını, kalabalık Fransız erlerinin çevresinde toplandıklarını ve üstünü başını aradıklarını fark etti.</p>

  <p>Piyer’in anlamını ilk kavradığı sözler:</p>

  <p>Subay Piyer’le birlikte ele geçirilen yalınayak ere doğru dönerek:</p>

  <p>– <i>Il a un poignard, lieutenant,</i><a class="noteref" href="../Text/dipnot.xhtml#Footnote0321" id="Feedback0321">321</a> dedi.</p>

  <p>– <i>Ah! Une arme?</i><a class="noteref" href="../Text/dipnot.xhtml#Footnote0322" id="Feedback0322">322</a> dedi.</p>

  <p>Sonra:</p>

  <p>– <i>C’est bon, vous direz tout cela au conseil de guerre,</i><a class="noteref" href="../Text/dipnot.xhtml#Footnote0323" id="Feedback0323">323</a> dedi.</p>

  <p>Piyer’e doğru döndü ve:</p>

  <p>– <i>Parlez-vous français, vous?</i><a class="noteref" href="../Text/dipnot.xhtml#Footnote0324" id="Feedback0324">324</a> diye sordu.</p>

  <p>Piyer, kanlı gözlerle çevresine bakınıyor ve cevap vermiyordu. Herhalde o anda yüzü çok korkunç görünüyordu. Çünkü subay fısıldayarak bir şeyler söyledi, bunun üzerine devriye kolundan dört süvari ayrılıp Piyer’in iki yanında durdular. Subay Piyer’den uzak durmaya çalışarak:</p>

  <p>– <i>Parlez-vous français?</i> diye tekrar etti. <i>Faites venir l’interprête.</i><a class="noteref" href="../Text/dipnot.xhtml#Footnote0325" id="Feedback0325">325</a></p>

  <p>Safların arasından, Rusların giydikleri tipte sivil elbiseli, kısa boylu bir adam çıktı. Piyer giyiminden ve konuşmasından onu hemen tanıdı. Bu Moskova’daki mağazalardan birinde çalışan bir Fransız’dı.</p>

  <p>Tercüman Piyer’i tepeden tırnağa süzerek:</p>

  <p>– <i>Il n’a pas l’air d’un homme du peuple.</i><a class="noteref" href="../Text/dipnot.xhtml#Footnote0326" id="Feedback0326">326</a></p>

  <p>Subay:</p>

  <p>– <i>Ah, oh! Ça m’a bien l’air d’un de ces incendiaires,</i> dedi. <i>Demandez-lui, ce qu’il est,</i><a class="noteref" href="../Text/dipnot.xhtml#Footnote0327" id="Feedback0327">327</a> diye ekledi.</p>

  <p>Tercüman:</p>

  <p>– Kimsin sen? diye sordu. İdare makamlarına cevap vermeye mecbursun.</p>

  <p>Piyer birden Fransızca:</p>

  <p>– <i>Je ne vous dirai pas qui je suis. Je suis votre prisonnier. Emmenez-moi,</i><a class="noteref" href="../Text/dipnot.xhtml#Footnote0328" id="Feedback0328">328</a> dedi.</p>

  <p>Subay kaşlarını çattı:</p>

  <p>– <i>Ah! Ah!</i> diye söylendi. <i>Marchons!</i><a class="noteref" href="../Text/dipnot.xhtml#Footnote0329" id="Feedback0329">329</a></p>

  <p>Muhafız erlerinin çevresinde Moskovalılar toplanmıştı. Piyer’in en yakınında küçük kızla köylü kadın duruyordu; devriye kolu yola koyulunca köylü kadın öne doğru çıktı.</p>

  <p>– Seni nereye götürüyorlar yavrum, evladım? diye sordu. İyi ama kızı, kızı ne yapacağım? Ya onların kızı değilse, diye söyleniyordu.</p>

  <p>Subay:</p>

  <p>– <i>Qu’est-ce qu’elle veut, cette femme?</i><a class="noteref" href="../Text/dipnot.xhtml#Footnote0330" id="Feedback0330">330</a> diye sordu.</p>

  <p>Piyer sarhoş gibiydi. Gözü hayatını kurtardığı küçük kıza ilişince içinde duyduğu heyecanlı sevinç duygusu daha da şiddetlendi.</p>

  <p>– <i>Ce qu’elle dit?</i><a class="noteref" href="../Text/dipnot.xhtml#Footnote0331" id="Feedback0331">331</a> dedi. <i>Elle m’apporte ma fille que je viens de savuver des flammes. Adieu!</i><a class="noteref" href="../Text/dipnot.xhtml#Footnote0332" id="Feedback0332">332</a> diye söylendi. Sonra bu gereksiz yalanın ağzından nasıl çıktığını kendi de bilmeyerek, zafer kazanmış gibi kararlı adımlarla Fransızların arasında yürümeye başladı.</p>

  <p>Fransızların bu devriye kolu Durosne’un emriyle soygunculuğun önünü almak ve özellikle kundakçıları yakalamak için Moskova’nın çeşitli sokaklarına gönderilmişti. O gün Fransız üst rütbeli subaylarının arasında genel olarak yaygın olan bir düşünceye göre yangınları çıkaranlar kundakçılardı. Devriye kolu birkaç cadde dolaştıktan sonra şüpheli görülen birkaç kişiyi yakaladı. Biri dükkân sahibi, ikisi ilahiyat okulu öğrencisi, biri köylü, biri uşak, birkaçı da soyguncuydu. Ama şüpheli görülen bütün insanlar arasında en çok kuşku uyandıran Piyer’di. Hepsi tutuklama noktasının bulunduğu Subovo Kalesi’ne geceyi geçirmek için getirildiklerinde, Piyer’i öbürlerinden ayırarak sıkı bir göz hapsine aldılar...</p>
</body>
</html>