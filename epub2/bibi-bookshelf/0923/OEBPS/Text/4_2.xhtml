<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  
<link href="../Styles/main.css" type="text/css" rel="stylesheet"/>
</head>

<body>
  <h1>İkinci Bölüm</h1>

  <h2>I</h2>

  <p class="nonindent">İnsan aklı için, olayların özü, yani onu meydana getiren asıl nedenler erişilmez şeylerdir. Ama bu nedenleri aramak ihtiyacı, insanın ruhuna kök salmıştır, insan aklı olayları meydana getiren sayısız karışık koşul arasında, her biri ayrı ayrı, başlı başına bir neden olarak ileri sürülebilecek koşulların arasında, en kolay anlaşabilen ilk yakıştırmaya dört elle sarılır. “İşte olayın nedeni budur!” der. Tarihî olaylarda ise (bunlarda gözlemin objesi insanların eylemleridir, onların özüdür) önce Tanrıların iradesi, sonra da tarihî bakımdan en göze görünür yerde oturanların, tarihe adı geçen kahramanların iradesi, en akla yakın neden olarak görünüyor. Ama her tarihî olayın özüne inilir, niteliği kavranır ve olay ona katılmış, onda rol almış insanlarla birlikte bütünlüğü içinde ele alınırsa hemen anlaşılır ki tarihî kahramanın iradesi, kitleleri harekete geçirmez, tam tersine kendisi o kitlelerin yönetimi altındadır.</p>

  <p>Öyle sanılır ki tarihî bir olayın anlamını şöyle ya da böyle anlamak arasında hiçbir fark yoktur. Ama Napolyon öyle istedi diye milletlerin batıdan doğuya doğru akın ettiklerini söyleyen bir insanla bunun olması gereken bir şey olduğu için meydana geldiğini söyleyen insan arasında bir ayrım vardır. Tıpkı dünyanın hareketsiz olarak durduğunu, gezegenlerin de onun çevresinde döndüğünü söyleyen insanlarla dünyanın neyin üzerinde durduğunu bilmediklerini, ama onun hareketleriyle öbür gezegenlerin hareketlerini yöneten doğal kanunların bulunduğunu bildiklerini söyleyen insanlar arasında bir ayrım olduğu gibi. Tarihî bir olayın, bütün nedenlerin bağlandığı tek nedenden başka bir nedeni yoktur ve olamaz. Ama olayları yöneten ve bir kısmını bilmediğimiz, bir kısmını da ancak el yordamıyla bulabildiğimiz kanunlar vardır. Bu kanunları ancak nedenleri insan iradesinde aramaktan tam olarak vazgeçtiğimiz zaman bulabiliriz. Tıpkı gezegenlerin hareketlerini yöneten kanunlar, ancak insanlar dünyanın hareketsiz olduğunu düşünmekten vazgeçtikleri zaman bulunabildiği gibi.</p>

  <p>Borodino Savaşı’ndan ve Moskova’nın düşman işgaline girerek yakılmasından sonra, tarihçiler 1812 Savaşı’nın en önemli olayı olarak Rus ordusunun Riyazan yolundan çıkıp Kaluga yoluna ve Tarutin Karargâhı’na doğru harekete geçmesini, yani “Kızıl Pahra’ya doğru yapılan yandan kuşatma harekâtı” dedikleri yürüyüşü gösterdiler. Tarihçiler bu dâhice ilerleyişin onurunu çeşitli kişilere bağışlarlar ve hangisinin buna daha çok hak kazandığı konusunda tartışmalara girişirler. Bu “yandan kuşatma” hareketinden söz ederken yabancı, hatta Fransız tarihçiler bile Rus komutanlarının dehasından söz ederler. Ama askerî yazarların ve onların ardından herkesin “yandan kuşatma” yürüyüşünü, Rusya’yı kurtaran ve Napolyon’u mahveden bu harekâtı, neden şu ya da bu kişinin derin düşüncelerinin bir sonucu saydıklarını anlamak güçtür.</p>

  <p>Önce şunu anlamak zordur: Bu dâhice yürüyüşün derin anlamı nedir? Çünkü bir ordu için (kendisine taarruz edilmediği sürece) en iyi yerin, iaşenin en bol bulunduğu yer olduğunu anlamak için büyük bir düşünce çabası göstermek gerekmez. On üç yaşındaki her çocuk pek akıllı olmasa bile kolaylıkla 1812’de Moskova’dan geri çekildikten sonra, ordu için en elverişli mevziin Kaluga yolu üzerinde bulunduğunu anlayabilirdi. Bu bakımdan, tarihçilerin bu manevrada çok derin bir anlam bulunduğunu ileri sürmek için nasıl bir mantık zincirini izlediklerini anlamak imkânsızdır. İkincisi, tarihçilerin Ruslar için kurtuluşu, Fransızlar için de felaketi neden asıl bu manevrada gördüklerini anlamak daha da zordur. Çünkü bu yandan kuşatma harekâtı, daha önce ve daha sonra meydana gelen başka koşulların altında Rus ordusu için bir felaket, Fransız ordusu için de bir kurtuluş olabilirdi! Eğer Rus ordusunun durumu bu harekâttan sonra düzelmeye yüz tutmuşsa bunu o harekâtın sağladığı bir sonuç saymak doğru olmaz.</p>

  <p>Bu harekâtla aynı zamanda başka koşullar meydana gelmeseydi bu “yandan kuşatma harekâtı”, yarar sağlayacak yerde Rus ordusunu felakete sürükleyebilirdi. Ya Moskova yanmamış olsaydı? Ya Murat Rusları gözden kaybetmeseydi? Ya Napolyon hareketsiz kalmasaydı? Ya Rus ordusu Kızıl Pahra altında Bennigsen’in ya da Barclay’ın öğüdüne uyarak savaşmış olsaydı? Ya Ruslar Pahra’nın arkasından giderken Fransızlar onlara taarruz etselerdi? Ya sonra da Napolyon Tarutin’e sokularak Ruslara Smolensk’teki enerjisinin onda biri kadar bir enerji ile taarruz etseydi? Ya Fransızlar Petersburg üzerine yürüselerdi? O zaman ne olacaktı? Bütün bu tahminler gerçekleşmiş olsaydı bu yandan kuşatma harekâtı bir felakete dönüşebilirdi.</p>

  <p>Üçüncü olarak anlaşılması en zor şey şudur: Nasıl oluyor da tarihi inceleyen insanlar, kasıtlı olarak ordunun yan kanadının yaptığı bu harekâtın tek bir insana bağlanamayacağını, hiç kimsenin onu hiçbir zaman daha önceden tahmin etmediğini, bu manevranın da tıpkı Fill’deki geri çekilişte olduğu gibi, o sırada hiç kimsenin zihninde bir bütün olarak belirmediğini, ancak adım adım, bir olaydan sonra bir başka olayın meydana gelmesiyle birbirini izleyen anlardan meydana gelen bir zincirde çeşit çeşit sayısız koşulların içinden çıktığını ve ancak gerçekleştikten, tamamlandıktan sonra zihinlerde bir bütün halinde belirdiğini görmek istemiyorlar?</p>

  <p>Fill’deki savaş konseyinde Rus komutanları arasında düz bir yönde, yani Nijgorov yolu üzerinde bir geri çekilme harekâtı başka düşüncelere üstün gelmişti. Bunun en belirli ispatı, savaş konseyinde oylardan çoğunun bu konu üzerinde toplanması ve en önemlisi, savaş konseyinden sonra başkomutanla iaşe kuvvetleri komutanı Lanski arasında yapılan konuşmadır. Lanski, başkomutana ordu için toplanan iaşenin daha çok Oka Nehri kıyılarında, Tula ve Kaluga eyaletlerinde toplandığını, ordu Nijini’ye doğru çekilecek olursa iaşe yığınaklarının ordudan Büyük Oka Nehri ile ayrılmış olacağını, bu nehir üzerinden iaşeyi geçirmenin de orada kışlamanın da olanaksız olduğunu bildirmişti. Bu, daha önce en tabii geri çekilme yolu olarak görünen Nijini üzerine yürümekten vazgeçmek zorunluluğunun ilk belirtisiydi. Ordu daha güneyde, Riyazan yolu üzerinde iaşe kollarına daha yakın bir yerde tutunmuştu.</p>

  <p>Sonradan Rus ordusunu gözden bile kaybetmiş olan Fransızların hareketsiz kalması, Tula fabrikalarını savunmak endişesi ve en önemlisi kendi iaşe kollarına yaklaşmanın daha çıkarlı olduğu düşüncesi orduyu daha da güneye, Tula yolu üzerine çekmişti. Rus komutanları umutsuz bir davranışla Pahra’nın arkasından Tula yolu üzerine geçerken Podolsk’ta kalmayı düşünmüş, Turutin mevziine yerleşmeyi akıllarından bile geçirmemişlerdi; ama sayısız koşulların meydana gelmesi, daha önce Rusları gözden kaybetmiş olan Fransızların yeniden meydana çıkması, yeniden savaşmak düşüncesi ve en önemlisi Kaluga’da bol iaşe bulunması, ordumuzu daha da çekilmek zorunda bırakmıştı. Moskova’nın ne zaman bırakıldığı sorusuna nasıl bir karşılık bulmak mümkün değilse Tarutin’e ne zaman ve nasıl gidildiği sorusuna da bir karşılık bulmak mümkün değildir. Ancak ordular başka başka sayısız güçlerin etkisiyle Tarutin’e geçtikten sonra, insanlar bunu zaten istemiş olduklarına ve çoktan tahmin ettiklerine kendi kendilerini inandırdılar.</p>

  <h2>II</h2>

  <p class="nonindent">Yandan yapılan ünlü cenah harekâtı, Rus ordusunun, taarruzun geldiği yöne tamamen ters yoldan, dümdüz geri çekilirken Fransızların taarruzu sona erince başlangıçta kabul edilen düz yönden vazgeçerek yana sapmasından ve arkasından kendisini izleyen kuvvetler görmeyince doğal olarak iaşenin bol bulunduğu yöne doğru çekilmesinden başka bir şey değildi.</p>

  <p>Rus ordusunun başında dâhi komutanların bulunmadığını, ortada sadece komutansız tek başına kalmış bir ordu kaldığını düşünsek bile bu ordu da Moskova’ya tamamen ters bir yönde, iaşenin daha bol bulunduğu, daha bereketli bir bölgeye doğru dirsek çeviren bir yol izleyerek geri çekilmekten başka hiçbir şey yapamazdı.</p>

  <p>Nijgorod yolundan Riyazan, Tula ve Kaluga yollarına geçiş o kadar doğal bir şeydi ki Rus ordusunun yağmacıları bile bu yönde kaçıyor ve Petersburg’dan Kutuzov’un kendi ordusunu bu yöne çekmesi isteniliyordu. Kutuzov, Tarutin’de ordusunu Riyazan yoluna doğru götürdüğü için çardan azar bile işitmiş ve kendisine Kaluga’nın karşısındaki mevzi işaret edilmişti; oysa Kutuzov, çardan mektup aldığı sırada zaten oraya gitmiş bulunuyordu.</p>

  <p>Rus ordusunun çekirdeği, bütün sefer sırasında ve Borodino Savaşı’nda bir darbe yedikten sonra döne döne geriye doğru yuvarlanırken o vuruş, gücünü yitirdiğinden ve arkasından başka vuruşlar gelmediğinden kendisi için doğal olan durumu almıştı.</p>

  <p>Kutuzov’un başarısı, söyledikleri gibi herhangi bir dâhice stratejik manevra yapmasında değil, meydana gelen olayın anlamını yalnız onun kavramasındaydı. Bir tek o, Fransız ordusunun hareketsiz kalışının ne anlama geldiğini anlıyordu. Yalnız o hâlâ Borodino Savaşı’nın bir zafer olduğunu ısrarla söylemeye devam ediyordu. Yalnız o (başkomutan olarak bulunduğu makam bakımından taarruza girişmesi gerekirken) bütün gücüyle Rus ordusunu yararsız muharebelerden alıkoymaya çalışıyordu.</p>

  <p>Yaralı canavar, kaçan avcının onu bıraktığı yerde yatıyordu; ama sağ mıydı, gücü yerinde miydi, yoksa sadece sinmiş miydi, avcı bunu bilmiyordu. Birden o yaralı canavarın iniltisi duyuldu...</p>

  <p>Yaralı canavarın, başka deyişle, felakete sürüklendiğini fark eden Fransız ordusunun iniltisi, Loriston’un Kutuzov’un karargâhına barış yapılması için gönderdiği mesajdı.</p>

  <p>Napolyon, doğru olanın gerçekten öyle olmayıp da kendi aklına gelen herhangi bir şey olduğuna kesinlikle inandığı için Kutuzov’a rastgele ve anlamsız cümleler yazmıştı. Şöyle diyordu:</p>

  <blockquote>

  <p><i>Monsieur le prince Koutouzov! j’envoie près de vous un de mes aides de camps généraux pour vous entretenir de plusieurs objets intéressants. Je désire que votre Altesse ajoute foi à ce qu’il lui dira, surtout lorsqu’il exprimera les sentiments d’estime et de particulière considération que j’ai depuis longtemps pour sa personne... Cette lettre n’étant à autre fin, je prie Dieu, Monsieur le prince Koutouzov, qu’il vous ait en sa sainte et digne garde.</i></p>

  <p class="bl_right"><i>Moscou, le 3 Octobre, 1812.<br/>Signé<br/>Napolyon</i><a class="noteref" href="../Text/dipnot.xhtml#Footnote0399" id="Feedback0399">398</a></p>
</blockquote>
  <p>Kutuzov buna, <i>“Je serais maudit par la postérité sil’on me regardait comme le premier moteur d’un accommodement quelconque. Tel est l’esprit actuel de ma nation,”</i><a class="noteref" href="../Text/dipnot.xhtml#Footnote0400" id="Feedback0400">399</a> diye karşılık vermiş ve bütün gücüyle orduyu taarruzdan alıkoyma çabasını sürdürmüştü.</p>

  <p>Fransız ordusunun Moskova’da yağma ile uğraştığı, Rus ordusunun da Tarutin’de sakince konakladığı ay içinde, her iki orduda güç bakımından (hem moral hem de sayı gücü bakımından) bir değişiklik olmuştu; bu değişiklik sonucunda, üstünlük Ruslara geçmişti. Ruslar Fransız ordusunun durumunu ve er sayısını bilmedikleri halde, aralarındaki güç orantısı değişince taarruz etme zorunluğu hemen kendini sayısız belirtilerle göstermeye başladı. Bu belirtiler şunlardı: Loriston’un mesajı, Tarutin’de bol bulunan iaşe, her yerden gelen ve Fransızların hareketsiz durduklarını, karışıklık içinde bulunduklarını bildiren haberler, bizim alaylarımızın yeni gelen erlerle takviyesi, havanın güzel olması, Rus erlerinin uzun bir süre dinlenmiş olmaları, bu dinlenme sayesinde (böyle bir dinlenişten sonra bütün ordularda olduğu gibi) bir araya toplanmalarının amacı olan işi yerine getirmek için sabırsızlık göstermeleri, bunca zamandır gözden kaybedilen Fransız ordusunda neler olup bittiğini merak ediş, Rus ileri karakollarında erlerin Tarutin’de konaklayan Fransızların hatlarına girip çıkmak için gösterdikleri cesaret, köylülerin ve çetelerin Fransızlara karşı kazandıkları küçük zaferlerin haberleri, bu küçük zaferlerin uyandırdığı kıskançlıklar, Fransızlar Moskova’da bulundukları sürece her Rus’un yüreğinde uyanan intikam duygusu ve en önemlisi, her erin güç bakımından durumun değişmiş olduğu, üstünlüğün artık bizim tarafımızda bulunduğu konusunda kesin bir kanıya varmış olması.</p>

  <p>Orduların güç orantısı değişmiş, taarruz artık zorunlu olmuştu.</p>

  <p>Bir çalar saatte akrep tam bir çember çevirip on ikiye yaklaşırken sarkaçlar nasıl sallanmaya ve vurmaya başlarsa ordunun üst basamaklarında da güçler arasında orantının değiştiği, kendini birliklerde daha belirli bir hareket, bir kımıldama şeklinde göstermişti; tıpkı hafif bir hışırtı ile harekete geçen ve sağa sola vuran bir saat sarkacı gibi...</p>

  <h2>III</h2>

  <p class="nonindent">Orduyu hem genelkurmayı ile Kutuzov hem de Petersburg’da bulunan çar yönetiyordu. Moskova’nın bırakıldığı haberi daha Petersburg’a gelmeden önce, bütün savaşın planı orada en küçük ayrıntısına kadar yapılmış ve işi ona göre idare etmesi için Kutuzov’a gönderilmişti. Plan Moskova’nın henüz elimizde bulunduğu düşüncesiyle hazırlandığı halde, genelkurmay onu kabul etmiş, aynen yerine getirmeye karar vermişti. Kutuzov ise sadece uzun vadeli, değişik harekâtın yerine getirilmesinin her zaman zor olduğunu yazmakla yetinmişti. Karşılaşılan zorlukların çözümlenmesi için yeni yeni emirler veriliyor, Kutuzov’un davranışlarını izleyerek bu konuda rapor vermek göreviyle cepheye yeni yeni insanlar gönderiliyordu.</p>

  <p>Ayrıca şimdi Rus ordusunda bütün genelkurmaylar değişmişti. Öldürülmüş olan Bagration’un ve gücenerek ayrılmış bulunan Barclay’ın yerine başkaları atanıyordu. Çok ciddi olarak “Acaba hangisi daha iyi olur? A.’yı B.’nin yerine, B.’yi de D.’nin yerine mi koysak? Yoksa aksine D.’nin yerine A.’yı mı koysak?” diye düşünüp tartışıyorlardı. Sanki A. ile B.’nin memnunluk duymasından başka herhangi bir sonuç elde edilebilirmiş gibi...</p>

  <p>Genelkurmayda bir taraftan Kutuzov ile kurmay başkanı Bennigsen arasındaki düşmanlıktan, öbür taraftan kurmayda çarın güvendiği kişilerin bulunmasından ve yapılan bu yeni atanmalardan ötürü, her zamankinden daha çok, daha karışık grup çatışmaları oluyordu: “A. B.’nin ayağı altına, C. de D.’nin ayağı altına karpuz kabuğu koymaya uğraşıyordu. Böylece akla gelebilecek çeşit çeşit değişiklikler, yeni yeni tertipler şeklinde sürüp gidiyordu. Birbirlerinin ayağını kaydırmaya çalışan bütün bu insanların çevirdikleri entrikaların asıl amacı, idare etmeyi düşündükleri askerî harekâttı; ama o askerî harekât onlara bağlı olmadan, gerçekte olması gerektiği gibi, yani onların düşündükleri gibi değil de hep kitlelerin arasındaki gerçek ilişkilerin özünü teşkil eden koşullardan meydana geliyordu. Bütün o ileri sürülen değişiklikler birbiriyle çatışarak, birbirine karışarak, sadece yüksek sosyetede olması gereken şeyin doğru bir yankısı olarak görünüyordu.</p>

  <p>Tarutin Savaşı’ndan sonra 2 Ekim günü alınan mektubunda çar şöyle yazıyordu:</p>

  <blockquote>

  <p>Prens Mihail İlaryonoviç!</p>

  <p>2 Eylül gününden bu yana Moskova düşman elinde bulunuyor. Son gelen raporlarınız ise 20’si tarihlidir; bütün bu süre içinde düşmana karşı ve başkentin kurtarılması için herhangi bir şey yapılmadığı gibi, gönderdiğiniz son raporlara göre, üstelik daha da geriye çekilmiş bulunuyorsunuz. Serpuhov bir düşman birliğiyle savaşa tutuşmuş bile. Tula da o ünlü ve orduya bu derece gerekli olan fabrikasıyla birlikte tehlike karşısında bulunuyor. General Wintzengerode’nin raporundan anlaşıldığına göre düşmanın on bin kişilik bir ordusu Petersburg yolu üzerinden ilerliyor. Oldukça önemli bir gücü olan dördüncü bir ordu Riyazan ile Mojaisk arasında duruyor. Napolyon’a gelince, o da ayın yirmi beşinden bu yana Moskova’daydı. Aldığım bütün bu haberlere göre, düşman kuvvetlerinin büyük çapta birliklere ayrılarak parçalandığı bir sırada ve Napolyon yalnız hassa alayıyla henüz Moskova’da bulunurken karşınızdaki düşman kuvvetlerinin sizi taarruza geçmekten alıkoyacak kadar güçlü olmalarına imkân var mı? Kesinlikle tahmin edilebilir ki Napolyon sizi, idareniz altında bulunan ordudan çok daha zayıf bir ordu ya da ordu birlikleriyle izliyor. Bana öyle geliyor ki bu koşullardan yararlanıp sizden daha zayıf bir durumda olan düşmana taarruz ederek onu yok edebilir ya da hiç değilse geriye çekilmeye zorlayabilirdiniz. Böylece şu anda düşmanın işgali altında bulunan eyaletlerin önemli bir kısmını koruyabilir, aynı zamanda tehlikeyi Tula’dan ve daha iç tarafta bulunan başka kentlerimizden uzaklaştırabilirdiniz. Önemli bir gücün ayrılıp idareniz altına verilmesi üzerine, içinde pek büyük bir askerî güç kalmasına imkân olmayan Petersburg’u düşman tehdit etmeye başlarsa bunun sorumluluğu size ait olacaktır, kararlı ve sebatlı davranarak elinizdeki olanaklarla bu yeni felaketi önleyebilecek durumdasınız. Moskova’nın yitirilişinden yaralanmış olan yurdumuza karşı hâlâ sorumlu olduğunuzu unutmayınız. Sizi daima ödüller vererek desteklemeye hazır olduğumu daha önceden de biliyorsunuz. Bu duygum zayıflamış değildir. Ama zekânıza, askerlik alanındaki yeteneklerinize ve yönettiğiniz orduların kahramanlığına güvenerek bunların işaret ettikleri yönde bütün gücünüzle kararlı bir şekilde hareket etmenizi ve başarıya ulaşmanızı beklemek hakkımdır.</p>

  </blockquote>

  <p>Ama güç dengesinin değişmiş olduğu haberinin Petersburg’a bile yansıdığını gösteren bu mektup daha yoldayken Kutuzov yönettiği orduyu taarruzdan alıkoyamamış ve savaş yapılmıştı.</p>

  <p>2 Ekim günü Kazak Şapavoyal devriye gezerken tüfeğiyle bir tavşan vurup öldürmüş, bir başka tavşanı da yaralamıştı. Yaraladığı tavşanı kovalarken ormanın içerilerine kadar gitmiş, orada Murat’nın hiçbir ihtiyat tedbiri almadan ordugâh kurmuş ordusunun sol cenahı ile burun buruna gelmişti. Sonradan Kazak bunu gülerek arkadaşlarına, “Az kalsın Fransızların eline düşüyordum,” diye anlatacaktı. Hikâyeyi işiten onbaşı durumu komutanına bildirdi.</p>

  <p>Kazak erini sorguya çektiler, Kazak birliklerinin komutanları fırsattan yararlanarak düşmanın elindeki atları almak istiyorlardı. Ama aralarından biri, ordunun üst makamlarındaki komutanlarla tanışan bir Kazak komutanı, durumu genelkurmaydaki generale haber verdi. Son zamanlarda, genelkurmayda aşırı bir gerginlik vardı. Yermolov birkaç gün önce Bennigsen’e gelmiş, taarruz yapılması için başkomutana baskı yapmasını yalvararak rica etmişti.</p>

  <p>Bennigsen şöyle demişti:</p>

  <p>– Eğer sizi tanımasaydım yapılması için rica ettiğiniz şeyi gerçekte istemediğinizi sanırdım. Çünkü ben bir şey için öğüt verdim mi başkomutan hazretleri hemen tam tersini yaparlar.</p>

  <p>Düşman hatlarına gönderilen Kazak keşif kollarının verdikleri raporlarla da doğruluğu ispatlanan haberler, durumun tam kıvamına geldiğini kesinlikle göstermişti. Gerilen yay kaymış, saat hafif bir hışırtı çıkarmaya ve sarkaçlar sallanmaya başlamıştı. Kutuzov sahip olduğu sanılan bütün nüfuzuna, bütün aklına, tecrübesine ve insanları tanımasına rağmen, ondan ayrı olarak durumu çara rapor eden Bennigsen’in ve bütün generallerin aynı şeyi istediklerini, çarın bile aynı istekte olduğunu bildiren ve Kazakların gözlemlerini açıklayan mesajı dikkate alarak artık kaçınılmaz harekâtı önleyemeyeceğini hissediyordu. Bu yüzden yararsız, hatta zararlı olduğu kanısında olduğu şey için gereken emri verdi ve meydana gelecek olayı Tanrı’ya havale etti.</p>

  <h2>IV</h2>

  <p class="nonindent">Bennigsen’in taarruzun kaçınılmaz bir şey olduğunu belirten mesajı ve Kazakların Fransız sol cenahının açıkta ve korunma tedbirlerinden yoksun olduğu konusundaki haberleri sadece taarruz emrini vermek zorunluğunu belirten son işaretlerdi. Aslında taarruz 5 Ekim günü kararlaştırılmıştı.</p>

  <p>4 Ekim sabahı, Kutuzov harekât planını imzaladı. Toll, planı Yermolov’a okudu ve alınacak tedbirler için emir verilmesini teklif etti. Yermolov:</p>

  <p>– Peki, peki şimdi vaktim yok! diyerek konakladığı evinden çıktı.</p>

  <p>Toll’ün hazırladığı harekât planı çok güzeldi. Bu planın üzerinde de tıpkı Austerlitz harekât planında olduğu gibi tümü Almanca olmamakla birlikte şöyle yazılmıştı:</p>

  <p>“<i>Die erste Colonne marschiert</i> falan, <i>die zweite Colonne marschiert</i> filan yere...”<a class="noteref" href="../Text/dipnot.xhtml#Footnote0401" id="Feedback0401">400</a> ve plana göre bütün bu yürüyüş kolları kâğıt üzerinde, belirtilen zamanda yerlerine geçiyor, düşmanı yok ediyorlardı. Her şey bütün harekât planlarında olduğu gibi çok güzel düşünülmüştü. Ama bütün harekât planlarının uygulanmasında olduğu gibi, hiçbir yürüyüş kolu, gereken zamanda yerini alamadı.</p>

  <p>Harekât planı hazırlandıktan ve gerektiği sayıda kopyaları çıkarıldıktan sonra, bir subay çağrılmış, bütün evrak işinin uygulanması için Yermolov’a gönderilmişti. Kutuzov’un emir subayı olan genç süvari subayı kendisine verilen görevden memnunluk ve gurur duyarak Yermolov’un karargâhına gitti.</p>

  <p>Yermolov’un emir eri ona:</p>

  <p>– Gittiler efendim! diye karşılık verdi.</p>

  <p>Süvari subayı Yermolov’un sık sık uğradığı generale gitti.</p>

  <p>– Hayır efendim, general de yoklar, cevabını aldı.</p>

  <p>Süvari subayı atına binerek bir başka generale gitti. Orada da kendisine:</p>

  <p>– Hayır, gittiler efendim, denildi.</p>

  <p>Süvari subayı iş geciktiği için, “Ne cevap vereceğim, hay Allah!..” diye düşünüyordu. Bütün karargâhı dolaştı. Bazıları Yermolov’un başka generallerle birlikte bir yerlere gittiğini, bazıları ise herhalde eve döndüğünü söylüyorlardı. Süvari subayı, yemek yemeden akşamın altısına kadar her yeri aradı durdu. Yermolov hiçbir yerde yoktu. Hiç kimse nerede olduğunu bilmiyordu. Subay, bir arkadaşına uğrayıp aceleyle ağzına bir iki lokma attı, sonra General Milarodoviç’in ileri hatlarına gitti. Milarodoviç de evde yoktu, ama burada kendisine Milarodoviç’in General Kikin’in evindeki baloda olduğunu ve herhalde Yermolov’un da orada bulunduğunu söylediler.</p>

  <p>– Peki ama neresi orası?</p>

  <p>Bir Kazak subayı, uzaktaki bir çiftlik evini işaret etti:</p>

  <p>– Şurada, Yeçkin’de.</p>

  <p>– Orada olur mu hiç? Orası hatların gerisinde değil mi?</p>

  <p>– Ön hatlara bizden iki alay gönderdiler. Şimdi orada öyle bir kafayı çekiyorlar ki felaket! İki orkestra, üç de koro var.</p>

  <p>Süvari subayı hattın gerisine, Yeçkin’e gitti. Daha eve yaklaşmadan oyunlarda sık sık işitilen bir asker türküsünün neşeli neşeli hep bir ağızdan söylendiğini duydu. Ara sıra gürültü diniyor, o zaman ıslıklarla “Ovada... ovada...” diye şarkılar duyuluyordu. Subay bu seslerden ötürü içinde bir neşe duydu, ama ona verilen görevi bu kadar uzun süre yerine getirmeyip emri bildirmediği için kendisini suçlu hissederek korktu. Saat dokuza yaklaşıyordu. Genç adam atından indi, ön kapıya çıktı ve Ruslarla Fransızların hatları arasında nasılsa hiçbir yeri yıkılmamış, sağlam kalmış çiftlik evinin geniş holüne girdi. Ofiste ve öndeki bekleme odasında, uşaklar şarap şişeleri ve ikram edilecek tatlılarla uğraşıp duruyorlardı. Pencerelerin altında, şarkı söyleyen askerler oturuyorlardı. Subayı içeri aldılar.</p>

  <p>O zaman genç adam, karşısında ordunun en önemli generallerini gördü; aralarında hemen göze çarpan iri yarı vücudu ile Yermolov da vardı. Bütün generaller ceketlerinin düğmelerini çözmüşlerdi. Kırmızı ve hareketli yüzlerle yüksek sesle gülüyor, bir yarım yuvarlak şeklinde hep birlikte ayakta duruyorlardı. Salonun ortasında, pek uzun boylu olmayan, yakışıklı, kırmızı yüzlü bir general enerjik ve çevik hareketlerle trepak oynuyordu.</p>

  <p>– Ha! Ha! Ha! Aslan Nikolay İvanoviç! Ha! Ha! Ha! Ha!</p>

  <p>Subay, o anda önemli bir emirle içeri girdiği için kendini iki kat suçlu hissediyor ve beklemek istiyordu; o sırada generallerden biri, onu gördü, neden geldiğini öğrenince de durumu Yermolov’a bildirdi. Yermolov kaşlarını çatarak subayın yanına çıktı, söylediklerini dinledikten sonra, hiçbir şey söylemeden elinden kâğıdı aldı. O akşam, süvari subayının bir arkadaşı, Yermolov’dan söz ederek:</p>

  <p>– Sen ne sanıyorsun? O akşam bir kastı olmadan mı çıkıp gitti? diyordu. Bütün bunlar hep maksatlı! Konovitzin’i öne sürmek için yaptılar bunu! Bak, yarın işler ne kadar karışacak göreceksin!</p>

  <h2>V</h2>

  <p class="nonindent">Ertesi sabah, Kutuzov erkenden kalktı. Çok çökmüş görünüyordu. Kalkıp dua etti ve hiç doğru bulmadığı bir savaşı idare etmek zorunda olduğunu kavramaktan doğan hoşnutsuz bir ruh hali içinde giyindi, arabaya bindi, sonra Tarutin’in beş verst arkasında bulunan Letarşavka’dan çıkarak taarruz edecek kolların toplanacağı yere gitti. Yolda giderken arada bir uykuya dalıyor, uyanıyor ve sağdan silah sesleri geliyor mu, acaba çarpışmalar başladı mı diye kulak kabartıyordu. Ama her yer henüz sessizdi. Rutubetli ve puslu bir sonbahar günü başlamak üzereydi. Ortalık henüz ağarıyordu. Kutuzov, arabanın geçtiği yolda karşıya geçen ve atları suya götüren süvari erlerini gördü. Bunlar çok daha ileride, pusuda olması gereken yürüyüş koluna mensup süvari erleriydi. Yaşlı başkomutan, “Herhalde yanlışlık oldu,” diye düşündü. Ama araba biraz daha ilerleyince piyade alaylarını, yerde çatılmış tüfekleri, pirinç lapası yiyen, odun taşıyan, donla dolaşan erleri gördü. Bunun üzerine subaylarını çağırdı. Subay taarruz için hiçbir emir verilmemiş olduğunu söyledi.</p>

  <p>Kutuzov:</p>

  <p>– Nasıl olur? diyecek oldu, ama hemen sonra sustu ve en üst rütbeli subayın çağrılmasını emretti.</p>

  <p>Arabadan inmişti. Başını önüne eğmiş, güçlükle soluk alarak, hiç konuşmadan bir aşağı bir yukarı dolaşıyor, subayın gelmesini bekliyordu. Çağırtılmasını emrettiği, genelkurmaya mensup subay Eichen geldiğinde, Kutuzov bu yanlışlığın suçlusu o subay olduğu için değil, tam hırsını alabileceği tipte olduğu için öfkeden kıpkırmızı oldu. Sonra soluk alırken boğulacakmış gibi olan ihtiyar adam öyle bir kızdı ki kendini yerlere atarak, oradan oraya yuvarlanacak sanılırdı; böyle bir öfkeyi ancak o gösterebilirdi. Elleriyle tehdit edip avaz avaz bağırarak, en adi küfürleri savunarak Eichen’i tepeden tırnağa boyadı. O sırada yaklaşan Yüzbaşı Brozin de hiçbir suçu olmadığı halde aynı akıbete uğradı.</p>

  <p>Kutuzov, kısık bir sesle elini kolunu hareket ettirip olduğu yerde sallanarak:</p>

  <p>– Bu köpoğlu da kim? Kurşuna dizsinler eşşoğlu eşekleri! diye bağırıyordu.</p>

  <p>Vücudunda bir acı duyuyordu. Onu, herkesin, “Şimdiye dek, Rusya’da hiç kimse onun kadar büyük bir nüfuza sahip olmamıştır,” dedikleri, “Serennissime” (Zat-ı Devletleri) diye söz ettikleri başkomutanı böyle bir duruma düşürmüş, bütün ordunun karşısında alaya almışlardı! Kendi kendine, “Bugünü düşünerek boşuna bu kadar içtenlikle dua etmişim, boşuna bütün gece gözüme uyku girmeden, her şeyi ayrıntılarına varıncaya dek düşünmüşüm. Çocuk denecek yaşta küçük bir subayken bile hiç kimse benimle alay etmeye cesaret edemezdi... Oysa şimdi...” diye düşünüyordu. Vücuduna işkence ediliyormuş gibi fiziksel bir acı duyuyor, bu acıyı öfkeli, insana dokunan bağırışlarla açıklamadan duramıyordu; ama kısa bir süre sonra gücü tükendi, çevresine bakındı, pek çok kötü söz söylemiş olduğunu hissederek arabasına bindi ve artık tek söz söylemeden geri döndü. Bir anda patlak veren öfke artık bir daha alevlenmedi. Kutuzov gözlerini hafif hafif kırpıştırarak kendilerini temize çıkarmaya ve savunmaya çalışanların sözlerini (Yermolov ancak ertesi gün yanına gelecekti.) ve başarısız harekâtı bir gün sonraya ertelemek için Bennigsen’in, Konovitzin’in ve Toll’ün verdikleri öğütleri dinliyordu. Böylece isteklerine gene razı olmak zorunda kaldı.</p>

  <h2>VI</h2>

  <p class="nonindent">Ertesi gün, ordular daha akşamdan işaret edilmiş olan yerlerde toplanıp gece harekete geçtiler. Siyaha çalan koyu eflatun bulutlarla dolu, rutubetli bir sonbahar gecesiydi. Toprak nemliydi, fakat çamur yoktu ve ordular hiç gürültü etmeden ilerliyordu; yalnız arada bir uzaktan uzağa topçu kuvvetlerinin şakırtıları duyuluyordu. Yüksek sesle konuşmak, sigara içmek, ateş yakmak yasak edilmişti; hayvanları kişnemekten alıkoymak için elden ne gelirse yapılıyordu. Harekâtın esrarengizliği, çekiciliğini artırıyordu. Erler neşeli neşeli yürüyorlardı. Bazı yürüyüş kolları durmuş, tüfeklerini çatmış ve gereken yere artık varmış olduklarını sanarak soğuk toprağın üzerine uzanmışlardı. Bazı yürüyüş kolları ise (bunlar çoğunluktaydı) bütün gece yol aldılar ve herhalde gitmeleri hiç gerekmeyen yerlere vardılar.</p>

  <p>Yalnız Kont Orlov Denisov, Kazaklarıyla birlikte (bu birlik bütün diğer birlikler arasında en önemsiziydi) gereken zamanda, gereken yere varabildi. Bu birlik, ormanın en kenarındaki açıklıkta, Stromilovo köyünden Dmitrovskoye köyüne giden yolun ortasında durmuştu.</p>

  <p>Gün doğmadan önce, uykuya dalan Kont Orlov’u uyandırdılar. Fransız karargâhından kaçıp gelen birini getirmişlerdi. Bu, Ponyotovski’nin komutası altındaki birliğe mensup Polonyalı bir astsubaydı. Bu Polonyalı astsubay, görevi başındayken kendisine hakarette bulunduklarını, çoktandır subay olması gerektiği halde buna olanak vermedikleri için kaçtığını, hepsinden daha kahraman olduğunu ve oradakileri cezalandırmak istediği için birliğini terk ettiğini anlattı. Söylediğine göre, Murat, Ruslardan bir verst kadar ileride konaklıyordu. Emrine yüz kişilik bir konvoy verirlerse onu canlı olarak yakalayabileceğini ileri sürüyordu. Kont Orlov Denisov arkadaşlarıyla tartıştı. Teklif reddedilmeyecek kadar çekiciydi. Herkes oraya gitmek için bu işe gönüllü çıkıyor ve herkes bunu denemeyi öğütlüyordu. Birçok tartışmalardan ve çeşitli ihtimaller ileri sürüldükten sonra General Grekov, iki Kazak alayının başında astsubay ile birlikte oraya gitmeye karar verdi.</p>

  <p>Kont Orlov Denisov da astsubayın gitmesine izin vermiş, ona:</p>

  <p>– Yalnız şunu iyice aklına koy ki eğer yalan söylediysen emir verir, seni köpek gibi astırırım, doğru söylediysen yüz altın hakkındır, demişti.</p>

  <p>Astsubay kararlı bir tavırla bu sözlere hiçbir karşılık vermeden ata bindi ve çabucak hazır olan Grekov’la birlikte yola çıktı. Ormanda gözden kaybolmuşlardı. Kont Orlov, ağarmaya yüz tutmuş günün serinliğinde büzülerek sorumluluğunu tek başına yüklenip giriştiği işten ötürü Grekov’u heyecanla uğurladıktan sonra, ormandan çıktı, yeni başlayan sabahın insanı aldatan ışıkları altında artık sönmek üzere olan çoban ateşlerinin gerisinde, uzaktan uzağa görünen düşman karargâhına baktı. Kont Orlov Denisov’un sağında, göz alabildiğine açık yamaçlarda bizim yürüyüş kollarımızın görünmesi gerekiyordu. Kont Orlov oraya bakıyor, ama uzaktan da olsa görünmeleri mümkünken onları göremiyordu. Fransız karargâhında ise Kont Orlov Denisov’un görüşüne göre ve özellikle çok keskin gözleri olan yaverinin sözlerine bakılırsa bir hareket başlamıştı.</p>

  <p>Prens Orlov karargâha baktıktan sonra:</p>

  <p>– Eyvah! Vallahi geç kaldık! dedi.</p>

  <p>Sözüne inanmadığımız bir insan artık gözümüzden uzaklaştığı vakit çoğu zaman olduğu gibi, birden apaçık bir şekilde ve kesinlikle o astsubayın yalancının biri olduğunu, onları aldattığını, Allah bilir nereye sürükleyeceğini, o iki alayın yokluğu yüzünden taarruzun başarıya ulaşamayacağını, izin vermekle işi bozmaktan başka bir iş yapmamış olduğunu anladı. Karşıda duran o koca kitlenin içinden başkomutanını yakalayıp getirmeye hiç imkân var mıydı?</p>

  <p>Kont:</p>

  <p>– Aldattı bizi vallahi bu kerata!</p>

  <p>Karargâha bakınca tıpkı Kont Orlov Denisov gibi, girişilen işin başarılı olacağına güveni kalmayan maiyet subaylarından biri:</p>

  <p>– Geri döndürebiliriz onları efendim! dedi.</p>

  <p>– Efendim? Öyle mi? Ne dersiniz? Döndürelim mi, yoksa bırakalım gitsinler mi? Ha? Yoksa engel olmayalım mı?</p>

  <p>– Emrederseniz geri döndürelim, efendim.</p>

  <p>Kont Orlov saatine bakarak birden kesin bir tavırla:</p>

  <p>– Geri çevirsinler! Geri çevirsinler! dedi. Oraya vardıklarında artık geç olacak, hava iyice ağardı.</p>

  <p>Bunun üzerine, yaver dörtnala Grekov’un peşinden gitti. Grekov döndüğü zaman, hem bu baskının geri kalmasından hem hâlâ gözükmeyen piyade kollarını boşuna beklemekten hem de düşmanın yakınlığından ötürü öfke ile heyecan duyarak (bütün adamları aynı ruh hali içindeydi) taarruz etmeye karar verdi.</p>

  <p>Emri bir fısıltı halinde verdi: “Olur!” Herkes yerini aldı ve haç çıkardı.</p>

  <p>– Tanrı yardımcımız olsun!</p>

  <p>Ormanda, “Hurrraaaa!” sesleri uğuldamaya başladı ve Kazaklar tıpkı bir çuvaldan dökülür gibi, yüzer kişilik birlikler halinde birbirini izleyerek, omuzlarında mızraklarıyla, neşeyle derenin üzerinden karargâha doğru uçtular.</p>

  <p>Kazakları gören ilk Fransız’ın korkulu, umutsuz çığlığı duyulur duyulmaz karargâhta kim varsa herkes yarı çıplak, uyku sersemi, topları, tüfekleri, atları bırakarak gözünün gördüğü yere doğru koşmaya başladı.</p>

  <p>Kazaklar arkalarında ve çevrelerinde olup bitene hiç önem vermeyerek Fransızları izlemiş olsalardı Murat’yı bile tutsak eder, orada bulunan her şeyi de ganimet olarak alırlardı. Zaten komutanlarının da istediği buydu. Ama Kazaklar bir defa ganimetlere ve tutsaklara ulaştıktan sonra artık onları yerlerinden kımıldatmaya imkân yoktu. Komutanları kimse dinlemiyordu. Hemen orada bin beş yüz kişiyi tutsak ettiler. Ganimet olarak da otuz sekiz top, birçok sancak ve Kazaklar için daha önemli olan birçok at, eyer, battaniye ve çeşitli eşya aldılar. Bütün bunları bir düzene koymak, tutsakları derleyip toplamak, topları yerli yerine teslim etmek, ganimeti paylaşmak, bağırıp çağırmak, hatta kavgaya tutuşmak gerekliydi; Kazaklar işte bu işlerle uğraşmaya başlamışlardı.</p>

  <p>Artık izlenmediklerini gören Fransızlar ise yavaş yavaş kendilerini topladılar, birliklerini yeniden düzenlediler, sonra da ateş etmeye başladılar. Orlov Denisov bütün yürüyüş kollarının gelmesini bekliyor, artık taarruz etmiyordu.</p>

  <p>Bu arada, “<i>Die Erste Colonne marschiert</i> falan filan...” diye başlayan harekât planına uygun olarak Bennigsen’in kumandası altına verilen ve Toll’ün idare ettiği o geciken yürüyüş kollarının piyade alayları gene plan gereğince yola çıkmış, bu gibi durumlarda çoğu zaman olduğu gibi, bir yerlere varmışlardı. Ama bu vardıkları yer, gitmeleri önceden kararlaştırılan yer değildi. Gene çoğu zaman olduğu gibi, yola neşeli neşeli çıkmış olan erler, duraklamaya başlamışlardı; saflar arasında hoşnutsuzluk sözleri duyuluyordu, herkes işin içinde bir karışıklık olduğunun bilincine varıyor, nereye gittiğini de bilmeden geriye doğru gitmeye davranıyordu. Saflar boyunca dörtnala giden yaverlerle generaller bağırıp duruyor, öfkeleniyor, birbirleriyle kavga ediyor, gidilecek yerin hiç de burası olmadığını, geç kaldıklarını söylüyor, suçu birilerine yüklüyor ve buna benzer şeyler yapıyorlardı. Sonunda her şeyden vazgeçerek işi oluruna bıraktılar ve neresi olursa olsun, hiç olmazsa herhangi bir yere varmak amacıyla ilerlemeye karar verdiler. “Eninde sonunda bir yere varırız ya!” diyorlardı.</p>

  <p>Gerçekten de bir kısmı asıl gidecekleri yerden bambaşka bir yere, bazıları da gereken yere vardılar, ama o kadar geç kaldılar ki gelmeleri düşmanın onları ateşe tutmalarından başka hiçbir işe yaramadı. Bu savaşta, Austerlitz’de Weirother’in rolünü oynayan Toll büyük bir çaba göstererek dörtnala oradan oraya gidiyor, her yerde her şeyin altüst olduğunu görüyordu. Böylece dörtnala giderken ormanda Baggovot’un kumandası altındaki birlikle burun buruna geldi; artık ortalık tamamen ağarmıştı ve bu birliğin de çoktandır yerinde, Orlov Denisov’un kumandası altında olması gerekiyordu. Başarısızlık yüzünden fena halde canı sıkılan, heyecan içindeki Toll, bu işte birinin suçlu olduğunu düşünerek dörtnala birlik komutanına gitti ve sert bir tavırla onu azarlayarak bu gibi işler için insanları astıklarını söyledi. Birbirini izleyen çelişkiler, karışıklıklar ve bütün bu duraklamalar yüzünden bitkin bir hale gelen, ama aslında sakin ve korkusuz bir adam olan yaşlı General Baggovot, herkesi büyük bir hayret içinde bırakarak karakterine hiç uymadığı halde küplere bindi ve Toll’e birçok tatsız şey söyledi.</p>

  <p>– Ben kimseden ders alacak değilim! Kendi askerlerimle savaş alanında can vermesini bilmek konusunda da başkalarından geri kalmam! diyerek tek bir birlikle ilerlemeye başladı.</p>

  <p>Heyecanlı ve korkusuz Baggovot, Fransız ateşi altında bulunan düzlüğe çıkınca artık savaşa katılmasının yararlı olup olmadığını düşünecek durumda değildi; o tek birlikle doğru düşmanın üzerine yürüdü, erlerini düşman ateşi altına sürdü. O öfke içinde, tehlike, mermi, kurşun ihtiyaç duyduğu şeylerdi. İlk atılan kurşunlardan biri onun olduğu yerde ölmesine, arkasından gelen kurşunlar da birçok erin can vermesine yol açtı. Böylece birlik bir süre hiçbir yararı olmayan bir çarpışmada düşman ateşi altında kaldı.</p>

  <h2>VII</h2>

  <p class="nonindent">Bu arada cepheden bir başka ordunun Fransızlara taarruz etmesi gerekiyordu; ama bu ordunun başında Kutuzov vardı. Kutuzov çok iyi biliyordu ki kendi isteği dışında bulunan bu çarpışmada, karışıklıktan başka bir sonuç elde edilemezdi. Bu yüzden ordunun ilerlemesine engel olmak için elinden geleni yapıyor, yerinden kımıldamıyordu!</p>

  <p>Kül rengi kısrağına binmiş, hiç konuşmadan gidiyor, taarruz etmek için yapılan tekliflere isteksiz bir tavırla karşılık veriyordu. Kendisini ileri göndermesini rica eden Milarodoviç’e;</p>

  <p>– Taarruzdan başka bir söz ettiğiniz yok! Görmüyor musunuz ki biz daha, biraz karışıkça bir manevrayı bile beceremiyoruz! diyordu.</p>

  <p>Bir başkasına:</p>

  <p>– Sabahleyin Murat’yı canlı olarak ele geçiremedik, gideceğimiz yere zamanında varamadık. Şimdi artık yapılacak bir iş yok! diye karşılık veriyordu.</p>

  <p>Kendisine Kazakların bildirdiğine göre Fransız hatları gerisinde, eskiden hiçbir kuvvet bulunmadığı halde, şimdi, Polonyalılardan meydana getirilmiş iki birlik bulunduğunu söyledikleri vakit, Yermolov’a yan yan baktı. Onunla bir önceki akşamdan beri konuşmuyordu:</p>

  <p>– İşte bakın, hep taarruz edelim diyorlar, çeşit çeşit planlar teklif ediyorlar! Oysa birazcık harekete geçtin mi bir de bakıyorsun hiçbir şey hazır değil, harekâtı öğrenen düşman da kendi tedbirini almış!</p>

  <p>Yermolov, bu sözleri duyunca gözlerini kısarak hafifçe gülümsedi. Fırtınanın ona dokunmadan artık geçtiğini ve Kutuzov’un yalnız bu ima ile yetineceğini anlamıştı. Yanında duran Raylevski’yi diziyle dürttü, yavaşça:</p>

  <p>– Bu sitemler bana! Benimle eğleniyor! dedi.</p>

  <p>Kısa bir süre sonra atını ileri doğru sürerek Kutuzov’a yaklaştı ve saygıyla:</p>

  <p>– Henüz vakit geçmedi, komutan hazretleri. Düşman henüz gitmedi! dedi. Emrederseniz taarruz edelim. Yoksa ordumuz konaklamaz.</p>

  <p>Kutuzov hiçbir şey söylemedi. Ama kendisine Murat’nın komutası altındaki orduların geri çekildiğini haber verdikleri vakit, taarruz emrini verdi. Bununla birlikte her yüz adımda bir, kırk beş dakikalık molalar veriyordu.</p>

  <p>Bütün harekât Orlov Denisov’un komutası altındaki Kazakların başardıklarıyla kaldı. Öbür ordular boşu boşuna birkaç yüz kişi yitirmişlerdi.</p>

  <p>Bu savaştan sonra Kutuzov’a elmas bir nişan, Bennigsen’e de elmaslarla yüz bin ruble verildi. Başkalarına da rütbelerine göre pek çok kıvanç verici şeyler dağıtıldı ve savaştan sonra genelkurmaya tekrar yeni atamalar yapıldı.</p>

  <p>Tarutin Savaşı’ndan sonra Rus subaylarıyla generalleri:</p>

  <p>– İşte bizde her zaman, her şey böyle tersine olur! diyorlardı, tıpkı hepimizin bazen, “Şimdi üst makamlarda budala biri var, her şeyi tersine yapıyor, işin başında ben olsaydım öyle yapmazdım,” dediğimiz gibi.</p>

  <p>Ama böyle konuşan insanlar ya söz ettikleri işin aslını bilmezler ya da kendilerini kasıtlı olarak aldatırlar. Hiçbir savaş, harekât planını yapanların tahmin ettikleri şekilde olmaz. Tarutin Savaşı da Borodino da Austerlitz de plana göre olmamıştır, bu kesin bir kuraldır.</p>

  <p>Savaşın akışında sayısız bağımsız güçlerin (Çünkü insan, hayatla ölümün söz konusu olduğu savaş sırasındaki kadar hiçbir yerde bağımsız ve özgür olamaz.) etkisi vardır. Ayrıca bu akışın yönü hiçbir zaman herhangi bir gücün, tek bir gücün paralelinde olamaz.</p>

  <p>Herhangi bir cisim üzerine ayrı ayrı yönleri olan birçok güç aynı anda etki yaparsa o cismin hareketi bu ölçülerden hiçbiriyle aynı yönde olamaz; daima mekanikte “güçlerin diagonal paralel ogramı” denen en kısa, aynı zamanda öbür yönlerin ortalaması olan bir yönde olur.</p>

  <p>Tarihçilerin, özellikle Fransız tarihçilerinin anlatımlarında meydan muharebelerinin ve savaşların daha önceden hazırlanmış belirli bir plana göre yapıldığı konusunda ileri sürdükleri düşüncelerden bir tek sonuç çıkarılabilir; o da bu anlatımların doğru olmadığıdır.</p>

  <p>Taurutin Savaşının da Toll’ün ulaşmak istediği amaca ulaşmadığı, Kont Orlov’un yapmış olduğu harekât planına uygun bir düzende cereyan etmediği her şeyden bellidir. Ne Murat tutsak edilmiş ne de bir an içinde bütün bir düşman birliği yok edilmişti. Böylece Bennigsen’in ve başka önemli kişilerin ya da harekâta katılarak üstün başarı sağlamak isteyen subayların amacı gerçekleşmediği gibi, hatta örneğin alınmış olandan daha fazla ganimet elde etmek peşinde olan herhangi bir Kazak’ın istediği ve buna benzer şeyler de gerçekleşmemişti. Ama asıl amaç gerçekte yapılan şey olsaydı, yani asıl hedef o sırada bütün Rusların genel olarak istediği Fransızların Rusya’dan kovulması ve yabancı ordularının yok edilmesi olsaydı, daha doğrusu asıl amacın bu olduğunu kabul edersek apaçık görülür ki Tarutin Savaşı özellikle o anlaşılmaz düzensizliği içinde, seferin o devresi içinde, olması en gerekli şeydi. Bu savaşa, gerçekte meydana getirdiği sonuçtan daha başka bir sonuç düşünülemez. En az çabayla, en büyük karışıklık içinde, en az kayıpla bütün sefer boyunca en önemli sonuçlar elde edilmiş, geri çekilişten taarruza geçilmiş, Fransızların güçsüzlüğü meydana çıkmış ve Napolyon ordularının kaçmak için bekledikleri hareket yapılmıştı.</p>

  <h2>VIII</h2>

  <p class="nonindent">Napolyon o parlak “<i>de la Moskowa</i>” zaferinden sonra, Moskova’ya giriyor. Savaş meydanı Fransızların elinde kaldığı için, zaferin kimde olduğu konusunda en küçük bir kuşku olamaz. Ruslar geri çekiliyorlar ve başkentlerini teslim ediyorlar. İaşesiyle, silahlarıyla, patlayıcı maddeleriyle ve sayısız zenginlikleriyle dolu Moskova Napolyon’un elinde...</p>

  <p>Fransız ordusundan iki kat daha zayıf olan Rus ordusu bir ay boyunca tek bir hücum denemesine bile girişmiyor. Napolyon o zamana kadar bulunduğu en parlak duruma kavuşmuş. İnsana öyle geliyor ki Rus ordusunun kalıntıları üzerine iki kat güçlü bir orduyla çullanmak, onu mahvetmek ya da hiç değilse onu çıkarlı olabilecek bir barışa zorlamak, barış teklifi reddedilirse de Petersburg üzerine tehdit edici bir yürüyüş yapmak, hatta böyle bir harekât başarısız olsa bile Smolensk ya da Wilno’ya dönmek ya da Moskova’da kalmak, kısa bir deyişle Fransız ordusunun o zaman içinde bulunduğu parlak durumu korumasını sağlamak için, pek fazla bir dehaya sahip olmak gerekmezdi. Bunun için en basit, en kolay şeylerden biri yeterliydi: Ordunun yağmaya girişmesine engel olmak, kış için Moskova’da bütün orduya yetecek kadar bulunan giyim eşyalarını toplamak, gene altı aydan daha uzun bir süre yetecek kadar (Fransız tarihçilerine göre miktar budur.) bol bulunan yiyecekleri alıp onları gerektiği şekilde dağıtmak! O dâhiler dâhisi Napolyon, tarihçilerin göklere çıkardıkları ve koca bir orduyu idare edebilecek güce sahip Napolyon, bunlardan hiçbirini yapmamıştır!</p>

  <p>Yalnız bunlardan hiçbirini yapmamakla kalmamış, aksine gücünü, karşısında bulunan bütün bu işler arasında en aptalcasını, felakete en çabuk götürenini seçmekte kullanmıştı. Napolyon’un yapabileceği hareketler arasında; kışı Moskova’da geçirmek, Petersburg üzerine ya da Nijni-Novgorod üzerine yürümek ve kuzeye ya da güneye doğru çekilerek Kutuzov’un geçtiği yoldan gitmek vardı. Bunların arasında Napolyon’un seçtiği şeyden daha aptalca, daha çok felakete sürükleyici ne olabilir? Ekim ayına kadar Moskova’da kalmak, orduların kenti yağma etmesine izin vermek ve kentte bir garnizon bırakıp bırakmamak konusunda bir süre kararsızlık gösterdikten sonra Moskova’dan çıkıp Kutuzov’a yaklaşmak, ama onunla savaşa tutuşmamak, sağa doğru gitmek, Maliy Yaroslavetz’e kadar yürümek, ama gene ileriye doğru bir atak yapma fırsatı bulamadan Kutuzov’un geçtiği yoldan değil de bir başka yoldan geriye, Mojaisk’e doğru dönmek ve çevresi yağma edilmiş, altüst olmuş Smolensk yolundan geçmek... Bundan daha aptalca, bir ordu için daha feci bir şey düşünülebilir miydi? Zaten bunun böyle olduğunu sonraki sonuçlar da göstermiştir. En usta strateji uzmanları bile Napolyon’un kendi ordusunu mahvetmek için harekâta giriştiğini kabul ederek Fransızları aynı kesinlikle felakete sürüklemek için Rusların harekâtı ile hiç ilgisi bulunmayan ne kadar çare düşünseler gene de Fransız ordusunu, Napolyon’un yaptığı gibi tam anlamıyla yok edecek bir başka eylem dizisi bulamazlardı!</p>

  <p>O dâhi dedikleri Napolyon bunu yapmıştır işte! Ama Napolyon’un ordusunu, böyle olmasını istediği için felakete sürüklediğini ya da budala olduğu için böyle yapmış olduğunu söylemek de tıpkı Napolyon’un ordularını Moskova’ya kadar böyle olmasını istediği için ya da çok akıllı bir insan, bir dâhi olduğu için götürebildiğini ileri sürmek kadar adaletsiz bir şey olur.</p>

  <p>Her iki olayda da Napolyon’un herhangi bir erin kişisel eyleminden daha büyük bir etkiye sahip olmayan kişisel eylemi, sadece tarihî olayı meydana getiren kanunlara uymuş, onlarla birlikte gerçekleşmişti.</p>

  <p>Tarihçilerin bize Napolyon’u, Moskova’da sadece eylemlerinden hiçbir sonuç almadığı için gücü azalmış olarak göstermeleri gerçeğe aykırıydı. Napolyon o zaman da daha önce de ve daha sonra, örneğin 1813 yılında da bütün ustalığını ve gücünü hem kendisi hem de ordusu için en iyi sonucu elde edecek biçimde kullanmıştır. Napolyon’un o sıradaki eylemleri, Mısır’daki, İtalya’daki, Avusturya’daki ve Prusya’daki eylemlerinden daha az şaşırtıcı değildir. Napolyon’un dört bin yıllık bir geçmişin dehasına şaşıp kaldığı Mısır’da ne derece deha gösterdiğini iyice bilemeyiz; çünkü bu yüce başarıları bize yalnız Fransızlar tarafından anlatılmıştır. Avusturya’daki ve Prusya’daki deha gösterileri konusunda da doğru bir yargıda bulunamayız, çünkü oradaki eylemleri konusundaki bilgiyi gene Fransız ve Alman kaynaklarından edinmek zorundayız; orduların savaş vermeden kaçınılmaz olarak düşmana teslimi ve kalelerin daha kuşatılmadan bırakılmaları Almanları ülkelerinde yapılan bu savaşta ki başarısızlıklarının tek nedeni olarak karşılarındakinin bir dâhi olduğunu kabul etmeye zorlamış olmalı. Ama çok şükür biz kendi ayıbımızı örtmek için Napolyon’un dehasını kabul etmek zorunda değiliz. Biz işe gerçekçi ve basit bir gözle bakma hakkına sahip olmanın bedelini ödemiş bulunuyoruz; bu haktan yararlanmayı başkalarına bırakmayız.</p>

  <p>Napolyon’un Moskova’daki eylemleri, her yerdeki eylemleri gibi şaşırtıcı ve dehaya yakışır eylemlerdir. Moskova’ya girdiği andan başlayarak oradan çıkışına kadar emirler emirleri, planlar planları izlemiştir. Kentte hiç kimsenin oturmaması ve temsilcilerin gelmemesi hatta Moskova yangını bile onu şaşırtmamıştır. Ne kendi ordusunun çıkarını ne düşmanın hareketini ne Rusya’daki halkların daha iyi bir yaşantıya kavuşmasını ne Paris’teki işlerin idaresini, ne de ileride yapılacak barışın diplomatik hazırlıklarını ihmal etmiştir.</p>

  <h2>IX</h2>

  <p class="nonindent">Napolyon, Moskova’ya girer girmez askerî bakımdan hemen tedbirler alıyor; önce kesin bir emir vererek General Sebastiani’ye Rus ordu birliklerinin hareketlerini izlemek görevini veriyor ve çeşitli yollardan ileriye doğru birlikler göndererek Murat’ya, Kutuzov’u bulmasını emrediyor. Sonra büyük bir çaba ile Kremlin’in takviyesi işiyle uğraşıyor. Ondan sonra Rusya haritasını alıyor, onun üzerinde ileride yapılacak olan seferin dâhice bir planını hazırlıyor.</p>

  <p>Diplomatik alanda yaptığı da şudur: Soyulmuş, üstü başı yırtılmış ve Moskova’dan nasıl çıkacağını bilemeyen Yüzbaşı Yakovlev’i yanına çağırtıyor, ona ayrıntılarına varıncaya kadar bütün politikasını anlatıyor, ne derece cömert davrandığını belirtiyor, İmparator Aleksandr’a bir mektup yazıyor, bir dost, bir kardeş olarak imparatora Rastopçin’in Moskova’da kötü tedbirler almış olduğunu bildirmeyi bir görev saydığını belirtiyor ve Yakovlev’i Petersburg’a gönderiyor. Sonra görüşleri ile cömertliğini aynı sözlerle Tutulmin’e de ayrıntılı olarak açıklıyor ve o ihtiyarcığı da görüşmelerde bulunmak görevi ile Petersburg’a gönderiyor.</p>

  <p>Hukuk alanında aldığı tedbirler şunlar: Yangınlardan hemen sonra suçluların bulunmasını ve cezalandırılmasını emrediyor. Kötü adam Rastopçin’i cezalandırmak için de evinin yakılmasına karar veriyor.</p>

  <p>İdare konusuna gelince: Moskova’ya bir anayasa bahşediyor, bir belediye meydana getiriliyor ve halka şu bildiriyi yayınlıyor:</p>

  <blockquote>

  <p>Moskovalılar!</p>

  <p class="bl_extract">Felaketleriniz çok acı olmuştur. Ama yüce imparator ve kral hazretleri bu felaketlerin akışını durdurmak isteğindedirler. İmparator hazretlerinin karşı gelmeyi ve suç işlemeyi nasıl cezalandırdığını korkunç örnekler size öğretmiştir. İmparator düzensizliği önlemek ve genel güvenliği tekrar sağlamak için sert tedbirler almıştır. Kendi aranızda seçilecek bir yurt idaresi sizin için bir belediye ya da bir il idaresi görevini yapacaktır. Bu kurum sizinle ilgilenecek, ihtiyaçlarınızı karşılayacak, sizin için yararlı olanı sağlayacaktır. Üyeleri, omuzlarından göğüslerine doğru çapraz olarak takacakları kırmızı bir kurdele ile ayrılacaktır. Valinin ise bu kurdeleden başka bir de beyaz kuşağı olacaktır. Ama bu kişiler görev başında iken yalnız sol kollarına kırmızı bir bant takacaklardır.</p>

  <p class="bl_extract">Kent polisi eski görevine devam edecektir, onun çalışması sayesinde artık daha iyi bir düzene kavuşulmuştur. Hükümet iki genel komiser ya da polis müdürü ve yirmi komiser ile bölge zaptiye memurları atamış, bunları kentin bütün bölgelerinde görevlendirmiştir. Bu memurları sol kollarındaki beyaz banttan tanıyacaksınız. Çeşitli din kollarına ait bazı kiliseler açılmıştır ve bu kiliselerde ayinler hiçbir engelle karşılaşılmadan sürdürülmektedir. Hemşehrileriniz her gün evlerine dönmektedirler. Dönenlerin de geçirdikleri felaketlerden sonra yardım görmeleri ve korunmaları için gereken emirler verilmiştir. Bunlar hükümetin düzeni yeniden kurmak ve durumunuzu hafifletmek için almış olduğu tedbirlerdir; ama bunları sağlamak için sizin de hükümetle birlikte çaba göstermeniz, mümkünse geçirmiş olduğunuz felaketleri unutmanız, o kadar merhametsiz olmayan kaderden umut kesmemeniz, sizlere olsun, elinizde kalan mallara olsun, tecavüz etmek cüretini gösterecek olanları utanılacak ve kaçınılmaz bir ölümün beklediğinden ve bundan böyle mallarınızın korunacağından kuşkunuz olmaması gerekir. Çünkü bütün hükümdarlardan daha hak tanır, daha yüce olan imparatorun iradesi budur. Erler ve kentliler, hangi milletten olursanız olun, halkın birbirine güvenini yeniden sağlamaya çalışın. Devletin mutluluğunun kaynağı budur. Kardeş gibi yaşayın. Birbirinize karşılıklı olarak yardım edin. Birbirinizi koruyun ve kötü düşünceli insanların niyetlerini yok etmek için birleşin. Askerî ve sivil makamların emirlerine uyun, böylece gözyaşlarınız çabucak dinecektir.</p>

  </blockquote>

  <p class="extract">Napolyon ordunun iaşesi için bütün birliklerin sırayla <i>à la maraude</i><a class="noteref" href="../Text/dipnot.xhtml#Footnote0402" id="Feedback0402">401</a> Moskova’ya gitmelerini, gerekli iaşe maddelerini sağlamalarını öğüt vermişti; böylece ordunun ilerideki ihtiyaçları sağlanmış olacaktı.</p>

  <p>Dinî bakımdan alınan tedbirler şunlardı: İmparator, rahiplerin geri getirilmelerini ve kiliselerde dinî törenlerin yeniden başlatılmasını emretmişti.</p>

  <p>Ticaret yapanların ve ordunun ihtiyaçlarının karşılanması konusunda her yerde şu bildiri asılmıştı.</p>

  <blockquote>

  <p class="bl_center">Bildiri</p>

  <p class="bl_extract">Barışsever Moskovalılar, felaketlerin buradan uzaklaştırdığı işçiler, ustalar ve hiçbir nedene dayanmayan bir korkunun hâlâ tarlalarda tuttuğu, oraya buraya dağılmış toprak sahipleri, dinleyiniz! Bu başkent yeniden sakinliğe kavuşmuştur; düzen yeniden sağlanmaktadır. Toprak sahibi arkadaşlarınız saygı gördüklerini fark ederek saklandıkları yerlerden korkusuzca çıkıyorlar. Gerek mallarına gerek kendilerine karşı yapılan her tecavüz hemen cezalandırılmaktadır. İmparator ve kral hazretleri onları korumakta, emirlerine karşı gelenlerin dışında kalan sizlerden hiç kimseyi kendisine düşman saymamaktadır. Felaketlerinizi sona erdirmek ve sizi evlerinize, ailelerinize kavuşturmak istemektedir. Bu cömertçe niyetlerine gereken karşılığı veriniz ve bize hiçbir tehlikeyle karşılaşmadan gelebileceğinizi biliniz. Kentliler, güvenle evlerinize dönünüz. İhtiyaçlarınızı karşılamanın yollarını kısa bir süre içinde bulacaksınız! Emekçiler ve işlerini seven ustalar! Tezgâhlarınızın, evlerinizin, dükkânlarınızın başına dönünüz. Sizi koruyacak polis merkezleri gelişinizi bekliyorlar; yapacağınız iş karşılığında hak ettiğiniz ücret verilecektir! Son olarak siz köylüler, dehşet içinde saklandığınız ormanlardan çıkınız. Korkusuzca ve karşınızda sizi koruyacak kişileri bulacağınıza güvenerek izbelerinize dönünüz. Kentte köylülerin yetiştirdikleri sebzeleri ve ellerinde fazla kaldığı için depo ettikleri yiyecekleri arabayla getirebilecekleri haller kurulmuştur. Hükümet mallarını serbestçe satmalarını sağlamak için şu tedbirleri almıştır: 1) Moskova’nın çevresinde oturan toprak sahipleri ve köylüler bu tarihten sonra hiçbir tehlike ile karşılaşmadan her ne çeşit olursa olsun, ellerinde bulunan bütün yiyecek maddelerini, yalnız bu işe ayrılmış iki hale, yani Mohova ile Avcılar hallerine getirebilirler. 2) Bu yiyecek maddeleri onlardan alıcıyla satıcının aralarında kararlaştırdıkları fiyatla satın alınacaktır; ama satıcı haklı olarak istediği fiyatı alamazsa getirdiklerini köyüne geri götürmekte serbest olacak, bunu da hiç kimse hiçbir şekilde önleyemeyecektir. 3) Her hafta pazar ve çarşamba günü büyük alım satım günleri olarak kararlaştırılmıştır; bu yüzden salı ve cumartesi günleri kentten gelecek olan arabaları korumak amacıyla bütün büyük yollarda gereken sayıda askerî birlik bulundurulacaktır. 4) Köylülerin arabaları ve atlarıyla hiçbir engelle karşılaşmadan geri dönmelerini sağlamak için aynı tedbirler alınacaktır. 5) Adi satışların yeniden düzenlenmesi için derhal gereken vasıtalar kullanılacaktır.</p>

  <p>Kentliler, köylüler ve siz işçilerle ustalar, hangi milletten olursanız olun, size sesleniyoruz! İmparator ve kral hazretlerinin bir baba olarak beslediği amaçları gerçekleştirmeniz ve böylece bütün halkın iyiliğini sağlamaya yardım etmeniz için size çağrıda bulunuyoruz. Ona saygınızı, güveninizi gösteriniz ve bizimle birleşmekte gecikmeyiniz!</p>

  </blockquote>

  <p class="extract">Ordunun ve halkın moralini yükseltmek konusunda hiç durmadan teftişler yapılıyor, ödüller dağıtılıyordu. İmparator akşamları sokaklarda dolaşıyor, kentlileri teselli ediyordu. Bu arada devlet işlerinin kendisini bu kadar uğraştırmasına rağmen, kendi emriyle açtığı tiyatrolara da şeref veriyordu.</p>

  <p>Zaferler kazanmış insanların en iyi özelliği olan bağışta bulunma konusunda da Napolyon gene elinden geleni yapıyordu. Yardım kurumlarının kapısına “<i>Maison de ma mère</i>”<a class="noteref" href="../Text/dipnot.xhtml#Footnote0403" id="Feedback0403">402</a> diye yazdırmış, böylece bir hükümdar olarak bağışta bulunmanın yüceliğini bir oğul olarak duyduğu şefkatli hisle birleştirmişti. Öksüzler yurdunu ziyaret etmiş ve kurtarılan öksüzlere, yetimlere beyaz ellerini öptürdükten sonra alçak gönüllülük göstererek Tutolmin ile sohbet etmişti. Sonra Thiers’in çok yerinde belirttiği gibi kendi ordularına, gene kendisinin bastırmış olduğu sahte Rus paralarıyla maaş dağıttırdı. <i>“Relevant l’emploi de ses moyens par un acte digne du lui et de l’armee française, il fit distribuer des secours aux incendiés. Mais les vivres étant trop précieux pour être donnes à des étrangers la plupart ennemis, Napolyon aima mieux leur fournir de l’argent afin qu’ils se foumissent au dehors et il leur fit distribuer des doubles papiers.”</i><a class="noteref" href="../Text/dipnot.xhtml#Footnote0404" id="Feedback0404">403</a></p>

  <p>Ordunun disiplinini sağlamak için verilen görevler yerine getirilmez, soygunlar da önlenmezse şiddetli cezalar uygulanması için durmadan yeni yeni emirler yazılıyordu.</p>

  <h2>X</h2>

  <p class="nonindent">Ama garip şey, bütün bu emirler, çabalar, bildiriler, buna benzer olaylarda verilen başka emirlerden daha kötü olmadıkları halde, işin asıl özüne temas etmiyor, tıpkı saatin iç mekanizmasıyla bağlılığı kalmamış bir yelkovan ve akrep gibi boşa dönüp duruyor, dişlileri bir türlü harekete geçiremiyorlardı.</p>

  <p>Askerî bakımdan Thiers’in, <i>“Que son génie n’avait jamais rien imaginé de plus profond, de plus habile et de plus admirable,”</i><a class="noteref" href="../Text/dipnot.xhtml#Footnote0405" id="Feedback0405">404</a> dediği ve gene Thiers’in Bay Phéne ile polemiğe girişerek 15 Ekim değil de 4 Ekim günü hazırlanmış olduğunu saptamaya çalıştığı o dâhice plan, hiçbir zaman yerine getirilemezdi. Çünkü gerçekle en küçük bir ilgisi yoktu. Kremlin’i koruyacak olan tahkimat için la <i>Mosquéé</i>’nin<a class="noteref" href="../Text/dipnot.xhtml#Footnote0406" id="Feedback0406">405</a> (Napolyon Mutlu Vasiliy Kilisesi’ne bu adı veriyordu) altının kazılması gerekiyordu; bunun ise hiçbir işe yaramayacağı anlaşılmıştı. Kremlin’in altına mayınların döşenmesi, sadece imparatorun bir kaprisiydi. Moskova’dan çıkacağı sırada Kremlin’in havaya uçurulması, çocuğun düştüğü yeri öfkeyle dövmesi gibi bir şey olacaktı. Rus ordusunu izleme işine gelince, Napolyon’u bu kadar düşündüren bu iş o zamana kadar duyulmamış, görülmemiş bir durum yaratmıştı. Fransız komutanları altmış bin kişilik Rus ordusunu gözden kaybetmişlerdi: Thiers’in sözlerine göre, bu altmış bin kişilik Rus ordusu ancak Murat’nın becerikliliği hatta dehası sayesinde bulunabildi!</p>

  <p>Diplomatik ilişkiler konusunda, Napolyon’un gerek Tutolmin’in gerek Yakovlev’in karşısında cömertliğini, hakseverliğini ispatlamak ve her şeyden önce kendi askerine kaput ve araba sağlamak düşüncesiyle ileri sürdüğü bütün sözler, olaylardan çıkarmaya çalıştığı bütün sonuçlar hiçbir işe yaramadı: Aleksandr, onun gönderdiği bu elçileri huzuruna kabul etmedi ve ilettikleri isteklere hiçbir karşılık vermedi.</p>

  <p>Adalet konusunda alınan tedbirlerin sonuçları da şöyle özetlenebilir: Kundakçı olarak kabul edilen insanlar cezalandırıldıktan sonra, Moskova’nın öbür yarısı da yandı.</p>

  <p>İdare bakımından bir belediyenin kurulması da soygunların önünü alamadı; ancak bu belediyede görev almış bazı kişilere çıkarlar sağladı, bunlar düzeni sağlamak bahanesiyle Moskova’yı soyuyor ya da kendi mallarını soygundan korumakla uğraşıyorlardı.</p>

  <p>Dinî bakımdan, Napolyon Mısır’da sadece bir camii ziyaretle o kadar kolay sonuç aldığı halde, burada hiçbir sonuç alınamadı. Gerçi Moskova’da bulunan iki üç papaz Napolyon’un iradesini yerine getirmeye çalıştılar; ama bunlardan birini, bir Fransız eri, ayin sonrasında vurdu. Öbürü için de bir Fransız memuru çürük raporu verdi. <i>“Le pére, que j’avais découvert et invité à recommencer à dire la messe, a nettoyé et ferme l’église. Cette nuit on est venu de nouveau enfoncer les portes, casser les cadenas, déchirer les livres et commettre d’autres désordres.”</i><a class="noteref" href="../Text/dipnot.xhtml#Footnote0407" id="Feedback0407">406</a></p>

  <p>Ticaret hayatını kurmak için bütün çalışkan zanaatkarlara ve bütün köylülere yapılan bildiriye hiçbir karşılık verilmemişti. Zaten o çalışkan zanaatkârlar ortada yoktu. Köylüler ise bu bildiriyi dağıtmak için çok uzaklara kadar giden komiserleri yakalıyor, öldürüyorlardı.</p>

  <p>Halkın ve ordunun eğlenmesi için tiyatroların açılması işi de başarılı olmadı. Kremlin’de ve Pozniyakov’un evinde açılmış olan tiyatrolar, aktrisler ve aktörler soyuldukları için hemen kapatıldı.</p>

  <p>Yardım işleri bile istenilen sonuçları vermedi. Moskova’yı sahte ve sahte olmayan banknotlar doldurmuştu. Ama hiçbir değerleri yoktu. Ganimeti toplayan Fransızların sadece altına ihtiyaçları vardı. Bu yüzden yalnız Napolyon’un felakete uğramış olanlara böyle cömertçe dağıttığı sahte banknotlar değerlerini yitirmekle kalmamış, gümüş bile altına karşılık olarak kendi değerinden aşağıya bir fiyatta verilir olmuştu.</p>

  <p>Ama o devirde yukarıdan verilen emirlerin yerine getirilmediğini gösteren en şaşırtıcı olay, Napolyon’un soygunları durdurmak ve disiplini sağlamak için gösterdiği çaba oldu.</p>

  <p>Ordunun bütün üst rütbeli kişilerinin verdikleri raporlar şöyleydi:</p>

  <blockquote>

  <p>Önlenilmesi için emirler verilmesine rağmen kentte soygunlar devam etmektedir. Düzen daha sağlanmamıştır ve Moskova’ya mallarını kanuna uygun şekilde gönderen bir tek tüccar yoktur. Yalnız yağmacılar bir şeyler satmaktadırlar, ama bu sattıkları da çalınmış eşyalardır.</p>

  <p class="bl_extract"><i>La partie de mon arrondissement continue à être en proie au pillage des soldats du 3ème ports, qui, non contents d’arracher aux malheureux réfugiés dans des souterrains le peu qui leur reste, ont même la férocité de les blesser à coups de sabre, comme j’en ai vu plusieurs exemples.</i><a class="noteref" href="../Text/dipnot.xhtml#Footnote0408" id="Feedback0408">407</a></p>

  <p class="bl_extract"><i>Rien de nouveau outre que les soldats se permettent de voler et de piller. Le 9 octobre.</i><a class="noteref" href="../Text/dipnot.xhtml#Footnote0409" id="Feedback0409">408</a></p>

  <p class="bl_extract"><i>“Le vol et le pillage continuent. Il y a une bande de voleurs dans notre district qu’il faudra faire arrêter par de fortes gardes. Le 11 octobre.”</i><a class="noteref" href="../Text/dipnot.xhtml#Footnote0410" id="Feedback0410">409</a></p>

  <p class="bl_extract">İmparator kesin olarak soygunların önlenmesi için emir vermiş olmasına rağmen Kremlin’e girip çıkan ordu soyguncularının görülmesinden ötürü son derece hoşnutsuzluk içindedir. Eski hassa alayında düzensizlik ve soygun dün akşam ve gece ile bugün her zamankinden daha şiddetli bir hal almıştır. İmparator kendisini korumakla görevli ve başkalarına disiplin bakımından örnek olması gereken seçkin erlerin bu derece disiplini ayaklar altına almalarını ve ordu için donatılmış depolarla dükkânları yağmalamalarını üzüntüyle karşılamaktadır. Bazıları nöbetçileri dinlememek, devriye gezen subaylara karşı gelmek, onlara küfür etmek ve onları dövmek gibi alçakça davranışlarda bile bulunmuşlardır.</p>

  </blockquote>

  <p>Vali şöyle yazıyordu:</p>

  <blockquote>

  <p><i>Le grand maréchal du palais se plaint vivement, que malgré les défenses réitérees, les soldats continuent à faire leurs besoins dans toutes les cours et même jusque sous les fenêtres de l’empereur.</i><a class="noteref" href="../Text/dipnot.xhtml#Footnote0411" id="Feedback0411">410</a></p>

  </blockquote>

  <p>Ordu tıpkı dağılmış ve kendisini açlıktan, ölümden kurtaracak yemi ayaklarının altında çiğneyen bir hayvan sürüsü gibi yayılmıştı. Moskova’da fazladan kaldığı her gün biraz daha mahvoluyordu. Fakat yine de yerinden kımıldamıyordu. Ancak Smolensk yolu üzerinden geçen konvoyların baskına uğramasından ve Tarutin Savaşı’ndan ötürü birden bütün varlığını saran korkunç paniğe kapıldığı zaman kaçmaya başladı. Thiers’in söylediğine göre Tarutin Savaşı haberi, beklenmedik bir sırada, orduyu denetlerken bunu öğrenen Napolyon’da Rusları cezalandırmak isteğini uyandırdı ve Napolyon bütün ordunun kendisinden beklediği taarruz emrini verdi.</p>

  <p>Orduda bulunan insanlar Moskova’dan kaçarken yağma ettikleri her şeyi götürmüşlerdi. Napolyon da kendi hâzinesini almıştı. Ordunun ele geçirdiği yüklerle dolu konvoyu gördüğü zaman (Thiers’in söylediğine göre) Napolyon dehşet içinde kalmıştı. Ama tecrübeli olduğu için Moskova’ya gelirken mareşalin arabalarına yaptığı gibi, fazla gelen bütün arabaların yakılmasını emretmedi. Yalnız, askerlerin bindikleri arabalara ve faytonlara bakarak bu araçların iaşe, hasta ve yaralı nakli için kullanılmasının çok iyi bir şey olduğunu söyledi.</p>

  <p>Bütün ordunun hali, tıpkı yaralı ve ölümünü hissederek ne yaptığını bilmeyen bir hayvanın durumuna benziyordu. Napolyon’un ve ordusunun ustaca manevralarıyla Moskova’ya girdiği andan ordunun mahvoluşuna kadar izlenen amaçları incelemek, tıpkı ölüm derecesinde yaralanan bir hayvanın can vermeden önce vücudunun titremesinin ve kasılmasının ne anlama geldiğini araştırmak gibidir. Çoğu zaman yaralı bir hayvan bir hışırtı işitince bir silah sesi üzerine avcıya doğru, ileriye doğru koşar, sonra geriye doğru atılır ve böylece kendi ölümünü çabuklaştırmış olur. Napolyon da kendi ordusunun baskısı altında aynı şeyi yapıyordu. Tarutin Savaşının hışırtısı yaralı hayvanı ürkütmüştü, bunun üzerine silah sesi duyar duymaz ileri atılmış, avcıya kadar koşmuş, geriye dönmüş, tekrar ileri gitmiş, gene geriye koşmuş ve sonunda her yaralı hayvanın yaptığı gibi, çıkarına en aykırı, en tehlikeli, ama hiç değilse tanıdığı, bildiği ve eski ayak izleriyle dolu yoldan geriye doğru kaçmaya başlamıştı.</p>

  <p>Bize bütün bu harekâtı yönetiyormuş gibi görünen Napolyon (tıpkı ilkel insanların gemilerin pruvasında tahtadan oyulmuş heykelin gücüyle gemiyi idare ettiklerini sanmaları gibi) bütün bu süre içinde yaptığı hareketlerle tıpkı bir arabanın içinde önündeki sicimleri tutarak araba idare ettiğini sanan bir çocuk gibiydi.</p>

  <h2>XI</h2>

  <p class="nonindent">6 Ekim günü sabahın erken saatlerinde, Piyer barakadan çıktı. Sonra geri döndü ve kapıda, yanı başında oynayıp duran, kısa, eğri bacaklı, uzun vücutlu, tüyleri eflatuna kaçan küçük köpekle oynaştı. Bu köpek barakalarında yaşıyor, geceleri Karatayev’le birlikte kalıyor, ama bazen kentin bilinmeyen bir yerine gidiyor, sonra gene geri dönüyordu. Herhalde hiçbir zaman bir sahibi olmamıştı, zaten şimdi de kimsenin değildi, bir adı da yoktu. Fransızlar ona “Asor”, masalcı er “Femmgalka”, Karatayev ile başka erler ise “Gümüş”, bazen de “Yapışkan” diyorlardı. Hiç kimseye ait olmaması, bir adının bulunmaması, hatta belirli bir soyunun ve kesin olarak bir renginin bile olmaması, küçük eflatun köpeğe hiç de güç bir durum olarak görünmüyordu. Bir püskül gibi tüylü ama sert olan kuyruğu yukarı doğru kıvrılmış duruyor ve eğri bacakları ona o kadar iyi hizmet ediyordu ki hayvan sık sık sanki dört ayağını birden kullanmayı gerekli bulmadığını belirten zarif bir hareketle arka ayağını kaldırıyor, üç ayağıyla hızlı hızlı koşuyordu. Her şey ona zevk veriyordu. Bazen sevinçten tiz sesler çıkararak sırtüstü yerlerde yuvarlanıyor, bazen düşünceli ve anlamlı bir tavırla güneşte vücudunu ısıtıyor, bazen de bir tahta ya da bir saman parçası ile oynayarak yaramazlık ediyordu.</p>

  <p>Şimdi Piyer’in giyimi yırtık bir gömlek (ki bu eski giysilerinden kalan tek şeydi), Karatayev’in öğüdü üzerine sıcak tutsun diye ayak bileklerine gelen kısmı sicimle bağlanmış bir asker pantolonu, bir kaftan ve bir köylü şapkasından ibaret kalmıştı. Bu süre içinde vücutça çok değişmişti. Gerçi soylarına özgü ve kuşaktan kuşağa geçen özelliği yitirmemişti; gene iriyarı ve güçlü görünüyordu, ama artık eskisi kadar şişman değildi. Sakalıyla bıyıkları yüzünün alt kısmını kaplamıştı; bit dolu, uzamış, kıvır kıvır saçları birbirine karışmış, küme olmuş, başında bir şapka gibi duruyordu. Gözlerinin sert, sakin, her şeye hazır, kararlı bir bakışı vardı; eskiden bakışında hiçbir zaman böyle bir anlam olmazdı. Bakışlarındaki serbestliğin yerini enerjik, eyleme ve karşı koymaya hazır olduğunu belli eden ağırbaşlı bir anlam almıştı. Ayakları çıplaktı.</p>

  <p>Piyer, bir o sabah arabaların ve atlıların oradan oraya dolaştığı düzlüğe, bir derenin ta öbür ucuna, bir onu gerçekten ısırmak istiyormuş gibi davranan küçük köpeğe, bir zevkle sağa sola hareket ettirdiği ve kirli, kalın parmaklarını kımıldattığı çıplak ayaklarına bakıyordu. Gözü çıplak ayaklarına takılınca da her seferinde dudaklarında kendinden memnun olduğunu belirten heyecanlı bir gülümseyiş titriyordu. Bu çıplak ayakların hali ona bütün başından geçen ve bu süre içinde anlamını kavradığı şeyleri hatırlatıyor, bunu hatırlamak da ona zevk veriyordu.</p>

  <p>Hava birkaç gündür sakin ve bulutsuzdu; yalnız sabahları hafif bir ayaz oluyordu. Pastırma yazı dedikleri buydu.</p>

  <p>Havada, güneşli yerlerde bir ılıklık vardı. Bu ılıklık sabahtan kalan ve hâlâ kendini hissettiren zindeleştirici serinlikten sonra insana bambaşka bir zevk veriyordu.</p>

  <p>Uzak, yakın her yerde, sonbaharın yalnız bu aylarında görülen kristal gibi sihirli bir pırıltı vardı. Uzaklarda köyü, kilisesi ve büyük beyaz eviyle Serçe Tepesi görülüyordu. Çıplak ağaçlar, kum taşlar, evlerin damları, kilisenin damındaki yeşil rüzgâr gösterici de uzaktaki beyaz evin köşeleri de, hepsi tertemiz havada en ince ayrıntılarına kadar olağanüstü bir belirginlikle seçilebiliyordu. Biraz ileride bahçe duvarı boyunca boy atan ve daha koyu yeşil renkte görünen leylek ağacı kümeleri ile Fransızların işgalinde bulunan yarı yanmış bir konağın göze yabancı gelmeyen kalıntısı görülüyordu. Kötü bir havada çirkinliğiyle insanı tiksindiren bu içi pislenmiş, yarı yıkık konak hareketsiz ve göz kamaştırıcı pırıltılı ışıklar altında, sanki harikulade güzel, sakin, huzur dolu bir yerdi.</p>

  <p>Evdeymiş gibi ceketinin düğmeleri çözük olarak dolaşan kalpaklı ve dişlerinin arasına kısa bir çubuk sıkıştırmış Fransız, barakanın köşesinden çıktı, dostça göz kırpıp Piyer’e yaklaştı:</p>

  <p>– <i>Quel soleil, hein, monsieur Kiril?</i> (Bütün Fransızlar Piyer’e öyle diyorlardı.) <i>On dirait le printemps!</i><a class="noteref" href="../Text/dipnot.xhtml#Footnote0412" id="Feedback0412">411</a></p>

  <p>Sonra kapının kenarına dayanarak aynı teklifi her zaman yaptığı ve Piyer de her zaman onu reddettiği halde pipo içmeyi teklif etti.</p>

  <p>– <i>Si l’on marchait par un temps comme celui-là...</i><a class="noteref" href="../Text/dipnot.xhtml#Footnote0413" id="Feedback0413">412</a></p>

  <p>Piyer ona yola çıkma konusunda neler işittiğini sordu. Onbaşı da hemen hemen bütün orduların yola çıkmak üzere olduklarını, tutsaklar için de bir emir verilmesi gerektiğini söyledi. Piyer’in bulunduğu barakada ölüm döşeğinde olan Sokolov adında bir er vardı. Piyer, bu er için tedbir almak gerektiğini söyledi. Onbaşı karşılık vererek Piyer’e bu konuda endişe etmemesini, bu iş için sürekli olarak hizmet gören sahra hastanelerinin bulunduğunu, hastalar için özel emir verileceğini, komutanlığın her çeşit ihtimali göze alarak bütün tedbirleri almış olduğunu belirtti.</p>

  <p>– <i>Et puis, monsieur Kiril, vous n’avez qu’à dire un mot au capitaine, vous savez. Oh, c’est un... qui n’oublie jamais rien. Dites au capitaine quand il fera sa tournée, il fer a tout pour vous...</i><a class="noteref" href="../Text/dipnot.xhtml#Footnote0414" id="Feedback0414">413</a></p>

  <p>Onbaşının söz ettiği yüzbaşı, sık sık ve uzun uzun Piyer’le sohbet eder, ona her konuda hoşgörü gösterirdi.</p>

  <p>– <i>Vois-tu, Saint-Thomas, qu’il me disait l’autre jour; Kiril c’est un homme qui a de l’instruction, qui parle français; c’est un homme. Et il s’y entend le... S’il demande quelque chose, qu’il me dise, il n’y a pas de refus. Quand on a fait ses études, voyez-vous, on aime l’instruction et les gens comme il faut. Cest pour vous, que je dis celà, Monsieur Kiril Dans l’affaire de l’autre jour, si ce n’était grâce à vous, ça aurait fini mal</i><a class="noteref" href="../Text/dipnot.xhtml#Footnote0415" id="Feedback0415">414</a></p>

  <p>Onbaşı bir süre daha sohbet ettikten sonra çekilip gitti. (Bir gün önce yaşanan ve onbaşının bahsettiği olay, tutsaklarla Fransızlar arasında çıkan bir kavgaydı; Piyer güçlükle arkadaşlarını sakinleştirmişti.) Tutsaklardan birkaçı Piyer’in Fransızla konuştuklarını dinlemişlerdi, hemen sonra ne dediğini sordular. Piyer, arkadaşlarına onbaşının yola çıkılacağı konusunda söylediklerini anlatırken barakanın kapısına zayıf, sapsarı ve üstü başı yırtık bir Fransız eri yaklaştı. Çevik, çekingen bir hareketle selam niyetine iki parmağını alnına dokundurarak Piyer’e doğru döndü ve ona Platoş adlı erin orada bulunup bulunmadığını sordu; ona dikmesi için bir gömlek ısmarladığını söylüyordu.</p>

  <p>Bir hafta önce, Fransızlara deri ve keten verilmiş, onlar da tutsak erlere çizme yaptırmak ve gömlek diktirmek üzere bunları onların arasında dağıtmışlardı.</p>

  <p>Karatayev, elinde dikkatle katlanmış bir gömlekle dışarı çıktı:</p>

  <p>– Hazır, hazır, evladım! dedi.</p>

  <p>Hava sıcak olduğu ve böyle daha rahat çalıştığı için ayağında sadece bir pantolon, sırtında da toprak gibi kapkara, yırtık pırtık bir gömlek vardı. Saçları ustaların çoğu zaman yaptığı gibi bir lifle bağlanmıştı, yuvarlak yüzü bundan ötürü daha da toparlak ve daha sevimli görünüyordu. Gülümseyerek kendi eliyle diktiği gömleğin katlarını açtı.</p>

  <p>– İşin temeli sözdür. Cuma günü yapacağımı söyledim ya, yaptım işte, diyordu.</p>

  <p>Fransız huzursuzluk içinde çevresine bakındıktan sonra, sanki kuşkusunu yenmiş gibi aceleyle üniformasını çıkarıp sırtına gömleği giydi. Üniformasının ceketi altında gömlek yoktu. Çıplak, sarı, zayıf vücudunun üzerine uzun, yağlı ve çiçekli ipek bir yelek giymişti. Kendisini seyreden tutsakların gülmeye başlamalarından korktuğu belliydi, hemen başını gömleğin altından sokarak giyindi. Tutsaklardan hiç kimse bir tek söz söylemedi.</p>

  <p>Platon gömleğin eteğini çekip düzelterek:</p>

  <p>– Tastamam, görüyor musun? diyordu.</p>

  <p>Fransız başını ve kollarını gömleğin içine geçirdikten sonra, gözlerini kaldırmadan gömleğin üzerinde nasıl durduğuna bakıyor, dikişlerini gözden geçiriyordu.</p>

  <p>Platon dudaklarını yayan geniş bir gülümsemeyle:</p>

  <p>– Eh ne yapalım yavrum? Burası terzihane değil ki, doğru dürüst bir dikiş makinesi bile yok. Oysa, “Alet çalışır, el öğünür,” derler.</p>

  <p>Belliydi ki yaptığı işten kendisi de memnunluk duyuyordu. Fransız:</p>

  <p>– <i>C’est bien, c’est bien, merci, mais vous devez avoir de la toile de reste?</i><a class="noteref" href="../Text/dipnot.xhtml#Footnote0416" id="Feedback0416">415</a> dedi.</p>

  <p>Karatayev, kendi yapıtına bakarak sevinmeye devam ediyordu.</p>

  <p>– Bir kez vücuduna alıştı mı daha iyi olacak, diyordu. Bak ne güzel oldu. Ne kadar seveceksin bunu...</p>

  <p>Fransız gülümsedi:</p>

  <p>– <i>Merci, merci, mon vieux, le reste?</i><a class="noteref" href="../Text/dipnot.xhtml#Footnote0417" id="Feedback0417">416</a> diye tekrarladı ve cebinden bir banknot çıkararak onu Karatayev’e uzattı:</p>

  <p>– Mais le reste?..<a class="noteref" href="../Text/dipnot.xhtml#Footnote0418" id="Feedback0418">417</a></p>

  <p>Piyer, Platon’un Fransız’ın söylediğini anlamak istemediğini görüyor ve söze karışmadan onlara bakıyordu. Karatayev para için teşekkür etti, sonra yine yaptığı işi hayran hayran seyretmeye koyuldu. Fransız geri kalan kumaşın verilmesi için ısrar ediyordu. Sonunda söylediklerini Rusçaya çevirmesini Piyer’den rica etti. Karatayev:</p>

  <p>– Kalan parçaları ne yapacakmış? dedi. Ben onlardan mükemmel ayak sargısı yaparım. Her neyse, madem ısrar ediyor... Alsın!</p>

  <p>Karatayev, bunu söyledikten sonra birden değişmiş, hüzünlenmiş bir yüzle cebinden kesilmiş kumaş parçalarını koyduğu küçük paketi çıkardı ve yüzüne hiç bakmadan Fransız’a uzattı. Arkasını dönüp uzaklaşırken:</p>

  <p>– Hay Allah! diye söylendi.</p>

  <p>Fransız bir an elindeki ketene baktı, düşündü, soru sormak istiyormuş gibi Piyer’e baktı, sonra sanki Piyer’in bakışıyla ne demek istediğini anlamış gibi birden kızararak tiz bir sesle:</p>

  <p>– <i>Platoche! Dites donc Platoche!</i><a class="noteref" href="../Text/dipnot.xhtml#Footnote0419" id="Feedback0419">418</a> diye seslendi ve kesilmiş kumaş parçalarını ona uzattı. <i>Gardez pour vous,</i><a class="noteref" href="../Text/dipnot.xhtml#Footnote0420" id="Feedback0420">419</a> dedi ve arkasını dönüp uzaklaştı.</p>

  <p>Karatayev başını sallayarak:</p>

  <p>– Bak işte! dedi. Bunlara gavur derler ama onlarda da yürek var. İhtiyarlar boşuna, “Terleyen el cömert olur, kuru el kimseye uzanmaz,” dememişler. Kendi çırılçıplak, öyleyken gene de bunları verdi.</p>

  <p>Düşünceli bir tavırla gülümseyerek parçalara baktı, bir süre sustu. Sonra:</p>

  <p>– Bunlardan mükemmel bez pabuç olur! dedi, dönüp barakaya girdi.</p>

  <h2>XII</h2>

  <p class="nonindent">Piyer tutsak edileli dört hafta olmuştu. Fransızlar ona kendisini erlerin bulunduğu barakadan alıp subayların barakasına geçirmeyi teklif ettikleri halde, hep aynı barakada kalmıştı.</p>

  <p>Soyulmuş ve yanmış Moskova’da bir insanın katlanabileceği en büyük yoksunluklara katlanmak zorunda kalmıştı; ama güçlü bir vücut yapısı, mükemmel sağlık durumu (bunun böyle olduğunu o zamana kadar fark etmemişti bile) ve bu yoksunlukların ne zaman başladıklarını kestirmeye bile olanak kalmayacak kadar belirsiz bir şekilde, yavaş yavaş meydana gelmesi sayesinde, bunlara yalnız kolaylıkla değil, aynı zamanda seve seve katlanıyordu. O kadar ki eskiden boşu boşuna aradığı sakinliğe ve kendinden memnun olma duygusuna ancak bu süre içinde kavuşabildi. Bu teselli verici sakinliği ve kendi benliğiyle uyuşma duygusuna kavuşmayı ömrü boyunca çeşitli yerlerde aramış durmuş ve Borodino Savaşı sırasında onu erlerde fark edince şaşırıp kalmıştı. Oysa kendisi bu duygunun tatminini iyilik etmekte, masonlukta, sosyete hayatının dağınıklığı içinde, şarapta, kendini feda ederek kahramanca bir davranışta ve Nataşa’ya karşı beslediği o romantik aşkta boşuna aramış durmuştu; hatta buna düşünce yolundan erişmeyi denemiş, ama bütün bu arayışları, bütün bu denemeleri onu aldatmıştı. Sonunda kendisi de farkında olmadan, bu teselli edici sakinliğe, bu kendi benliğiyle uyuşmaya, ancak dehşet verici bir şekilde ölümle karşı karşıya geldikten, bütün yoksunluklara dayanmak zorunda kaldıktan ve Karatayev’de bulunan cevheri kavradıktan sonra kavuşabilmişti. İdam cezasının infazı sırasında, o korkunç anlarda olup bitenler, sanki, eskiden kendisine önemli görünen bütün endişeli düşüncelerin, bütün duyguların anısını silip götürmüştü. Aklına ne Rusya ne savaş ne politika ne Napolyon geliyordu! Açıkça anlıyordu ki bütün bunlar kendisini ilgilendirmiyor, bu işlerde rol oynamak ona düşmüyordu; bu yüzden de bütün bunlar hakkında yargıda bulunamıyordu. Durup durup Karatayev’in “Kışın geleceği yazdan, Rusya’nın da olacağı önceden belli olmuş.” sözlerini tekrarlayıp duruyor, bu sözler ona garip bir sakinlik veriyordu. Şimdi Napolyon’u öldürmek istemesi de mistik hesaplar yapması da kıyamet canavarı da ona anlaşılmaz, hatta gülünç şeyler olarak görünüyordu. Karısına karşı duyduğu öfke, adının kirlenmemesi için beslediği endişeler şimdi onun gözünde yalnız hiçbir önemi olmayan şeyler olarak değil, aynı zamanda için için eğlendiği şeyler olmuştu. O kadının falanca yerde hoşuna giden bir yaşantı sürdürmesini neden umursamalıydı? Tutsak ettikleri insanın Kont Bezuhov olduğunu bilmeleri ya da bilmemeleri kimin umurundaydı? Hatta bunun kendisi için ne önemi vardı?</p>

  <p>Şimdi Prens Andrey ile yapmış olduğu konuşmayı sık sık hatırlıyor, onun düşüncelerini tam anlamıyla kabul ediyordu; yalnız Prens Andrey’in düşüncesini biraz daha farklı anlıyordu. Prens Andrey mutluluğun ancak olumsuz olabileceğini düşünüyor, öyle söylüyordu; ama bunları söylerken sözlerinde acı ve hafif bir alay vardı. Sanki onları söylerken bir başka düşünceyi ileri sürmek istiyordu; bu düşünceye göre, biz insanlara tam bir mutluluğa erişmek eğiliminin doğuştan verilmiş olması, sadece bu amaca ulaşmamızı önleyerek bize acı çektirmek amacını güdüyordu. Ama Piyer hiçbir art düşüncesi olmadan bunun doğru olduğunu kabul ediyordu. Şimdi tüm üzüntülerin yokluğu, bütün ihtiyaçlarının karşılanması, bunun sonucu olarak da istediği mesleği seçmekte serbest oluşu, daha doğrusu yaşantının biçimi, Piyer’e insanın erişebileceği en yüksek, en katıksız, en kesin mutluluk olarak görünüyordu. Ancak şimdi burada, ilk kez, insanın acıktığı zaman yemek yemesinin, susadığı zaman su içmesinin, uyumak istediği zaman uyumasının, üşüdüğü zaman sıcak bir yere kavuşmasının, bir başka insanla konuşmak istediği zaman, onunla konuşmasının ve insan sesi duymasının zevkini tam anlamıyla değerlendirebiliyordu. Bütün bunlardan yoksun olduğu bir sırada, ihtiyaçlarının tatmini, örneğin iyi bir besin, temizlik, özgürlük gibi şeyler, şimdi Piyer’e tam bir mutluluk olarak görünüyordu. Uğraşacağı bir iş, yani yaşamasını sağlayacak bir meslek seçmek ise şimdi böyle bir seçim yapma olanağı bu kadar kısıtlandığı bir sırada, ona o kadar hafif bir iş olarak görünüyordu ki aşırı bir konforun, ihtiyaçların tatmininden doğan mutluluğu tamamen yok ettiğini, iş seçmekte büyük bir özgürlüğe sahip olmanın, yani eğitiminin, zenginliğinin ve sosyal durumunun kendisine sağladığı bu özgürlüğün ise aslında bir meslek seçmeyi çözümlenmesi olanaksız bir problem haline getirdiğini, hatta bir iş bulma ihtiyacını da onunla meşgul olmak olanağını da ortadan kaldırdığını unutuyordu.</p>

  <p>Şimdi bütün düşünceleri, özgürlüğe kavuşacağı zaman yapacağı şeylere yönelmişti. Oysa sonradan Piyer, ömrü boyunca, tutsak olarak geçirdiği bu bir aylık süreyi ve yalnız o süre içinde duyduğu ve bir daha hiçbir zaman duyamayacağı o şiddetli, o sevinçli izlenimleri, en önemlisi o sırada duyduğu derin huzurla iç dünyasındaki o sınırsız özgürlüğü heyecanla anacaktı.</p>

  <p>Daha ilk gün, sabahleyin erkenden kalkıp gün doğarken barakadan çıktığı ve önce Novodeviçi Manastın’nın karanlık kubbelerini, haçlarını, tozlu otların üzerinde donmuş çiy damlalarını, Serçe Dağları’nın küçük tepelerini ve derenin üst yanında kıvrıla büküle giderek uzaklarda, eflatun ufuklarda kaybolan derenin ormanlık kıyılarını gördüğü, derisinin üzerinde havanın serinliğini hissettiği, Moskova’dan düzlüğe uçan siyah kargaların seslerini işittiği, sonra da bulutların altından kayan güneşin bir parçası ihtişamla çıkıp da bir anda her yere ışıklar fışkırdığı vakit, haçlar, çiğ damlaları, uzaklar, dere, kısaca her şey bu neşe veren aydınlığa gömülünce içinde o zamana kadar hiç duymadığı bir hissi yaşamın güçlü ve sevinç verici olduğunu duymuştu. Bu duygu yalnız tutsak olduğu süre boyunca onu terk etmemekle kalmadı; durumu zorlaşıp güçlükler arttıkça onlarla orantılı olarak güçlendi.</p>

  <p>Piyer’in her şeye hazır olduğunu belli eden bu duygusu, bu manevi toparlanma, barakaya gelişinden hemen sonra arkadaşları ile kurduğu ilişkilerle onların kendisi hakkında besledikleri yüksek düşünceler sayesinde daha da derinleşmişti. Yabancı dil bilmesi, Fransızların kendisine saygı göstermeleri, ondan istenilen her şeye kişiliğine özgü, gösterişsiz, candan bir tavırla karşılık vermesi (Piyer’e subay olarak haftada üç ruble veriliyordu), barakanın duvarına eliyle çivi çakarak ispat ettiği gücü, arkadaşlarına karşı gösterdiği sevgi, onların da bir türlü anlayamadıkları o hiçbir şey yapmadan, kımıldamadan oturup düşünme yeteneği, Piyer’in erlere biraz esrarengiz ve üstün bir varlık olarak görünmesine yol açıyordu. Eski yaşadığı çevrede ona zararı dokunmasa bile sıkıntı veren aynı özellikler, yani sahip olduğu güç, konfora değer vermeme, dalgınlık, açık yüreklilik, burada, bu insanların arasında onu hemen hemen kahraman durumuna getiriyordu. Piyer de kendisine bu açıdan bakmalarının, ona bir sorumluluk yüklediğini hissediyordu.</p>

  <h2>XIII</h2>

  <p class="nonindent">Ekimin altısını yedisine bağlayan gece, Fransızlar harekete geçtiler: Mutfaklar, barakalar yıktırılıyor, arabalar yükleniyor ve birliklerle konvoylar yola çıkıyorlardı.</p>

  <p>Sabah saat yedide bir Fransız konvoyu sefer üniformaları giymiş olarak başlarında miğferler, ellerinde tüfekler, çantalar ve kocaman çuvallarla barakaların önünde duruyor, bütün hat boyunca Fransızca küfürlerle karışık heyecanlı konuşmalar duyuluyordu.</p>

  <p>Barakada herkes hazırdı; hepsi giyinmiş, kemerlerini takmış, ayaklarına postallarını geçirmiş, çıkmak için sadece emir bekliyorlardı. Yalnız solgun yüzlü, zayıf ve gözlerinin çevresinde mor halkalar olan hasta er Sokolov giyinmemiş, ayakları çıplak, oturduğu yerde kımıldamadan duruyor, zayıflıktan dışarı uğramış gözleriyle kendisine hiç önem vermeyen arkadaşlarına soru sorar gibi bakıyor, hafif hafif hep aynı sesle inliyordu. Belli ki böyle inlemesine çektiği acılardan çok (dizanteriye tutulmuştu) tek başına kalmanın korkusu ve üzüntüsü yol açıyordu.</p>

  <p>Piyer ayaklarına bir Fransız’ın pençe yapılması için getirdiği bir çay kutusundan Karatayev’in diktiği ayakkabıları geçirmiş, beline bir ip bağlamış olarak hastaya yaklaştı, önünde çömeldi.</p>

  <p>– Ne üzülüyorsun Sokolov? Tümden gitmiyorlar ya! Burada bir sahra hastaneleri var. Belki senin durumun bizimkinden daha iyi olacak, kim bilir?</p>

  <p>Er daha yüksek sesle:</p>

  <p>– Ah Tanrım! Ah! Ölüyorum, ecelim geldi! Ah Tanrım! diye inledi.</p>

  <p>Piyer doğruldu:</p>

  <p>– Dur gidip onlara bir daha sorayım bu işi, diyerek barakanın kapısına doğru yürüdü.</p>

  <p>Piyer kapıya yaklaşırken bir akşam önce Piyer’e çubuk ikram eden onbaşı, yanında iki erle birlikte öbür taraftan aynı kapıya doğru geliyordu. Onbaşı da yanındaki erler de sefer üniformalarını giymişlerdi. Sırtlarında çantalar, başlarında da tutsaklara yabancı gelmeyen ve yüzlerini tamamen değiştiren, kayışları iliklenmiş miğferler vardı.</p>

  <p>Onbaşı kapıya komutanlığın emri üzerine onu kapamak üzere yaklaşıyordu. Tutsakları dışarı çıkarmadan önce onları yeniden saymak gerekiyordu.</p>

  <p>Piyer:</p>

  <p>– <i>Caporal, que fera-t-on du malade?</i><a class="noteref" href="../Text/dipnot.xhtml#Footnote0421" id="Feedback0421">420</a> diye söze başlayacak oldu, ama daha bunu söylediği anda, karşısındakinin aynı onbaşı mı, yoksa hiç tanımadığı bir insan mı olduğu kuşkusuna düştü: Onbaşı o anda öylesine değişmiş görünüyordu! Bundan başka, Piyer bunları söylerken aynı anda her iki yandan trampet sesleri duyulmuştu. Onbaşı, Piyer’in sözleri üzerine hiçbir anlamı olmayan bir küfür savurdu ve kapıyı şiddetle çarparak kapadı. Barakanın içi yarı karanlık oldu. İki yandan, kulakları çınlatan trampet sesleri geliyor, hastanın iniltilerini bastırıyordu.</p>

  <p>Piyer, kendi kendine, “İşte başlıyor! Gene başlıyor!” diye söylendi ve elinde olmayarak sırtında bir ürperme hissetti. Onbaşının değişmiş yüzünde, sesinin tonunda, tahrik eden ve her şeyin sesini bastıran trampetlerin gürültüsünde insanları kendi istekleri dışında hemcinslerini öldürmeye zorlayan, karşı durulmaz, esrarengiz gücü görmüş, onu tanımıştı. Bu güçten korkmak, ondan kaçmaya çalışmak, araç olarak kullandığı insanlara ricalarla, yalvarışlarla başvurmak hiçbir sonuç veremezdi! Piyer artık bunu biliyordu. Beklemek ve sabretmek gerekiyordu. Piyer artık hastaya bir daha yaklaşmadı, yüzüne de hiç bakmadı. Hiç konuşmadan, kaşlarını çatarak barakanın kapısında öylece ayakta durdu.</p>

  <p>Barakanın kapısı açılıp da tutsaklar bir koyun sürüsü gibi birbirlerini ite kaka kampın çıkış yerinde sıkıştıkları vakit, Piyer aralarından güç bela geçerek onbaşının söylediğine göre hatırı için her şeyi yapmaya hazır olan yüzbaşıya yaklaştı. Yüzbaşı da sefer üniformasını giymişti ve onun da soğuk yüzünde, Piyer’in, onbaşının sözleri ile trampetlerin çatırdısında hissedip tanıdığı “şey” vardı; Piyer’e bakıyordu.</p>

  <p>Yüzbaşı, yanından kalabalık bir sürü halinde geçen tutsaklara bakıyor, sert bir tavırla kaşlarını çatarak:</p>

  <p>– <i>Filez, filez!</i><a class="noteref" href="../Text/dipnot.xhtml#Footnote0422" id="Feedback0422">421</a> diye söyleniyordu.</p>

  <p>Piyer, yapacağı hareketin boşuna olacağını bile bile ona yaklaştı. Subay onu tanımamış gibi başını çevirip soğuk bir tavırla baktı:</p>

  <p>– <i>Eh bien, qu’est-ce qu’il y a?</i><a class="noteref" href="../Text/dipnot.xhtml#Footnote0423" id="Feedback0423">422</a> diye sordu.</p>

  <p>Piyer, hastanın durumunu söyledi. Yüzbaşı:</p>

  <p>– <i>Il pourra marcher, que diable!</i><a class="noteref" href="../Text/dipnot.xhtml#Footnote0424" id="Feedback0424">423</a> dedi ve Piyer’in yüzüne hiç bakmadan, <i>Filez, filez!</i> diye söylenmeye devam etti.</p>

  <p>Piyer:</p>

  <p>– <i>Mais non, il est à l’agonie...</i><a class="noteref" href="../Text/dipnot.xhtml#Footnote0425" id="Feedback0425">424</a> diye tekrar söze başlayacak oldu.</p>

  <p>Yüzbaşı öfkeyle kaşlarını çatarak:</p>

  <p>– <i>Voulez-vous bien!</i><a class="noteref" href="../Text/dipnot.xhtml#Footnote0426" id="Feedback0426">425</a> diye bağırdı.</p>

  <p>Trampetler, “Rapa rapa rap rap!” diye gürlüyordu. Bunun üzerine Piyer, o gizli gücün artık bu insanları tümüyle pençesine aldığını, bundan böyle artık ne söylese boşuna olacağını anladı.</p>

  <p>Tutsak subayları erlerden ayırıp önden gitmelerini emrettiler. Piyer’in de içinde bulunduğu subaylar otuz, erler ise üç yüz kadardı.</p>

  <p>Başka barakalardan çıkarılmış olan tutsak subayların hepsi Piyer’in tanımadığı kişilerdi. Ondan çok daha iyi giyinmişlerdi. Ayağındaki ayakkabılara ve yüzüne kuşku ile yabancılık duyarak bakıyorlardı. Piyer’in biraz ilerisinde, tutsak arkadaşlarının genel olarak saygı duydukları anlaşılan ve sırtında Kazanlıların giydikleri çeşitten beli bir havlu ile sıkılmış, uzun ceket olan şişman, tombul, sarı ve öfkeli yüzlü bir albay yürüyordu. Yürürken hep, “Ah! of! ” diye inliyor, derin derin soluk alıyor, hiç gereği olmadığı halde herkesin acele ettiğini, ortada şaşılacak bir şey yokken herkesin her şeye hayret ettiğini ileri sürerek söylenip duruyordu. Kısa boylu, zayıf bir başka subay herkesle sohbet etmeye çalışıyor, nereye götürüldükleri ve o gün içinde ne kadar yol alabilecekleri konusunda çeşit çeşit tahminler yürütüyordu. Ayaklarında iki keçeli çizme, sırtında da komiser üniforması bulunan bir memur oraya buraya koşuyor, yanmış Moskova’yı inceliyor, gözlemlerini yüksek sesle bildiriyor, nerenin yandığını ve o sırada görünen yerin Moskova’nın hangi semti olduğunu söylüyordu. Konuşmasından Polonyalı olduğu anlaşılan üçüncü bir subay, komiser üniformalı memurla tartışıyor, Moskova’nın semtlerini belirtirken yanıldığını ispatlamaya çalışıyordu.</p>

  <p>Albay öfkeli bir tavırla:</p>

  <p>– Ne diye tartışıyorsunuz? diyordu. Aziz Nikolay semti de olsa, Aziz Vasa da olsa hep bir değil mi? Görmüyor musunuz? Her şey yanmış. Bundan sonra artık ne olacak... Ne diye ayağımızın altında dolaşıyorsunuz, yol az mı geldi?</p>

  <p>Bunu öfkeyle arkasından gelen ama hiç de itmeyen birine söylemişti. Yangın yerlerini seyreden tutsakların arasında bir sağdan bir soldan hep:</p>

  <p>– Hay Allah! Hay Allah! Neler yapmışlar! sesleri duyuluyordu. Zamoskvoreçye de Zubovo da gitmiş, Kremlin de öyle... Bakın... Yarısı yok olmuş... Ben size bütün Zamoskvoreçye’nin (Moskova Nehri arkasının) yok olduğunu söylemiştim ya, gerçekten öyle işte.</p>

  <p>– Madem yanmış bitmiş, artık üzerinde konuşulur mu? diyordu albay.</p>

  <p>Hamovniki’den geçerlerken (burası Moskova’nın yangından korunmuş nadir semtlerinden biriydi) kilisenin yanından yürüdükleri sırada birden bütün tutsak kalabalığı kendini bir yana attı, dehşet içinde kaldıklarını, tiksinti duyduklarını belli eden çığlıkları duyuldu.</p>

  <p>– Allah belalarını versin, Allahsız herifler! Ölü, sahiden ölü... Bir şeyler sürmüşler üstüne.</p>

  <p>Piyer de yanındakilerin bu çığlıkları atmalarına yol açan şeyin bulunduğu kiliseye sokuldu ve parmaklığa dayalı belirsiz bir cisim gördü. Kendisinden daha iyi görebilecek durumda olan arkadaşlarından bunun bir insan cesedi olduğunu öğrendi; ölüyü dikine parmaklığa dayamış, yüzüne de is sürmüşlerdi.</p>

  <p>Konvoyu götüren muhafızların küfürleri duyuldu:</p>

  <p>– <i>Marchez, sacré nom... Filez... Trente mille diables...</i><a class="noteref" href="../Text/dipnot.xhtml#Footnote0427" id="Feedback0427">426</a> ve Fransız erleri ölüye bakan tutsak kalabalığını daha büyük bir öfke içinde süngüleriyle dağıttılar.</p>

  <h2>XIV</h2>

  <p class="nonindent">Tutsaklar Hamovniki’nin dar sokaklarından geçerken yalnız kendi konvoylarıyla, onları götüren ve arkadan gelen muhafızlara ait arabalarla, fungonlarla birlikte gidiyorlardı. Ama asıl iaşe depolarının bulunduğu yere çıkınca birden kendilerini yoğun bir kalabalık halinde ilerleyen ve yer yer özel kişilere ait faytonların sıkıştığı koca bir topçu konvoyunun ortasında buldular.</p>

  <p>Köprüye gelince bulundukları yerden önde ve arkada ardı arası kesilmeyen birçok başka konvoyun hareket halinde olduğunu gördüler. Sağda, Kaluga yolunun Neskuçni’nin yanından kıvrıldığı yerde, ta uzaklara kadar bitmez tükenmez ordu kolları ile konvoylarının birbirlerini izlediği görülüyordu. Bunlar Beauharnais’nin herkesten önce yola çıkmış bulunan ordularıydı; arkada, kıyılarda ve taş köprünün üzerinde ise Mareşal Ney’in orduları ve konvoyları birbirini izliyordu.</p>

  <p>Tutsakların bulunduğu Davout’nun birlikleri Kırım Sığlığı üzerinden geçmişlerdi, bir kısmı artık Kaluga’nın sokaklarından birine girmek üzereydi. Ama konvoylar o kadar yayılmıştı ki daha Beauharnais’nin son arabaları Moskova’dan çıkıp Kaluga Sokağı’na sapmadan Ney’in kumanda ettiği ordunun baş kısmı Büyük Ordinka’dan çıkmıştı bile.</p>

  <p>Kınm Sığlığı’ndan çıktıktan sonra, tutsaklar birkaç adım atıp duruyor, tekrar yürüyor ve her taraftan gelen faytonlarla insanlar bir araya gelip gittikçe daha çok sıkışıyorlardı. Köprüyü Kaluga Sokağı’ndan ayıran birkaç yüz adımlık yeri bir saatten daha fazla bir süre içinde geçen tutsaklar, Derearkası Sokağı ile Kaluga Sokağı’nın kesiştikleri meydana ulaştılar ve orada büyük bir yığın olup sıkıştılar, o dörtyol ağzında birkaç saat durdular. Her taraftan deniz uğultusu gibi gürültü geliyordu; tekerlek takırtısı, ayak sesleri ve durmadan sürüp giden öfkeli çığlıklarla küfürler duyuluyordu. Piyer yarı yanmış bir evin duvarına yapışmış olarak duruyor, gürültüyü dinliyor ve bu sesler hayalinde trampet sesleriyle birleşiyordu.</p>

  <p>Tutsak subaylardan birkaçı durumu daha iyi görebilmek için Piyer’in yanında durduğu yarı yanmış evin duvarına çıktılar.</p>

  <p>– Amma da kalabalık! Amma kalabalık! Topların üzerine bile çıkmışlar! Şuraya bak: Kürk götürüyorlar!.. Hay Allah! Köpoğlu köpekler! Amma da talan etmişler! Bak şu herifin arkasında, arabanın üzerinde... Vallahi tasvirlerden çıkarmışlar bunları! İnan olsun! Herhalde Alman bunlar. Bak bak, bizim köylülerden biri de aralarında, vallahi! Ah alçaklar! Şuraya bak, öyle yüklemiş ki arabasını, ilerleyemiyor! Şu ilerideki iki tekerlekli arabaya bak... Onlar bile neler almışlar! Şuna bak, sandığın üzerine kurulmuş. Hay Allah! Dövüşüyorlar!</p>

  <p>– Vur suratına! Suratının ortasına! Böyle giderse akşamı ederiz burada. Bak, bakın bakın... Bunlar herhalde Napolyon’a... Kendisine ait eşyalar. Baksana atları ne biçim! Taçlı arabaları var. Bu gördüğü de portatif bir ev. Çuvalı düşürdü, ama görmedi. Gene dövüşüyorlar... Kucağında çocukla bir kadın, hem de fena değil... Şuraya bak, ucu bucağı görünmüyor. Bizim orospulara bak! Vallahi orospu bunlar!.. Faytonlara kurulmuşlar, amma da rahat gidiyorlar!</p>

  <p>Herkesin duyduğu merak, tıpkı Hamovniklerde kilisenin yanından geçtikleri sırada olduğu gibi, bütün tutsakları dalga halinde yola doğru itti ve Piyer uzun boylu olduğu için başkalarının başları üzerinden tutsakların merakını bu kadar uyandıran şeyin ne olduğunu gördü. Tıka basa dolu sandıkların yerleştiği üç faytonda, neredeyse birbirlerinin kucağına oturur gibi sıkışmış, renk renk giysiler içinde, süslenip püslenmiş, yanaklarına allık sürmüş, tiz seslerle bir şeyler bağıran kadınlar vardı.</p>

  <p>Piyer, o esrarengiz gücün ortaya çıktığını kavradığı andan beri artık hiçbir şeyi garip ya da korkunç görmüyordu: Ne eğlence olsun diye yüzüne is sürülmüş cesedi ne bir yerlere gitmek için acele eden bu kadınları ne de Moskova’nın büyük yangınları! Artık gördüğü şeyler, onun üzerinde hemen hemen hiçbir etki yapmıyordu; sanki ruhu, çetin savaşa hazırlanırken kendi gücünü azaltabilecek bütün izlenimleri reddediyordu.</p>

  <p>Kadın konvoyu geçip gitti. Onların arkasından gene arabalar, erler, furgonlar, gene erler, topçu birliklerinin ek kuvvetleri, arabalar, gene erler, sandıkları, gene erler ve bu arada tek tük kadınlar birbirlerini izleyip gittiler.</p>

  <p>Piyer, insanlan ayrı ayrı görmüyordu, sadece ilerleyişlerini fark ediyordu. Sanki bilinmeyen bir güç bütün bu insanlan ve atları bilinmeyen bir yere doğru kovalıyordu. Piyer’in onları gözlediği o bir saat içinde, hepsi, çeşit çeşit sokaklardan, hep aynı amaçla, bir an önce oradan geçmek amacıyla kayar gibi çıkıyordu; hepsi de aynı şekilde başkalarıyla burun buruna gelince öfkelenmeye, dövüşmeye başlıyordu; beyaz dişler sırıtıyor, kaşlar çatılıyor, dudaklardan hep aynı küfürler dökülüyordu; bütün yüzlerde Piyer’in o sabah trampet sesini duyduğu vakit onbaşının yüzünde görüp hayret ettiği aynı acımasız, soğuk, atılgan ve kararlı ifade vardı.</p>

  <p>Konvoyun komutanı, emrindeki birliği toplayıp da bağıra bağıra, tartışa tartışa arabaların arasından geçmeyi başardığı zaman, artık akşam olmak üzereydi. Her yandan çevrilmiş olan tutsaklar da Kaluga yoluna çıktılar.</p>

  <p>Durup dinlenmeden, çabuk çabuk yürüyorlardı, ancak güneş batmaya yüz tutunca durakladılar. Arabalar birbirlerine yaklaştı ve erler gece konaklamak için hazırlık yapmaya başladılar. Herkes öfkeli ve hoşnutsuz görünüyordu. Uzun bir süre dört bir yandan küfürler, öfkeli bağırışlar ve dövüş sesleri duyuldu. Konvoyun arkasından gelen fayton, konvoydakilere ait bir arabanın üzerine gelmiş, okuyla onu delmişti. Her yönden birkaç er, arabaya koştu; bazıları faytona koşulu atların başlarına vurarak onları yoldan çevirmeye çalışıyor, bazıları da kendi aralarında dövüşüyorlardı. Piyer, bir Alman’ı kılıç vuruşuyla başından ağır bir şekilde yaraladıklarını gördü.</p>

  <p>Öyle görünüyordu ki şimdi sonbahar akşamının o soğuk alacakaranlığı içinde bir tarlanın ortasında durunca bütün bu insanlarda çıkıştaki acelenin ve bir yerlere gitmek için hızla yönelişin yerini hepsinde aynı olan başka bir duygu almıştı; hepsi birden tatsız bir şekilde uyanmış gibiydi. Sanki durunca hepsi daha gidecekleri yerin bile bilinmediğini ve gittikleri yolda kendilerini çok acı ve zor şeylerin beklediğini kavramıştı.</p>

  <p>Konvoy muhafızları, bu konak yerinde tutsaklara yola çıkışlarında olduğundan çok daha kötü davranıyorlardı. Bu konak yerinde tutsaklara ilk kez at eti ile pişmiş yemek verildi.</p>

  <p>Subaylardan en son ere kadar her biri ayrı ayrı her tutsağa karşı kişisel bir öfke duyuyor gibi davranıyordu; daha önceki dostane ilişkilerin yerini beklenmedik bir şekilde bu düşmanlık almıştı.</p>

  <p>Tutsaklar sayılıp da Moskova’dan çıkarken meydana gelen karışıklık içinde karnının ağrıdığını bahane eden bir Rus erinin kaçtığı anlaşılınca bu öfke daha da şiddetlendi. Piyer, bir Fransız’ın yoldan çok uzaklaştığı bahanesiyle Rus erlerinden birine dayak attığını görmüş, arkadaşı olan yüzbaşının da asteğmeni azarladığını, Rus erinin kaçışı yüzünden onu divanı harbe vereceğini söyleyerek tehdit ettiğini işitmişti. Asteğmen kendisini savunmak için erin hasta olduğunu ve yürüyemediğini söyleyince subay konvoydan geri kalan herkesi kurşuna dizmek için emir verilmiş olduğunu söyledi. Piyer, idamlar sırasında tüm varlığını ağırlığı altında ezen ve tutsak kampında bulunduğu sürece hiç fark edilmeyen o uğursuz gücün, şimdi gene onu etkisi altına aldığını hissediyordu. İçinde korku uyanmıştı; ama hissediyordu ki bu uğursuz güç onu ezip yok etmek için ne kadar çaba gösterse gene de içinde onunla hiçbir ilişkisi olmayan bambaşka bir his, bir yaşama tutkusu, gittikçe şiddetleniyor, gittikçe güçleniyordu.</p>

  <p>Piyer, yalnız buğday unuyla at etinden yapılmış akşam yemeğini yiyerek arkadaşlarıyla sohbet etti. Ne kendisi ne de arkadaşları Moskova’da gördüklerinden, Fransızların kaba davranışlarından ve geride kalanların kurşuna dizileceği konusunda onlara bildirilen emirden söz ettiler. Hepsi de gittikçe kötüleşen duruma meydan okuyorlarmış gibi çok hareketli ve neşeliydi. Sefer sırasındaki kişisel anılarından, yürürken gördükleri gülünç sahnelerden söz ediyor, o anda içinde bulundukları durumdan söz açılır açılmaz hemen konuyu değiştiriyorlardı.</p>

  <p>Güneş çoktan batmış, gökte yer yer parlak yıldızlar yanmış, doğan dolunay, yangını andıran kırmızı ışıkları ile göğün bir kenarında yusyuvarlak, kocaman, kırmızı bir top gibi, kül rengine kaçan alacakaranlığın içinde şaşılacak bir şekilde sallanıyormuş hissini veriyordu. Etraf aydınlanmıştı. Akşam artık sona ermişti. Piyer, yeni edindiği arkadaşlarının yanından kalkarak çoban ateşlerinin arasından geçip tutsak erlerin konakladığını söyledikleri yolun öbür tarafına geçti. Onlarla konuşmak isteğini duyuyordu. Yolda bir Fransız nöbetçisi onu durdurup geriye dönmesini söyledi.</p>

  <p>Piyer geri döndü, ama bu defa çoban ateşinin başına, arkadaşlarının yanına değil de artık etrafında hiç kimsenin bulunmadığı, atları çözülmüş arabanın baş tarafına gitti. Arabanın tekerleğinin yanına, soğuk toprağın üzerine bağdaş kurup oturdu. Başını öne eğerek hiç kımıldamadan uzun bir süre düşündü. Bir saatten fazla bir zaman geçti. Hiç kimse Piyer’i rahatsız etmedi. Sonra Piyer birden o gür, candan gülüşüyle kahkahalarla öyle bir gülmeye başladı ki her taraftan, herkes bu garip ve belli ki tek başına gülen adama dönüp şaşkınlıkla baktı.</p>

  <p>Piyer:</p>

  <p>– Ha, ha, ha! diye gülüyordu.</p>

  <p>Sonra kendi kendine yüksek sesle:</p>

  <p>– Bırakmadı beni er! Yakaladılar beni! Kilit altına attılar beni! Tutsak ettiler. Hem de kimi? Beni... Ben kimim ki? Beni hapis tutuyorlar ha? Beni... Benim ölümsüz ruhumu tutsak ettiklerini sanıyorlar! diye söylendi, sonra tekrar, Ha, ha ha! Ha, ha ha! diye güldü; gülmekten gözleri yaşla doluyordu.</p>

  <p>Biri kalktı. “Bu garip, iri yarı adam acaba neye gülüyor?” diye bakmak için ona yaklaştı. Piyer gülmeyi bıraktı, biraz daha ileri gitti ve çevresine bakındı.</p>

  <p>Daha önce çoban ateşlerinin çıtırtısının ve insanların konuşmalarını uğuldadığı kocaman, ucu bucağı görünmeyen karargâh, sessizliğe gömülüyordu; çoban ateşlerinin kırmızı ışıkları sönmeye yüz tutuyor, donuk bir renk alıyordu. Ta yükseklerde, aydınlık göğün ortasında yusyuvarlak bir ay vardı. Daha önce konak yerinin dışında görünmeyen ormanlar, tarlalar, şimdi uzaklarda görünüyordu. O ormanların ve tarlaların daha gerisinde de aydınlık, insanı kendisine doğru çağıran, titreşen sonsuzluk görünüyordu. Piyer göklere, göklerin derinliklerine doğru giden ve kırpışan yıldızlara baktı. “Bütün bunlar benim! Bütün bunlar benim içimde, bütün bunlarda ben varım,” diye düşünüyordu. “Şimdi bütün bunları yakalayıp etrafı tahtalarla çivilenmiş bir barakaya kapadılar.” Sonra gülümsedi, yatıp uyumak için arkadaşlarının yanına gitti.</p>

  <h2>XV</h2>

  <p class="nonindent">Ekim ayının ilk günlerinde Kutuzov’a, bir kez daha Napolyon’dan barış teklif eden bir mektupla bir sözcü gelmişti. Mektup karşı tarafı yanıltmak için mahsus Moskova’dan gönderilmiş gibi üzerinde başkentin damgası vardı. Oysa o sırada Napolyon, Kutuzov’dan pek uzakta değil, Kaluga yolu üzerinde bulunuyordu. Kutuzov, buna da Lariston’la gönderilen ilk mektuba olduğu gibi karşılık verdi: Barıştan söz etmenin mümkün olmadığını belirtti.</p>

  <p>Bu olaydan kısa bir süre sonra, Dolohov’un komutası altında Tarutin’in soluna doğru bir keşif harekâtı yapan milis birliklerinin Fominskoye’de düşman ordularının görüldüğü ve kuvvetin Broussier’nin komutasında bulunan bu tümenden başka bir şey olmadığı, öbür ordulardan ayrı düşmüş olan bir tümenin de kolayca yok edilebileceği haberi geldi. Erlerle subaylar, tekrar harekete geçilmesi için ısrarda bulunuyorlardı. Tarutin altında kolayca kazanılmış zaferin anısıyla heyecan içinde bulunan kurmaydaki generaller, Dolohov’un teklifini gerçekleştirmesi için Kutuzov’a baskı yapıyorlardı. Kutuzov ise hiç taarruza girişmemek gerektiğini düşünüyordu. Sonunda ikisi arasında orta yol bulundu ve olması gereken şey yapıldı; Broussier’ye taarruz etmek için pek büyük olmayan bir birlik Fominskoye’ye gönderildi.</p>

  <p>Garip bir rastlantı sonucu bu en güç ve sonradan anlaşılacağına göre en önemli görev, Dohturov’a verildi; hiç kimsenin bize “savaş planları hazırlayan, alayların önünde oradan oraya uçan, bataryalarına şeref nişanları kazandıran” gibi sözlerle tanıtmadığı, herkesin “kararsız” ve “ileri görüşlü olmayan” diye tanıttığı, ama Rusların Austerlitz’den başlayarak 1813 yılına dek Fransızlarla yaptıkları bütün savaşlarda durum nerede kötüye gidiyorsa orada komutan olarak gördüğümüz, gösterişi sevmeyen, kısa boylu Dohturov’a! Austerlitz’de Augezd bendinde en son onun kaldığını görüyoruz; artçı kuvvetlerin başında bir tek general kalmadığı, her şey mahvolduğu, herkes düşmanın önünden kaçtığı sırada, Dohturov, alayları yeniden toplayıp düzenliyor, ne mümkünse kurtarmaya çalışıyor. Smolensk’te vücudu ateşler içinde yandığı halde, yirmi bin kişilik bir güçle kenti bütün Napolyon ordusuna karşı savunmaya gidiyor. Smolensk’te Molohovski Kapısı’nda nöbeti daha da şiddetlendiği ve onu müthiş sarstığı bir sırada uykuya dalar dalmaz birden Smolensk’i dövmeye başlayan topçu ateşinin sesleriyle uyanıyor, onun sayesinde Smolensk bütün gün dayanıyor. Borodino Savaşı’nın yapıldığı gün Bagration öldürülüp sol cenahımızın tüm kuvvetlerinin onda dokuz oranında yok edildiği, Fransız topçusunun da bütün gücüyle oraya yüklediği sırada, bu noktaya da gene o kararsız, ileri görüşlü olmadığı söylenen Dohturov gönderiliyor, hatta Kutuzov onun yerine bir başkasını gönderecekken hemen hatasını anlayarak onu aceleyle düzeltiyor. Kısa boylu, sessiz, gösterişsiz Dohturov oraya gidiyor ve Borodino Rus ordusuna en büyük onuru kazandıran savaş oluyor. Bu savaşlarda ün kazanmış birçok kahramanı bize şiirlerle ya da düz yazıyla tanıtmışlardır; ama Dohturov’dan hemen hemen hiç söz edilmez.</p>

  <p>Fominskoye’ye de gene Dohturov’u gönderiyorlar; oradan da Fransızlarla son savaşın yapıldığı yere, Maly Yaroslavetz’e, Fransızların felaketinin kesin olarak başladığı yere yöneltiyorlar ve seferin bu döneminde de kendilerini göstermiş birçok dâhi, birçok kahraman dillere destan oluyor, ama Dohturov için bir tek söz söylenmiyor ya da pek az ve belirsiz şeyler ileri sürülüyor. Ama Dohturov’dan söz edilmemesi, aslında onun üstünlüğünü her şeyden daha fazla ispatlayan bir şeydir.</p>

  <p>Bir makinenin nasıl işlediğini anlamayan bir insanın, onun hareketini seyrederken bir rastlantı sonucu olarak içeriye düşen, hatta işlemesine engel olarak orada oynayıp duran tahta parçasının o makinenin en önemli parçası olduğunu sanması doğal bir şeydir. Makinenin yapısını bilmeyen insan, onun en önemli parçalarından birinin, işi bozan, çalışmalarına engel olan o tahta parçası olmayıp hareketi başka parçalara geçiren ve sessizce dönüp duran küçücük bilye olduğunu anlamaz.</p>

  <p>10 Ekim günü Dohturov, Fominskoye’ye giden yolun yarısını geçtiği ve kendisine verilen görevi harfi harfine yerine getirmeye hazırlanarak Aristov köyünde mola verdiği sırada, Fransız ordusu büyük bir gerginlik içinde harekete geçerek Murat’nın bulunduğu mevziye kadar gelmişti; oraya bir savaş vermek için geldiği sanılıyordu. Fakat birden ortada hiçbir neden olmadığı halde sola, Kaluga yoluna saptı ve daha önce yalnız Broussier’nin bulunduğu Fominskoye’ye girmeye başladı. O sırada Dohturov’un komutası altında, Dorohov’un kuvvetlerinden başka Figner ile Seslavin’in pek büyük olmayan iki birliği bulunuyordu.</p>

  <p>11 Ekim akşamı Seslavin, Aristov’daki komutanlığa, yanında hassa alayından olan bir Fransız tutsağı ile geldi. Tutsak o sırada Fominskoye’ye giren birliklerin art güçleri olduğunu, Napolyon’un da orada bulunduğunu ve tüm ordunun Moskova’dan beş gün önce çıktığını söylüyordu. Aynı akşam Borovsk’tan gelen bir ulak, büyük kuvvetlerin kente girdiğini görmüş olduğunu anlattı. Dorohov’un birliğindeki Kazaklar da Fransız hassa alayını Borovsk yolundan geçerken gördüklerini bildiriyorlardı! Bütün bu haberlerden açıkça anlaşılıyordu ki bir tek tümen olduğunu sandıkları yerde, şimdi Moskova’dan çıkmış olan bütün Fransız ordusu bulunuyor ve eski Kaluga yolu üzerinde, beklenmedik bir yönde ilerliyordu. Dohturov görevinin ne olduğunu, şimdi kesin olarak bilmediği için hiçbir işe girişmek istemiyordu. Kendisine Fominskoye’ye taarruz emri verilmişti. Ama daha önce Fominskoye’de yalnız Broussier vardı; şimdi ise bütün Fransız ordusu oradaydı. Yermolov kendi düşüncesine göre hareket etmek istiyordu; ama Dohturov başkomutan hazretlerinden emir beklemek gerektiği konusunda ısrar ediyordu. Bunun üzerine genelkurmaya bir rapor gönderilmesine karar verildi.</p>

  <p>Raporu götürme işi için aklı başında bir subay olan Bolhovitinov seçildi; götüreceği yazılı rapordan başka, ayrıca durumu olduğu gibi sözle de bildirecekti. Bolhovitinov gecenin saat on ikisinde raporun konulduğu zarfı ve sözlü emri aldıktan sonra, yanında bir Kazak eri ve yedek atlarla dörtnala genelkurmay karargâhına gitti.</p>

  <h2>XVI</h2>

  <p class="nonindent">Karanlık, ılık bir sonbahar gecesiydi. Dört gündür yağmur yağıyordu. Bolhovitinov iki kez at değiştirerek ve bir buçuk saatte çamurlu, vıcık vıcık bir yoldan otuz verstlik bir mesafeyi dörtnala geçerek gece saat ikiye doğru Letaşevk’e ulaştı. Çevresindeki çitin üzerinde “Genelkurmay karargâhı!” tabelası bulunan bir köy evinin önünde indi, atını bıraktı, karanlık taşlığa girdi. Taşlığın karanlığında, yatağında doğrulup burnundan derin derin soluk alan birine:</p>

  <p>– Nöbetçi generalle görüşmek istiyorum! Çabuk! Çok önemli! dedi.</p>

  <p>Emir eri olduğu anlaşılan birinin fısıldayan sesi, generali rahatsız etmek istemediğini belli eden bir savunuşla:</p>

  <p>– General hazretleri dünden beri çok hastadırlar. Üç gecedir hiç uyumadılar, dedi. İyisi mi siz önce yüzbaşıyı uyandırın!</p>

  <p>Bolhovitinov el yordamıyla bulup açtığı kapıdan içeri girdi:</p>

  <p>– Çok önemli diyorum! General Dohturov’un yanından geliyorum.</p>

  <p>Emir eri önüne geçerek birini uyandırmaya çalıştı.</p>

  <p>– Komutan hazretleri! Komutan hazretleri! Kurye geldi.</p>

  <p>Birinin uykulu sesi duyuldu:</p>

  <p>– Ne? Kim? Kim göndermiş?</p>

  <p>Bolhotinov karanlıkta onu soranın kim olduğunu görmeden, sadece sesinin tonundan bunun Konovitzin olduğunu tahmin etti:</p>

  <p>– Dohturov’un ve Aleksey Petroviç’in yanından geliyorum. Napolyon Fominskoye’de, efendim, dedi.</p>

  <p>Uyanan adam esniyor, geriniyordu. Karanlıkta el yordamıyla bir şeyler arayarak:</p>

  <p>– Onu uyandırmak istemiyorum! dedi. Çok hasta. Hem de belki bunlar söylentiden başka bir şey değildir.</p>

  <p>Bolhovitinov:</p>

  <p>– İşte raporu getirdim! dedi. Durumu derhal nöbetçi generale bildirmem emredildi.</p>

  <p>– Durun ışığı yakayım!</p>

  <p>Gerinen adam, emir erine doğru döndü:</p>

  <p>– Hay Allah! Bunları nereye sokarsın her zaman, kerata?</p>

  <p>Bu Konovitzin’in emir subayı Şerbinin’di. Hemen sonra:</p>

  <p>– Buldum, buldum! diye seslendi.</p>

  <p>Emir eri, odun kırıyordu. Şerbinin el yordamıyla şamdanı arıyordu. Tiksintiyle:</p>

  <p>– Ah namussuzlar! diye söylendi.</p>

  <p>Bolhovitinov, etrafa yayılan ışınların aydınlığında elinde mum tutan Şerbinin’in genç yüzünü ve karşı köşede uyuyan bir başka adamı daha gördü. Uyuyan Konovitzin’di.</p>

  <p>Kükürt çubukları sürtünmeyle önce mavi, sonra kırmızı bir alevle yanmaya başlayınca Şerbinin şamdandan aldığı yağlı mumu yaktı, mumun tepesinden aşağıya doğru kayan damlalar süzüldü. Şerbinin, haberciye dikkatle baktı. Bohovitinov’un üstü başı çamur içindeydi; elbisesinin kolu ile silindiği sırada çamuru yüzüne gözüne de bulaştırmıştı.</p>

  <p>Şerbinin zarfı alarak:</p>

  <p>– Kim verdi bu raporu? diye sordu.</p>

  <p>Bolhovitnov:</p>

  <p>– Alınan haberler doğru! dedi. Tutsaklar da Kazaklar da gözcüler de hep aynı şeyleri anlatıyorlar!</p>

  <p>Şerbinin yerinden kalktı, üzeri kaputla örtülü, başında da gece başlığı bulunan adama yaklaştı:</p>

  <p>– Eh, ne yapalım! Başka çare yok, uyandırmalı! dedi. Sonra, Piyotr Petroviç! diye seslendi.</p>

  <p>Konovitzin kımıldamıyordu. Şerbinin bu sözlerin onu muhakkak uyandıracağını bildiği için gülümseyerek:</p>

  <p>– Genelkurmaydan çağrıyorlar! dedi.</p>

  <p>– Gerçekten de üzerinde gece başlığı bulunan baş doğruldu. Konovitzin’in yanakları ateşten kızarmış, güzel, sert yüzünde hâlâ o anki durumla hiç ilgisi olmayan rüya sahnelerinin etkisini yansıtan karışık bir anlam vardı... Birden toparlandı, yüzünde her zamanki sakin ve kararlı anlam belirdi.</p>

  <p>Işıktan kamaşan gözlerini kırpıştırarak, acele etmeden, ama fazla da beklemeden:</p>

  <p>– Ne varmış? Söyleyin bakalım, kimler gelmiş? diye sordu.</p>

  <p>Bir yandan subayın raporunu dinliyor, bir yandan zarfı açarak okuyordu. Yazılı raporu okur okumaz yünlü çorap geçirdiği ayaklarını toprak yere indirdi, ayakkabılarını giymeye başladı. Sonra başlığını çıkardı, şakaklarındaki saçları taradı, kasketi başına geçirdi.</p>

  <p>– Sen buraya çabuk mu geldin? Haydi gel, başkomutan hazretlerine gidelim.</p>

  <p>Konovitzin gelen haberin büyük bir önem taşıdığını, vakit geçirmemek gerektiğini anlamıştı. Haberin iyi mi, yoksa kötü mü olduğunu hiç düşünmüyor, bu konuda kendi kendine soru sormuyordu. Bu onu ilgilendirmiyordu. Zaten savaşla ilgili her şeye aklının, düşüncelerinin açısından değil de bambaşka bir açıdan bakıyordu. Yüreğinin derinliklerine, her şeyin iyi olacağı konusunda kök salmış, ama açıklamadığı bir kanı vardı; biliyordu ki buna inanmamak gerekiyordu; hele bu konuda konuşmanın hiç doğru olmadığını, sadece görevi yerine getirmek gerektiğini düşünüyordu. Kendisine düşen görevi de tüm gücünü kullanarak yerine getirmeye çalışıyordu.</p>

  <p>Piyotr Petroviç Konovitzin, tıpkı Dohturov gibi, sadece âdet yerini bulsun diye 1812 yılının o sözüm ona kahramanları sayılan Barclayların, Rayevskilerin, Yermolovların, Platovların, Miroladoviçlerin listesine girmişti. Gene Dohturov gibi o da yetenekleri ve bilgisi oldukça sınırlı bir adam olarak tanınıyordu. Tıpkı Dohturov gibi o da hiçbir zaman savaşlar için önceden planlar yapmaz, ama her zaman, durumun en müşkül olduğu yerde bulunurdu. Nöbetçi general olarak atandığından bu yana her zaman odasının kapısını açık bırakarak yatar ve bir haberci gelir gelmez uyandırılması için emir verirdi. Savaş sırasında her zaman ateş hattında olurdu (o kadar ki, Kutuzov bu yüzden ona çıkışır, onu ön hatlara göndermekten korkardı) ve gene Dohturov gibi o da hiç çaktırmadan, gürültü etmeden çalıştıkları halde makinenin göze görünmeyen, ama en önemli bilyelerinden biriydi. Konovitzin, köy evinden çıkıp rutubetli ve karanlık gecenin içine dalınca hem artan başağrısından hem de şimdi bütün bu kurmaylarla nüfuzlu kişilerin ve özellikle Tarutin’den sonra Kutuzov’la kanlı bıçaklı olan Bennigsen’in bu haberi alır almaz nasıl heyecana kapılacaklarını düşündüğü için kaşlarını çattı; kim bilir neler teklif edecek, nasıl tartışacak, neler emredecek, neleri erteleyeceklerdi! Bunu önceden sezmek, içinde hoşnutsuzluk, huzursuzluk uyandırıyordu; bununla birlikte bundan kaçınmanın mümkün olmadığını biliyordu.</p>

  <p>Gerçekten de haberi vermek üzere yanına girdiği Toll hemen birlikte oturduğu generale kendi düşüncelerini anlatmaya koyuldu; hiç konuşmadan, yorgun argın dinleyen Konovitzin, ona başkomutan hazretlerinin yanına gitmek gerektiğini hatırlattı.</p>

  <h2>XVII</h2>

  <p class="nonindent">Kutuzov, bütün yaşlı insanlar gibi geceleri az uyurdu. Gündüzleri sık sık beklenmedik bir anda şekerleme yapardı. Ama gece hiç soyunmadan yatağının üzerinde yatarken çoğu zaman uyumaz, düşünürdü.</p>

  <p>Şimdi de yatağına uzanmış, dirseğini şilteye dayamış, yara izinin çirkinleştirdiği, iri ağır başını tombul elinin üzerine bırakmış, tek gözünü karanlığa dikmiş, düşünüyordu.</p>

  <p>Çarla mektuplaşan ve genelkurmayda herkesten çok nüfuzu olan Bennigsen, onun gözüne görünmemek için elinden geleni yapmaya başladığından beri, onu komutası altındaki ordularla hiçbir yararı olmayacak taarruz hareketlerine zorlamayacaklarını düşündüğü için sakinleşmişti. Bu işte herhalde hep üzüntüyle hatırladığı Tarutin Savaşı’nın onlara ders olması ile bu savaştan önce olup bitenler bir rol oynamıştır diye düşünüyordu.</p>

  <p>“Hiç değilse, şimdi taarruz edersek yenilgiye uğramaktan başka bir sonuç elde edemeyeceğimizi anlamalılar. Sabır ve zaman, işte benim en kahraman savaşçılarım bunlar.” Biliyordu ki elmayı hemen koparmak doğru olmazdı. “Elma olgunlaştı mı nasıl olsa kendi kendine düşer, oysa hamken kopardın mı hem elmayı hem de ağacı mahvedersin, üstelik elma kafana düşerse canını acıtmış da olursun.” Kutuzov, tecrübeli bir avcı gibi canavarın yaralanmış olduğunu tüm varlığı ile hissediyor, böylesine bir yarayı ancak Rus’un tüm gücünü kullanarak açmış olabileceğini biliyordu. Ama bu yara öldürücü müydü, değil miydi? Burası henüz çözümlenmemiş bir sorundu. Gerçi şimdi Lauriston ile Berthelemy’den ve çetecilerden gelen haberlerden canavarın ölüm derecesinde yaralanmış olduğunu hemen kesin olarak tahmin ediyordu. Ama bunun ispatlanması gerekiyordu; beklemek zorundaydı.</p>

  <p>“Bunların tek bir dilekleri var: Koşup onu nasıl öldürdüklerini görmek istiyorlar. Bekleyin canım, görürsünüz! ‘Hep manevra yapalım, hep taarruza geçelim!’ diyorlar. Ama niye? Hep göze girmek için! Sanki savaşmakta neşe veren bir şey varmış gibi. Bunların hepsi tıpkı ne kadar iyi dövüştüklerini göstermek için birbirleriyle yarışmaya kalkışan, ama bir türlü doğru dürüst bir işe yöneltilemeyen çocuklara benziyorlar. Zaten şimdi iş bunda değil ki! Hepsi de bana ne ustaca manevralar teklif ediyor! Onlara öyle geliyor ki iki üç rastlantı akıllarına geldi mi (Petersburg’dan gönderilen genel savaş planını hatırladı) bütün olabilecekleri hesap edebilirler. Oysa meydana gelebilecek bütün rastlantıların sayılması bile olanaksız bir şey!”</p>

  <p>Borodino’da indirilen o darbeden sonra canavarda meydana gelen yaranın öldürücü olup olmadığı konusu, Kutuzov’un zihninde tam bir aydır çözüm bekleyen bir sorun olarak duruyordu. Bir yandan Fransızlar Moskova’yı işgal etmişlerdi. Öbür yandan tüm varlığıyla kesin olarak hissediyordu ki bütün Ruslarla birlikte, var gücüyle indirdiği darbe kesin olarak öldürücüydü. Ama ne olursa olsun, gene de bunun böyle olduğunu gösteren deliller bulmak gerekiyordu. Bunları bir aydır bekliyor, zaman geçtikçe daha çok sabırsızlanıyordu.</p>

  <p>O uykusuz geceleri boyunca yatağında yatarken tıpkı o genç generaller gibi davranıyor, onlarda suç olarak görüp yüzlerine vurduğu şeyi kendisi de yapıyordu. Napolyon’un mahvolduğunu artık kesin olarak belirtecek olan şeyleri, akla gelebilecek bütün rastlantıları, zihninden teker teker geçirip duruyordu. O da genç generaller gibi bu rastlantıları kendi kendine uyduruyordu. Yalnız bir ayrıntı vardı: Kendisi yürüttüğü bu tahminlerden hareket ederek hiçbir şeye girişmiyor ve yalnız iki ya da üç değil, binlerce ihtimali zihninden geçiriyordu. Düşündükçe olabilecek daha çok şey aklına geliyordu. Napolyon ordusunun yapabileceği her çeşit hareketi düşünüyordu. Bazen bütün Fransız ordusunun ya da bir kısmının Petersburg üzerinden onun kuvvetleri üzerine yürüdüğünü, ordusunu yandan çevirdiğini aklından geçiriyordu. Bazen de (en çok korktuğu buydu) Napolyon’un kendisine karşı aynı silahla savaşmaya kalkışabileceğini, Moskova’da kalarak onun harekete geçmesini bekleyebileceğini düşünüyordu. Hatta Napolyon ordusunun geriye, Medin ile Yuhnov’a doğru çekildiğini bile aklından geçiriyordu; ancak bir tek şeyi düşünmemişti! Bir tek ihtimali aklına getiremezdi: O da gerçekten olandı! Napolyon ordusunun Moskova’dan çıktıktan sonra, on bir günlük süre içinde, can çekişir gibi kendini çılgınca oradan oraya atmasıydı!</p>

  <p>Kutuzov’un her şeye rağmen, o zaman henüz düşünmeye bile cesaret etmediği şeye, bu oradan oraya atılış yol açıyordu; bu da Fransızların tamamen yok olmasıydı. Dorohov’un, Broussier’nin tümeninin durumunu bildiren raporları, çetecilerin Napolyon ordusunun geçirdiği felaketler konusundaki haberleri, birliklerin Moskova’dan çıkmaya hazırlanmaları, bütün bunlar, Fransız ordusunun parçalandığı ve kaçmaya hazırlandığı söylentilerini doğruluyordu. Ama bütün bunlar, yalnız gençler için önemli görünen tahminlerden ileri gitmiyordu. Kutuzov için öyle değildi. O altmış yıllık tecrübesiyle, söylentilere ne değer vermek gerektiğini, bir şeyi isteyen insanların elde ettikleri haberleri kendi istediklerini doğruluyormuş gibi birleştirme konusunda ne kadar usta olduklarını, bu gibi durumlarda isteklerine karşı olan her şeyi nasıl seve seve gözden uzak tuttuklarını biliyordu.</p>

  <p>Kendisine gelince, o yüreğindeki bu istek şiddetlendikçe aynı şiddetle kendisine buna inanmayı yasaklıyordu. Bütün moral güçleri zihnindeki bu sorun üzerinde toplanmıştı. Geri kalan her şey, onun için yalnızca günlük hayatın gereklerini alıştığı şekilde yerine getirmekten başka bir şey değildi. Kurmaydaki subaylarla yaptığı konuşmalar, Tarutin’den Madam de Stael’e yazdığı mektuplar, okuduğu romanlar, dağıttığı ödüller, Petersburg’la mektuplaşmaları ve buna benzer şeyler hep günlük hayata ayak uydurmasından, alıştıklarını yerine getirmesinden başka bir şey değildi. Ama Fransızların felaketi, bir tek onun önceden tahmin ettiği bu felaket, yürekten gelen tek dileğiydi.</p>

  <p>11 Ekim gecesi yatağında yatıyor, dirseğini şilteye dayamış, hep bunu düşünüyordu. Yandaki odada bir hareket oldu, Toll, Konovitzin ve Bolhovitinov’un ayak sesleri duyuldu. Ferdmareşal onlara:</p>

  <p>– Hey! Kim var orada? Gir içeri! Giriniz! Ne haber? diye seslendi.</p>

  <p>Uşak mumu yakarken Toll getirilen haberin özetini veriyordu.</p>

  <p>Kutuzov:</p>

  <p>– Kim getirdi bu haberi? diye sordu.</p>

  <p>Mum yanınca alevin ışığında Kutuzov’un yüzünde beliren sert ve soğuk ifade Toll’ü şaşırtmıştı.</p>

  <p>– Doğruluğundan en küçük bir kuşkumuz olamaz, başkomutan hazretleri!</p>

  <p>– Çağır adamı buraya! Çağır!</p>

  <p>Kutuzov, bir ayağını karyoladan aşağıya sarkıtmış, oturduğu yerde öbür ayağını da kat kat sarkan iri gövdesinin altına almıştı. Haberciye sanki beklediği şeyleri yüzünden okumak ve onu daha iyi görmek istiyormuş gibi, gören tek gözünü kısarak bakıyordu. Göğsünün üzerinde açılmış olan gömleğini iliklemeye çalışarak ihtiyarlara özgü, ezik sesiyle Bolhovitinov’a:</p>

  <p>– Söyle, söyle yavrum! dedi. Yaklaş, biraz daha yakına gel! Ne haberler getirdin bana bakayım? Ha? Napolyon Moskova’dan çıktı mı? Gerçek mi bu? Ha?</p>

  <p>Bolhovitinov, kendisine emredilenleri başından başlayarak bütün ayrıntılarıyla tekrar anlattı. Kutuzov:</p>

  <p>– Söyle! Çabuk söyle, canımı sıkma... diye sözünü kesti.</p>

  <p>Bolhovitinov, hepsini anlattı; sonra kendisine verilecek emri beklediğini belirten bir tavırla sustu. Toll bir şey söyleyecekti, ama Kutuzov onu susturdu. Kendisi bir şeyler söylemeye çabaladı, sonra birden yüzü kırıştı, buruş buruş oldu. Toll’ü oradan uzaklaştırmak istiyormuş gibi elini sallayarak öbür yana, odanın tasvirlerinden karanlık gibi görünen şeref köşesine doğru döndü. Ellerini göğsünde bitiştirdi, titrek bir sesle:</p>

  <p>– Tanrım, ulu Tanrım! Dualarımızı kabul ettin... Kurtuldu Rusya! Şükürler olsun sana. Tanrım! dedi ve birden ağlamaya başladı.</p>

  <h2>XVIII</h2>

  <p class="nonindent">Bu haberin alınışından seferin sonuna dek Kutuzov’un bütün icraatı, sadece nüfuzunu kullanarak, kurnazlıkla, ricayla kendi ordularını yararsız taarruzlardan, manevralardan ve felakete sürüklenen düşmanla çatışmalardan alıkoymak oldu. Dohturov, Maloyaroslavetz’e gidiyor. Ama Kutuzov kendi ordusuyla işi ağırdan alıyor ve geriye çekilmek zorunda kalabileceklerini düşünerek Kaluga’nın düşmandan temizlenmesini emrediyor.</p>

  <p>Her yerde geri çekiliyor, ama düşman onun geri çekilişini beklemeden tam aksi yönde kaçıyordu!</p>

  <p>Napolyon’un tarihçileri, bize onun Tarutino ile Maloyaroslavetz üzerine yaptığı ustaca manevrayı anlatırken eğer o bereketli, o zengin eyaletlere girme fırsatını bulabilseydi neler olabileceği konusunda çeşitli tahminler yürütürler.</p>

  <p>Ama Napolyon’un bu bereketli eyaletler üzerine yürümesine engel olabilecek hiçbir şeyin bulunmadığını bir yana bırakırsak bile (çünkü Rus ordusu ona bu yolu açık bırakmıştı) tarihçileri unutuyorlar ki Napolyon’un ordusunu artık hiçbir şey kurtaramazdı! Çünkü bu ordu daha o zaman önlenmesi olanaksız felaketinin tohumlarını kendi içinde taşıyordu. Moskova’da bol iaşe bulan ve onu koruyamayıp ayaklarının altında çiğneyen, Smolensk’e geldiği vakit de oradaki iaşeyi birliklere dağıtacak yerde, yağmaya girişen bu ordu, nasıl olur da aynı Rus halkının oturduğu Kaluga eyaletinde durumunu düzeltebilirdi?</p>

  <p>Bu ordu hiçbir yerde durumu düzeltemezdi. Daha Borodino Savaşı’ndan ve Moskova yağmasından bu yana çürümüşlüğün kimyasal koşullarını içinde taşıyor gibiydi.</p>

  <p>Daha önce bir ordu meydana getirmiş olan erler, komutanlarıyla birlikte nereye gittiklerini bile bilmeden kaçıyor ve ancak bir tek şeyi istiyorlardı (Bu Napolyon’un da her erin de tek isteğiydi): Belirsiz olmakla birlikte hepsinin artık kavradığı bu çaresiz durumdan bir an önce kurtulmak!</p>

  <p>Maloyaroslavetz’te savaş konseyinde generaller güya tartışıyorlarmış gibi çeşit çeşit düşünceler ileri sürerken saf, basit bir asker olan Mouton’un son olarak söylediği ve herkesin aklından geçeni özetleyen sözünün herkesi susturmuş olmasının tek nedeni buydu; Mouton, oradan elden geldiği kadar çabuk gitmek gerektiğini söylemiş ve hiç kimse, hatta Napolyon bile herkesin kavradığı bu gerçeğe karşı hiçbir itirazda bulunamamıştı.</p>

  <p>Ama herkes gitmek gerektiğini bildiği halde, gene de düşman önünden kaçmanın verdiği utanç duygusunun bilinci silinmiyordu. Bu utancı yenecek ve dışarıdan gelecek bir baskı gerekiyordu. Beklenen baskı tam zamanında geldi. Bu, Fransızların <i>“le Hourra de l’Empereur”</i><a class="noteref" href="../Text/dipnot.xhtml#Footnote0428" id="Feedback0428">427</a> dedikleri şeydi.</p>

  <p>Savaş konseyinin ertesi günü, Napolyon, sabahleyin erkenden güya orduları denetlemek ve daha önce yapılan savaşla yapılacak olan savaşın meydana geleceği alanı görmek istiyormuş gibi, maiyetindeki mareşallerle birlikte ordu hatlarının ortasına daldı. Ganimet toplamak için oraya buraya sokulan Kazaklar, bir ara imparatorun kendisiyle burun buruna geldiler. Az kalsın onu yakalıyorlardı. O sırada Napolyon’u yakalayamamalarının nedeni, yani onu kurtaran şey, Fransızları felakete sürükleyen nedenin aynısıydı: Ganimet! Kazakların Tarutin’de olduğu gibi burada da çevredekilere önem vermeden üzerine atıldıkları ganimet! Napolyon’a hiç dikkat etmeden, ganimetlerin üzerine atılmış, Napolyon da böylece oradan kaçmaya fırsat bulmuştu.</p>

  <p>Madem <i>“les enfants du Don”</i><a class="noteref" href="../Text/dipnot.xhtml#Footnote0429" id="Feedback0429">428</a> kendi ordusunun ortasında imparatoru bile neredeyse yakalayacak durumdaydı, artık Fransızlar için bilinen en kısa yoldan, elden geldiği kadar çabuk kaçmaktan başka yapılacak bir şey kalmadığı apaçık görünen bir gerçek olmuştu. O kırk yaşının göbeği ile artık eskisi kadar çevik ve korkusuz olmadığını hisseden Napolyon, o rastlantının ne anlama geldiğini kavramıştı. Kazaklardan ötürü içinde uyanan korkunun etkisiyle, hemen Mouton’un düşüncesini kabul etti ve tarihçilerin anlattığına göre Smolensk yoluna doğru geri çekilmeyi emretti.</p>

  <p>Oysa Napolyon’un Mouton’un düşüncesini kabul etmesi, orduların da geriye doğru yürümeye başlamaları, imparatorun geri çekilmek için emir verdiğini değil, bütün orduyu Mojaisk yoluna doğru sürükleyen güçlerin Napolyon’u bile etkisi altına almış olduğunu ispatlamaktadır.</p>

  <h2>XIX</h2>

  <p class="nonindent">İnsan harekete geçerken daima bu hareketine bir amaç uydurur. Bin verst yürüyebilmesi için o bin verstlik yolun ucunda kendisini iyi bir şeyin beklediğini düşünmesi kaçınılmaz bir zorunluluktur. Hareket gücünü bulabilmek için hayalinde, vaat edilmiş mutlu toprakların canlanması gerekir.</p>

  <p>Fransızlar taarruz ederken onlar için vaat edilmiş toprak Moskova’ydı. Geri çekilirken ise vatan olmuştu. Ama vatan, ulaşılmaz uzaklıktaydı. Bin verst yürümek zorunda olan bir insanın o en son hedefi unutarak kendi kendine, “Şimdi kırk verst daha yürüdükten sonra, dinlenebileceğim, geceleyebileceğim bir yere geleceğim!” demesi gerekir. Bu yüzden o ilk hareketinin sonunda mola vereceği yer, en son hedefi gözden uzaklaştırır; bir amaç olur. Ayrı ayrı her insanda beliren eğilimler de kalabalıkta her zaman çok daha şiddetlidir.</p>

  <p>Eski Smolensk yolunun üzerinden geriye doğru yola koyulmuş Fransızlar için son amaç olan yurt, aşırı derecede uzaktı; kalabalıkta gittikçe daha büyük bir şiddet kazanan bir eğilimle bütün arzuların ve umutların toplandığı en yakın amaç ise Smolensk olmuştu. Bunun nedeni, erlerin Smolensk’te bol yiyecek ve henüz çarpışmalara girmemiş ordular bulacaklarını bilmeleri değildi. Bu, onlara böyle söylendiğinden de ileri gelmiyordu (Aksine ordunun yüksek kademelerinde olanlar, hatta Napolyon’un kendisi de orada az yiyecek bulunduğunu biliyordu). Onlara hareket gücünü verebilecek, o sırada içinde bulundukları yoksunluklara katlanmalarını sağlayabilecek tek şey buydu. Onun için öyle oluyordu. Kendilerini bekleyen şeyin ne olduğunu bilenler de bilmeyenler de aynı tutumla kendilerini aldatarak vaat edilmiş bir toprağa doğru gider gibi Smolensk’e yöneliyorlardı.</p>

  <p>Fransızlar ana yola çıkınca şaşılacak bir enerjiyle, duyulmamış bir hızla, kendi kendilerine uydurdukları hedeflerine doğru kaçmaya başlamışlardı. Yığınla Fransız’ı bir bütün haline getirip onları birbirlerine bağlayan ve onlara oldukça enerji veren bu genel eğilimden başka, bu bağlılığı sağlayan bir başka neden daha vardı. Bu da Fransızların sayısıydı. Ordularının koca kitlesi, tıpkı çekim kanunundaki gibi ayrı ayrı, tek tek kalmış atomları, bireyleri kendine doğru çekiyordu. Yüz binlik kitleleriyle başlı başına bir devlet gibi ilerliyorlardı!</p>

  <p>Aralarında bulunan her insan, bir tek şey diliyordu: Teslim olup bütün dehşet verici şeylerden, felaketlerden kurtulmak! Ama bir yandan genel olarak hepsini aynı amaca, Smolensk’e doğru sürükleyen güç, ayrı ayrı her birini de aynı yöne doğru itiyordu; diğer yandan tüm bir tabur, bir mangaya teslim olamazdı. Bu yüzden Fransızlar birbirlerinden uzaklaşmak için her fırsattan yararlandıktan, hatta ayıp sayılmayacak en küçük bir bahaneden yararlanarak hemen teslim oldukları halde, o bahaneleri bile her zaman bulamıyorlardı. Zaten sayıları da o yoğun, hızlı ilerleyişleri de onları bu olanaklardan yoksun bırakıyordu. Ruslar için de bu Fransız kitlesinin tüm gücüyle giriştiği bu hareketi durdurmak yalnız zor değil, imkânsız bir şeydi. Kitlenin mekanik parçalanması, dağılma oluşumunun belirli bir oranda daha büyük bir hızla meydana gelmesini engeller.</p>

  <p>Bir kar yığını bir anda eritilemez. Erimesini sağlamak için belirli bir zaman süresi vardır; ne kadar ısı sağlanırsa sağlansın, karı bundan daha erken eritmeye olanak yoktur. Aksine ısı ne kadar fazla olursa henüz erimemiş olarak kalan kar, o kadar yoğunlaşır, sıkışır.</p>

  <p>Rus komutanları arasında Kutuzov’dan başka hiç kimse bunu anlamıyordu. Fransız ordusunun Smolensk yolu üzerinde hangi yöne doğru kaçtığı anlaşılınca Konovitzin’in 11 Ekim gecesi tahmin ettikleri gerçekleşmeye başladı. Ordunun üst kademelerinde bulunanların hepsi kendisini göstermek, Fransızların yolunu kesmek, aralarına girmek, onları kılıçtan geçirmek ve bozguna uğratmak istiyordu; hepsi taarruz için ısrar edip duruyordu.</p>

  <p>Yalnız Kutuzov, bütün gücünü (bu güç bütün başkomutanlarda sanıldığı kadar büyük değildir) taarruzu önlemek için kullanıyordu.</p>

  <p>Onlara bizim şimdi söylediklerimizi söyleyemezdi: “Savaşmak, yolu kapamak, kendi insanlarınızı yitirmek ve insanlığa aykırı bir davranışla zaten felakete uğramış zavallıları yok etmek neye yarar? Bu ordunun üçte biri zaten Moskova’dan Vyazma’ya kadar hiç savaş vermeden kendi kendine eridi. Durum buyken bütün bunları yapmak neye yarar?” diyemezdi. Ama onlara, yaşlı bir insan olarak kendi bilgeliğinden çıkardığı ve onların kavrayabilecekleri şeyleri söylüyordu. Onlara altın bir köprüden söz ediyor, oysa onlar Kutuzov’la alay ediyor, ona iftiralar savuruyor, kızıp köpürüyor, öldürülen canavarın başında cesaret gösterilerine kalkışıyorlardı.</p>

  <p>Vyazma’nın altında, Yermolov, Miloradoviç, Platov ve daha başkaları, Fransızların yakın olduklarını görünce yollarını keserek iki Fransız taburunu bozguna uğratmaktan kendilerini alamadılar. Niyetlerini Kutuzov’a bildirmek için de ona bir zarf içinde, rapor yerine yazısız beyaz bir kâğıt gönderdiler.</p>

  <p>Böylece Kutuzov, orduyu alıkoymak için elinden geldiği kadar çaba gösterdiği halde, birliklerimiz Fransızların yolunu kapamaya çalışarak taarruz edip duruyorlardı. Anlattıklarına göre piyade alayları, bando ve davulla taarruza kalkışmış, binlerce insanı öldürdükleri gibi, kendi adamlarından da binlerce insanın kaybına yol açmışlardı. Buna rağmen yol kesmeyi düşündükleri halde, hiç kimsenin yolunu kesememiş, kimseyi de bozguna uğratamamışlardı. Fransız ordusu, tehlikeden ötürü biraz daha yoğunlaşmış olarak ve hep aynı düzende eriye eriye Smolensk’e doğru, felaketli yolunda durup dinlenmeden ilerliyordu.</p>
</body>
</html>