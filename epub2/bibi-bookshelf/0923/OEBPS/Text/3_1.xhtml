<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" type="text/css" rel="stylesheet"/>
</head>

<body>
  <h1>Birinci Bölüm</h1>

  <h2>I</h2>

  <p class="nonindent">Batı Avrupa’da 1811 yılının sonundan beri yoğun bir silahlanma başlamış, kuvvetler hep bir noktaya yığılmıştı; 1812 yılında bu kuvvetler, (ordunun taşıtlarını kullananlar ve onu besleyenler de sayılırsa) bu milyonlarca insan batıdan doğuya, Rusya’nın sınırına, 1811 yılından beri Rus kuvvetlerinin de aynı şekilde yığınak yaptıkları sınıra doğru ilerledi. 12 Haziran’da Batı Avrupa kuvvetleri Rus sınırını aştılar ve savaş başladı. Daha doğrusu insan aklına aykırı ve tüm insanlıkla bağdaşamayacak bir olay meydana geldi. Milyonlarca insan birbirine karşı öyle sayısız kötülüklerde bulundular, birbirlerini o kadar aldattılar, birbirlerine o kadar çok ihanet ettiler, o kadar çok hırsızlıklar, sahtekârlıklar yaptılar, öylesine çok sahte para basıp piyasaya sürdüler, binalara kundaklar sokup o kadar çok yangın çıkardılar, o kadar çok cinayet işlediler ki dünyanın bütün mahkemeleri çağlar boyu çalışsalar gene de bunca suçu bir araya toplayamazlardı; oysa o süre içinde bu suçları işleyen insanlar bunları cinayet saymadılar.</p>

  <p>Bu olağanüstü durumu doğuran şey neydi? Nedenleri neydi? Tarihçiler, safça ve emin bir tavırla bu olayın nedenlerini şöyle açıklamışlardır: Oldenburg Dükü’ne karşı yapılan hakaret, Avrupa’da statükonun gözetilmemesi, Napolyon’un her yerde egemen olma hırsı, Aleksandr’ın azimli davranışı, diplomatların yanlışları ve buna benzer şeyler...</p>

  <p>Demek ki Mettemich’in, Rumyantzev’in, Talleyrand’ın, bir kabul töreniyle bir ziyafet arasında, ellerinden gelen çabayı göstererek daha ustaca bir nota kaleme almaları ya da Napolyon’un Aleksandr’a, “<i>Monsieur mon frére, je consens á rendre le duché au duc d’Oldenburg,</i>”<a class="noteref" href="../Text/dipnot.xhtml#Footnote0001" id="Feedback0001">1</a> diye yazması yeterliydi; böylece savaş olmayacaktı.</p>

  <p>O zamanlar yaşamış olanlara işin böyle görünmesinde anlaşılmayacak bir şey yoktur. Napolyon’un savaşın nedenini İngiltere’nin entrikalarında görmesi (Saint Helena Adası’nda kendisi öyle demişti); İngiliz parlamentosu üyelerinin ise savaşın Napolyon’un tüm ülkelerde egemen olma hırsı yüzünden çıktığını sanmaları; Prens Oldenburg’un, savaşın nedenini kendisine karşı zor kullanılmasında bulması; eski askerlerin ve generallerin, asıl nedenin onların muhakkak herhangi bir işte kullanılmak arzusu olduğunu düşünmeleri; o zamanki lejitimistlerin “<i>Les Bons Principes</i>”i<a class="noteref" href="../Text/dipnot.xhtml#Footnote0002" id="Feedback0002">2</a> tekrar ortaya atmanın kaçınılmaz bir şey olduğunu ileri sürmeleri ve savaşın bundan çıktığını söylemeleri; zamanın diplomatlarının, olup biten her şeyin 1809 yılında Rusya ile Avusturya arasında yapılan anlaşmanın yeter derecede beceriklilikle Napolyon’dan saklanması ve 178. memorandumun gerektiği şekilde yazılmamasından ötürü meydana geldiğini iddia etmeleri, anlaşılır şeylerdir.</p>

  <p>Öyle anlaşılıyor ki o zaman yaşayan insanlar, bu işte çeşitli nedenler görüyorlardı. Bu nedenlerin fazlalığı da o çağda yaşayanların sayısız görüş ayrılıklarından ileri geliyordu; ama onların torunları olan ve meydana gelen müthiş felaketi bütünlüğü içinde kavrayarak onun basit ama korkunç anlamına varan bizler için, bu nedenler yetersiz kalır. Bizler için Napolyon hırslıdır, Aleksandr azimlidir, İngiltere’nin politikası kurnazcadır, Prens Oldenburg gücenmiştir diye, milyonlarca Hıristiyanın birbirlerini öldürmeleri, birbirlerine işkence etmeleri anlaşılacak şey değildir. Bu koşullarla asıl öldürme ve zor kullanma olaylan arasında nasıl bir bağ bulunduğunu kavramaya imkân yoktur; Prens gücendi diye neden Avrupa’nın başka bir ülkesinden binlerce insan gelip Smolensk ve Moskova illerindeki insanları öldürüyor, her şeylerini mahvediyor, kendi ölümlerini de onların elinden buluyorlardı?</p>

  <p>Tarihçi olmayan, ama o insanların torunları olan, araştırma heyecanına dalmamış, bu yüzden de sağduyuları bulanmamış olarak bu tarihî olayı gözlerinin önünden geçiren bizler için, nedenler sayılamayacak kadar çoktur. Onları bulmak için derinlere indikçe daha çok nedenlerle karşılaşıyoruz ve ayrı olarak ele aldığımız bir neden ya da tüm bir nedenler dizisi, kendi bütünlüğü içinde bize aynı şekilde haklı ama felaketin büyüklüğüyle kıyaslanınca hepsi de aynı derecede önemsiz ve hatalı görünüyor. Bunların her biri bizce (aynı süre içinde meydana gelen öbür nedenlerin yardımı olmadan) tek başına böyle bir felakete yol açamayacağı için, aynı şekilde gerçeğe aykırı ve yanlıştır. Bizce Napolyon’un ordularını Vistül’ün berisine çekmeyi reddederek Oldenburg Dükalığı’nı geri vermemesi, ilk Fransız onbaşısının ikinci kez ordu hizmetine gitmeyi isteyip istememesi kadar önemli bir nedendir. Çünkü eğer o onbaşı silah başına gitmeyi reddetseydi bir ikinci, bir üçüncü, bininci onbaşı ya da er hizmete girmeyi istemeseydi Napolyon’un ordusunda o oranda daha az insan ölür, savaş da olmazdı.</p>

  <p>Eğer Napolyon, Vistül’ün beri tarafına çekilme teklifini bir hakaret sayıp ordularına taarruz emrini vermeseydi savaş olmayacaktı; ama tüm çavuşlar da ikinci bir kez orduda hizmete girmeye razı olmasalardı gene olmayacaktı. Aynı şekilde, İngiltere, entrikalar çevirmeseydi, Prens Oldenburg olmasaydı, Aleksandr hakarete uğradığını hissetmeseydi, Rusya’da çarlık olmasaydı, Fransız İhtilali ile ondan sonra ortaya çıkan diktatörlükler, imparatorluklarda Fransız İhtilali’ni hazırlayan nedenler ve Fransız İhtilali’ne yol açan tüm şeyler olmasaydı diyebiliriz... Bu nedenlerin arasından bir tanesi olmasa hiçbir şey olmayacaktı. Demek ki tüm bu nedenler, bu milyonlarca neden, olup bitenleri meydana getirmek için hep bir araya gelmişti. Aynı zamanda demek ki hiçbir şey olaya tek başına yol açmış değildir. Olay, yalnız ve yalnız, olması gerektiği için meydana gelmiştir. Milyonlarca insanın insanca duygularını ve akıllarını yitirerek batıdan doğuya yürümeleri ve insan kardeşlerini öldürmeleri zorunluydu. Tıpkı birkaç yüzyıl önce yığın yığın insanın, kendi cinslerinden olan varlıkları öldürmek için doğudan batıya yürümeleri gibi... Olayın meydana gelmesi ya da gelmemesi, görünüşte Napolyon’un ve Aleksandr’ın bir sözüne bağlıydı; oysa aslında onlar davranışlarında ancak sefere kurayla ya da toplanarak katılan her er kadar özgürdüler. Başka türlü olamazdı. Çünkü Napolyon’un ve Aleksandr’ın (daha doğrusu olaylar arzularına bağlıymış gibi görünen insanların) iradelerinin yerine gelebilmesi için, sayısız koşulların bir araya gelmesi zorunluydu; bunlardan bir tanesi bile eksik olsaydı tarihî olay meydana gelemeyecekti. Gerçek gücü ellerinde bulunduran milyonlarca insanın ateş eden, yiyecekleri ve topları taşıyan erlerin, o tek tek, zayıf insanların iradelerini yerine getirmeye razı olmaları, buna da sayısız, karışık ve çeşit çeşit nedenler yüzünden zorlanmaları gerekiyordu.</p>

  <p>Kaderci bir görüş tarihte akla uygun olmayan (daha doğrusu akla uygunluğunu kavrayamadığımız) olayların nedenlerini açıklayabilmek için kaçınılmaz bir şeydir. Tarihte meydana gelen bu olayları akla uygun bir şekilde açıklamak için ne kadar çok çaba gösterirsek bu olaylar bize o kadar mantığa aykırı ve anlaşılmaz görünür.</p>

  <p>Her insan kendisi için yaşar, kendi amaçlarına ulaşmak için bağımsızlıktan yararlanır ve tüm varlığıyla her an şu ya da bu davranışta bulunmakta özgür olduğunu hisseder; ama bir davranışta bulunur bulunmaz, zamanın belirli bir anında meydana gelen bu davranış, o anda artık geri dönülmesi imkânsız bir olay haline gelir ve tarihin malı olur; tarihin malı olan şeyler arasında ise insanın özgür bir varlık olarak değil, önceden yeri belli olan varlık olarak önemi vardır.</p>

  <p>Her insanın yaşamı iki yönlüdür. Çıkarlarından ne kadar uzaklaşsa o oranda bağımsız olan kendi özel yaşamı ve kendisinden üstün güçlere boyun eğdiği sürü yaşamı. Bu sürü içindeki yaşantıda insan, kaçınılmaz bir şekilde kendisi için konulmuş kuralları uygular.</p>

  <p>İnsan bilinçli olarak kendisi için yaşar, ama bilinçsiz olarak tüm insanlığın amaçlarına, tarihî amaçlara hizmet eder. Herhangi bir davranış meydana geldikten sonra artık geri çevrilemez ve bir davranış, milyonlarca insanın davranışları ile aynı anda meydana gelirse tarihî bir anlam kazanır. İnsan toplumda ne kadar üstün bir basamakta bulunuyorsa, büyük insanlarla ne kadar çok ilişkisi varsa başka insanların üzerinde o kadar fazla nüfuzu olur, her davranışının da önceden tasarlanmış ve kaçınılmaz bir şey olduğu o kadar açık anlaşılır.</p>

  <p>“Çarın yüreği Tanrı’nın elindedir,” derler.</p>

  <p>Oysa Çar, tarihin kölesidir.</p>

  <p>Tarih, yani tüm insanlığın bilinçsiz, genel, sürü yaşantısı, hükümdarların yaşantısının her anından kendi amaçlarına ulaşmak için bir araç olarak yararlanır.</p>

  <p>Napolyon’a 1812 yılında, <i>verser</i> ya da <i>ne pas verser le sang de ses peuples</i><a class="noteref" href="../Text/dipnot.xhtml#Footnote0003" id="Feedback0003">3</a> sanki her zamankinden çok kendi elindeymiş gibi geliyordu (Aleksandr, son mektubunda ona öyle yazmıştı), öyle olmasına rağmen kendisini tüm insanlığın davası için, tarih için yapılması gereken şeyleri yapmaya zorlayan doğal, kaçınılmaz kurallara, hiçbir zaman o sırada olduğu kadar boyun eğmemiştir.</p>

  <p>Batılı insanlar birbirlerini öldürmek için doğuya gidiyorlardı. Böylece “nedenlerin aynı anda meydana gelmesi” kuralına kendiliklerinden uyan ve bu savaşın meydana gelebilmesi için ortaya çıkan binlerce küçücük neden hep bir araya gelmiş oldu. Kara ablukasına uyulmadığı için yapılan şikâyetler de Prens Oldenburg da orduların (Napolyon’un sandığı gibi) yalnız silahlı bir barışa ulaşmak için Prusya’da harekâta girişmesi de Fransız İmparatoru’nun milletinin bu işe rıza göstermesiyle birlikte savaşmayı bir huy haline getirmesi de yapılan hazırlıkların ihtişamının insanları heyecana kaptırması da hazırlıkların doğurduğu büyük masraflar da bu masrafları karşılayacak çıkarları elde etmek zorunluğu da Dresden’de insanların gözünü kamaştıran saygı gösterileri de çağdaş insanların görüşüne göre içten gelen bir barış isteğiyle yapılan, ama sadece ya bir tarafın, ya öbürünün gururunu yaralayan diplomatik konuşmalar da meydana gelmesi kaçınılmaz tarihî olaya ayak uyduran daha milyonlarca ve onunla aynı anda ortaya çıkan milyonlarca başka neden de hep bir arada, hep aynı anda meydana gelmişti.</p>

  <p>Elma olgunlaşınca düşer. Ama neden düşer? Bir güç onu toprağa doğru çektiği için mi? Sapı kuruduğu için mi? Güneşte kurumaya başladığı için mi? Ağırlaştığı için mi? Rüzgâr estiği için mi, yoksa aşağıda duran bir çocuk o elmayı yemek istediği için mi?</p>

  <p>Hiçbir şey, hiçbir şeyin nedeni değildir. Bütün bunlar, sadece yaşantıyla ilgili her olayın, her organik ya da doğal oluşumun meydana gelmesine yol açan tüm koşulların bir araya gelmesidir. Elmanın hücreleri parçalandığı için ya da buna benzer bir durum yüzünden düştüğünü söyleyen bir botanik bilgini de aşağıda durup elmanın yalnız kendisi onu yemek istediği ve yere düşsün diye dua ettiği için düştüğünü söyleyen çocuk kadar haklı ya da onun kadar haksızdır. Napolyon’un Moskova üzerine, bunu istediği için yürüdüğünü ve Aleksandr onun mahvolmasını istediği için mahvolduğunu ileri süren de hem haklı hem haksız olacaktır. Tıpkı altı oyulan milyonlarca pudluk bir tepenin, son çalışan işçi, ona son bir kez kazmayla vurduğu için çöktüğünü söyleyenin hem haklı hem de haksız olacağı gibi. Tarihî olaylarda “büyük adam” denilen insanlar olup bitenlere etiket yapıştırırlar; olaya ad takarlar. Oysa verilen bu adın, olayla, etiketin kendisi kadar az ilgisi vardır.</p>

  <p>Onlara herhangi bir nedene bağlı olarak meydana geliyormuş gibi görünen olaylar, tarihî anlamda insanın iradesine bağlı değildir; tarihin genel akışına bağlıdır ve meydana gelişleri yüzyıllarca önceden hazırlanmıştır.</p>

  <h2>II</h2>

  <p class="nonindent">Napolyon prenslerden, düklerden, krallardan, hatta bir de imparatordan kurulu saraylı grubuyla birlikte üç hafta geçirdiği Dresden’den 29 Mayıs günü yola çıktı. Oradan ayrılmadan önce bunu hak etmiş olan prenslere, krallara ve imparatora tatlı sözler söylemiş, pek hoşnut olmadığı krallarla prensleri azarlamış, Avusturya İmparatoriçesi’ne kendi malı olan, yani başka krallardan aldığı elmaslarla pırlantaları hediye etmiş ve kendi tarihçesinin anlattığı gibi İmparatoriçe Mariya-Louise’i (Paris’te bir başka karısı olduğu halde, Mariya Louise Napolyon’un eşi sayılıyordu), bu ayrılığa dayanamayacakmış gibi görünen Mariya Louise’i şefkatle kucaklayarak yanından ayrılıp yola çıkmıştı.</p>

  <p>Diplomatların kesin olarak hâlâ barışın mümkün olduğuna inanmalarına, barışı sağlamak için büyük çaba harcamalarına ve İmparator Napolyon’un, İmparator Aleksandr’a, “<i>Monsieur mon frére,</i>” diye mektup yazarak içtenlikle savaş istemediğini ve onu hep inandırmaya çalışarak seveceğini, ona karşı daima saygı duyacağını belirtmesine rağmen, kendisi ordunun başına geçerek her gittiği yeni kasabada kuvvetlerin batıdan doğuya doğru daha çabuk hareket etmesini sağlayan yeni yeni emirler veriyordu. Kendisi altı at koşulmuş bir “uzun yol arabası” içinde etrafı <i>page</i>’lar<a class="noteref" href="../Text/dipnot.xhtml#Footnote0004" id="Feedback0004">4</a> yaverler ve bir de konvoyla çevrili olarak Posen, Thom, Danzig, Königsberg yolu üzerinden gidiyordu. Bu kentlerden her birinde binlerce insan onu heyecanla titreyerek karşılıyordu.</p>

  <p>Ordu batıdan doğuya gidiyordu, her durak yerinde değiştirilen altı at Napolyon’u aynı yöne götürüyordu. 10 Haziran günü orduya yetişti ve geceyi Polonyalı bir kontun Vilkoviski Ormanı’ndaki malikânesinde, kendisi için hazırlanmış olan dairede geçirdi.</p>

  <p>Ertesi gün orduyu geçip onu geride bırakarak faytonla Niemen’e gitti, sonra nehrin üzerindeki geçit yerini gözden geçirmek için, sırtına Polonyalı subay üniforması giyerek sahile çıktı.</p>

  <p>Karşı kıyıda Kazakları ve uzayıp giden stepleri görünce bunların ortasında tıpkı Makedonyalı İskender’in üzerine yürüdüğü İskit devletine benzeyen devletin başkenti, <i>Moscou la ville sainte</i><a class="noteref" href="../Text/dipnot.xhtml#Footnote0005" id="Feedback0005">5</a> aklına geldi. Onu düşününce hiç kimsenin beklemediği ve strateji ile diplomasiye tam anlamıyla aykırı olan hücum emrini verdi. Ertesi gün de ordular Niemen üzerinden geçmeye başladılar.</p>

  <p>Ayın 12’sinde, sabahleyin erkenden, Niemen’in sol kıyısında kurulmuş olan çadırından çıktı, tek borulu uzun dürbünüyle, ordularının Vilkoviski Ormanı’ndan sel gibi çıkıp Niemen’in üzerinde kurulu üç köprüden dalga dalga geçişlerini seyretti. Birlikler imparatorun orada bulunduğunu biliyor, gözleriyle onu arıyor ve tepede, çadırın önünde maiyetinden ayrılmış görünen redingotlu ve şapkalı silüetini görünce kendi şapkalarını havaya atıyor, “<i>Vive l’Empereur!</i>” diye bağırıyor, o zamana kadar onları saklayan o koca ormandan ardı arası kesilmeyen bir sel halinde çıkarak, karışık olarak üç köprüden karşı kıyıya geçiyorlardı.</p>

  <p>Toplumda ayrı ayrı, çeşit çeşit mevkileri olan, çeşit çeşit karakterde yaşlı, genç insanların sesleri duyuluyordu.</p>

  <p>– <i>On fera du chemin cette fois-ci. Oh! Quand il s’en mêle lui-même ça chauffe... Nom de Dieu... le voilà! Vive l’Empereur! Les voilà donc les Steppes de l’Asie! Vilain pays tout de même! Au revoir, Beauché, je te réserve le plus beau palais de Moscou. Au revoir! Bonne chance! L’as-tu vu, l’Empereur? Vive l’Empereur!.. pereur! Si on me fait gouveneur aux Indes, Gérard, je te fais ministre du Caehemire, c’est arrête. Vive l’Empereur! Vive! Vive! Les gredins de Cosaques, comme ils filent. Vive l’Empereur! Le voilà! Le vois-tu? Je l’ai vu devux fois comme je te vois. Le petit caporal...Je l’ai vu donner la croix... Vive l’Empereur!..</i><a class="noteref" href="../Text/dipnot.xhtml#Footnote0006" id="Feedback0006">6</a></p>

  <p>Bütün bu insanların yüzünde çoktandır beklenen bir sefere başlamanın sevinci ve tepede sırtında kül rengi bir redingotla duran insana karşı coşkun bir hayranlıkla derin bir bağlılık vardı.</p>

  <p>13 Haziran günü Napolyon’a pek büyük olmayan safkan bir Arap atı getirdiler. Napolyon ata binip dörtnal, Niemen’in üzerine kurulmuş köprülerden birine doğru gitti; giderken kulakları etrafa yayılan coşkun çığlıklardan uğulduyordu. Herhalde bu çığlıklara, o insanların kendisine karşı duydukları sevgiyi bu şekilde açıklamalarını yasak etmek imkânsız olduğu için dayanıyordu. Ama her gittiği yerde izleyen bu çığlıklar, onu çok rahatsız ediyor, dikkatini orduya kavuştuğu andan beri kendini kaptırdığı savaş hazırlıklarından uzaklaştırıyordu. Kayıkların üzerinde hafif hafif sallanan köprülerin birinden karşı kıyıya geçti, sert bir dönüş yaparak sola döndü ve dörtnala Kovno’ya doğru ilerledi; önünde mutluluktan çılgına dönmüş, coşkun bir sevinç içinde, askerlerin arasından ona yol açarak dörtnala giden avcı muhafız süvarileri vardı. Geniş Vilya Nehri’ne geldiğinde kıyıda bekleyen Polonya Uhlan Alayı’nın yanında durdu.</p>

  <p>Polonyalılar onu görmek için saflarını bozarak birbirlerini ite kaka aynı coşkunlukla:</p>

  <p>– “Vivat!”<a class="noteref" href="../Text/dipnot.xhtml#Footnote0007" id="Feedback0007">7</a> diye bağırıyorlardı.</p>

  <p>Napolyon nehri gözden geçirdi, attan indi, kıyıdaki bir kütüğün üzerine oturdu. Hiç konuşmadan yaptığı bir işaret üzerine ona tek borulu uzun dürbünü getirdiler; Napolyon onu mutluluk içinde koşup gelen <i>page</i>’ın sırtına koydu ve öbür kıyıya bakmaya başladı. Sonra kütüklerin arasına yayılan bir haritayı incelemeye koyuldu. Başını kaldırmadan bir şey söyledi. Bunun üzerine iki yaveri dörtnala Uhlanlara doğru gitti. Yaverlerinden biri onlara yaklaşınca Uhlanların saflarında, “Ne var? Ne dedi?” sesleri duyuldu.</p>

  <p>Bir geçit yeri bulup öbür kıyıya geçmeleri emredilmişti. Yaşlı, yakışıklı bir adam olan Polonyalı Uhlan albayı kızardı bozardı, heyecandan ne söyleyeceğini şaşırarak yavere Uhlanlarıyla birlikte geçit aramadan nehri yüzerek geçmesine izin verilip verilmeyeceğini sordu. Ret cevabı alacağından korktuğunu belli ederek, ata binmek için izin isteyen bir çocuk gibi, imparatorun gözü önünde nehri geçmesine izin vermelerini rica ediyordu. Yaver, imparatorun bu aşırı gayretten herhalde hoşnut kalacağını söyledi.</p>

  <p>Yaver bunu söyler söylemez bıyıklı, yaşlı subay mutlu bir yüzle ve gözleri parlayarak kılıcını yukarı doğru kaldırdı, “<i>Vivat!</i>” diye bağırdı, sonra Uhlanlara peşinden gelmelerini emrederek atını mahmuzladı, dörtnala nehre doğru sürdü. Öfkeyle altında huysuzlanan atı dürttü, kendini suya attı ve akıntının en hızlı olduğu yere doğru gitti. Arkasından dörtnala yüzlerce Uhlan geliyordu. Akıntının ortası soğuk ve korkunçtu. Uhlanlar birbirlerine tutunmaya çalışıyor, atlarından düşüyor, atların bazıları boğuluyor, insanların da boğuldukları görülüyor, geriye kalanlar kimi eyer üzerinde, kimi atların yelelerine tutunmaya çalışarak yüzmeye çabalıyorlardı...</p>

  <p>Oradan yarım verstlik bir mesafede bir geçit olmasına rağmen karşı kıyıya doğru yüzüyor ve kütüğün üzerinde oturup onların yaptıklarına bile bakmayan adamın gözü önünde bu nehirde yüzmekten, boğulmaktan gurur duyuyorlardı. Geri dönmüş olan yaver uygun bir an seçip imparatorun dikkatini Uhlanların kendisine karşı gösterdikleri bağlılık üzerine çektiği vakit kül rengi redingotlu, kısa boylu adam kalktı, yanına Berthier’yi çağırarak onunla kıyıda bir aşağı bir yukarı dolaşmaya başladı; ona emirler veriyor, bu emirleri verirken de arada bir elinde olmayarak dikkatini dağıtan ve boğulan Uhlanlara bakıyordu.</p>

  <p>Afrika’dan Moskova steplerine kadar dünyanın her yerinde insanların onun yanında aynı şekilde ne yapacaklarını şaşıracakları ve kendilerini unutarak çılgınca hareketlere başvuracakları kanısı imparator için yeni bir şey değildi. Atının getirilmesini emretti ve kendi konak yerine gitti.</p>

  <p>Cankurtaran kayıklarının gönderilmiş olmasına rağmen kırk kadar Uhlan nehirde boğulmuştu. Çoğu gerisin geriye, bu kıyıya dönmüştü. Albayla birkaç kişi nehri geçerek güç bela öbür kıyıya çıkmıştı. Ama sırılsıklam olmuş vücutlarına yapışan elbiseler içinde oraya çıkar çıkmaz zafer kazanmış gibi Napolyon’un durduğu yere bakarak, “<i>Vivat!</i>” diye bağırdılar. Kendilerini mutlu sayıyorlardı; oysa Napolyon oradan artık gitmişti.</p>

  <p>O akşam Napolyon iki emrinden sonra (Bunlardan biri sonradan Rusya’ya sokulmak için hazırlanmış olan sahte paraların bir an önce getirilmesi, öbürü de ele geçirilen mektubunda Fransız ordusunun mevzileri konusunda bilgiler verdiği anlaşılan bir Saksonyalının kurşuna dizilmesi içindi), üçüncü bir emir verdi: Bu da gereksiz yere kendini nehre atmış olan Polonyalı albayın Napolyon’un verdiği <i>Légion d’honneur</i>’ü alanlar arasında katılması içindi.</p>

  <p><i>Quos vult perder-dementat!</i><a class="noteref" href="../Text/dipnot.xhtml#Footnote0008" id="Feedback0008">8</a></p>

  <h2>III</h2>

  <p class="nonindent">Bu arada Rus İmparatoru bir aydır Vilna’da oturuyor, teftişlerde bulunuyor, manevralar yaptırıyordu. Herkesin beklediği, imparatorun da hazırlık yapmak üzere Petersburg’a geldiği savaş için, hiçbir şey hazır değildi. Genel bir hareket planı yoktu. İmparatorun genel karargâhta geçirdiği o bir aylık süreden sonra, teklif edilen planlardan hangisinin kabul edilmesi gerektiği konusunda kararsızlık daha da artmıştı, başka hiçbir şey olmamıştı. Her üç ordunun başında ayrı bir komutan vardı. Ama bütün orduların bir komutanı yoktu, imparator da bu görevi üzerine almak istemiyordu.</p>

  <p>İmparatorun Vilna’da kalışı uzadıkça herkesin bekleye bekleye artık usandığı savaşın hazırlıkları gittikçe gevşiyordu. Sanki hükümdarın etrafını çeviren insanların bütün çabası sadece ona yaklaşan savaşı unutturarak hoşça vakit geçirtmeye yönelmişti.</p>

  <p>Polonyalı beyzadelerin evlerinde, saray erkânının ve hükümdarın kendi konağında verilen birçok balolar ve şenlikten sonra, haziran ayında hükümdarın Polonyalı general yaverlerinden birinin aklına bir fikir geldi; tüm general yaverler adına hükümdara bir ziyafet ve balo verilecekti. Bu düşünce sevinçle herkesçe kabul edildi. Hükümdar rızasını bildirdi. General yaverler liste yaparak aralarında para topladılar. Hükümdarın en çok hoşuna gideceği tahmin edilen hanımlardan birine, baloda ev sahipliği yapması görevi teklif edildi. Vilna ilindeki toprak sahiplerinden Kont Bennigsen, bu şenliğin kentin dışındaki evinde yapılmasını teklif etti; böylece 13 Haziran günü, Kont Bennigsen’in, kentin dışında, Zakreta’daki evinde bir ziyafet, balo, sandal gezintisi, sonra da havai fişekli bir eğlence yapılması kararlaştırıldı.</p>

  <p>Napolyon, ordularına Niemen’in öbür kıyısına geçme emrini verdiği ve öncü birliklerin Kazakları geri püskürterek Rus sınırını geçtikleri günün gecesi, Aleksandr Bennigsen’in yazlık evinde, general yaverlerin verdikleri baloda eğleniyordu.</p>

  <p>Neşeli, parlak bir eğlenceydi; işten anlayan insanlar, bu kadar güzel kadının ender olarak böyle bir araya toplandığını söylüyorlardı. Hükümdarın peşinden Petersburg’dan Vilna’ya gelen Rus hanımları arasında, Kontes Bezuhova da vardı ve Polonyalı kadınların ince güzelliğini Rus kadınlarının kendilerine özgü o göze çarpan güzelliğiyle gölgede bırakıyordu. Dikkat çekmişti ve hükümdar onu dansa davet etmek lütfunda bulundu.</p>

  <p>Boris Drubetskoy da karısını Moskova’da bırakarak, kendisinin söylediği gibi <i>en garçon</i><a class="noteref" href="../Text/dipnot.xhtml#Footnote0009" id="Feedback0009">9</a> bu baloya gelmiş, general yaver olmadığı halde, balo için önemli bir para vermişti. Boris artık kimsenin kendisini korumasını beklemeyen, büyük saygı gören ve yaşıtlarının arasında en yüksek mevkiye ulaşmış olanlarla eşit durumda bulunan zengin bir insandı.</p>

  <p>Saat on ikide herkes hâlâ dans ediyordu. Kendisine uygun bir kavalyesi olmayan Elen, Boris’e bir mazurka yapmalarını teklif etmişti. Üçüncü çift olarak yer almışlardı. Boris Elen’in koyu renk altın işlemeli tül elbisesinin dekoltesinden görünen çıplak omuzlarına soğukkanlılıkla bakarak ona eski ahbaplar hakkında bir şeyler anlatıyor, bu arada kendisi de başkalarına farkettirmeden, bir an için olsun gözünü, aynı salonda bulunan hükümdardan ayırmıyordu. Hükümdar dans etmiyordu; kapının yanında duruyor, bazen birini ya da bir başkasını durdurarak kendisine özgü tatlı sözler söylüyordu.</p>

  <p>Mazurkanın başlangıcında Boris, hükümdarın en yakınlarından biri olan general rütbesindeki yaverlerden Balaşev’in ona yaklaştığını ve o sırada Polonyalı bir hanımla konuşan hükümdarın bir saraylıya yakışmayacak kadar yakınında durduğunu gördü. Hükümdar o hanımla konuştuktan sonra soru sorar gibi baktı ve muhtemelen Balaşev’in sadece bazı önemli nedenler kendisini buna zorladığı için öyle davranmış olduğunu anlayarak yanındaki hanıma hafifçe başını sallayıp Balaşev’e döndü.</p>

  <p>Balaşev konuşmaya başlar başlamaz hükümdarın yüzünde bir şaşkınlık belirdi. Balaşev’in koluna girdi, onunla birlikte salonun öbür tarafına gitti; giderken kendileri hiç farkında olmadan kalabalık ikiye ayrılarak arada en az üç sajenlik bir yol meydana getirmişti. Boris, hükümdar Balaşev’le birlikte geçip giderken kalabalığın arasında Arakçeyev’in heyecanlı yüzünü fark etmişti. Arakçeyev, hükümdara kaşlarının altından bakmış, hükümdarın kendisiyle konuşmasını bekliyormuş gibi kırmızı burnuyla soluya soluya kalabalığın arasından öne doğru ilerlemişti (Boris, Arakçeyeviç’in Balaşev’i kıskandığını ve herhalde önemli olan bir haberin onun vasıtasıyla hükümdara bildirilmesinden ötürü hoşnutsuzluk duyduğunu anlamıştı).</p>

  <p>Ama hükümdarla Balaşev, Arakçeyev’i fark etmeden dış kapıdan ışıklandırılmış bahçeye çıktılar. Arakçeyev eliyle kılıcını hafifçe bastırarak, öfkeyle çevresine bakına bakına yirmi adım kadar mesafeden onları izledi.</p>

  <p>Boris mazurkanın figürlerini yapmaya devam ederken zihninden bir türlü kovamadığı bir düşünce ona rahat vermiyordu. Acaba Balaşev hükümdara ne haber getirmişti ve kendisi bu haberi başkalarından daha önce nasıl öğrenebilirdi?</p>

  <p>Kendisine bir dam seçmesi gereken figüre gelince, Elen’e Kontes Potonska’yı davet etmek istediğini, onun da galiba balkona çıktığını fısıldadı, parkenin üzerinden kayar gibi giderek dış kapıdan bahçeye çıktı ve o sırada Balaşev’le hükümdarın taraçaya çıkmak üzere olduklarını görünce durakladı. Hükümdar Balaşev’le birlikte kapıya doğru yürüyordu. Boris, telaşla sanki geri çekilmeye vakit bulamamış gibi sırtını kapının kenarına yapıştırdı ve başını eğdi.</p>

  <p>Hükümdar kişiliğine hakaret edilmiş bir insanın sinirliliğiyle sözlerini şöyle bitiriyordu:</p>

  <p>– Savaş ilan etmeden Rusya’ya girmek! Ben, ancak topraklarımda bir tek silahlı düşman eri kalmadığı zaman barışırım.</p>

  <p>Boris’e, hükümdar bu sözleri söylemekten zevk alıyormuş gibi geldi: Hükümdar düşüncelerini bu şekilde belirtmekten memnundu, ama Boris’in bunları işitmesinden ötürü hoşnutsuzluk içindeydi. Kaşlarını çatarak:</p>

  <p>– Bunu kimse bilmemeli! diye ekledi.</p>

  <p>Boris bu son sözün kendisi için söylenmiş olduğunu anladı, gözlerini kapayarak başını hafifçe eğdi. Hükümdar tekrar salona girdi ve baloda daha yarım saat kadar kaldı.</p>

  <p>Fransız ordularının Niemen’i aştıklarını ilk olarak Boris öğrenmişti ve bu sayede bazı önemli kişilere onlardan gizli tutulan birçok şeyin kendisine açıklandığını belirtmek fırsatını buldu. Bu yüzden de o önemli kişilerin gözünde daha da yükselmiş oldu.</p>

  <p>Fransızların Niemen’i geçtikleri haberi beklenmedik bir şeydi; özellikle bir aydır gerçekleşmeyen bir bekleme sonunda, üstelik baloda öğrenildiği için daha da şaşırtıcı olmuştu! Hükümdar haberi ilk öfkesinin ve hakarete uğramış olmaktan ötürü duyduğu kızgınlığın etkisiyle sonradan dillere destan olan sözü bulup söyledi; bu söz tam anlamıyla duygularını yansıttığı için kendisinin de hoşuna gidiyordu.</p>

  <p>Balodan gece saat ikide dönen hükümdar, sekreteri Şişkov’u çağırttı ve ordulara bir günlük emir, feld mareşal Prens Saltıkov’a da bir ferman yazılmasını emretti. Bu fermana Rus topraklarında bir tek silahlı Fransız kalmayıncaya kadar barışa razı olmayacağını belirten sözlerin muhakkak yazılması emrini vermişti.</p>

  <p>Ertesi günü Napolyon’a şu mektup yazıldı:</p>

  <blockquote>
    <p><i>Monsieur mon frère. J’ai appris hier que malgré la loyauté, avec laquelle jai maintenu mes engagements envers votre majesté, ses troupes ont franchi les frontières de la Russie, et je reçois à l’instant de Pétersburg une note par laquelle le comte Lauriston, pour cause de cette agression annonce que votre majesté s’est considérée comme en état de guerre avec moi dès le moment où le prince Kourakine à fait la demande de ses passeports. Les motifs sur lesquels le duc de Bassano fondait son refus de les lui délivrer, n’auraient jamais pu me faire supposer que cette démarche servirait jamais de prétexte à l’agression. En effet cet ambassadeur n’y a jamais été autorisé comme il l’a déclaré lui même et, aussitôt que j’en fus informé, je lui ai fait connaître combien je le désapprouvai en lui donnant l’ordre de rester à son poste. Si votre majesté n’est pas intentionnée de verser le sang de nos peuples pour un malentendu de ce genre et qu’elle consente à retirer ses troupes du territoire russe, je regarderai ce qui s’est passé comme non avenu et un accommodement entre nous sera possible. Dans le cas contraire, votre majesté, je me verrai forcé de repousser une attaque que rien n’a provoquée de ma part. Il dépend encore de votre majesté, d’éviter à l’humanité les calamités d’une nouvelle guerre.</i></p>

    <p class="bl_right">Je suis, etc.<br/>(signé) Alexandre<a class="noteref" href="../Text/dipnot.xhtml#Footnote0010" id="Feedback0010">10</a></p>
  </blockquote>

  <h2>IV</h2>

  <p class="nonindent">13 Haziran günü saat ikide hükümdar, Balaşev’i yanına çağırtarak Napolyon’a yazdığı mektubu ona okudu, sonra mektubu götürüp kendi eliyle Fransız İmparatoru’na teslim etmesini emretti. Balaşev’i gönderirken de Rus topraklarında bir tek silahlı düşman askeri kalmayıncaya kadar barışmayacağı konusundaki sözlerini tekrarladı ve bunları muhakkak Napolyon’a bildirmesi için emir verdi. Hükümdar bu sözleri mektubunda yazmamıştı; çünkü görgülü bir insan olarak, barış için son bir adım atıldığı sırada, böyle sözlerin bir mektupta bildirilmesinin yakışık almaz bir şey olacağını hissediyordu; ama Balaşev’e bunları şahsen Napolyon’a bildirmesini emretti.</p>

  <p>13 Haziran’ı 14’üne bağlayan gece Balaşev yanına bir borazancı, iki de Kazak alarak yola çıktı, gün doğarken Niemen’in öbür tarafındaki Fransız ileri karakolunun bulunduğu Rikonti köyüne vardı. Fransız süvari nöbetçileri onu durdurdular.</p>

  <p>Koyu kırmızı üniformalı ve kalpağı tüylü bir Fransız süvari asteğmeni, yaklaşan Balaşev’e bağırarak durmasını emretti. Balaşev hemen durmadı, atını rahvan sürerek ilerlemeye devam etti.</p>

  <p>Teğmen kaşlarını çatarak bir küfür mırıldandıktan sonra atını Balaşev’in üzerine sürdü, kılıcına davrandı ve kaba bir tavırla Rus generaline bağırarak sağır olup olmadığını, kendisine söyleneni işitip işitmediğini sordu. Balaşev adını söyledi. Asteğmen bir eri nöbetçi subayının yanına gönderdi.</p>

  <p>Balaşev’e aldırmayan asteğmen arkadaşlarıyla alayı ilgilendiren konulardan söz açtı; Rus generaline bakmıyordu bile.</p>

  <p>Nüfuz ve kudret sahibi insanlara bunca yakınlıktan ve daha üç saat önce hükümdarla yaptığı konuşmadan sonra zaten görevi bakımından saygı görmeye alışmış olan Balaşev’e burada, Rus toprağında kaba kuvvetin kendisine karşı takındığı bu düşmanca ve en önemlisi saygısızca tavır, hiç olmayacak, tuhaf bir şey gibi görünüyordu.</p>

  <p>Güneş bulutların arasından yeni yükselmeye başlamıştı; havada bir serinlik seziliyordu, her tarafa çiğ düşmüştü. Köye giden yola bir sürü çıkarılmıştı. Çayır kuşları, su yüzüne arka arkaya fışkıran küçücük kabarcıklar gibi, birbirini izleyerek cıvıltıyla tarlalardan fırlıyorlardı.</p>

  <p>Balaşev köyden gelecek subayı beklerken çevresine bakmıyordu. Rus Kazakları, borazancı ve Fransız süvarileri arada bir, hiç konuşmadan birbirlerine bakıyorlardı.</p>

  <p>Yatağından yeni kalktığı belli olan Fransız süvari albayı güzel, besili, kül rengi bir ata binmiş olarak, yanında iki süvariyle birlikte köyden çıktı. Subayda da erlerde de atlarında da bolluk içinde olduklarını belirten çalımlı bir hal vardı.</p>

  <p>Seferin daha ilk zamanlarıydı; ordular her bakımdan henüz düzgün bir durumda, hemen hemen teftişe hazır bir halde ve barışçı bir hava içindeyken yaptıkları işlerle uğraşıyorlarmış gibi görünüyorlardı. Yalnız giyim kuşamda savaş havasını veren belirsiz bir gösterişlilik, tavırlarında seferlerin başlangıcında görülen bir neşe ve atılganlık hissediliyordu.</p>

  <p>Fransız albayı esnememek için kendini zor tutuyordu, ama saygılı bir hali vardı ve belliydi ki Balaşev’in ne kadar önemli bir kişi olduğunu anlıyordu. Onu erlerin safları önünden geçirip safların arkasına götürdü ve imparatorla görüşme isteğinin herhalde hemen yerine getirileceğini, çünkü bildiği kadarıyla imparatorun karargâhının pek uzakta olmadığını söyledi.</p>

  <p>Rikonti köyünün içinden, Fransız süvarilerinin atlarını bağladıkları direklerin, kendi albaylarına selam çakan, Rusların üniformalarına ise merakla bakan nöbetçilerle erlerin önünden geçip köyün öbür tarafına çıktılar. Albayın söylediğine göre iki kilometre ileride tümen komutanı vardı; Balaşev’i o kabul edecek, gereken yere götürecekti.</p>

  <p>Güneş artık yükselmişti, neşe saçan ışıkları parlak yeşilliklerin üzerine dökülüyordu.</p>

  <p>Hanın öbür tarafına, tepeye çıkar çıkmaz, sırtın eteğinden onlara doğru gelen bir grup atlı göründü. Grubun başında koşumları güneşte pırıl pırıl parlayan yağız bir ata binmiş, şapkasında tüyler bulunan, kıvrık siyah saçları omuzlarına dökülen, kırmızı pelerinli ve bütün Fransızların ata bindikleri vakit yaptıkları gibi uzun bacaklarını öne doğru germiş, uzun boylu bir adam vardı. Parlak temmuz güneşi altında şapkasının tüylerini titrete titrete, pelerinini dalgalandırarak, kıymetli taşları ile sırmaları ışıl ışıl, dörtnala Balaşev’e doğru geliyordu.</p>

  <p>Balaşev, kendisine doğru sahnedeymiş gibi azametli, gösterişli bir tavırla dörtnala gelen, o bilezikler, tüyler, kıymetli taşlar, altınlar takınmış adamdan iki at boyu mesafedeydi; o sırada Fransız albayı Ulner, saygıyla “<i>Le roi de Naples,</i>” diye fısıldadı. Gerçekten bu şimdi “Napoli Kralı” adını verdikleri Murat’ydı. Gerçi neden Napoli Kralı olduğu anlaşılacak bir şey değildi, ama ona bu adı veriyorlardı, üstelik kendisi öyle olduğuna kesin olarak inanıyordu, bu yüzden eskisinden daha azametli bir tavır takınıyor, daha çok kasılıyordu. Gerçekten Napoli Kralı olduğuna o kadar inanıyordu ki Napoli’den ayrılmadan önce, karısıyla birlikte kentin sokaklarında yaptıkları bir gezinti sırasında birkaç İtalyan ona, “<i>Viva il re!</i>”<a class="noteref" href="../Text/dipnot.xhtml#Footnote0011" id="Feedback0011">11</a> diye bağırdığı zaman, eşine doğru dönmüş, hüzünlü bir gülümsemeyle, “<i>Les malheureux, ils ne savent pas que je les quitte demain!</i>”<a class="noteref" href="../Text/dipnot.xhtml#Footnote0012" id="Feedback0012">12</a> demişti.</p>

  <p>Fakat Napoli Kralı olduğuna kesinlikle inanmasına ve terk ettiği “tebaasının” üzüntüsünü paylaşmasına rağmen, son zamanlarda kendisine yeniden orduya girmesi emredildikten ve özellikle Napolyon’la Danzig’de görüştüğünde haşmetli kayınbiraderi ona, “<i>Je vous ai fait roi pour régner ma manière, mais pas à la vôtre,</i>”<a class="noteref" href="../Text/dipnot.xhtml#Footnote0013" id="Feedback0013">13</a> dedikten sonra, neşeyle çok iyi bildiği işe sarılmıştır; iyi beslenmiş ama yağ bağlamamış, bu bakımdan işe yarar bir at kendisini koşumda hissedince kayışların arasında nasıl oynarsa o da aynı şekilde mümkün olduğu kadar göz alıcı ve pahalı giysilere bürünmüş olarak, neşe ve memnunluk içinde, kendisi de nereye, niçin gittiğini bilmeden Polonya sokaklarında at koşturuyordu.</p>

  <p>Rus generalini görünce saçları omuzlarına dökülen başını bir kral azametiyle geriye atarak Fransız albayına soru sorar gibi baktı. Albay soyadını telaffuz etmeyi bir türlü beceremediği Balaşev’in kim olduğunu ve görevini ekselansa saygıyla belirtti. Kral:</p>

  <p>– <i>De Balmachève!</i><a class="noteref" href="../Text/dipnot.xhtml#Footnote0014" id="Feedback0014">14</a> dedi.</p>

  <p>Albayın çektiği güçlüğü sözüm ona yenmiş gibi, krallara özgü ve onu hoş gördüğünü belirten bir hareketle:</p>

  <p>– <i>Charmé de faire votre connaissance, général,</i><a class="noteref" href="../Text/dipnot.xhtml#Footnote0015" id="Feedback0015">15</a> diye ekledi.</p>

  <p>Ama kral yüksek sesle, hızlı hızlı konuşmaya başlar başlamaz, o krallara özgü ağırbaşlılık hemen yok oldu ve farkına varmadan kendisine özgü, babacan, laubali bir tavırla konuşmaya başladı. Elini Balaşev’in atının yelesi üzerine koydu. Hiçbir yargıda bulunamayacağı bir durum için üzülüyormuş gibi:</p>

  <p>– <i>Eh bien, général, tout est à la guerre, à ce qu’il paraît,</i><a class="noteref" href="../Text/dipnot.xhtml#Footnote0016" id="Feedback0016">16</a> dedi.</p>

  <p>Balaşev:</p>

  <p>– <i>Sire,</i> diye karşılık verdi. <i>l’empereur mon maître ne désire point la guerre, et comme votre majesté le voit...</i><a class="noteref" href="../Text/dipnot.xhtml#Footnote0017" id="Feedback0017">17</a></p>

  <p>Balaşev her cümlede “<i>Votre majesté</i>” diyerek bu unvanı sık sık kullanmaktan ötürü kaçınılmaz bir yapmacıklığa düşüyordu. Bunu söylediği kimse için, bu unvan henüz alışılmamış bir yenilikti.</p>

  <p>Mösyö dö Balaşev’i dinlerken Murat’nın yüzü aptalca bir memnuniyetle parlıyordu. Ama <i>loyauté oblige</i><a class="noteref" href="../Text/dipnot.xhtml#Footnote0018" id="Feedback0018">18</a> Aleksandr’ın gönderdiği elçiyle hem kral hem de müttefik olarak devlet işlerinden söz etmek zorunluluğunu duyuyordu. Atından indi, Balaşev’in koluna girdi ve saygıyla bekleyen maiyetinden birkaç adım uzaklaştı, konuşmalarına mümkün olduğu kadar anlam vermeye çalışarak onunla birlikte bir aşağı bir yukarı dolaşmaya başladı. İmparator Napolyon’un ordularını Prusya’dan geri çekmesi talebini özellikle şimdi, bu talep herkesçe bilindiği ve bu Fransa’nın şerefine leke sürdüğü için hakaret saydığını söyledi. Balaşev bu talepte hakaret sayılacak bir şey olmadığını, çünkü...</p>

  <p>Murat sözünü kesti, aptalca ama candan bir tavırla, beklenmedik bir şekilde:</p>

  <p>– Demek sizce savaşa yol açan İmparator Aleksandr değildir, öyle mi? diye sordu.</p>

  <p>Balaşev, gerçekten savaşa başlayanın Napolyon olduğunu ve neden böyle düşündüğünü açıkladı. Murat:</p>

  <p>– <i>Eh mon cher Général,</i> diye gene sözünü kesti. J<i>e désire de tout mon coeur que les empereurs s’arrangent entre eux, et que la guerre commencée malgré moi se termine le plus tôt possible.</i><a class="noteref" href="../Text/dipnot.xhtml#Footnote0019" id="Feedback0019">19</a></p>

  <p>Bunu efendileri arasında dargınlığa rağmen birbirleriyle iyi dost kalmayı isteyen uşakların tavrıyla söylemişti. Sonra konuyu değiştirdi, büyük prensin sağlık durumunu sordu ve onunla birlikte Napoli’de neşe içinde geçirdiği eğlenceli günleri hatırladı. Sonra sanki bir kral olarak ağırbaşlı durması gerektiğini birden hatırlamış gibi azametli bir tavırla doğruldu, taç giyme törenindeki pozu takındı, sağ elini sallayarak:</p>

  <p>– <i>Je ne vous retiens plus, général: Je souhaite le succés de votre mission,</i><a class="noteref" href="../Text/dipnot.xhtml#Footnote0020" id="Feedback0020">20</a> dedi ve işlemeli kırmızı peleriniyle şapkasındaki tüyleri dalgalandıra dalgalandıra mücevherlerini güneşte parıldata parıldata onu saygıyla bekleyen maiyetine yaklaştı.</p>

  <p>Balaşev, Murat’nın sözlerine bakılırsa çok kısa bir süre sonra Napolyon’a takdim edileceğini düşünerek ilerledi. Ama hemen Napolyon’la buluşacağı yerde, Davout’nun piyade kolordusuna bağlı nöbetçiler, tıpkı ön hatlardakiler gibi ilk vardığı köyde onu durdurdular, çağrılan bir yaver onu köye, Mareşal Davout’nun yanına götürdü.</p>

  <h2>V</h2>

  <p class="nonindent">Davout, İmparator Napolyon’un Arakçeyev’iydi. Arakçeyev gibi korkak değildi, ama onun kadar görevine bağlı, acımak bilmeyen, bağlılığını başkalarına eziyet etmekten başka türlü gösteremeyen bir adamdı.</p>

  <p>Böyle insanlara devlet mekanizmasında ihtiyaç vardır. Tıpkı doğada kurtlara ihtiyaç olduğu gibi. Böyle insanlar her zaman vardır, her zaman ortaya çıkarlar ve hükümet başkanına yakınlıkları, varlıkları ne kadar saçma görünürse görünsün, tutunurlar. Karakter bakımından bir şövalye gibi yüksek vicdanlı ve şefkatli Aleksandr’ın yanında, Arakçeyev gibi saraylı olmayan, tahsilsiz, acıma nedir bilmeyen, hatta humbaracıların bıyıklarını kendi eliyle yolan, sinirleri zayıf olduğu için tehlikeye karşı duramayan bir insanın nasıl olup da yükseldiği ve bu durumda tutunduğu ancak böyle bir zorunlukla açıklanabilir.</p>

  <p>Balaşev, Mareşal Davout’yu bir izbenin samanlığında bir fıçıya oturmuş yazı yazarken buldu (Davout hesapları kontrol ediyordu). Yaveri yanında, ayakta duruyordu. Daha iyi bir bina bulunabilirdi, ama Davout somurtkan görünmek hakkını kendinde bulmak için mahsus kendilerini en kötü yaşama koşullarına sokan insanlardandı. Bu tip insanlar gene aynı amaçla hep acele ederler ve hep işleri başlarından aşkındır.</p>

  <p>Davout’nun yüzünde, “Gördüğünüz gibi burada, pis bir samanlıkta, fıçı üzerinde oturup çalışırken yaşantının mutlu yönlerini nasıl vakit bulup da düşüneyim!” der gibi bir anlam vardı. Böyle insanların en büyük zevki ve duydukları en büyük ihtiyaç, nerede hayatın canlı bir belirtisiyle karşılaşırlarsa hemen somurtkanlıklarını ve azimli çalışkanlıklarını, bu canlılığı gösteren insanların yüzüne çarpmaktır. Balaşev’i kendisine getirdiklerinde, Davout da bu zevki tattı. Rus generali içeri girince işine daha çok gömüldü, hâlâ o sabahın güzelliği ve Murat ile yapmış olduğu konuşmanın etkisi altında bulunan Balaşev’in heyecanlı yüzüne gözlüğünün üzerinden baktı, ama yerinden kalkmadı, kımıldamadı bile. Yalnız kaşlarını daha çok çattı ve öfkeyle hafifçe, alaylı alaylı güldü.</p>

  <p>Böyle bir karşılaşmanın Balaşev üzerinde nasıl bir etki yaptığını yüzünden anlayınca başını kaldırdı, soğuk bir tavırla ne istediğini sordu.</p>

  <p>Ancak kendisini İmparator Aleksandr’ın general yaverlerinden biri olduğunu ve Aleksandr’ın temsilcisi olarak Napolyon’a gönderildiğini bilmediği için Davout’nun böyle karşıladığını sanan Balaşev, hemen rütbesini ve görevini bildirdi. Beklediğinin aksine, Davout, Balaşev’i dinledikten sonra daha da soğuk ve kaba bir tavır takındı.</p>

  <p>– Paketiniz nerede? diye sordu. <i>Donnez-le moi, je l’enverrai à l’empereur.</i><a class="noteref" href="../Text/dipnot.xhtml#Footnote0021" id="Feedback0021">21</a></p>

  <p>Balaşev paketi imparatora kendi eliyle vermesi için emir almış olduğunu söyledi.</p>

  <p>Davout:</p>

  <p>– İmparatorunuzun emirleri sizin ordunuzda uygulanır, burada ise size ne söylenirse onu yapmak zorundasınız, dedi.</p>

  <p>Sonra Rus generaline kaba kuvvete boyun eğmek zorunda olduğunu daha çok hissettirmek istiyormuş gibi yaverini nöbetçi subayı çağırmaya gönderdi.</p>

  <p>Balaşev, içinde hükümdarın mektubu bulunan paketi masanın üzerine koydu (masa, iki fıçının üzerine konmuş, üzerinde sökülmüş menteşeleri bulunan bir kapı idi). Davout, zarfı alarak üzerindeki yazıyı okudu. Balaşev:</p>

  <p>– Bana saygı gösterip göstermemekte tam anlamıyla serbestsiniz, dedi. Yalnız izin verirseniz size şunu hatırlatayım ki ben majestelerinin general yaveriyim...</p>

  <p>Davout hiçbir şey söylemeden Balaşev’e baktı, onun yüzünde fark ettiği hafif heyecan ve şaşkınlığın kendisine zevk verdiği belliydi. Mektubu cebine koyarak:</p>

  <p>– Hakkınız neyse size ona göre muamele yapılacaktır, dedi ve samanlıktan çıktı.</p>

  <p>Bir dakika sonra, mareşalin yaveri Castris içeri girdi ve Balaşev’i onun için hazırlanmış binaya götürdü.</p>

  <p>O gün Balaşev aynı samanlıkta, fıçıların üzerine konmuş aynı tahtanın üzerinde mareşalle birlikte öğle yemeği yedi.</p>

  <p>Ertesi gün, Davout sabahleyin erkenden yola çıktı; yola çıkmadan önce de Balaşev’i yanına davet ederek telkin edici bir tavırla orada kalmasını, emir gelirse bagajlarla birlikte yola çıkmasını ve Mösyö de Castris’den başka kimseyle konuşmamasını rica etti.</p>

  <p>Balaşev, kısa bir süre her şeyi ellerinde tutan insanların çevresinde bulunduktan sonra çok daha belirli hissedilen can sıkıntısı ile başkalarına bağlı olmayı kavrayarak, önemsiz bir varlık olduğunu duyarak dört günlük bir yalnızlık devresi geçirdi. Sonra bütün bölgeyi işgal etmiş Fransız birlikleri ve mareşalin bagajlarıyla beraber birkaç yerde konakladılar, nihayet Balaşev’i şimdi Fransızların elinde bulunan, dört gün önce çıktığı ileri karakola getirdiler.</p>

  <p>Ertesi gün imparator mabeyincisi Mösyö de Turenne, Balaşev’in yanına gelerek ona Napolyon’un kendisini huzura kabul etmek şerefini vereceğini söyledi.</p>

  <p>Balaşev’i götürdükleri evin önünde, daha dört gün önce Preobrajenski Alayı’nın nöbetçileri vardı. Şimdi ise ceketleri açık, lacivert üniformalar giymiş, başlarında tüylü kalpaklar, iki Fransız humbaracısı, bir süvari müfrezesi, bir de Uhlan Birliği duruyor, dış kapının önünde Napolyon’un binek atıyla memlukü Roustan’ın etrafını çeviren ve yaverlerden, <i>page</i>’larden, generallerden meydana gelen parlak bir maiyet, imparatorun çıkışını bekliyordu: Napolyon, Balaşev’i Vilna’da, daha önce Aleksandr’ın onu uğurladığı evde kabul ediyordu.</p>

  <h2>VI</h2>

  <p class="nonindent">Balaşev göz kamaştırıcı saray atmosferine alışmış olmasına rağmen, İmparator Napolyon’un sarayındaki lüks ve ihtişam onu şaşırtmıştı.</p>

  <p>Kont Turenne, onu generallerin, mabeyincilerin ve Polonyalı zenginlerin bekledikleri büyük kabul odasına götürdü; Balaşev, buradakilerin birçoğunu Rus İmparatoru’nun sarayında görmüştü. Duroc, İmparator Napolyon’un, Rus generalini gezintisinden önce kabul edeceğini söyledi.</p>

  <p>Birkaç dakikalık bekleyişten sonra nöbetçi mabeyinci büyük salona girdi ve saygıyla Balaşev’in önünde eğilerek kendisiyle birlikte gelmesini rica etti.</p>

  <p>Balaşev, bir kapısı çalışma odasına açılan küçük bir kabul salonuna girdi; bu çalışma odası, Rus İmparatoru’nun Balaşev’i uğurlarken kabul ettiği çalışma odasıydı. Balaşev, tek başına bir iki dakika ayakta durarak bekledi. Kapının öbür tarafından hızlı adımlar duyuldu, iki kanadı birden açıldı. Kapıyı açmış olan mabeyinci saygıyla duraklayarak bekledi, her taraf sessizliğe gömüldü ve çalışma odasından başka adımlar, sert kararlı adımlar duyuldu: Bu, Napolyon’du. Biraz önce atla bir gezinti yapmak için giyinmişti. Sırtında beyaz bir yeleğin üzerine giydiği, önü açık ve yuvarlak göbeğine kadar ince, lacivert bir üniforma, ayağında kısa, bacaklarının kalın baldırlarını sımsıkı saran, karaca derisinden yapılmış, beyaz bir pantolon vardı, konçları geniş çizmeler giymişti. Kısa saçlarının yeni tarandığı belliydi, yalnız bir tutam saç geniş alnının ortasına doğru sarkmıştı. Kalın beyaz boynu üniformasının siyah yakasının üzerinde hemen göze çarpıyor, vücudundan etrafa kolonya kokusu yayılıyordu. Çenesi çıkıntılı, dolgun ve genç görünen yüzünde bir imparatora yakışır gururlu, aynı zamanda karşısındakini hoş gördüğünü belli eden yumuşak ifade vardı.</p>

  <p>Başını hafifçe geriye atmış olarak ve her adımda irkiliyormuş gibi hafifçe sekerek hızlı adımlarla çıkmıştı. Şişmanlamış, geniş omuzlu ve göbeği ile göğsü kabarmış vücudunda, kırk yaşlarında, rahat bir hayat yaşayan insanların gösterişli heybeti vardı. Ayrıca o gün en neşeli bir ruh hali içinde olduğu belliydi.</p>

  <p>Balaşev’in saygıyla yerlere kadar eğilerek verdiği selama başını sallayarak karşılık verdi, yanına yaklaşarak hemen, vaktinin her dakikasına büyük değer veren, söylevlerini daha önceden hazırlamak tenezzülünde bulunmayan, her zaman güzel konuşacağına ve gerekeni söyleyeceğine güvenen bir insan tavrıyla konuşmaya başladı:</p>

  <p>– Merhaba, general! İmparator Aleksandr’dan getirdiğiniz mektubu aldım ve sizinle görüştüğüme çok memnunum.</p>

  <p>İri gözleriyle Balaşev’in yüzüne baktı, sonra gözlerini hemen yana çevirdi, o yöne bakmaya başladı.</p>

  <p>Belli ki Balaşev’in kişiliği onu hiç ilgilendirmiyordu. Belli ki onun için yalnız kendi ruhunda olup bitenler önemliydi. Onun dışında olan her şey kendisi için önemsizdi, çünkü her şeyin yalnız kendi iradesine bağlı olduğunu sanıyordu:</p>

  <p>– Ben savaş istemiyorum, istemedim de. Ama beni savaşmaya zorladılar. Hatta ben, şimdi bile (Bu sözü, üzerine kuvvetle basarak söylemişti.) yapabileceğiniz bütün açıklamaları kabul etmeye hazırım.</p>

  <p>Sonra kısaca ve açık açık Rus hükümetinden neden hoşnut olmadığını anlatmaya koyuldu. Fransız İmparatoru’nun ölçülü, sakin ve dostça bir tavırla konuşmasına bakan Balaşev, kesinlikle onun barış isteğine ve görüşmelere girişmeye hazır olduğuna inanmıştı. Napolyon sözünü bitirdikten sonra Rus elçisine soru sorar gibi bakınca Balaşev çoktandır hazırlanmış olan söylevine:</p>

  <p>– <i>Sire! L’empereur, mon maître,</i><a class="noteref" href="../Text/dipnot.xhtml#Footnote0022" id="Feedback0022">22</a> diye başladı. Ama imparatorun ona dikkatle bakan gözleri Balaşev’i şaşırttı. Napolyon belirsiz bir gülümsemeyle üniformasını, kılıcını süzerken ona, “Şaşırdınız... Kendinize gelin...” diyordu.</p>

  <p>Balaşev, kendini topladı ve konuşmaya başladı. İmparator Aleksandr’ın Kurakin tarafından pasaportların istenmesi olayını savaş için yeterli bir neden saymadığını, Kurakin’in hükümdarın rızasını almadan kendi keyfine göre davranmış olduğunu, İmparator Aleksandr’ın savaş istemediğini ve İngiltere ile hiçbir ilişkilerinin bulunmadığını söyledi.</p>

  <p>Napolyon:</p>

  <p>– Henüz yok, diye sözünü kesti. Kendi duygularına kapılmaktan korkuyormuş gibi kaşlarını çattı, sonra Balaşev’e söze devam edebileceğini göstermek için hafifçe başını salladı.</p>

  <p>Balaşev kendisine emredilen her şeyi söyledi: İmparator Aleksandr’ın barış istediğini, ama barış konuşmalarına ancak bir şartla razı olacağını belirtti. “O şart da...” Balaşev, sözün burasında şaşırdı: İmparator Aleksandr’ın mektupta yazmadığı ama fermana mutlaka konulması için Saltıkov’a emir verdiği ve Napolyon’a bildirilmesini emrettiği sözleri hatırlamıştı. O sözler aklındaydı: “Rus topraklarında bir tek düşman askeri kalmayıncaya kadar.” Ama anlaşılmaz bir duygu ona engel oluyordu. Bu sözleri söylemek istediği halde, söyleyemiyordu. Şaşırdı, sonra, “Fransız ordularının Niemen’in öbür kıyısına çekilmeleri şartıyla!” dedi.</p>

  <p>Balaşev’in bu sözleri söylerken içinde bulunduğu şaşkınlık Napolyon’un gözünden kaçmadı, yüzünde bir titreme oldu, sol bacağının baldırı seyirir gibi titremeye başladı. Yerinden kımıldamadan, öncekinden daha da yüksek bir sesle ve daha büyük bir aceleyle konuşmaya başladı. Balaşev bu söylevi arasında, elinde olmadan birkaç defa gözlerini indirdi. Napolyon’un sol bacağının baldırındaki seyirmenin, o sesini yükselttikçe arttığını fark etti. Napolyon:</p>

  <p>– Ben barışı en az imparator Aleksandr kadar istiyorum! diye söze başladı. On sekiz aydır barışa kavuşmak için elinden geleni yapan ben değil miyim? On sekiz aydır açıklama yapılmasını bekliyorum. Ama konuşmalara başlamak için benden bekledikleri ne?</p>

  <p>Bunu söylerken kaşlarını çatarak o küçük, beyaz, tombul eliyle soru sormak istediğini belirten şiddetli bir hareket yapmıştı.</p>

  <p>Balaşev:</p>

  <p>– Orduların Niemen’in öbür tarafına çekilmesi, majeste, dedi.</p>

  <p>Napolyon:</p>

  <p>– Niemen’in berisine mi? diye tekrarladı. Demek Niemen’in öbür tarafına çekilmemizi istiyorsun öyle mi?</p>

  <p>Balaşev’in gözlerinin içine baktı.</p>

  <p>– Yalnız Niemen’in beri tarafına çekilmemizi mi?</p>

  <p>Balaşev saygıyla başını eğdi. Dört ay önce Pomeranya’dan çekilmesi istenirken şimdi yalnız Niemen’in beri tarafına çekilmesi isteniyordu. Napolyon hızlı bir hareketle döndü, odada bir aşağı bir yukarı dolaşmaya başladı:</p>

  <p>– Konuşmaların başlaması için benden Niemen’in beri tarafına çekilmemizi istediklerini söylüyorsunuz; ama iki ay kadar önce aynı şekilde Oder ile Vistül’ün beri tarafına çekilmemi istemişlerdi. Yine de konuşmaları yapmaya razısınız.</p>

  <p>Hiç konuşmadan odanın bir köşesinden öbür köşesine gitti, sonra tekrar Balaşev’in karşısında durdu. Yüzündeki sert ifade, sanki taşlaşmıştı, sol bacağı da eskisinden daha şiddetli titriyordu. Napolyon sol bacağının baldırında böyle bir titreme olduğunu bilirdi. Böyle bir titremeden sonra, “<i>La vibration de mon mollet gauche est grand signe chez moi!</i>”<a class="noteref" href="../Text/dipnot.xhtml#Footnote0023" id="Feedback0023">23</a> derdi.</p>

  <p>Napolyon neredeyse kendisi için bile beklenmedik bir şekilde:</p>

  <p>– Bu gibi teklifleri, Oder ile Vistül’ü askerden arıtmak tekliflerini olduğu gibi, bana değil Prens Bade’e yapmalı! Petersburg’u ya da Moskova’yı bana verseler bile bu şartları kabul etmem. Savaşı ben açmışım, öyle diyorsunuz değil mi? Peki önce ordunun başına geçen kim? İmparator Aleksandr! Ben değil! Hem ben milyonları harcadıktan sonra, siz İngiltere’yle anlaşıp da kötü bir duruma düşünce görüşme tekliflerinde bulunuyorsunuz! Peki İngiltere’yle yaptığınız anlaşmanın amacı nedir? Size ne sağlamıştır?</p>

  <p>Çabuk çabuk konuşuyordu, belliydi ki sözlerine artık barışın ne gibi çıkarlar sağlayacağını ve mümkün olup olmadığını değil de kendisinin haklı olduğunu, kendi kudretini ve Aleksandr’ın haksızlığını, hata işlediğini belirtecek bir yön veriyordu.</p>

  <p>Konuşmaya başlarken kendi durumunun üstünlüğünü, buna rağmen konuşmalara girişmeyi kabul ettiğini belirtmek istediği belliydi. Ama artık bir kez söze başlamıştı ve konuştukça sözlerine daha az hakim olabiliyordu.</p>

  <p>Artık açıkça anlaşılıyordu ki sözlerinin bütün amacı, kendisini yüceltmek ve Aleksandr’ın gururunu kırmaktı, yani görüşmenin başlangıcında hiç istemediği bir şey yapmaktı.</p>

  <p>– Diyorlar ki Türklerle barış imzalamışsınız, öyle mi?</p>

  <p>Balaşev “evet” anlamında başını eğdi.</p>

  <p>– Barış imzalandı... diye söze başladı.</p>

  <p>Ama Napolyon sözünü tamamlamasına fırsat vermedi. Tek başına konuşmak ihtiyacında olduğu belliydi ve bu yüzden sözleri çok yerinde kullanarak, ama şımarık insanların çoğu zaman yaptıkları gibi sinirlilik ve sabırsızlık göstererek konuşmaya devam ediyordu.</p>

  <p>– Evet, biliyorum. Moldavya’yı ve Valaşi’yi almadan Türklerle barış anlaşması yaptınız. Oysa ben hükümdarınıza Finlandiya’yı verdiğim gibi bu eyaletleri de verirdim! Evet, ben İmparator Aleksandr’a Moldavya ile Valai’yi vereceğime söz vermiştim, verirdim de; ama artık o güzel eyaletleri elde edemeyecek. Oysa bu eyaletleri imparatorluğuna katabilir, böylece kendi saltanat süresi içinde Rusya’nın sınırlarını Botni Körfezi’nden Tuna ağzına kadar genişletebilirdi! Büyük Katerina bile bundan fazlasını yapamazdı.</p>

  <p>Gittikçe daha çok, daha çok heyecanlanarak, odada dolaşa dolaşa Tilsit’te Aleksandr’ın kendisine söylediği sözleri Balaşev’e tekrarlıyordu.</p>

  <p>– <i>Tout cela il l’aurait pu à mon amitté. Ah! Quel beau règne, quel beau rtgne!</i><a class="noteref" href="../Text/dipnot.xhtml#Footnote0024" id="Feedback0024">24</a> diye birkaç kez tekrarladı, durakladı, cebinden altın bir tabaka çıkardı, onu hırsla burnuna götürüp kokladı.</p>

  <p>– <i>Quel beau règne aurait pu être celui de l’empereur Alexandre!</i><a class="noteref" href="../Text/dipnot.xhtml#Footnote0025" id="Feedback0025">25</a></p>

  <p>Acıyormuş gibi Balaşev’e baktı. Balaşev bir şey söylemek istedi, ama Napolyon tekrar aceleyle sözünü kesti, hayretle omuzlarını kaldırdı:</p>

  <p>– İstediği, aradığı şey nedir ki bunu benim dostluğumda bulmasın? Hayır, çevresine benim düşmanlarımı almayı daha uygun buldu, hem de kimleri? Wintzengerodeleri, Bennigsenleri! Stein vatanına ihanet etmiştir. Armfeld ahlaksızın, entrikacının biridir. Wintzengerode Fransız tebaası bir kaçaktır. Bennigsen belki başkalarından biraz daha iyi bir askerdir, ama gene de beceriksizin biridir, 1807’de hiçbir şey yapamamıştır, bu bakımdan İmparator Aleksandr’ın zihninde korkunç anılar uyandırması gerekir...</p>

  <p>Napolyon kendisinin haklı ya da kuvvetli olduğunu (bunların ikisi onun gözünde aynı şeydi) göstermek için zihninde birbiri arkasına beliren düşüncelerin hızını sözlerine güç bela yetiştirerek:</p>

  <p>– Eğer bir işe yarasalardı onları kullanmak mümkündü, diye devam etti. Ama bu da yok: Bunlar savaşa da barışa da yaramazlar! Diyorlar ki Barclay bunların arasında en beceriklisiymiş, ama ilk harekâtına bakılırsa bence öyle değil. Peki ne yapıyorlar ki? Bütün bu saraylılar neler yapıyorlar? Pful teklifler yapıp duruyor. Armfeld tartışıyor, Bennigsen inceliyor, oysa zaman geçiyor. Bunların arasında yalnız Bagration doğru dürüst askerdir. Aptaldır ama tecrübesi, görüş yeteneği ve kararlılığı vardır... Hem, sizin o genç hükümdarınızın bu çirkin kalabalıkta ne işi var? Bu adamlar adına leke sürüyor, olup biten her şeyin sorumluluğunu ona yüklüyorlar. <i>Un souverain ne doit être à l’armée que quand il est général.</i><a class="noteref" href="../Text/dipnot.xhtml#Footnote0026" id="Feedback0026">26</a></p>

  <p>Bu sözleri doğrudan doğruya hükümdara meydan okuyormuş gibi söylemişti. Çünkü İmparator Aleksandr’ın komutan olmayı ne kadar istediğini biliyordu.</p>

  <p>– Sefer başlayalı bir hafta oldu. Öyleyken Vilna’yı savunamadınız. Ordunuz ikiye ayrılmış, askerleriniz Polonya eyaletlerinden atılmıştır. Ordunuz şikâyet ediyor...</p>

  <p>Balaşev kendisine söyleneni aklında güç bela tutmaya çalışarak ve bir çağlayan halinde dökülen sözleri güçlükle izleyerek:</p>

  <p>– Aksine, majeste, dedi. Ordunun içi içine sığmıyor.</p>

  <p>Napolyon sözünü kesti.</p>

  <p>– Ben her şeyi biliyorum! Her şeyi biliyorum; taburlarınızın sayısı ne kadardır, bunu da kendi taburlarımın sayısı kadar iyi biliyorum. Sizin elinizde iki yüz bin askeriniz bile yok, oysa benim askerlerim bunun üç misli. Şerefimin üzerine yemin ederim...</p>

  <p>Napolyon bunu şerefinin üzerine yemin etmenin hiçbir anlamı olmayacağını unutarak söylemişti.</p>

  <p>– <i>Je donne ma parole d’honneur que j’ai cinq cent trente mille hommes de ce côté de la Vistule.</i><a class="noteref" href="../Text/dipnot.xhtml#Footnote0027" id="Feedback0027">27</a> Türkler size yardımcı olamazlar: Bu konuda işe yaramazlar, bunu da sizinle barış yaparak gösterdiler. İsveçlilere gelince, onların kaderi deli krallarla yönetilmektir. Kralları delinin biriydi; onu değiştirip başka birini, Bernadotte’u aldılar: İsveçli Rusya ile anlaşmalar yapabilir!</p>

  <p>Napolyon öfkeyle güldü ve enfiye kutusunu tekrar burnuna götürdü.</p>

  <p>Balaşev, Napolyon’un her cümlesine karşılık vermek istiyordu. Vereceği karşılıklar da vardı; bu yüzden, durmadan bir şeyler söylemek isteyen bir insan gibi bazı hareketler yapıyor, ama Napolyon sözünü kesip duruyordu. Örneğin İsveçlilerin deliliği söz konusu olunca, Rusya’nın arkasına sığındığı zaman İsveç’in bir ada haline geldiğini söylemek istedi. Napolyon sesini bastırmak için öfkeyle bağırdı. O kadar sinirlenmişti ki durmadan konuşmak, konuşmak, konuşmak ihtiyacındaydı... Tek kendi kendine haklılığını ispat edebilmek için Balaşev güç duruma düşüyordu: Bir elçi olarak küçük düşmekten korkuyor, karşılık vermek zorunluluğunu duyuyordu, ama insan olarak Napolyon’un kendini kaptırdığı belli olan ve hiçbir nedene dayanmayan, öfkeden ne söyleyeceğini şaşırması karşısında büyük bir huzursuzluk duyuyordu. Biliyordu ki şimdi Napolyon’un söylediği tüm bu sözlerin önemi yoktu ve Napolyon onları söylediğini hatırlayınca utanacaktı. Bu yüzden Balaşev, gözlerini indirmiş olarak duruyor, Napolyon’un kımıldayıp duran kalın bacaklarına bakıyor, onunla göz göze gelmemeye çalışıyordu. Napolyon:</p>

  <p>– Hem müttefiklerinizden bana ne? diyordu. Benim müttefiklerim Polonyalılar: Sayıları seksen bindir, aslan gibi de dövüşüyorlar. Yakında sayıları iki yüz bini bulacak.</p>

  <p>Bunu söyledikten sonra da herhalde göz göre göre yalan söylediği ve Balaşev kaderine boyun eğdiğini gösteren pozda hiç konuşmadan durduğu için utanç duyarak sert bir hareketle döndü, Balaşev’in ta yüzüne yaklaştı, beyaz elleriyle şiddetli, hızlı hareketler yaparak neredeyse bağırırcasına:</p>

  <p>– Şunu bilin ki eğer bana karşı Prusya’yı ayağa kaldırırsanız onu Avrupa haritasından silerim, dedi.</p>

  <p>Sararmış yüzü öfkeden çirkinleşmişti. Küçük ellerinden birini diğerine vurarak devam etti:</p>

  <p>– Evet, sizi Dvina’nın beri tarafına, Dinyeper’in ötesine atacağım, suçlu ve kör Avrupa’nın aşmanıza izin verdiği engeli gene karşınıza dikeceğim. Evet, işte sizi bekleyen şey budur! Benden uzaklaşarak işte bunu kazandınız.</p>

  <p>Bu sözleri söyledikten sonra, konuşmadan, odada geniş omuzlarını silkerek birkaç kez dolaştı. Enfiye kutusunu yeleğinin cebine koydu, onu tekrar çıkardı, birkaç kez burnuna götürdü. Sonra Balaşev’in karşısında durdu. Bir süre sustu, alaylı alaylı Balaşev’in ta gözlerinin içine baktı, sonra alçak sesle:</p>

  <p>– <i>Et cependant quel beau règne aurait pu avoir votre maître,</i><a class="noteref" href="../Text/dipnot.xhtml#Footnote0028" id="Feedback0028">28</a> dedi.</p>

  <p>Balaşev karşılık vermek zorunluluğunu duyarak Rusya’nın durumu hiç de öyle karanlık görmediğini söyledi. Napolyon alaylı alaylı ona bakmaya devam ederek susuyordu, onu dinlemediği belliydi. Balaşev savaştan Rusya’da herkesin iyi şeyler beklediğini söyledi. Napolyon, “Biliyorum, göreviniz sizi bunları söylemeye zorluyor, ama siz de buna inanmıyorsunuz,” der gibi hoş gören bir ifadeyle başını salladı.</p>

  <p>Balaşev sözünü bitirirken Napolyon gene enfiye kutusunu çıkardı, içinden bir tutam enfiye alıp kokladı, sonra bir işaret verir gibi iki kez ayağını yere vurdu. Kapı açıldı; mabeyinci saygıyla eğilip büzülerek imparatora şapkasını ve eldivenlerini verdi, bir başkası mendilini getirdi. Napolyon, onlara bakmadan Balaşev’e doğru döndü, şapkasını alarak:</p>

  <p>– İmparator Aleksandr’ı şuna inandırınız ki ben ona eskisi gibi bağlıyım. Onu çok iyi tanırım ve yüksek özelliklerine büyük bir değer veriyorum. <i>Je ne vous retiens plus, général, vous recevrez ma lettre à l’empereur,</i><a class="noteref" href="../Text/dipnot.xhtml#Footnote0029" id="Feedback0029">29</a> dedi.</p>

  <p>Sonra hızlı adımlarla kapıya doğru yürüdü. Sofada bulunan herkes ileri atılıp merdivenlerden aşağıya koştu.</p>

  <h2>VII</h2>

  <p class="nonindent">Balaşev, Napolyon ona soğuk bir tavırla bütün bu sözleri söyledikten, bütün öfkeli patlayışlardan, son olarak da “<i>Je ne vous retiens plus, général, vous recevrez ma lettre,</i>” dedikten sonra, artık kendisiyle görüşmek şöyle dursun, hakarete uğramış bir elçiyi, üstelik yakışık almaz sinirliliğine tanık olan birini görmek bile istemediğini sanıyordu. Ama o gün Duroc imparatorun kendisini sofrasına davet ettiğini bildirince şaşırıp kaldı.</p>

  <p>Yemekte Bessières, Caulaincourt ve Berthier vardı. Napolyon, Balaşev’i neşeyle ve şefkatli bir tavırla karşıladı. Sabahki öfkeli parlayışından ötürü bir utangaçlık ya da pişmanlık duymak şöyle dursun, aksine Balaşev’e cesaret vermeye çalışıyordu. Belli ki Napolyon çoktandır yanlış bir şey yapmasının imkânsız olduğu kanısına varmıştı, ama ona göre yaptığı her şey gerçekten iyilik ya da kötülük anlayışına uyduğundan ötürü değil, sadece kendisi o işi yaptığı için iyi idi.</p>

  <p>İmparator sabahleyin Vilna’da yaptığı atlı gezintiden sonra çok neşeliydi; bu gezinti boyunca kalabalık bir halk topluluğu onu heyecanla karşılamış, peşinden gitmişti. Geçtiği bütün sokaklarda pencerelere halılar, sancaklar, onun armasını taşıyan bayraklar asılmış, Polonyalı kadınlar da onu mendil sallayarak selamlamışlardı.</p>

  <p>Yemekte yanına Balaşev’i oturtmuştu; ona karşı yalnız şefkat göstermekle kalmadı, sanki onu kendi saraylılarından biri sayıyormuş, gibi planlarını destekleyen ve başarılarına sevinmesi gereken insanlardan biriymiş gibi davrandı. Laf arasında Moskova’dan söz açtı ve Balaşev’e Rusya’nın başkenti konusunda yalnız ziyaret etmek niyetinde olduğu yeni bir ülkeyi öğrenmek isteyen meraklı bir gezgin gibi değil de Balaşev’in bir Rus olarak onun böyle merak duymasından gururlanması gerektiği kanısındaymış gibi sorular sormaya başladı.</p>

  <p>– Moskova’nın ne kadar nüfusu vardır? Kaç ev bulunur? Moskova’ya “<i>Moscou la sainte</i>” dedikleri doğru mu? <i>Moscou</i>’da kaç kilise var?</p>

  <p>Kiliselerin iki yüzden fazla olduğu karşılığını alınca:</p>

  <p>– Böyle sürüyle kilisenin ne gereği var?” diye sordu.</p>

  <p>Balaşev:</p>

  <p>– Ruslar dinlerine çok düşkün insanlardır, diye karşılık verdi.</p>

  <p>Napolyon:</p>

  <p>– Her neyse, bir ülkede manastırların ve kiliselerin çok olması, halkın geriliğini gösterir, dedi ve bu düşüncesine değer vermesini bekliyormuş gibi başını çevirip Caulaincourt’a baktı.</p>

  <p>Balaşev saygılı bir tavırla Fransız İmparatoru ile aynı düşüncede olmadığını söylemek cesaretini gösterdi:</p>

  <p>– Her ülkenin kendi töreleri vardır.</p>

  <p>Napolyon:</p>

  <p>– Ama Avrupa’nın hiçbir yerinde öyle bir şey yok, dedi.</p>

  <p>– Majestelerinden özür dilerim ama Rusya’dan başka İspanya da var; orada da kiliselerle manastırlar çoktur.</p>

  <p>Balaşev’in Fransızların kısa bir süre önce İspanya’da uğradıkları yenilgiyi ima eden bu karşılığı, kendisinin anlattığına göre, sonradan İmparator Aleksandr’ın sarayında çok beğenilmiş, ama o sırada Napolyon’un sofrasında bu sözüne pek az önem verilmemiş, hatta fark edilmemişti.</p>

  <p>Sayın mareşallerin kayıtsız ve şaşkın tavırlarından belliydi ki Balaşev’in ses tonundan sezilen ince alayın ne olduğunu anlayamıyorlardı. Yüzlerinde, “Bir alay olsa bile ya biz onu anlayamadık ya da bu alayın hiç de ince bir tarafı yok,” der gibi bir anlam vardı. Bu karşılığa o kadar az önem verilmişti ki Napolyon kesin olarak üzerinde durmadı bile, aksine saf bir tavırla oradan doğru Moskova’ya giden yolun hangi kentlerden geçtiğini sordu. Yemek boyunca hep tetikte bulunan Balaşev, “<i>Comme tout chemin mène à Rome, tout chemin mène à Moscou,</i>”<a class="noteref" href="../Text/dipnot.xhtml#Footnote0030" id="Feedback0030">30</a> diyerek Moskova’ya çıkan birçok yolun bulunduğunu, bunlardan birinin de XII. Charles’ın seçtiği Poltava yolu olduğunu belirtti; öyle taşı geldiğine koyarak karşılık verdiği için de elinde olmayarak zevkten kızardı. Balaşev daha cümlesinin son sözü olan “Poltava” sözünü söylememişti ki Caulaincourt, Petersburg ile Moskova arasındaki yolun bozukluğundan ve Petersburg’daki anılarından söz açtı.</p>

  <p>Yemekten sonra kahve içmek için Napolyon’un çalışma odasından geçildi; burası dört gün önce İmparator Aleksandr’ın çalışma odasıydı. Napolyon oturdu, Sevr porseleni fincanındaki kahveyi yudumlayarak Balaşev’e yanındaki iskemleyi işaret etti.</p>

  <p>Herkes bilir ki yemekten sonra, insana, akla uygun tüm başka nedenleri bir kenara iterek insanı kendinden memnun olmaya ve herkesi dost saymaya zorlayan bir rahatlık gelir. Napolyon böyle bir ruh hali içindeydi. Ona öyle geliyordu ki çevresindeki insanlar onu taparcasına seviyorlardı, ikram ettiği yemekten sonra Balaşev’in de onunla dost olduğuna, ona karşı bir tanrıymış gibi hayranlık duymaya başladığına kesinlikle inanıyordu. Hafif alaylı, tatlı bir gülümseyişle ona doğru döndü:</p>

  <p>– Duyduğuma göre, bu oda İmparator Aleksandr’ın odasıymış. Tuhaf değil mi, general?</p>

  <p>Herhalde bu sözün, kendisinin Aleksandr’a olan üstünlüğünü ispatladığı için karşısındakinin hoşuna gideceğine güveniyordu. Ona göre başka türlü olamazdı.</p>

  <p>Balaşev, buna hiçbir karşılık veremedi, sadece susarak başını önüne eğdi. Napolyon aynı alaylı ve kendine güvendiğini belli eden gülümsemeyle:</p>

  <p>– Evet... Dört gün önce, bu odada, Wintzengerode ile Stein bir toplantı yapmışlar, dedi. Benim anlayamadığım şey şu: İmparator Aleksandr ne diye bana düşman olan ne kadar adam varsa kendine yaklaştırmış? Bunu... anlayamıyorum.</p>

  <p>Balaşev’e döndü:</p>

  <p>– Benim de aynı şeyi yapabileceğim hiç aklına gelmedi mi? diye sordu.</p>

  <p>Belli ki bu anı, içinde daha sönmemiş olan o sabahki öfke ateşini yeniden tutuşturmuştu. Yerinden kalkıp eliyle fincanını iterek:</p>

  <p>– Şunu da bilsin ki bunu yapacağım! dedi. Almanya’dan tüm akrabalarını, Würtembergleri, Badeleri, Weimarları kapı dışarı edeceğim! Onlar için Rusya’da sığınacak bir yer arasın bakalım!</p>

  <p>Balaşev, oradan uzaklaşmak istediğini ve bu sözleri sadece kendisine söylenenleri dinlemezlik etmeyeceği için dinlediğini belirten bir tavırla başını eğdi. Napolyon ondaki bu ifadeyi fark etmedi; Balaşev’le sanki karşısındaki düşmanın elçisi değil de eski efendisinin küçük düşmesinden memnun olması gereken ve artık kendisine bağlı bir insanmış gibi konuşuyordu.</p>

  <p>– Hem İmparator Aleksandr ne diye ordulara komutanlık etmek görevini aldı? Neden? Savaş benim sanatımdır! Onun işi hükümdarlık etmek; ordulara komutanlık etmek değil. Ne diye böyle bir sorumluluğu üzerine aldı?</p>

  <p>Napolyon gene enfiye kutusunu aldı, konuşmadan odada birkaç kez dolaştı, sonra birden beklenmedik bir şekilde Balaşev’e yaklaştı, sanki yalnız çok önemli bir şey değil, aynı zamanda Balaşev’in hoşuna gidecek bir şey yapıyormuş gibi güvenli bir tavırla, basit, çevik bir hareketle, elini kırk yaşlarındaki Rus generalinin yüzüne doğru kaldırdı, kulağını tutup hafifçe çekti. Bunu yaparken hafifçe sırıtıyordu.</p>

  <p>Fransız sarayında <i>avoir l’oreille tirée par l’Empereur</i><a class="noteref" href="../Text/dipnot.xhtml#Footnote0031" id="Feedback0031">31</a> büyük bir şeref ve lütuf sayılıyordu.</p>

  <p>Napolyon:</p>

  <p>– <i>Eh bien, vous ne dites rien, admirateur et courtisan de l’Empereur Alexandre?</i><a class="noteref" href="../Text/dipnot.xhtml#Footnote0032" id="Feedback0032">32</a> dedi.</p>

  <p>Bunu, sanki kendisinden başka herhangi bir kimsenin <i>courtisan</i>’ı ve <i>admirateur</i>’ü<a class="noteref" href="../Text/dipnot.xhtml#Footnote0033" id="Feedback0033">33</a> olmak çok saçma bir şeymiş gibi söylemişti. Balaşev eğilerek kendisine veda ederken ona hafifçe başını eğerek karşılık verdi:</p>

  <p>– Generalin atları hazır mı? dedi. Ona benim atlarımı verin, uzun yola gidecek...</p>

  <p>Balaşev’in getirdiği mektup Napolyon’un Aleksandr’a gönderdiği son mektup oldu. Konuşmanın bütün ayrıntıları Rus İmparatoru’na bildirilmişti, bunun üzerine savaş başladı.</p>

  <h2>VIII</h2>

  <p class="nonindent">Prens Andrey, Moskova’da Piyer’le görüştükten sonra akrabalarına söylediğine göre, iş için Petersburg’a gitmişti. Ama oraya gidişinin asıl nedeni Anatol Kuragin’le buluşmaktı; onunla buluşmayı kendisi için bir zorunluluk sayıyordu. Petersburg’a gelir gelmez onu soruşturdu, ama Kuragin artık orada değildi. Piyer kayınbiraderine Prens Andrey’in onu bulmak için yola çıkmış olduğunu haber vermişti. Anatol Kuragin, hemen savunma bakanından bir atanma emri almış, Moldavya ordusuna gitmişti. Aynı günlerde Prens Andrey, Petersburg’da kendisine her zaman yakınlık gösteren eski generali Kutuzov’la görüştü ve Kutuzov ona kendisiyle birlikte Moldavya ordusuna gitmeyi teklif etti; ihtiyar general bu orduya başkomutan olarak atanmıştı. Ama Prens Andrey gene genelkurmay karargâhında göreve atanınca Türkiye’ye gitti.</p>

  <p>Prens Andrey, Kuragin’e mektup yazıp onu düelloya davet etmeyi yakışıksız buluyordu. Yeni bir bahane bulmadan onu düelloya davet etmek, ona Kontes Rostova’nın şerefini lekeleyici bir şey olarak görünüyordu. Bu yüzden doğrudan doğruya Kuragin’le görüşme imkânlarını arıyordu; bu görüşme sırasında düello için yeni bir bahane bulmaya niyetliydi. Ama Türkiye’deki orduda Kuragin’le görüşme fırsatını bulamadı. Kuragin, Prens Andrey’in Türkiye’deki orduya gelişinden kısa bir süre sonra Rusya’ya dönmüştü.</p>

  <p>Yeni bir ülkede, yeni hayat şartları içinde yaşamak Prens Andrey’e daha rahat gelmişti. Nişanlısının herkesten büyük bir çabayla saklamaya çalıştıkça kendisini daha çok etkileyen o ihanetinden sonra, bir vakitler yaşantısının mutluluk içinde geçtiği çevre ile eskiden bu kadar değer verdiği bağımsızlık ve özgürlük ona ağır geliyordu. İlk olarak Austerlitz savaş alanında gökyüzüne bakarken aklına gelen ve önce Bogaçarovo’da sonra da İsviçre ile Roma’da yalnızlığını dolduran eski düşüncelerine kendini kaptırmak şöyle dursun, ona sonsuz aydınlık ufuklar açan bu düşünceleri hatırlamaktan bile korkuyordu.</p>

  <p>Şimdi onu eskiden ilgi duyduğu konulardan uzak ve günlük yaşantısı ile en çok ilişkisi bulunan pratik konular ilgilendiriyordu: Bu konular eski ilişkilerinden ne kadar uzak olursa onlara o derece büyük bir istekle sarılıyordu. Sanki eskiden başının üzerinde sonsuzluğa doğru yükselen gökyüzü şimdi birden alçalmış, sınırları belirli ve üstüne çöken bir kubbe olmuştu; bu kubbede her şey apaçıktı, ölümsüz ve gizli olan hiçbir şey yoktu.</p>

  <p>Yapabileceği işler arasında askerlik, ona en basit gelen, aynı zamanda en yabancı gelmeyen işti. Kutuzov’un karargâhında nöbetçi generalin yerine görev almıştı. O kadar azimle, öylesine çaba göstererek çalışıyordu ki işteki hevesi ve titizliğiyle Kutuzov’u şaşırtıyordu.</p>

  <p>Kuragin’i Türkiye’de bulamayan Prens Andrey onu bulmak için tekrar dörtnala Rusya’ya dönmeyi gerekli bulmuyordu; bununla birlikte biliyordu ki, aradan ne kadar zaman geçmiş olursa olsun, Kuragin’i ne kadar hor görürse görsün, onunla düello etmenin kendisini küçük düşüreceğine inanabilmek için kendi kendine ne kadar delil sıralarsa sıralasın, karşılaştıkları anda, aç bir insan yiyeceğin üzerine atılmaktan nasıl geri duramazsa o da Kuragin’i düelloya zorlamaktan kaçınamayacaktı. Uğradığı hakaretin intikamını almamış olduğunu, hırsını alamadığını, öfkenin hâlâ yüreğinde ağır bir yük gibi durduğunu düşünmesi, Prens Andrey’in, Türkiye’de biraz ün kazanma peşinde koşuyormuş ve kendi gururunu tatmin ediyormuş gibi görünen o uğraşlar ve didinmelerle dolu yaşantısının görünüşteki sakinliğini ona zehrediyordu.</p>

  <p>1812 yılında Bükreş’ten (Kutuzov iki aydır oradaydı ve geceli gündüzlü karargâhından çıkmıyordu.) Napolyon’la savaş haberi gelince Prens Andrey, Kutuzov’dan batı ordusuna atanmasını rica etti. Boş oturduğu için Bolkonski’nin bu harıl harıl çalışmasını kendisine bir sitem sayan, onun bu çalışkanlığından bıkmış olan Kutuzov, gitmesine seve seve razı oldu. Ve onu bir görevle Barclay de Tolly’nin yanına gönderdi.</p>

  <p>Prens Andrey, mayısta Drissa’da açık ordugâhta konaklayan orduya gitmeden önce, yolunun tam üzerinde bulunan ve Smolensk’e giden ana yoldan üç verst mesafedeki Lısiye Gori’ye uğradı. Son üç yıl içinde Prens Andrey’in hayatında o kadar çok değişiklik olmuş, o kadar çok şey üzerinde düşünmüş, o kadar çok şey duymuş ve görmüştü ki (batıyı da, doğuyu da gezmişti), Lısiye Gori’ye girer girmez, oradaki yaşantının en küçük ayrıntısına kadar tıpatıp aynı şekilde akmaya devam etmesi onu garip ve beklenmedik bir şey olarak şaşırttı.</p>

  <p>Lısiye Gori’deki köşkün taş bahçe kapısından geçmiş, ağaçlık yola, büyülenmiş, uykuya dalmış bir şatoya girer gibi girmişti. Bu evde hep aynı ağırbaşlı hava, aynı temizlik, aynı sessizlik, aynı eşyalar, aynı duvarlar, aynı sesler, aynı koku ve aynı çekingen, yalnız biraz ihtiyarlamış yüzler vardı.</p>

  <p>Prenses Mariya, eskisi gibi utangaç, çirkindi ve ömrünün en güzel yıllarını hep ahlakla ilgili üzüntülerle, korkularla boşu boşuna, neşesiz geçirmiş, artık yaşlanmaya yüz tutmuştu. Bourienne hâlâ yaşantısının her anından sevinçle yararlanan, ruhunda kendisi için en güzel umutları besleyen, kendinden hoşnut, kırıtkan, genç bir kızdı. Prens Andrey’in İsviçre’den getirdiği eğitmen Dessalles, Rus stili bir redingot giymiş, uşaklarla başını gözünü yara yara Rusça konuşuyordu; dar görüşlü, tahsilli, iyilik yapmasını seven, ukala bir eğitmendi. İhtiyar prensteki tek değişiklik, ağzının yan tarafından bir dişinin eksilmesiydi: Ruh bakımından gene eskisi gibiydi. Yalnız şimdi dünyada olup bitenlere karşı daha öfkeli, daha güvensiz olmuştu.</p>

  <p>Yalnız Nikoluşka büyümüş, değişmiş, yanakları al al olmuş, kıvır kıvır koyu renk saçları uzamıştı. Neşelenip gülerken de bilmeyerek o güzel küçük ağzının üst dudağını tıpkı ölen küçük prenses gibi hafifçe kaldırıyordu. O büyülü, o uykuya dalmış şatoda değişmezlik kuralına boyun eğmeyen yalnız oydu.</p>

  <p>Ama dış görünüş bakımından tıpkı eskisi gibi olan tüm bu kişilerin birbirleriyle ilişkileri, Prens Andrey onları görmeyeli değişmişti. Aile fertleri birbirlerine yabancı iki gruba ayrılmışlardı; bu iki grup yalnız Prens Andrey yanlarında iken bir araya geliyor, onun hatırı için yaşantılarının her zamanki akışını değiştiriyordu. Bu gruplardan birinde ihtiyar prens, Matmazel Bourienne ve mimar, öbüründe ise Prenses Mariya, Dessalles, Nikoluşka ve tüm süt ninelerle dadılar vardı.</p>

  <p>Prens Andrey Lısiye Gori’de bulunduğu sürece tüm ev halkı birlikte yemek yiyordu. Ama herkeste bir huzursuzluk vardı ve Prens Andrey, kendisi için özel muamele yapılan bir konuk olduğunu, orada bulunuşuyla herkesi sıktığını hissediyordu. İlk gün, yemekte, elinde olmayarak bunu hissettiği için konuşmamıştı. İhtiyar prens de Andrey’in tabii olmayan durumunu fark ederek can sıkıntısıyla susmuş, yemekten hemen sonra da odasına çekilmişti. Akşam olup da Prens Andrey, babasını biraz neşelendirmek için odasına giderek ona genç Kont Kamanski’nin seferini anlatmaya başladığı zaman, ihtiyar prens beklenmedik bir şekilde ona Prenses Mariya’dan söz açtı, batıl inançlara olan saplantısından, Matmazel Bourienne’i sevmemesinden şikâyet etti; söylediğine göre, kendisine gerçekten bağlı tek kişi Matmazel Bourienne’di.</p>

  <p>İhtiyar prens, bir hastalığı varsa bu hastalığın yalnız Prenses Mariya’dan ileri geldiğini, onun kendisini mahsus üzüp sinirlendiğini, küçük Prens Nikolay’ı şımarttığını, budalaca sözleriyle terbiyesini bozduğunu söylüyordu. İhtiyar prens, kızına işkence ettiğini, yaşantısının çok güç olduğunu biliyordu. Ama bildiği bir başka şey daha vardı, o da kızını üzmemesinin elinde olmadığı ve onun buna layık olduğuydu.</p>

  <p>“Neden Prens Andrey bunu görüyor da bana kız kardeşi için hiçbir şey söylemiyor? Ne sanıyor yani? Ben canavarın biri ya da ihtiyar bir bunak mıyım ki ortada hiçbir neden yokken kızımdan uzaklaşıp bir Fransız kızını kendime yaklaştırayım? Durumu anlamıyor; bu yüzden ona açıklamalıyım, beni iyice dinlemeli,” diye düşünüyordu. Bunun üzerine kızının saçma huylarına neden dayanamadığını anlatmaya koyuldu.</p>

  <p>Prens Andrey, babasının yüzüne bakmadan:</p>

  <p>– Benim düşüncemi sorarsanız... dedi.</p>

  <p>Hayatında ilk kez, babasını suçlu buluyordu.</p>

  <p>– Söylemek istemiyordum; ama madem bana soruyorsunuz, o zaman size bu konudaki düşüncemi açıkça söyleyeyim. Maşa ile aranızda anlaşmazlık ve çatışma varsa ben hiçbir şekilde onu suçlu sayamam. Onun sizi ne kadar sevdiğini, saydığını biliyorum. Madem düşüncemi soruyorsunuz...</p>

  <p>Prens Andrey, sözlerine sinirli sinirli devam ediyordu, çünkü son zamanlarda her fırsatta sinirlenmeye hazırdı.</p>

  <p>– ... Bir tek şey söyleyebilirim. Eğer aranızda çatışmalar varsa bunların nedeni, kız kardeşimle arkadaşlık etmemesi gereken adi bir kadındır.</p>

  <p>İhtiyar önce oğluna dik dik baktı, sonra yapmacık bir tavırla gülümsedi. Gülümserken yeni eksilmiş dişinin boş yeri görünmüştü, Prens Andrey onun bu dişsiz haline bir türlü alışamamıştı.</p>

  <p>– Hangi arkadaş evladım? Ha! Anlıyorum... Demek daha önce bir şeyler konuşulmuş. Öyle değil mi ha?</p>

  <p>Prens Andrey hırçın ve sert bir tavırla:</p>

  <p>– Babacığım hakem olmak istemezdim, dedi. Ama siz beni buna zorladınız, ben de söyledim... Hem her zaman Prens Mariya’nın suçlu olmadığını söylerim, suçlu olanlar... Suçlu olan o Fransız kızıdır.</p>

  <p>İhtiyar:</p>

  <p>– Demek öyle ha, beni suçlu buluyorsun! Beni suçluyorsun! dedi.</p>

  <p>Bunu hafif bir sesle söylemişti ve Prens Andrey’e babası utanıyormuş gibi gelmişti. Ama ihtiyar birden ayağa fırladı:</p>

  <p>– Defol, defol! Gözüm görmesin seni! diye bağırdı.</p>

  <p class="extract">Prens Andrey, hemen gitmek istemişti, ama Prenses Mariya, ona bir gün daha kalması için yalvardı. O gün, Prens Andrey odasından çıkmayan, yanına Mazmazel Bourienne ile Tihon’dan başka kimsenin girmesine izin vermeyen ve birkaç kez oğlunun gidip gitmediğini soran babasıyla hiç görüşmedi. Ertesi gün ise hareketinden önce oğluna ayrılmış olan daireye gitti.</p>

  <p>Sağlıklı ve annesi gibi kıvırcık saçlı olan çocuk kucağına oturdu. Prens Andrey ona Mavi Sakal masalını anlatmaya başladı, ama masalı tamamlayamadan düşünceye daldı. O sırada düşündüğü, kucağında oturan güzel küçük oğlu değildi. Kendisini düşünüyordu. Korkuyla içini yokluyor, yüreğinde babasını sinirlendirdiği için bir pişmanlık duymadığını, hatta onunla dargın olarak (Babasıyla hayatında ilk kez darılmıştı.) oradan ayrıldığı için bir üzüntü duymadığını düşünüyordu. En önemlisi çocuğunu dizine oturtup onu okşayarak içinde uyandıracağını umduğu o eski şefkati bir türlü duyamıyordu. Oğlu:</p>

  <p>– Haydi atlatsana! diyordu.</p>

  <p>Prens Andrey, ona karşılık vermeden çocuğu kucağından indirerek odadan dışarı çıktı. Günlük işlerini bırakır bırakmaz, özellikle daha mutlu olduğu zamanlardaki yaşantısının koşullarına tekrar girer girmez o eski sıkıntı aynı şiddetle tüm varlığını sarmıştı, genç adam bu anılardan bir an önce kurtulmak için kendisine bir iş bulmakta acele ediyordu. Kız kardeşi:</p>

  <p>– Kesin olarak gitmeye karar verdin, öyle mi Andrey? diye sordu.</p>

  <p>– Allah’tan gidebiliyorum, senin de gidemediğine çok üzülüyorum.</p>

  <p>Prenses Mariya:</p>

  <p>– Niçin öyle söylüyorsun? dedi. Neden o korkunç savaşa katılmak için gittiğin bir anda ve babam artık bu kadar yaşlandığı bir sırada öyle söylüyorsun? Matmazel Bourienne seni sorduğunu söyledi...</p>

  <p>Bunu söyler söylemez dudakları titremeye başladı ve gözlerinden yaş fışkırdı. Prens Andrey ona arkasını dönerek odada dolaşmaya başladı.</p>

  <p>– Hey Allahım! Allahım! İnsanların mutsuzluğuna böyle değersiz bir varlık sebep olsun, insanlar kimlerin, nelerin yüzünden mutsuz oluyorlar... Akıl alacak şey değil!</p>

  <p>Andrey bunu Prenses Mariya’yı korkutan bir öfkeyle söylemişti. Genç kız ağabeyinin “değersiz varlık” derken yalnız Prenses Mariya’nın mutsuzluğuna yol açan Matmazel Bourienne’i değil, aynı zamanda kendi mutluluğunu da yok eden adamı kastettiğini anlamıştı. Onun dirseğine hafifçe dokunarak ve yaşla dolmuş olmalarına rağmen ışıl ışıl olan gözlerini ona doğru çevirerek:</p>

  <p>– Andrey, senden bir tek şey rica ederim, sana yalvarırım, dedi. Seni anlıyorum (Prenses Mariya bunu söylerken gözlerini indirmişti), sanma ki acı insanların yarattığı bir şeydir. İnsanlar sadece “o”nun aletidirler.</p>

  <p>Bunu söylerken görmeye alıştıkları bir portrenin bulunduğu yere bakan insanlar gibi güvenle ve alışkanlığına uyarak Prens Andrey’in başının biraz yukarısına bakmıştı.</p>

  <p>– Acıyı insanlara o gönderir, insanlar acıyı yaratmazlar. İnsanlar sadece birer alettirler. Onların suçu yoktur. Eğer herhangi bir insan sana karşı suç işlemiş gibi bir his duyarsan bunu unut ve bağışla. Bizim ceza vermeye yetkimiz yoktur. Sen de öyle yaparsan bağışlamak mutluluğunun ne olduğunu anlarsın.</p>

  <p>– Eğer ben bir kadın olsaydım öyle yapardım Mariya. Bu bir kadının gösterebileceği iyiliktir. Ama erkek unutmamalı, bağışlamamalı.</p>

  <p>O ana kadar Kuragin’i hiç düşünmediği halde, birden Andrey’in kalbinde intikamı alınmamış tüm kızgınlık şahlandı. “Eğer artık Prenses Mariya da bağışlamam için yalvarmaya başladıysa demek ki çoktandır ceza vermem gerekiyordu!” diye düşündü.</p>

  <p>Sonra artık Prenses Mariya’ya hiçbir karşılık vermeden orduda olduğunu bildiği Kuragin’le karşılaşacağı o sevinçli, ama aynı zamanda öfke uyandıracak anı düşünmeye başladı.</p>

  <p>Prenses Mariya, bir gün daha beklemesi için ağabeyine yalvarıyor, Prens Andrey kendisiyle barışmadan giderse babasının çok mutsuz olacağını söylüyordu. Ama Prens Andrey muhtemelen çok yakında ordudan gene geleceğini, oradan muhakkak babasına mektup yazacağını, şimdi ise ne kadar uzun bir süre daha evde kalırsa aralarının o kadar çok açılacağını ileri sürüyordu.</p>

  <p>Kız kardeşiyle vedalaşırken ondan işittiği son söz şu oldu:</p>

  <p>– <i>Adieu, André! Rappelez-vous que les malheurs viennent de Dieu, et que les hommes ne sont jamais coupables!</i><a class="noteref" href="../Text/dipnot.xhtml#Footnote0034" id="Feedback0034">34</a></p>

  <p>Prens Andrey, Lısiye Gori’nin ağaçlıklı yolundan arabayla uzaklaşırken “Demek kader öyle yazmış!” diye düşünüyordu. “O zavallı, günahsız varlık artık bunamış bir ihtiyarın karşısında tek başına, ona yem olsun diye kalıyor. İhtiyar suçlu olduğunu hissediyor, ama neden? Kendim de bilmiyorum. Aynı zamanda nefret ettiğim bir insanla, ona beni öldürmesi, sonradan da benimle alay etmesi için fırsat vermek üzere karşılaşmak istiyorum!”</p>

  <p>Eskiden de hayatın şartları aynıydı, ama eskiden aralarında bir bağlantı vardı, şimdi ise hepsi dağılmıştı. Bazı saçma olaylar aralarında hiçbir bağlantı olmadan Prens Andrey’in gözleri önünden gelip geçiyordu.</p>

  <h2>IX</h2>

  <p class="nonindent">Prens Andrey Genel Karargâha haziran ayının sonunda geldi. Hükümdarın bulunduğu birinci ordunun birlikleri Drissa’daki müstahkem karargâhtaydı; ikinci ordunun birlikleri, birinci orduyla birleşmeye çabalayarak geri çekiliyordu; söylentilere göre bu birliklerin birinci orduyla ilişkileri büyük Fransız kuvvetleri tarafından kesilmişti. Hiç kimse Rus ordusundaki genel durumdan memnun değildi; ama Rus illerinin istila edilmesi tehlikesi de kimsenin aklına gelmiyor, hiç kimse savaşın Batı Polonya illerinden daha ileriye yayılabileceğine ihtimal vermiyordu.</p>

  <p>Prens Andrey, emrine atandığı Barclay de Tolly’yi Drissa’nın kıyılarında buldu. Yakınlarında bir tek köy ya da ilçe bulunmayan bir ordudaki o sayısız generallerle saraylılar, karargâhın çevresindeki on verst içinde, nehrin her iki kıyısında köylerin en güzel evlerinde yerleşmişlerdi.</p>

  <p>Barclay de Tolly, hükümdarın kuvvetlerinden dört verst uzaklıkta karargâh kurmuştu. Bolkonski’yi resmî ve soğuk bir tavırla karşıladı, sonra Alman şivesiyle hükümdara kendisine bir görev verilmesi için gelmiş olduğunun bildirileceğini söyledi ve geldiği bildirilinceye kadar karargâhında kalmasını rica etti.</p>

  <p>Prens Andrey’in orduda bulacağını umut ettiği Anatol Kuragin orada yoktu: Petersburg’daydı ve bu haber Bolkonski’nin hoşuna gitmişti. Bütün dikkati üzerine toplayan büyük bir savaşın ortasında bulunmanın heyecanı Prens Andrey’i şaşırtmıştı ve bir süre için Kuragin’i düşününce duyduğu öfkeden kurtulacağına memnundu. İlk dört gün içinde hiçbir yere çağrılmayan Prens Andrey, bütün müstahkem karargâhı atla baştan başa dolaştı, bilgisinin yardımı ve yetkili kimselerle yaptığı konuşmalarla, karargâhın durumu konusunda tam bir fikir sahibi olmaya çalıştı. Ama bu karargâhın elverişli olup olmadığı konusu, Prens Andrey’in zihninde gene de çözümlenmemiş bir sorun olarak kaldı.</p>

  <p>Daha o zaman askerlikteki tecrübeleriyle şu kanıya varmıştı: Askerlikte inceden inceye düşünülmemiş planların (Austerlitz Seferi’nde olduğu gibi) hiçbir önemi yoktu, her şey düşmanın beklenmedik ve daha önceden tahmin edilmesi imkânsız hareketlerine nasıl karşılık verildiğine, işin kimin tarafından ve nasıl yönetildiğine bağlıydı. Bu son noktayı kendi kendine kavrayabilmek için, durumundan ve tanıdıklarından yararlanarak ordunun yönetim mekanizmasını, bu yönetimde görev almış kişilerle grupları derinlemesine öğrenmeye çalışıyordu. Sonunda şöyle bir kanıya vardı:</p>

  <p>Hükümdar daha Vino’dayken ordu üçe ayrılmıştı: Birinci ordu Barclay de Tolly komutanlığı, ikinci ordu Bağration’un komutanlığı, üçüncü ordu Tormasov’un komutanlığı altındaydı. Hükümdar birinci ordudaydı ama orada başkomutan olarak bulunmuyordu. Günlük emirde hükümdarın orduya komuta edeceği bildirilmemişti, yalnız orduda bulunacağı açıklanmıştı. Bundan başka hükümdarın yanında, bir başkomutanın emrinde bulunması gereken bir kurmay heyeti yoktu, yalnız imparatorun genel karargâhına bağlı bir heyet vardı. Gerçi emrinde bulunan heyette kendisine bağlı kurmay heyetinin aynı zamanda iskân işlerini üzerine almış olan general Prens Bolkonski, başka birçok general, emir subayı, dışişleri başkanlığına bağlı birçok memur ve birçok da yabancı vardı, ama doğrudan doğruya orduya bağlı bir kurmay heyeti yoktu. Ayrıca hükümdarın yanında hiçbir görev almayan şu kişiler bulunuyordu: Eski savunma bakanı Arakçeyev, generallerin arasında rütbe bakımından en büyüğü olan Kont Bennigsen, büyük Prens Çareviç Konstantin Pavloviç, Başbakan Kont Rumyantsev, eski Prusya Bakanı Stein, İsveçli general Armfeld, savaşın asıl planını hazırlayan Pful, Sardunya asıllı general yaver Paulucci, Woltzeugen ve daha birçokları...</p>

  <p>Gerçi bütün bu kişiler orduda askerî bir görevle bulunmuyorlardı ama nüfuzları vardı ve çok defa bir kolordu komutanı olsun, hatta başkomutanın kendisi olsun, örneğin Bennigsen, büyük Prens Arakçeyev ya da Bolkonski’nin hangi sıfatla şunu ya da bunu sorduklarını, neden ötürü şu ya da bu öğütte bulunduklarını bilemiyor, bu öğüt şeklindeki emrin onu bildiren kişinin kendisinden mi yoksa hükümdardan mı geldiğini ve bunu yerine getirmelerinin gerekli olup olmadığını anlamıyorlardı.</p>

  <p>Ama bu dış görünüş bakımından öyleydi. Hükümdarın ve bütün o kişilerin orada bulunmaları saraylılar tarafından (ki hükümdarın yanında herkes saraylı oluyordu) aslında apaçık bir anlam taşıyordu. Bu anlam şuydu: Hükümdar, başkomutanlık unvanını üzerine almıyordu ama bütün ordular emrindeydi; çevresindeki insanlar da onun yardımcılarıydı. Arakçeyev yönetmeliğin harfi harfine yerine getirilmesini sağlıyor, titizlikle düzene dikkat ediyordu. Hükümdarın muhafızıydı: Bennigsen, Vilna ilinin büyük toprak sahiplerinden biriydi, ülkenin <i>les honneurs</i>’ünü yapıyormuş<a class="noteref" href="../Text/dipnot.xhtml#Footnote0035" id="Feedback0035">35</a> gibi görünüyordu, ama gerçekte öğütleri yararlıydı, iyi bir generaldi ve her ihtimale karşı Barclay de Tolly’nin yerine atanmak üzere daima el altında bulunması gerekiyordu. Büyük Prens canı istediği için orada bulunuyordu. Eski bakan Stein, öğütlerinden yararlanmak imkânı olduğu ve İmparator Aleksandr onun üstün özelliklerine çok değer verdiği için oradaydı. Armfeld, Napolyon’un can düşmanıydı ve kendine güvenen bir generaldi, bu da her zaman Aleksandr’ı etkiliyordu. Paulucci korkusuz ve kararlı konuştuğu için oradaydı. General yaverler, hükümdar neredeyse daima orada bulundukları için oraya gelmişlerdi ve asıl önemlisi Pful oradaydı, çünkü Napolyon’a karşı yapılacak savaşın planını hazırladıktan ve Aleksandr’ı bu planın yerinde olduğuna inandırdıktan sonra bütün harekâtı yönetiyordu. Pful’ün yanında Woltzeugen vardı: O da Pful’ün düşüncelerini kendisinden daha akla uygun bir şekilde açıklayan, sert ve hiçbir şeyi hoş görmeyecek kadar her şeye yukarıdan bakan, kendine güvenen, memur zihniyetli bir kuramcıydı.</p>

  <p>Adları sayılan Rus ve yabancılar (Özellikle yabancı bir çevrede iş başında bulunan insanlara özgü cesaretle, her gün yeni yeni, beklenmedik düşünceler ileri süren yabancılar önemliydi.) dışında birçok ikinci derecede insan vardı: Bunlar orduda sadece amirleri orada diye bulunuyorlardı.</p>

  <p>Prens Andrey bu kalabalık, huzursuz, parlak ve gururlu toplulukta ortaya atılan bütün düşünceler ve yükselen sesler arasında daha kesinlikle beliren şu gruplarla şu eğilimleri görüyordu:</p>

  <p>Birinci grup: Bu grupta Pful ile onu tutan, savaşın bir bilim olduğuna, bu bilimin yandan ilerleme, çevirme gibi değişmez kuralları bulunan bir bilim olduğuna inanan savaş kuramcıları vardı. Pful ile onu tutanlar ordunun ülkenin içine doğru çekilmesini, bu çekilmenin güya kesin bir savaş teorisi varmış gibi, bir teorinin kurallarına göre yapılmasını istiyor, bu teoriden her sapmayı sadece barbarlık, cahillik ya da kötü niyet olarak görüyorlardı. Bu grupta Woltzeugen, Wintzengerode gibi Alman prensleri ve çoğu Alman olan daha başkaları vardı.</p>

  <p>İkinci grup birinci grubun tam tersi düşünüyordu. Her zaman olduğu gibi bir aşırılığı temsil edenlerin yanında, ona karşıt bir başka aşırılığın temsilcileri vardı. Bu gruptakiler daha Vilna’dayken Polonya’ya saldırılmasını ve önceden hazırlanmış planlara bağlı kalınmayarak hareket edilmesini istiyorlardı. Ayrıca bu grupta olanlar hem en cesur davranışları savunanlardı hem de milliyetçi akımların temsilcileriydi; bu yüzden tartışmalarda daha da tek taraflı oluyorlardı. Bunlar Rustu: Bagration, yavaş yavaş sivrilmeye başlayan Yermolov ve başkaları gibi... O sıralarda Yermolov’un uydurduğu ağızdan ağza dolaşan bir fıkra vardı: Güya Yermolov hükümdardan kendisine tek bir iyilik yapmasını, “Almanlığa terfisini” istemişti. Bu gruptaki insanlar, Suvorov’u anarak haritalara toplu iğne sokmak değil, dövüşmek, düşmanı dövmek, onu Rusya’ya sokmamak ve ordunun moralinin bozulmasına imkân vermemek gerektiğini söylüyordu.</p>

  <p>Hükümdarın en çok güvendiği insanların bulunduğu üçüncü grupta, o iki takımın arasında, birçok entrika çeviren saraylılar vardı. Arakçeyev’in de bulunduğu bu grupta daha çok askerlikle ilgisi olmayan ve genellikle herhangi bir konuda kesin düşünceleri bulunmayan ama böyle bir düşünceleri varmış gibi görünmek isteyenler yer alıyordu. Bunlara göre savaş, özellikle Bonapart gibi (artık Napolyon’a gene Bonapart demeye başlamışlardı) bir dâhiyle savaş, inceden inceye düşünmeyi, derin bir bilgi sahibi olmayı gerektiren bir şeydi ve bu konuda Pful bir dâhiydi; bununla birlikte şunu da kabul etmek gerekirdi ki teoriye bağlı insanlar çoğu zaman tek taraflı oluyorlardı; bu yüzden onlara tam anlamıyla güvenmek doğru değildi. Bu bakımdan, Pful’e karşı olanların da sözlerine, askerlik işinde pratik bilgileri olan tecrübeli insanların sözlerine kulak vermek ve bütün bunların ortalamasını bulmak gerekiyordu. Bu gruptakiler Pful’ün planına uygun olarak Drissa karargâhının savunulmasını, öbür orduların ilerleme yönlerinin de değiştirilmesini ısrarla istiyorlardı. Gerçi böyle davranarak istenilen araçlardan hiçbirine ulaşılmış olmayacaktı. Ama bu gruptakilere böyle yapılması daha iyi görünüyordu.</p>

  <p>Dördüncü grup, başlıca temsilcisi Austerlitz’de uğradığı hayal kırıklığını bir türlü unutamayan Çareviç olan gruptu. Çareviç, Austerlitz’de teftişe çıkar gibi, başında miğferi, sırtında kısa ceketli üniformasıyla, Fransızları yiğitçe bir çırpıda bozguna uğratmak düşüncesiyle muhafız kıtasının önüne çıkmış, ama birden beklenmedik bir şekilde kendini ön safta bulmuş, meydana gelen genel karışıklık içinde güç bela savaş meydanından kaçabilmişti. Bu gruptaki insanlar yargılarında hem üstünlük hem eksiklik sayılabilecek bir içtenlik gösteriyorlardı. Napolyon’dan korkuyor, onun kişiliğinde bir güç, kendilerinde ise güçsüzlük görüyor, bunu da açıkça söylüyorlardı: “Bu işten üzüntüden, rezil olmaktan, felaketten başka bir şey çıkmayacak,” diyorlardı. “İşte Vilna’yı bıraktık, Vitebsk’i bıraktık, Drissa’yı da bırakacağız. Bizim için yapılacak akıllıca bir tek iş kalıyor, bu da barışa razı olmaktır, hem de bunu bir an önce Petersburg’dan kovulmadan yapmalıyız.”</p>

  <p>Ordunun üst basamaklarında iyice yayılmış olan bu görüş Petersburg’da, devletle ilgili başka bazı nedenlerle gene barışı savunan Rumyantsev tarafından da tutuluyordu.</p>

  <p>Beşinci grupta yalnız insan olarak değil, daha çok bir savunma bakanı ve başbakan olarak Barclay de Tolly’yi tutanlar vardı. Bunlar, “Nasıl bir insan olursa olsun (söze her zaman böyle başlıyorlardı) hiç değilse namuslu, iş bilen adamdır. Hem ondan daha iyisi yoktur. Ona gerçek bir yetki verin! (Çünkü ordular tek elden yönetilmezse savaş yapılamaz.) Kendisine böyle bir yetki verilirse Finlandiya’da olduğu gibi neler yapabileceğini gösterecektir. Ordumuz düzenliyse, güçlüyse ve Drissa’ya kadar hiçbir kayıp vermeden çekilmişse bunu yalnız Barclay’a borçluyuz. Eğer şimdi Barclay’ın yerine Bennigsen atanırsa her şey mahvolur, çünkü Bennigsen yeteneksizliğini daha 1807 yılında göstermiştir!” diyorlardı.</p>

  <p>Altıncı gruptakiler, Bennigsenciler, aksine Bennigsen’den daha iş bilen, daha tecrübeli bir kişi olmadığını, ne yapılırsa yapılsın sonunda gene ona başvurmak gerekeceğini ileri sürüyorlardı. Bunlar Drissa’ya kadar çekilmemizin, dünyada eşi görülmemiş şekilde ayıplanacak bir gerileme hareketi ve bir dizi hata olduğunu ispatlamaya çalışıyorlardı. “Ne kadar çok hata yaparlarsa o kadar iyi! Hiç olmazsa işin böyle devam etmeyeceğini daha çabuk anlamış olurlar,” diyorlardı. “Oysa bizim Barclay gibi birisine değil, kendisini 1807 yılında göstermiş olan ve Napolyon’un bile hak verdiği Bennigsen gibi bir adama ihtiyacımız var, öyle bir adam olmalı ki herkes onun komutanlığını seve seve kabul etsin; böyle biri ancak Bennigsen olabilir!”</p>

  <p>Yedinci gruptakiler, özellikle genç hükümdar Aleksandr’ın çevresinde bulunan kişilerdi. Bunların sayıları pek çoktu. Hükümdarı bir imparator olarak değil de bir insan olarak içtenlikle, hiçbir çıkar düşünmeden, taparcasına seven insanlardı. 1805 yılında Rostov hükümdarı nasıl taparcasına sevmiş ve tüm iyiliklerini ondan topladığını düşünmüşse onlar da aynı hükümdara tapıyor, insanların tüm üstünlüklerini onda görüyorlardı. Gerçi ordulara komuta etmeye razı olmayan hükümdarın gösterdiği alçak gönüllülüğe hayrandılar ama bu aşırı alçak gönüllülüğü kınıyor, ancak bir tek şey istiyor, bir tek şey üzerinde duruyorlardı, o da taparcasına sevdikleri hükümdarın kendisine olan güvensizliği bırakarak açıkça orduların başına geçtiğini bildirmesi, emrinde bir başkomutanlık kurmay heyeti meydana getirmesi, gerektiğinde tecrübeli kuramcılarla uygulamada tecrübe sahibi kişilere danışarak ordulara komuta etmesiydi: Onlara göre yalnız bu bile, orduları heyecanın en yüksek derecesine çıkarmaya yeterliydi.</p>

  <p>En büyük gruba gelince, diğer gruplara kıyasla doksan dokuz sayısının bir sayısına oranı kadar genişti ve ne barışı ne savaşı ne taarruz hareketlerini ne Drissa’da ne de herhangi başka bir yerde bir savunma karargâhının bulunmasını ne Barclay’ı ne hükümdarı ne Pful’ü ne Bennigsen’i istiyordu. Bu gruptaki insanların istediği tek bir şey vardı ve bu onlar için her şeyden önemliydi. Kendileri için mümkün olduğu kadar çok çıkar sağlamak ve eğlenmek.</p>

  <p>Hükümdarın genel karargâhında birbiriyle çatışan, birbirine karışan kıvıl kıvıl entrikaların meydana getirdiği bulanık suda, başka zamanlarda akla bile gelmeyen birçok şey olabiliyordu. Biri, tek kendi çıkarına uygun durumu elden kaçırmamak için bugün Pful’le anlaşıyor, ertesi gün ona karşı olan biriyle işbirliğine girişiyor, daha ertesi gün tek sorumluluktan kaçınmak ya da hükümdarın gözüne girmek için herhangi bir konuda hiçbir düşüncesi olmadığını ileri sürüyordu. Bir başkası bazı çıkarlar elde etmek için, bir gün önce hükümdara ima ettiği bir şeyi yüksek sesle, uluorta söylüyor, tartışıyor, kurulda göğsünü yumrukluyor, kendisiyle aynı düşüncede olmayanları avaz avaz bağırarak düelloya davet ediyor, böylece herkesin yararına kendini feda etmeye hazır olduğunu belirtiyordu. Bir üçüncüsü, iki toplantı arasında ve düşmanları orada yokken isteğinin o anda reddedilmeyeceğini bilerek fedakârca hizmetine karşılık ona bir yardım yapılması için açıktan açığa yalvarıyordu. Bir dördüncüsü, güya bir rastlantıymış gibi işi başından aşkın olan hükümdarın gözüne ilişiveriyordu. Bir beşinci çoktandır güttüğü amaca, sadece hükümdarla birlikte yemek yiyebilmek amacına kavuşabilmek için, yeni bir akımın doğruluğunu ya da yanlışlığını şiddetle ispatlamaya kalkışıyor, bunu yaparken kimi zayıf, kimi daha güçlü deliller ileri sürüyordu.</p>

  <p>Bu gruptaki tüm insanlar, ruble, nişan ya da rütbe kazanmaya çalışıyorlardı. Bunları elde etmeye çalışırken çarın lütuf göstergesinin hangi yöne çevrilmiş olduğuna özellikle dikkat ediyorlardı. Bu göstergenin bir yöne dönük olduğunu anlar anlamaz da ordunun bu boş oturan kişileri hemen o yöne dönüyorlardı. O kadar ki sonradan hükümdar için lütuf göstergesini başka bir yöne çevirmek daha da zorlaşıyordu. Bu hiçbir şeyin kesin olmadığı durumda, ciddi bir tehlikenin tehdidi altında, çevrilen entrikaların, çatışan gururların, çeşit çeşit milletlerden insanların yarattığı karışık ortam içinde, özellikle her şeye heyecanlı bir anlam veren ve yalnız kendi çıkarlarıyla ilgili kişilerden meydana gelen bu sekizinci, aynı zamanda en büyük grup, genel olarak işe daha da bulanık bir hava veriyor, her şeyi karıştırıyordu. Herhangi bir sorun ortaya atılır atılmaz, bu boş gezen insanlar bir arı kovanı gibi, daha önceki konuyu kesin bir karara bağlamadan yeni çıkan konunun üzerine atılıyor, vızıldamalarıyla kulakları sağır ediyor, gerçekten işe içtenlikle sarılmış insanların tartışan seslerini boğuyorlardı.</p>

  <p>Prens Andrey orduya geldiği sırada, tüm bu grupların yanında bir dokuzuncu grup daha sesini yükseltmeye başlıyordu. Bu, yaşlı, aklı başında, devlet işlerinde tecrübelerden geçmiş ve ileri sürülen birbirine karşıt düşüncelerden hiçbirini benimsemeden hükümdarın genel karargâhında olup bitenlere tarafsız olarak bakmasını bilen, ayrıca bu belirsizlikten, kararsızlıktan, karışıklıktan ve güç yetmezliğinden kurtulmanın çarelerini düşünebilecek insanların grubuydu.</p>

  <p>Bu gruptaki insanların düşüncelerine ve sözlerine göre tüm kötülük hükümdarın maiyetiyle birlikte ordunun başında bulunmasından ileri geliyordu. Sarayda uygun düşse de orduda zararlı olan, belirsiz şartlara bağlı ve ikide bir değişen ilişkiler orduya da bulaştırılmıştı. Hükümdar devleti yönetmeliydi; orduyu değil! Bu durumda tek kurtuluş çaresi, hükümdarın maiyetiyle birlikte ordudan ayrılmasıydı. Yalnız hükümdarın orada bulunması bile ordunun güvenliğini ve günlük ihtiyaçlarını sağlamak için gerekli işlerin yapılmasına engel oluyor, böylece elli bin kişilik bir ordunun hareketsiz kalmasına yol açıyordu. En kötü ama bağımsız bir başkomutan bile, belki çok değerli ancak, hükümdar orada olduğu için onun etkisi altında kalan, eli kolu bağlı bir başkomutandan daha iyi iş görebilirdi.</p>

  <p>Prens Andrey, hiçbir iş yapmadan Drissa’da bulunduğu sırada, bu gruptaki en önemli insanların temsilcisi olan devlet sekreteri Şişkov, hükümdara Balaşev ile Arakçeyev’in imzalamaya razı oldukları bir mektup yazdı. Bu mektupta kendisine işlerin genel gidişi konusunda düşüncelerini bildirmesine izin vermiş olmasından yararlanarak hükümdarın başkentteki halkta bir savaş heyecanı yaratmak için (ki bu bir bahaneydi) ordudan ayrılmasını saygıyla teklif ediyordu.</p>

  <p>Halkta yurdu savunmak isteğini kuvvetlendirmek (ki hükümdarın Moskova’da bulunmasıyla bu ne kadar gerçekleşecekti, belli değildi) Rusya’nın zaferi kazanmasının en önemli şartı olan moralinin yükselmesini sağlamak, hükümdara bırakılan bir iş gibi gösterilmişti. O da bunu ordudan ayrılmak için bir sebep olarak kabul edecekti.</p>

  <h2>X</h2>

  <p class="nonindent">Bu mektup daha hükümdara verilmeden önce, Barclay öğle yemeğinde Bolkonski’ye hükümdarın kendisine Türkiye konusunda bazı sorular sormak isteğini, bu yüzden akşam saat altıda Bennigsen’in oturduğu evde bulunması gerektiğini bildirmişti.</p>

  <p>Aynı gün, hükümdarın karargâhına, Napolyon’un Rus ordusu için tehlikeli olabilecek yeni harekâtının haberi gelmişti. Sonradan bunun yanlış olduğu anlaşıldı. Yine o sabah, Albay Michaut, hükümdarla birlikte Drissa’daki tahkim edilmiş yerleri dolaşmış, ona Pful’ün meydana getirdiği ve o güne kadar tabya tekniği bakımından bir <i>chef d’oeuvre</i><a class="noteref" href="../Text/dipnot.xhtml#Footnote0036" id="Feedback0036">36</a> sayılan, aynı zamanda Napolyon’u dize getireceği söylenen tahkimatın saçma bir şey olduğunu, hatta Rus ordusunu mahvedeceğini ispat etmeye çalışmıştı.</p>

  <p>Prens Andrey, Bennigsen’in nehrin tam kıyısında kaldığı küçük köşke gitti. Ama Bolkonski’yi hükümdarın maiyetindeki yaverlerden Çernişev kabul etti, ona hükümdarın General Bennigsen ve Paullucci markisi ile birlikte o gün ikinci kez artık elverişli olduğundan çok şüphe edilen Drissa’daki tahkimatı dolaşmaya gittiğini söyledi.</p>

  <p>Çernişev, elinde bir Fransız romanıyla birinci odanın penceresinin dibinde oturuyordu. Bu oda herhalde daha önce salondu; üzerinde nereden alındığı bilinmeyen birçok halı yığılmış bir org vardı, köşede de Bennigsen’in yaverinin portatif karyolası duruyordu. Yaver de oradaydı. Ya bir ziyafette yiyip içmekten ya da işten yorgun düşmüştü; katlanmış yatağın üzerinde oturuyor, uyukluyordu. Salonun iki kapısı vardı: Bunlardan biri eskiden misafir odası olan bir odaya, öbürü de çalışma odasına açılıyordu. Birinci kapının arkasından Almanca, ara sıra da Fransızca konuşan insanların sesleri geliyordu. Orada, o eski misafir odasında hükümdarın isteği üzerine bir savaş konseyi değil (hükümdar kesin olmayan terimlerden hoşlanırdı), sadece karşısına çıkacak olan güçlükler konusunda düşüncelerini öğrenmek istediği bazı kişiler toplanmıştı. Evet, bu bir savaş konseyi değildi, sadece seçilmiş bazı kişilerin doğrudan doğruya hükümdara bazı sorunları açıklamak için yaptıkları bir toplantıydı. Bu yarı konsey toplantısına İsveç generali Armfeld, yaver General Woltzeugen, Wintzengerode, Napolyon’un “kaçak Fransız uyruklusu” dediği Michaut, Toll, askerlikle hiçbir ilgisi olmayan Kont Stein, son olarak da Prens Andrey’in işittiğine göre bütün bu işin <i>la cheville ouvriére</i>’i<a class="noteref" href="../Text/dipnot.xhtml#Footnote0037" id="Feedback0037">37</a> olan Pful çağrılmıştı. Prens Andrey onu iyice incelemek fırsatını bulmuştu. Çünkü Pful, Andrey’den hemen sonra gelmiş, salondan geçip misafir odasına gitmişti. Ama oraya giderken bir an için durup Çernişev’le konuşmuştu.</p>

  <p>Prens Andrey onu daha önce hiç görmediği halde, Pful daha ilk bakışta, ona, sırtında iğreti duran, kötü dikilmiş Rus üniformasıyla bir tanıdık gibi görünmüştü. Onda hem Weierother’i hem Machler’i hem Schmidt’i hem de Prens Andrey’in 1805 yılında görmeye fırsat bulduğu, teori bakımından güçlü başka Alman generallerini hatırlatan birçok şeyler vardı. Ama o hepsinden daha tipikti. Prens Andrey o Almanlarda bulunan her şeyi, kendi kişiliğinde böylesine toplamış bir başka Alman kuramcısı daha görmemişti.</p>

  <p>Pful kısa boylu, çok zayıf ama iri kemikliydi. Yapısı kaba ve sağlam, kalçası ile kürek kemikleri genişti. Yüzü çok buruşuk, gözleri içeri gömülüydü. Saçlarını şakaklarında herhalde fırçayla bastırmıştı. Saçları arkaya ince iki üç tutam halinde sarkıyor, ona saf bir hava veriyordu. Bu büyük salonda her şeyden korkuyormuş gibi huzursuzluk ve öfkeyle çevresine bakına bakına içeri girmişti. Beceriksiz bir hareketle kılıcını bastırarak Çernişev’e hükümdarın nerede olduğunu Almanca sordu. Belliydi ki bir an önce kendisine eğilerek selam verenlere ve “Hoş geldiniz,” diyenlere karşılık verdikten sonra odadan geçip gitmek, masanın başına geçerek haritanın üzerinde çalışmaya başlamak istiyordu, yerinin orası olduğunu hissediyordu.</p>

  <p>Çernişev’in söylediği sözlere aceleyle başını sallayarak karşılık veriyor, hükümdarın tahkim edilmiş yerleri gözden geçirdiği konusundaki sözleri alaylı alaylı gülümseyerek dinliyordu; o tahkimatı kendisi, teorisine uygun olarak meydana getirmişti. Kalın bir sesle ve kendilerine güvenen Almanların yaptığı gibi sert bir tavırla, “<i>Dumm kopf... zu Grunde die ganze Geschichte...</i>” ya da “<i>Wird was gescheites d’raus werden...</i>”<a class="noteref" href="../Text/dipnot.xhtml#Footnote0038" id="Feedback0038">38</a> diye söyleniyordu. Prens Andrey onun ne söylediğini iyice anlayamadan geçip gitmek istedi, ama Çernişev onu Pful’le tanıştırdı ve prensin savaşın iyi sonuçlandığını, Türkiye’den geldiğini belirtti. Pful, Prens Andrey’in yüzüne değil de sanki karşısında duran genç adam camdanmış gibi ileriye doğru baktı.</p>

  <p>– <i>Da muss ein schöner taktischer Krieg gewesen sein,</i><a class="noteref" href="../Text/dipnot.xhtml#Footnote0039" id="Feedback0039">39</a> diye söylendi. Sonra hor gören bir tavırla gülerek salondan geçip seslerin duyulduğu odaya girdi.</p>

  <p>Zaten sinirli olduğu için her zaman, her şeye alaylı alaylı gülmeye hazır olan Pful, şimdi özellikle kendisinin meydana getirdiği bir tahkimatı kendisine haber vermeden gözden geçirmek ve bu konuda yargılarda bulunmak cesareti gösterildiği için daha da çok sinirlenmişti. Prens Andrey Austerlitz’den kalma anıları sayesinde Pful’le yaptığı bu kısa görüşmede onun karakterini açıkça anladı. Pful, hiçbir etki kabul etmez, değişmez, acı çekecek kadar kendisine güvenen insanlardan biriydi; böylesine bir güven ancak Almanlarda olabilirdi. Çünkü yalnız Almanlar herhangi bir çıkarla ilişkisi bulunmayan bir ideal ya da bilime bağlı oldukları, daha doğrusu sözüm ona gerçeği tam olarak bildikleri için kendilerine bu kadar güvenirlerdi.</p>

  <p>Bir Fransız’ın kendine güveni kişiliğine, zekâsına ya da vücut yapısına, erkekler için de kadınlar için de karşı konulamayacak kadar çekici olduğuna inanmasından ileri gelir. İngilizlerin kendine olan güveni, dünyada en iyi kurulmuş devletlerden birinin vatandaşı olmasına, neyi, nasıl, ne zaman yapacağını bilmesine ve bir İngiliz olarak yaptığı her şeyin kesinlikle iyiliğine inanmasına dayanır. Bir İtalyan’ın güveni; heyecandan hem kendini hem de başkalarını rahatlıkla unutabilmesinden ileri gelir. Bir Rus’un kendine güvenmesi, özellikle hiçbir şey bilmemesinden, bilmek istememesinden ve bir şeyi tam olarak bilmenin zaten mümkün olmadığına inanmasındandır. Bir Alman’ın ise kendine olan güveni herkesinkinden daha da büyüktür, bu yüzden de herkesten daha çok nefret uyandırır. Çünkü gerçeği bildiğini sanır, daha doğrusu kendi uydurduğu ve kesin bir gerçek olarak kabul ettiği bilimi kavradığına inanır.</p>

  <p>Belli ki Pful tam öyle bir tipti. Büyük Frederik’in savaşlarını anlatan eski tarihlerden çıkardığı tek yandan çevirme teorisi vardı ve gene Frederik’in savaşları ile ilgili yeni yazılmış tarihlerdeki, genellikle tüm yeni savaş tarihlerindeki her şey ona saçmalık, barbarlık, daha doğrusu olmayacak çirkin birer çatışma olarak görünüyordu. Bu çatışmalarda her iki taraf o kadar çok hata yapıyordu ki bunları gerçekten birer savaş olarak nitelemeye imkân yoktu. Bunlar hiçbir teoriye uymuyordu. Bu yüzden bir bilime konu olamazdı. 1806 yılında Jena ile Auerstädt yenilgileriyle sona eren savaşın planını hazırlayan Pful’dü; ama bu savaşın sonunda kendi teorisinin yanlış olduğunu gösteren en küçük bir delil bulamıyordu. Aksine ona göre başarısızlığın tek nedeni kendi teorisinden uzaklaşılmış olmasıydı, bu yüzden kendisine özgü bir alayla, “<i>Ich sagte ja, dass die ganze Geschichte zum Teufel gehen wird,</i>”<a class="noteref" href="../Text/dipnot.xhtml#Footnote0040" id="Feedback0040">40</a> diyordu. Pful, kendi teorilerine asıl amacı, yani teorinin pratiğe uygulanmasını unutacak kadar âşık bir teori meraklısıydı: Teoriye olan bağlılığı yüzünden her türlü uygulamadan nefret eder, böyle bir şeyin varlığını bile aklına getirmek istemezdi. Hatta başarısızlığına sevinirdi. Çünkü uygulamada teoriden uzaklaşıldığı için meydana gelen bir başarısızlık, ancak teorinin doğruluğunu ispat ederdi.</p>

  <p>Pful, Prens Andrey’le Çernişev’e yapılan savaşa değinerek her şeyin kötü gideceğini bilen, hatta bundan ötürü pek de hoşnutsuzluk duymayan bir insanın tavrıyla birkaç söz söyledi. Ensesinde dikilen, taranmamış ince saç tutamları, şakaklarında ise iyice taranıp bastırılmış saçlar bu sözlerini onaylıyor gibiydi.</p>

  <p>Öbür odaya geçti, hemen sonra da oradan o kalın sesiyle söylendiği duyuldu.</p>

  <h2>XI</h2>

  <p class="nonindent">Prens Andrey gözleriyle Pful’ü kapıya kadar izledikten hemen sonra, içeriye aceleyle Kont Bennigsen girdi, Bolkonski’yi başıyla selamladı ve yaverine bazı emirler vererek çalışma odasına gitti. Arkasından hükümdar geliyordu, Bennigsen aceleyle hükümdarı karşılamak için bir şeyler hazırlamak amacıyla gelmişti. Çernişev ile Prens Andrey kapıya çıktılar. Hükümdar atından iniyordu; yorgun bir hali vardı. Marki Paulucci, hükümdara bir şeyler söylüyordu. O da başını sola eğmiş, özel bir heyecan göstererek konuşan Paulucci’yi hoşnutsuz bir tavırla dinliyordu. Bir ara herhalde konuşmayı sona erdirmek isteğiyle öne doğru ilerledi. Ama yanakları al al olmuş, heyecan içindeki İtalyan, görgü kurallarını unutarak peşinden gidip konuşmaya devam etti:</p>

  <p>– <i>Quant à celui qui a conseilé ce camp, le camp de Drissa,</i><a class="noteref" href="../Text/dipnot.xhtml#Footnote0041" id="Feedback0041">41</a> diyordu.</p>

  <p>Hükümdar kapının önündeki basamaklardan yukarı çıkıyordu. Gözü Prens Andrey’e ilişmişti, bu tanımadığı yüze dikkatle baktı, Paulucci kendini bir türlü tutamıyormuş gibi umutsuzluk içinde:</p>

  <p>– <i>Quant à celui, sire,</i> diyordu, qui a conseilé le camp de Drissa, je ne vois pas d’autre alternative que la maison jaune ou le gibet.<a class="noteref" href="../Text/dipnot.xhtml#Footnote0042" id="Feedback0042">42</a></p>

  <p>Hükümdar, İtalyan’ın sözlerini sonuna kadar dinlemeden, sanki onları hiç işitmemiş gibi Bolkonski’ye ilgi göstererek genç adama:</p>

  <p>– Seni burada gördüğüm için memnun oldum! Oraya, onların toplandıkları yere git, beni orada bekle, dedi.</p>

  <p>Sonra çalışma odasına gitti. Arkasından Prens Piyotr Mihailoviç, Bolkonski, onun arkasından da Baron Stein içeriye girdi, sonra kapı kapandı. Prens Andrey, hükümdarın verdiği izinden yararlanarak daha Türkiye’deyken tanıdığı Paulucci ile birlikte konseyin toplandığı misafir odasına gitti.</p>

  <p>Prens Piyotr Mihailoviç Bolkonski, hükümdarın yanında genelkurmay başkanı gibi bir görevdeydi. Çalışma odasından çıktı, misafir odasına haritalar getirdi, onları masanın üzerine açarak, orada toplanmış beylere belirli bir konuda ne düşündüklerini sordu: Konu şuydu: O gece bir haber gelmişti (Ama sonradan bu haberin yanlış olduğu anlaşılacaktı). Fransızların Drissa karargâhının etrafında bir çevirme hareketine giriştikleri bildiriliyordu.</p>

  <p>Önce General Armfeld konuşmaya başladı ve hiçbir nedene dayanmayan (Bu ancak kendisinin bir konuda düşündüğü şeylerin var olduğunu belirtmek amacından başka bir nedene dayanamazdı.) beklenmedik, yepyeni bir harekât planı teklif etti: Onun düşüncesine göre, ordu Petersburg ile Moskova’ya giden yolların berisinde bir noktada birleşmeli, düşmanı orada beklemeliydi. Belli ki bu planı Armfeld çoktandır tasarlamıştı, şimdi de sorulan sorulara karşılık verirken (Bu plan o sorulara bir karşılık değildi.) onu açıklamak fırsatını bulduğu için ileri sürmüştü. Bu savaşın nasıl bir durum alacağını hiç bilmeden ileri sürülebilecek, herhangi bir temele dayanan milyonlarca teklifin biriydi. Bazıları onun düşüncesine karşı çıktılar, bazıları ise onu savundular.</p>

  <p>İsveçli generalin düşüncesine en ateşli şekilde itiraz eden genç Albay Toll’dü. Tartışmalar sırasında yan cebinden yazılarla dolu bir defter çıkarıp onu okumak için izin istedi.</p>

  <p>Etraflı olarak kaleme alınmış bu yazıda Toll, bambaşka ve Armfeld ile Pful’ün planına tamamen aykırı bir harekât planı teklif ediyordu. Paulucci, Toll’e itiraz ederek bir ileri hareket ve saldırı planı teklif etti. Söylediğine göre, “Kapana kıstırıldık” ve “Bilinmeyen tehlikeler karşısındayız,” diye anlattığı Drissa karargâhından yalnız bu plan bizi kurtarabilirdi. Bu tartışmalar sırasında Pful ile tercümanı Woltzeugen (Pful ile saray arasında Woltzeugen bir köprü görevini yerine getiriyordu.) susuyorlardı. Yalnız Pful ileri sürülen düşünceleri küçümseyerek burnundan soluyor ve hiçbir zaman o sırada işittiği saçmalara karşılık vermek tenezzülünde bulunacak kadar küçülmeyeceğini belirtmek için başını öbür tarafa çeviriyordu. Ama tartışmaları yöneten Prens Bolkonski, onu düşüncelerini açıklamaya davet edince:</p>

  <p>– Ne diye bana soruyorlar? dedi. General Armfeld, cephe gerisi düşmana açık, güzel bir hareket planı teklif etti ya. O saldırı planı <i>von diesem italienischen Herrn, sehr schön!</i><a class="noteref" href="../Text/dipnot.xhtml#Footnote0043" id="Feedback0043">43</a> Ya da geri çekilme kabul edilsin! <i>Auch gut</i>.<a class="noteref" href="../Text/dipnot.xhtml#Footnote0044" id="Feedback0044">44</a> Bana ne diye soruyorlar? Siz de her şeyi benden daha iyi bilirsiniz.</p>

  <p>Ama Bolkonski kaşlarını çatarak onun bu konudaki düşüncesini hükümdar namına sorduğunu belirtince Pful ayağa kalktı ve birden canlanarak konuşmaya başladı:</p>

  <p>– Her şeyi bozdunuz! Her şeyi karıştırdınız! Hep benden daha çok şey bildiğinizi sandınız! Şimdi de gelmiş bana, “İşi nasıl düzelteceğiz?” diyorsunuz. Düzeltilecek bir şey yok! Benim ileri sürdüğüm esaslar harfi harfine uygulanmalıdır...</p>

  <p>Kemikli parmaklarıyla masaya vurarak devam etti:</p>

  <p>– Bunun zorluğu nerede? Saçma! <i>Kinderspiel!</i><a class="noteref" href="../Text/dipnot.xhtml#Footnote0045" id="Feedback0045">45</a></p>

  <p>Haritaya yaklaştı, hızlı hızlı konuşarak, kupkuru parmağını haritanın üzerinde gezdire gezdire Drissa karargâhının elverişli durumunu değiştirebilecek hiçbir şeyin rastlantıya bırakılmadığını, her şeyin önceden hesaplandığını ve eğer düşman gerçekten bir çevirme hareketine girişirse muhakkak yok edileceğini anlattı.</p>

  <p>Almanca bilmeyen Paulucci ona Fransızca olarak sorular sormaya koyuldu. Woltzeugen kötü Fransızca konuşan komutanının imdadına yetişerek söylenenleri çevirmeye başladı; hızlı hızlı konuşarak her şeyin, ama her şeyin, hem de yalnız olup bitenlerin değil, ihtimallerin bile kendi planında hesap edildiğini, o sırada güçlüklerle karşılaşılmışsa bütün suçun her şeyin harfi harfine uygulanmamasında olduğunu anlatan Pful’ün dudaklarından dökülen sözleri çevirmeye güçlükle yetişebiliyordu. Pful alaylı alaylı gülüyor, düşüncelerini ispatlamaya çalışıyordu. Sonunda küçümseyen bir tavırla çeşitli yollardan ispatlanmış bir problemi doğrulamaktan vazgeçen matematikçi gibi, hor gören bir tavırla ileri sürdüklerini ispatlamaktan da vazgeçti. Onun yerini Woltzeugen aldı, düşüncelerini Fransızca olarak açıklamaya devam etti. Ancak arada bir Pful’e dönerek “<i>Nicht wahr, excellenz?</i>”<a class="noteref" href="../Text/dipnot.xhtml#Footnote0046" id="Feedback0046">46</a> diyordu. Pful savaşta coşmuş bir adam nasıl kendi adamlarına çıkışırsa aynı şekilde öfkeyle Woltzeugen’e:</p>

  <p>– <i>Nun ja, was soll denn da noch expliziert werden?</i><a class="noteref" href="../Text/dipnot.xhtml#Footnote0047" id="Feedback0047">47</a> diye bağırıyordu.</p>

  <p>Paulucci ile Michaut, ikisi birden aynı anda Woltzeugen’e Fransızca olarak çıkışıyorlardı! Armfeld, Pful’e Almanca bir şeyler söylüyordu. Toll, Prens Bolkonski’ye Rusça olarak açıklamalarda bulunuyordu.</p>

  <p>Prens Andrey hiç konuşmadan dinliyor, olup bitenlere bakıyordu. Orada bulunan bütün kişiler arasında en çok o öfkeli, o kararlı, o budalaca kendine güvenen Pful’e acıyordu. Belli ki orada bulunanlar arasında yalnız o kendisi için hiçbir şey istemiyordu, hiç kimseye karşı düşmanlık duymuyor, yalnız tek bir şeyi diliyordu. O da yıllarca emek harcayıp meydana getirdiği teoriye uygun planının uygulanmasıydı. Gülünçtü, alaylı tavırları hoşnutsuzluk uyandırıyordu. Buna rağmen, kendi düşüncesine gösterdiği bu sınırsız bağlılığıyla elinde olmayarak saygı uyandırıyordu. Bundan başka orada konuşanların hepsinin sözlerinde yalnız Pful’de görülmeyen ortak bir nokta vardı, bu ortak nokta 1805 yılındaki savaş konseyinde belli olmayan, şimdi de gizlemeye çalıştıkları, Napolyon’un dehası karşısında paniğe varan bir korkuydu. Bu korku her itirazda hissediliyordu. Napolyon’dan her şeyi bekliyorlardı. Her yönden çıkıp gelebileceğini düşünüyor ve korku uyandıran adını kullanarak birbirlerinin düşüncelerini çürütüyorlardı.</p>

  <p>Öyle anlaşılıyordu ki yalnız Pful, kendi teorisine karşı olan herkesi barbar saydığı gibi Napolyon’u da barbar sayıyordu. Ama Pful, Prens Andrey’de saygıdan başka, bir acıma duygusu da uyandırıyordu. Saraylıların onunla konuşurken takındıkları tavırlardan, Paulucci’nin imparatora söylemek cesaretinde bulunduğu sözlerden ve asıl en önemlisi Pful’ün kendi sözlerindeki umutsuzluktan belliydi ki gözden düşmesi yakındı. Bunu başkaları da biliyor, kendisi de seziyordu. Bu yüzden o güvenli tavırlarına ve Almanlara özgü alaylı homurdanmalarına rağmen, şakaklarındaki iyice yatırılmış, ensesinde ise püskül püskül kalkık duran saçlarıyla acınacak bir hali vardı. Gerçi bunu sinirli sinirli konuşarak ve çevresindekilere karşı küçümseyen bir tavır takınarak gizliyordu, ama teorisinin doğruluğunu büyük çapta bir denemeyle ispat edebilmek için karşısına çıkmış tek fırsatın o sırada elinden kaçmak üzere olmasından ötürü ümitsizlik içindeydi.</p>

  <p>Tartışmalar uzun sürdü. Sürdükçe de çatışmalar artıyor, iş gittikçe bağrışmalara, kişisel hakaretlere dökülüyor ve bütün söylenenlerden genel bir sonuç çıkarma imkânı her an daha da azalıyordu. Prens Andrey bu birbirleriyle hiç bağlantısı olmayan konuşmaları, bu teklifleri, planları, tekzipleri, bağrışmaları dinledikçe hepsinin söylediklerine hayret etmekten başka bir şey yapamıyordu. Askerlik bilimi diye bir şeyin olmadığı ve olamayacağı, bu yüzden de askerî deha denilen bir şeyden söz edilemeyeceği konusunda eskiden beri, özellikle askerlikteki hizmeti sırasında sık sık aklına gelen fikirlerin şimdi tam anlamıyla gerçeğe uyduğunu düşünüyordu; “Alacağı durum daha önceden kestirilemeyen, tespit edilemeyen, askerî liderlerin ne derece güçlü oldukları başlangıçta belli olmayan bir işte teori ve bilim olabilir mi? Hiç kimse bir gün sonra bizim ne olacağımızı ya da düşman ordusunun nasıl bir durumda bulunacağını, şu ya da bu birliğin ne derece güç bulacağını önceden söyleyemez,” diyordu. “‘Bazen ön saflarda yolum kesildi,’ diye bağırarak kaçmaya kalkışan bir korkak değil de ‘Huraaa!’ diye bağıran neşeli, cesaretli biri bulunursa Schöngraben’de olduğu gibi beş binlik bir kuvvet, otuz bin kişiye bedeldir! Bazen de elli bin kişilik bir kuvvet Austerlitz’de olduğu gibi sekiz bin kişilik bir kuvvetin önünden kaçar! Uygulanan her işte olduğu gibi, hiçbir şeyi önceden kestirilemeyen, her şeyi sayısız koşullara bağlı, herhangi bir durumun önemli bir anda hesap edilen ve o anın ne zaman gelip çatacağı bilinmeyen bir işte bilim nasıl olabilir? Armfeld, ‘Ordumuzun öbür birliklerle bağlantısı kesilmiştir,’ diyor; Paulucci ise Fransız ordusunu iki ateş arasına soktuğumuzu; Michaut, Drissa karargâhının elverişsiz olmasının arkasında nehir bulunmasından ileri geldiğini söylüyor; Pful ise asıl bundan ötürü karargâhın elverişli olduğunu ileri sürüyor. Toll bir plan teklif ediyor, Armfeld bir başka plan ileri sürüyor; hepsi de aynı derecede iyi, aynı derecede kötü ve bir durumun elverişli olup olmadığı ancak söz konusu olay cereyan edince anlaşılabilir. Hem neden herkes askerî bir deha deyip duruyor? Peksimetlerin zamanında getirtilmesini emretmeye vakit bulan ya da filancanın sağa, filancanın sola konmasını emreden bir adam dâhi olur mu? Askerlere, parlak bir durumda oldukları ve tüm gücü ellerinde bulundurdukları için, aynı zamanda bir sürü nüfuzlu, alçak kişi dalkavukluk ederek onlara kendilerinde bulunmayan, dehaya özgü üstünlüklerden söz ettikleri için ‘dâhi’ deniliyor. Oysa benim tanıdığım en iyi generaller akıllı olmayan, dalgın insanlardır. En iyisi Bagration’dur. Napolyon bile bunu kabul etmiştir! Ya Bonapart’nin kendisi? Austerlitz’deki o kendinden memnun ve burnunun ucundan ilerisini göremeyen tavrını hatırlıyorum. İyi bir komutanın dehaya ya da herhangi bir özel üstünlüğe sahip olmak şöyle dursun, aksine, insanların en iyi en yüksek, en insanca duygularından, sevgiden, şiir duygusundan, yumuşaklıktan, her şeyin özünü araştıran bir felsefenin yarattığı şüpheden yoksun olması gerekir. O ölçülü, yaptığı işin doğruluğuna kesin olarak inanan bir insan olmalıdır; bu nokta çok önemlidir (Yoksa yeterince sabır gösteremezdi). Ancak o zaman korkusuz bir komutan olabilir. Allah korusun birini sever, birine acırsa ya da neyin haklı, neyin haksız olduğunu düşünen bir insan olursa o zaman kötüdür. Eski çağlardan bu yana ‘askerî deha’ diye bir teorinin uydurulmuş olmasında anlaşılmayacak bir şey yok. Çünkü iktidar o ‘askerî deha’ denilenlerin elindedir. Bir askerî çatışmada ise başarı onlara değil, saflarda, ‘Mahvolduk,’ ya da ‘Huraaa!’ diye bağıran adama bağlıdır. Yalnız işte o saflarda bulunan insan kendi kendine, ‘Ben yararlıyım,’ diye güvenle söylenebilir.”</p>

  <p>Prens Andrey konuşmaları dinlerken bunları düşünüyordu. Ancak herkes dağılırken Paulucci onu yanına çağrınca kendine geldi.</p>

  <p>Ertesi gün, hükümdar teftişte Prens Andrey’e nerede hizmet etmek istediğini sordu. Prens Andrey de hükümdarın maiyetinde kalmak için bir ricada bulunmayıp orduda hizmet etmesine izin verilmesini istedi, böylece ömrünün sonuna dek saraylıların gözünden düşmüş oldu.</p>

  <h2>XII</h2>

  <p class="nonindent">Rostov, seferin başlamasından önce, annesiyle babasından bir mektup almıştı; bu mektupta ona kısaca Nataşa’nın hastalığını, Prens Andrey’le nişanının bozulmuş olduğunu bildiriyor (nişanın bozulması meselesini Nataşa’nın Andrey’i reddettiğini ileri sürerek anlatıyorlardı) ve gene ordudan istifa ederek eve dönmesi için yalvarıyorlardı. Nikolay, mektubu aldıktan sonra izin istemek ya da istifa etmek için bir adım atmadı. Yalnız annesiyle babasının Nataşa’nın hastalığıyla nişanının bozulmasına çok üzüldüğünü, isteklerini yerine getirmek için de elinden geleni yapacağını bildirdi. Sonya’ya ayrıca yazmıştı.</p>

  <p>“Taparcasına sevdiğim, biricik sevgilim,” diye yazıyordu. “Şerefimi düşünmekten başka hiçbir şey beni köye dönmekten alıkoyamazdı. Ama şimdi, sefer başlamadan önce, kendi mutluluğumu görevimden ve vatana olan sevgimden daha üstün tutarsam yalnız dostlarımın karşısında değil, kendi kendime karşı da şerefsiz bir duruma düşmüş olurum. Bununla birlikte bu son ayrılışımızdır. İnan ki savaştan sonra sağ kalırsam ve sen hâlâ beni seversen artık ömrümün sonuna dek bir daha ayrılmamak üzere seni kucaklayıp bağrıma basmak için her şeyi bırakıp sana koşacağım.”</p>

  <p>Gerçekten Rostov’un gitmesine ve söz verdiği gibi Sonya’yla evlenmesine engel olan tek şey, seferin başlamasıydı. Otradnoya’nın av partileriyle sonbaharı, Noel eğlenceleriyle kışı ve Sonya’nın sevgisi ona sakin, gürültüsüz, patırtısız bir köy hayatının zevkini tattırmıştı; bunları daha önceden bilmiyordu. Şimdi de tüm bunlar onu çekiyordu. “Sevimli bir ses, çoluk çocuk, cins bir sürü av köpeği, gözü pek on on iki tazı, çiftlik çubuk, komşular, isteğe göre seçilen bir meslek,” diye düşünüyordu. Ama şimdi sefer vardı; bu yüzden artık alayda kalması gerekiyordu. Karakter bakımından buna yatkın olduğu için alaydaki yaşantısından memnundu, hatta bu yaşantıyı zevk verecek bir hale getirmeyi becermişti.</p>

  <p>İzinden dönen, arkadaşları tarafından sevinçle karşılanan Nikolay, ikmal işi için gönderilmiş ve Ukrayna’dan hem komutanlığın takdirlerini kazandıran hem de hoşuna giden çok güzel atlar getirmişti. Yokluğunda yüzbaşılığa terfi ettirilmişti ve alay sefer durumuna getirildiği zaman, eski bölüğü sayıları artmış olan erleriyle gene onun komutasına verilmişti.</p>

  <p>Sefer başlamış, alay Polonya’ya hareket etmişti; aylıklar iki katına çıkarılmış, yeni subaylar, yeni insanlar, yeni atlar gelmişti. İşin en önemlisi, her yerde daima savaş başladığı vakit duyulan o heyecanlı, o neşeli hava hissediliyordu. Rostov da alayda elverişli bir durumda olduğunu anlayarak, er geç bunları bırakmak zorunda kalacağını bile bile tüm varlığıyla kendini askerlik hayatının zevklerine, ilgi çekici görevlerine kaptırmıştı.</p>

  <p>Ordular Vilna’dan anlaşılması zor, karışık bazı devlet işleri ile politik ve stratejik nedenlerden ötürü geri çekiliyorlardı. Geriye doğru atılan her adımı karmakarışık bir sürü çıkarları düşüne düşüne varılan sonuçlar ve genelkurmayda birbiriyle çatışan hırslar izliyordu. Pavlograd Alayı’nın süvarileri için ise yazın en güzel günlerinde, hem de yeteri kadar iaşe ile yapılan bu geri çekilme harekâtı en basit, en neşeli işlerden biriydi. Genel karargâhtaki insanlar üzülebilir, endişe edebilir, entrikalar çevirebilirlerdi, ama ordunun alt basamaklarında hiç kimse nereye, niçin gidildiğini sormuyordu. Geri çekildikleri için üzülenler bile bu üzüntüyü, sadece artık alıştıkları bir kira evini bırakmak ya da güzel bir Panni’den ayrılmak zorunda oldukları için duyuyorlardı. Biri işlerin kötü gittiğini düşünse bile (iyi bir askerin öyle düşünmesi gerekirdi) harekâtın genel gidişini aklına getirmeyerek sadece neşeli olmaya ve hemen sonra yapacağı işi düşünmeye çalışıyordu.</p>

  <p>Başlangıçta neşe içinde Vilna yakınlarında konaklamışlardı. Orada Polonyalı toprak sahipleri ile ahbaplıklar kurarak hükümdarlarla yüksek komutanların denetlemelerini bekliyor, bu denetlemeleri başarıyla geçiriyorlardı. Sonra Sventzyan’a doğru geri çekilme ve götürülemeyecek yiyecekleri yok etme emri geldi. Sventzyan, süvarilerin aklında sadece “sarhoşluk karargâhı” olarak kalmıştı. Tüm ordu Sventzyan’daki açık ordugâha bu adı vermişti. Çünkü oradayken birliklerin yiyeceklere el koymak emrinden yararlanarak yiyecek maddeleriyle birlikte Polonyalı Panların elinden halılarını, arabalarını ve atlarını da aldıkları konusunda şikâyetler olmuştu. Rostov, Sventzyan’ı çok iyi hatırlıyordu. Çünkü bu kasabaya ilk girdikleri gün, nöbetçi teğmenin yerini almış ve haberi olmadan eski şarapla dolu beş fıçıya el koyan, bu yüzden de kendilerini bilmeyecek kadar sarhoş olan birliğin erleriyle bir türlü baş edememişti. Sventzyan’dan sonra daha gerilere, daha daha gerilere, ta Drissa’ya dek çekilmişlerdi. Sonra Drissa’yı da bıraktılar. Artık Rus sınırına yaklaşıyorlardı.</p>

  <p>13 Haziran günü Pavlogradlılar ilk kez ciddi bir çarpışmaya girmek zorunda kaldılar. 12 Temmuz gecesi, çarpışmadan önce, şiddetli bir fırtına çıkmış, şimşekler çakmış, yağmur yağmıştı. Zaten 1812 yazı, daha çok fırtınalarla geçen bir yazdı.</p>

  <p>Pavlograd Alayı’nın iki birliği, sığırlarla atlarının basa basa iyice ezdiği, artık tüm başakları yok olmuş bir buğday tarlasının ortasında açık ordugâh halinde konaklamıştı. Yağmur bardaktan boşanırcasına yağıyordu. Rostov himayesi altına aldığı genç subay İlyin’le birlikte çabucak kurulmuş bir çadırda oturuyordu. Rostov’un çadırına bıyıkları yanaklarına kadar uzanmış bir subay geldi. Bu, genel karargâha kadar gidip gelmiş, yolda da yağmura tutulmuş alay subaylarından biriydi.</p>

  <p>– Genel karargâhtan geliyorum kont! dedi. Rayevski’nin başarısını işittiniz mi?</p>

  <p>Subay, bunu söyledikten sonra karargâhta işittiği Saltanov çarpışmasını tüm ayrıntılarıyla anlattı.</p>

  <p>Rostov, ensesinden içeri su süzüldüğü için omuzlarını kaldırıp boynunu içeri çekerek piposunu tüttürüyor, anlatılanları dikkatsizce dinliyor, arada bir, yanında büzülmüş oturan genç subay İlyin’e bakıyordu. Bundan yedi yıl önce Denisov için Nikolay ne idiyse şimdi de bu subay, daha kısa bir süre önce alaya girmiş olan on altı yaşındaki çocuk, Nikolay için aynı şeydi, İlyin her bakımdan Rostov’u taklit etmeye çalışıyordu ve bir kadın gibi ona âşıktı.</p>

  <p>Gür bıyığı iki katmış gibi görünen subay Zderjinski, yapmacık bir tavırla Saltonskaya Ovası’nın Ruslar için bir Termopil sayılabileceğini, bu düzlükte General Rayevski’nin eski çağlardaki başarılara layık bir başarı elde ettiğini anlatıyordu: Rayevski’nin davranışı şöyle olmuştu: General korkunç bir ateş altında her iki oğlunu birlikleriyle birlikte ovaya sürmüş, kendisi de onların yanı başında hücuma kalkmıştı. Rostov hikâyeyi dinliyor, ama itiraz etmemekle birlikte Zderjinski’nin heyecanını paylaştığını belirten bir şey söylemek şöyle dursun, aksine kendisine anlatılanlardan utanç duyuyormuş gibi davranıyordu. Çünkü Austerlitz Savaşı’ndan ve 1807 yılındaki seferlerden sonra başından geçen olaylardan biliyordu ki insanlar, savaşlarda olup bitenleri anlatırken her zaman, tıpkı kendisinin yaptığı gibi yalan söylemeye başlarlardı. İkincisi, artık savaşta her şeyin hiç de hayalimizde canlandırdığımız ya da anlattığımız gibi olmadığını bilecek kadar tecrübe sahibiydi. Bu yüzden subayın anlattığı hikâyeden hoşlanmamıştı. O daracık çardakta onu rahatsız eden Zderjinski de hiç hoşuna gitmemişti. Bir şey söylemeden ona bakıp duruyordu. “Bir kere, hücum edilen düzlükte herhalde öyle bir karışıklık, öyle bir sıkışma olmuştur ki eğer Rayevski gerçekten oğullarını oraya sürmüşse bile bu ancak Rayevski’nin tam yanındaki on kişiyi belki etkilemiştir, başka kimseye etkisi olmamıştır; geri kalanlar Rayevski’nin düzlükte nasıl ve kiminle ilerlediğini bile görememişlerdir! Hatta bunu görenler bile, herhalde bundan fazla cesaret alamamışlardır. Kendi canları söz konusuyken Rayevski’nin bir baba olarak beslediği ince duygular umurlarında olabilir mi?” diye düşünüyordu. “Sonra vatanın kaderi bize bir Termopil olarak anlatılan Saltonskaya düzlüğünün alınıp alınmamasına bağlı değil ki. Bu bakımdan böyle bir fedakârlığa katlanmaya ne gerek vardı? Hem burada, savaşta ne diye kendi çocuklarını işe karıştırıyordu? Ben olsaydım kardeşim Petya’yı cepheye sürmek şöyle dursun, İlyin’i bile, bana yabancı, ama iyi yürekli bir çocuk olan İlyin’i bile korunabileceği herhangi bir yere götürüp orada bırakmak isterdim.”</p>

  <p>Rostov Zderjinski’yi dinlerken bunları düşünmeye devam ediyordu. Ama düşüncelerini açıklamadı. Bu bakımdan da artık bilgisi vardı. Biliyordu ki bu hikâye, ordularımızın şöhretinin yayılmasına yardım ediyordu, bu yüzden insan bunların gerçek olduğundan şüphelense bile hiç şüphe etmiyormuş gibi bir tavır takınmak zorundaydı! Bu yüzden kendisi de öyle davranıyordu. Rostov’un Zderjinski’nin konuşmasından hoşlanmadığını fark eden İlyin:</p>

  <p>– Ama ben dayanamayacağım, dedi. Çoraplarım da gömleğim de sırılsıklam, içime işledi su! Gidip saklanacak bir yer arayayım. Galiba yağmur biraz hafifleyecek.</p>

  <p>İlyin dışarı çıktı. Zderjinski de atına binip gitti. Beş dakika sonra İlyin, çamurda ayaklarını şaplata şaplata koşarak çardağa yaklaştı.</p>

  <p>– Yaşasın Rostov! Çabuk gidelim! Buldum! İşte şurada iki yüz adımlık yerde bir ambar var. Bizimkiler oraya dolmuşlar. Hiç olmazsa üstümüzü başımızı kuruturuz! Hem Mariya Genrihovna da orada.</p>

  <p>Mariya Genrihovna alay doktorunun karısıydı. Genç, güzel bir Alman kadınıydı. Doktor onunla Polonya’da evlenmişti ve ya imkânları olmadığı ya da evliliğinin ilk aylarında genç karısından ayrılmak istemediği için, süvari alayının her gittiği yere onu da götürüyordu. Kıskanç süvari subaylarının arasında bir şaka konusu olmuştu.</p>

  <p>Rostov pelerinini üzerine aldı. Lavruşka’ya eşyaları da alıp arkasından gelmesini söyledi ve İlyin’le birlikte bazen çamurda yuvarlanarak, bazen artık yavaşlayan yağmurun altında sulara şap şap basarak, arada bir ta uzaklarda çakan şimşeklerle aydınlanan alacakaranlıkta yürümeye başladı. Birbirleriyle, “Rostov neredesin?” “Buradayım. Ama ne şimşekti!” diye konuşuyorlardı.</p>

  <h2>XIII</h2>

  <p class="nonindent">Önünde doktorun kapalı arabası duran terk edilmiş ambarın önünde beş subay toplanmıştı bile. Sırtına bir hırka, başına da bir gece başlığı geçirmiş olan sarışın, genç Alman kadını, Mariya Genrihovna, karşı köşede geniş bankın üzerinde oturuyordu. Doktor kocası, kadının arkasında uyuyordu. Neşeli çığlıklarla ve kahkahalarla karşılanan Rostov ile İlyin içeri girdiler. Rostov gülerek:</p>

  <p>– Bravo! Ne kadar güzel eğleniyorsunuz, dedi.</p>

  <p>– Ya siz? Siz sıkılıyor musunuz?</p>

  <p>– Ne de yakışıklı olmuşlar! Üstleri başları su içinde! Salonumuzu ıslatacaksınız!</p>

  <p>– Dikkat edin, Mariya Genrihovna’nın elbisesi kirlenmesin!</p>

  <p>Rostov ile İlyin, aceleyle Mariya Genrihovna’nın yanında ayıp olmasın diye ıslak elbiselerini değiştirebilecekleri bir köşe buldular. Giysilerini değiştirmek için tahta perdenin öbür tarafına geçecek oldular; ama o küçücük bölmede boş bir sandığın üzerine konmuş bir mumun başında, orasını hemen hemen tamamen dolduran üç subay oturmuş iskambil oynuyor, yerlerini vermeye bir türlü razı olmuyorlardı. Mariya Genrihovna, Rostov ile İlyin’e perde yerine kullansınlar diye kendi etekliğini verdi. Böylece Rostov ile İlyin eşyaları götürmüş olan Lavruşka’nın yardımıyla bu perdenin arkasında ıslak giysilerini çıkarıp kurularını giydiler.</p>

  <p>Kırık sobayı yakmışlardı. Bir yerden tahta buldular, onu iki eyerin üzerine oturtup üstünü bir çulla örttüler, semaver çıkardılar, yiyecek sandığını açtılar, sonra yarım şişe rom çıkararak Mariya Genrihovna’nın kendilerine ev sahipliği etmesini rica ederek hepsi onun etrafına toplandılar. Kimi ona güzel küçük ellerini silsin diye temiz bir mendil veriyor, kimi rutubetten korunsun diye küçük ayaklarının altına, Macar süvari ceketini seriyor, kimi içeriye rüzgâr esmesin diye peleriniyle pencereyi örtüyor, kimi kocası uyanmasın diye doktorun yüzüne konan sinekleri kovuyordu. Mariya Genrihovna çekingen ve mutlu bir tavırla gülümseyerek:</p>

  <p>– Bırakın onu! Uykusuz bir geceden sonra güzel güzel uyuyor! diyordu.</p>

  <p>Bir subay:</p>

  <p>– Olmaz, Mariya Genrihovna, diye karşılık veriyordu. Doktora hizmet etmek gerekir! Dünyada her şey olur. Bir de bakarsın doktor buna karşılık bacağımı ya da kolumu keserken bana acır.</p>

  <p>Ortada yalnız üç bardak vardı; su o kadar pisti ki çayın demli olup olmadığını anlamak imkânsızdı. Zaten semaverde ancak altı bardak dolduracak kadar su vardı. Ama Mariya Genrihovna’nın tırnakları tertemiz, tombul ve kısa parmaklı ellerinden yaşa göre sırayla bir bardak çay almak zevkli oluyordu.</p>

  <p>O akşam bütün subaylar gerçekten Mariya Genrihovna’ya âşık görünüyorlardı. Hatta tahta perdenin öbür tarafında iskambil oynayan subaylar bile, kısa bir süre sonra oyunu kesip Mariya Genrihovna’ya kur yapan subaylara uyarak semaverin bulunduğu yere geçtiler. Mariya Genrihovna çevresinde böyle parlak ve saygılı gençlerin bulunduğunu görerek mutluluk içinde yüzüyor, ama bunu elinden geldiği kadar belli etmemeye çalışıyor, yanında uyuyan kocasının uykuda yaptığı her hareketi korkuyla izliyordu.</p>

  <p>Ortada bir tek kaşık vardı. Şeker boldu. Ama şekeri karıştırmaya fırsat bulamıyorlardı. Bu yüzden Mariya Genrihovna’nın sırayla herkesin bardağındaki şekeri karıştırmasına karar verildi. Rostov da bardağını aldıktan ve içine rom kattıktan sonra Mariya Genrihovna’nın bardağı karıştırmasını rica etti.</p>

  <p>Genç kadın sanki kendisi ya da başkaları ne derse desin, hepsi çok gülünç şeylermiş gibi, hepsinin bambaşka bir anlamı varmış gibi gülümseyerek:</p>

  <p>– İyi ama sizin bardağınızda şeker yok ki! dedi.</p>

  <p>– Canım, benim için şeker önemli değil, siz o küçük elinizle bardağımdaki çayı karıştırın yeter!</p>

  <p>– Ben nöbet tutarım! dedi, İlyin.</p>

  <p>Doktor:</p>

  <p>– Hayır beyler, sizler uykunuzu aldınız. Ben ise iki gecedir uykusuzum, dedi ve somurtarak karısının yanına oturup oyunun sona ermesini beklemeye başladı.</p>

  <p>Subaylar karısını yan yan süzen doktorun somurtkan yüzüne baktıkça daha çok neşeleniyor, birçokları gülmekten kendilerini alamıyor, güldükleri için de akla uygun görünecek bahaneler bulmaya çalışıyorlardı. Doktor karısını da alıp gittikten ve onunla birlikte üstü kapalı arabaya yerleştikten sonra, subaylar ıslak pelerinleriyle örtünerek ambarda yattılar. Ama daha uzun bir süre uyuyamadılar. Bazen doktorun korkusu ve karısının neşesini hatırlayarak birbirlerine bir şeyler söylüyor, bazen kalkıp bir koşu kapıya gidiyor, örtülü arabada neler olup bittiğini içeridekilere haber veriyorlardı. Rostov birkaç kez başını da örterek uyumak istedi. Ama birinin söylediği herhangi bir söz uykusunu açıyor, o zaman gene sohbet başlıyor, gene hiçbir nedeni olmayan neşeli, çocuksu kahkahalar duyuluyordu.</p>

  <h2>XIV</h2>

  <p class="nonindent">Saat üçe yaklaşıyordu. Ama daha kimse uyuyamamıştı, bu sırada nöbetçi subayı gelip Ostrovne ilçesine doğru geri çekilme emrinin verildiğini bildirdi.</p>

  <p>Subaylar gene konuşa gülüşe aceleyle yola hazırlanmaya başladılar. O pis suyla doldurdukları semaveri yaktılar. Ama Rostov, çayı beklemeden bölüğüne gitti. Artık ortalık ağarıyordu. Yağmur durmuş, bulutlar dağılmaya başlamıştı. Hava rutubetli ve soğuktu. Özellikle kurumamış bir giysi içinde soğuk daha da çok hissediliyordu. Rostov ile İlyin, alacakaranlıkta ambardan çıkınca doktorun yağmurdan cam gibi parlayan örtülü arabasına bir göz attılar. Örtünün altından doktorun ayakları, ortada yastığın üzerinde karısının gece başlığı görülüyor ve arabanın içinde uyuyan insanların düzenli soluk alışları duyuluyordu.</p>

  <p>Rostov onunla birlikte içeriden çıkan İlyin’e:</p>

  <p>– Doğrusu çok sevimli kadın! dedi.</p>

  <p>İlyin on altı yaşının ciddiliğiyle karşılık verdi:</p>

  <p>– Harika bir kadın!</p>

  <p>Yarım saat sonra bölük düzene girmiş olarak yolun üzerinde toplanmıştı. Bir emir duyuldu:</p>

  <p>– Ata bin!</p>

  <p>Erler haç çıkarıp atlarına bindiler. Rostov atını öne doğru sürdü:</p>

  <p>– Marş! diye emir verdi.</p>

  <p>Süvariler dörderlik sıralar halinde, ıslak yolun üzerinde ilerlemeye başladılar. Atların nalları sularda, “Şap! Şap!” diye sesler çıkarıyor, süvariler kılıçlarını hafif hafif şıngırdatıyor, alçak sesle aralarında konuşarak iki yanında ak ağaçlar bulunan geniş yolda, önde yürüyen piyade ile topçuların arasından gidiyorlardı. Parça parça mora bakan lacivert bulutlar, gün doğusunda kızıla çalarak rüzgârın etkisiyle hızla savruluyordu. Ortalık gittikçe aydınlanıyor, ağarıyordu. Köylerin arasındaki yolları kaplayan, bir gün önceki yağmurdan ıslanmış kıvrım kıvrım otların artık iyice boy attığı görülüyordu. Ak ağaçların aşağıya doğru sarkan ve hâlâ nemli olan dalları rüzgârda sallanıyor, yana doğru ışıl ışıl damlalar savuruyordu. Erlerin yüzleri gittikçe belirginleşiyor, gittikçe daha iyi seçilmeye başlıyordu.</p>

  <p>Rostov, kendisinden bir adım olsun ayrılmamış olan İlyin’le birlikte yolun yan tarafından, iki dizi ak ağacın arasından ilerliyordu. Cephelerde kullanılan atlar yerine bir Kazak atına binerek sefere katılmak serbestliğini göstermişti. Kısa bir süre önce hem avcı hem atlardan anlayan bir insan olarak atılgan, iri, dayanıklı, ak yeleli bir Don Kazağı atı bulmuştu. Bu at üstündeyken kimse onu geçemezdi. Rostov için o ata binmek bir zevkti. Atı, sabahı, doktorun karısını düşünüyor ve kendisini bekleyen tehlikeyi bir kez olsun aklına bile getirmiyordu.</p>

  <p>Rostov, daha önceleri savaşmaya giderken korkardı; şimdi ise en küçük bir korku duymuyordu. Korkmaması ateşe alışmasından değildi (insanın tehlikeye alışması imkânsızdı), cesareti tehlike karşısında duygularını idare etmeyi öğrenmiş olmasından ileri geliyordu. Çarpışmaya giderken her şeyden daha ilginç görünen o ilerideki tehlikeden başka aklına gelebilecek her şeyi düşünmeye alışmıştı. Orduda ilk görev aldığı zaman, kendisini korkaklıkla ne kadar suçlarsa suçlasın, bunu bir türlü başaramamıştı. İşte, yıllar geçtikçe bu kendiliğinden oluvermişti. Şimdi ak ağaçların arkasından giderken bazen elinin altına gelebilen dallardan bir yaprak koparıyor, bazen arkasına dönmeden içtiği pipoyu peşinden gelen süvari erine uzatıyor, İlyin’le birlikte gezmeye gidiyormuş gibi sakin ve endişesiz bir tavırla ilerliyordu. Huzursuzluk içinde çok konuşan İlyin’in heyecanlı yüzüne baktıkça bir acıma duyuyordu. O sırada subay adayının ölümü düşünerek korku ve bekleyişin yarattığı müthiş bir üzüntü duyduğunu anlıyor, ruhunda neler olup bittiğini daha önce geçirdiği denemelerden biliyordu; ama yine biliyordu ki ona zamandan başka hiçbir şeyin yardımı olamazdı.</p>

  <p>Güneş bir bulutun altındaki tertemiz çizginin üzerinde daha yeni görünmüştü. Rüzgâr, fırtınadan sonraki bu güzel yaz sabahını bozmaya cesaret edemiyormuş gibi daha yeni dinmişti. Gerçi damlalar hâlâ dökülüyordu ama artık seyrek damlalardı ve her şey sessizliğe gömülmüştü. Güneş ufukta tüm olarak meydana çıktı ve ufuk çizgisinin üstündeki dar, uzun bir bulutun arkasında kayboldu. Birkaç dakika sonra da üstte, bulutun kenarlarını parçalayarak daha da parlak göründü. Her şey ışıl ışıl, pırıl pırıl oluverdi. Sonra bu ışıkla birlikte sanki o aydınlığa karşılık verir gibi önde top sesleri duyuldu.</p>

  <p>Rostov daha bu atışların ne kadar uzak olduğunu hesaplamaya ve düşünmeye fırsat bulamadan Vitebsk’ten, atını hızla sürerek Kont Osterman Tolstoy’un yaveri geldi, ana yoldan ileriye doğru dörtnala gidilmesi emrini bildirdi.</p>

  <p>Bölük gene aynı düzen içinde daha çabuk gitmeye çalışan piyadeyi ve topçuyu geride bırakarak tepeden aşağıya indi, terk edilmiş, bomboş bir köyün içinden geçti, sonra tekrar tepeye tırmandı. Atların üstü köpürmeye başlamış, erlerin yüzleri kızarmıştı.</p>

  <p>Önde tümen komutanının emri duyuldu:</p>

  <p>– Dur! Hizaya gir!</p>

  <p>Gene önden:</p>

  <p>– Sol omuz ileri, uygun adım marş! diye bağırdı.</p>

  <p>Süvariler, birliklerin önünden giderek mevzinin sol kanadına geçip ön saftaki süvari muhafız alaylarının arkasında durdular. Sağda, kalabalık bir şerit halinde piyademiz duruyordu. Bunlar yedek kuvvetlerdi. Yukarıda, tepede, temiz, tertemiz havada sabahın eğri ama parlak ışıkları altında, ufukta toplanmış gibi görünüyordu. İleride dere yatağında düşman hatlarıyla topları seçiliyordu. Vadide bizim artık savaşa girmiş ve düşmanla karşılıklı olarak neşeli neşeli ateşe tutuşmuş öncü birliklerin silah sesleri duyuluyordu.</p>

  <p>Rostov, bu sesleri çoktandır işitmediği neşeli bir müziği duyuyormuş gibi sevinçle duydu.</p>

  <p>Birkaç silah sesi arka arkaya, hızlı hızlı, “Tak! Tak! Tak! Tak!” diye patladı. Sonra her şey sustu. Biraz sonra gene sanki biri mantarlara basıyormuş gibi arka arkaya takırtılar duyuldu.</p>

  <p>Süvariler bir saat kadar aynı yerde durdular. Birden topçu ateşi başladı. Kont Osterman maiyetiyle birlikte bölüğün arkasına geçti, orada durdu, alayın kumandanıyla konuştu, sonra tepedeki toplara doğru gitti.</p>

  <p>Osterman gittikten sonra, süvari muhafızlarının arasında bir kumanda sesi duyuldu:</p>

  <p>– Saf ol! Hücuma hazır!..</p>

  <p>Öndeki piyade birlikleri süvarilere yol vermek için iki yana ayrıldı. Süvari muhafızları, kılıçlarını, sancaklarını sallaya sallaya tepeden aşağıya, solda, yamaçta görünmüş olan Fransız süvarilerine dörtnala gittiler.</p>

  <p>Süvari muhafızları tepeden aşağıya iner inmez, erlere tepeye çıkma ve bataryayı koruma emri verildi. Süvariler Uhlanların yerini alır almaz, üzerlerinden önceki hatlardan madeni seslerle, ıslık çala çala, havayı yırtarcasına gelen, hedefini bulmamış mermiler geçti.</p>

  <p>Çoktandır işitmediği bu ses, Rostov’un üzerinde biraz öncekinden daha neşeli ve onu daha çok heyecanlandıran bir etki yaptı. Atının üzerinde dimdik durarak tepeden gözlerinin önünde uzanıp giden savaş alanına bakıyor, Uhlanların hareketlerine içten bir ilgiyle katılıyordu. Uhlanlar biraz ileride Fransız dragonlarının üzerine inmişlerdi, duman arasında her şey birbirine karışmıştı. Beş dakika sonra Uhlanlar gene dörtnala geriye doğru, ama demin durdukları yere değil, sola doğru akın ettiler. Kızıl atlara binmiş, portakal rengi üniformalı Uhlanların arkasında, büyük bir kalabalık halinde kır atlı, lacivert üniformalı Fransız dragonları göründü.</p>

  <h2>XV</h2>

  <p class="nonindent">Keskin bir avcı gözüyle Rostov bizim Uhlanları izleyen o lacivert Fransız dragonlarını ilk görenler arasındaydı. Karmakarışık, dağınık yığınlar halinde gelen Uhlanlar ve onları izleyen Fransız dragonları gittikçe daha çok, daha çok yaklaşıyorlardı. O tepenin eteğinde küçücük görünen insanların nasıl birbirlerine çarptıkları, birbirlerine nasıl yetiştikleri, kollarını ya da kılıçlarını nasıl salladıkları artık iyice seçilebiliyordu.</p>

  <p>Rostov bir avı izler gibi önünde olup bitenlere bakıyordu. Bir sezişle hissediyordu ki eğer şimdi süvarileriyle Fransız dragonlarının üzerine atılacak olursa onlar karşı duramayacaklardı; ama eğer atılacaksa bunu hemen şimdi, o anda yapmalıydı. Bir an sonra artık iş işten geçmiş olacaktı. Çevresine bakındı. Bölük komutanı yanında duruyor, aynı şekilde gözlerini aşağıdaki süvari birliklerinden ayırmıyordu. Rostov:</p>

  <p>– Andrey Sebastiyaniç! dedi. Şimdi onları ezebiliriz...</p>

  <p>Bölük komutanı:</p>

  <p>– Harikulade bir şey olur, dedi. Gerçekten de...</p>

  <p>Rostov sözlerini sonuna kadar dinlemeden atını dürttü, dörtnala birliğin önüne çıktı. Daha harekete geçilmesi için emir vermemişti ki aynı duygular içinde olan tüm bölük onun arkasından ileriye doğru atıldı. Rostov bunu niçin, nasıl yaptığını kendisi de bilmiyordu. Her şeyi tıpkı avda olduğu gibi, hiç düşünmeden, zihninde hiçbir düşünce yürütmeden yapıyordu. Görüyordu ki dragonlar yakındaydılar, dörtnala geliyorlardı, safları da karmakarışıktı. Biliyordu ki dayanamayacaklardı. Biliyordu ki bu bir an meselesiydi, kaçırılırsa bir daha geri dönmeyecek bir andı! Kurşunlar öylesine tahrik edici, tiz bir sesle rüzgâr gibi yanından geçiyor, öylesine vınlıyor, altındaki at da öyle bir hırsla ileriye doğru atılmak istiyordu ki dayanamadı. Atını dürttü, komutu verdi ve aynı anda arkasında saflarını açmış olarak gelen bölüğünün nal seslerini duyarak tepeden aşağıya, dragonlara doğru inmeye başladı. Tepeden aşağı iner inmez hayvanların tırısı sanki kendiliğinden dörtnala çevrildi. Uhlanlar ve peşlerinden dörtnala gelen Fransız dragonları kendilerine yakaştıkça, atlarını gittikçe daha hızlı, daha hızlı sürmeye başlamışlardı. Dragonlar yakındı. Öndekiler süvarileri görünce atlarını geriye doğru çevirmeye, arkadakiler de duraklamaya başladılar.</p>

  <p>Rostov, alayın yolunu kesmek için rüzgâr gibi, ava gittiği zaman duyduğu hislere benzeyen bir duyguyla, Don Kazağı atının dizginlerini tamamen serbest bırakmış, Fransız dragonların düzeni bozulmuş saflarına doğru, yollarını kesecek şekilde, dörtnala gidiyordu. Uhlanlardan biri durdu, bir piyade çiğnenmemek için toprağın üzerine kapandı. Süvarisiz kalan bir at, atların arasında yolunu şaşırdı. Fransız dragonlarının hemen hepsi birden dönerek dörtnala geriye doğru gittiler. Rostov boz bir at üzerinde olan birini gözüne kestirmişti; ona doğru atıldı. Yolunun üzerinde bir funda vardı, çevik atı Rostov’u fundanın üzerinden aşırdı ve Nikolay eyerin üzerinde güç bela tutunarak kendisine hedef olarak seçtiği düşmana yetişeceğini birkaç saniye içinde anladı. O Fransız (üniformasına bakılırsa, subaydı...) boz atının üzerinde iki büklüm olmuş, hayvanı kılıcı ile dürterek dörtnala gidiyordu. Bir an sonra Rostov’un atı Fransız subayının atını şiddetle göğüsledi. Az kalsın onu yere devirecekti. Rostov birden, bunu neden yaptığını bile bilmeden kılıcı kaldırdı, Fransız’ın üzerine indirdi.</p>

  <p>Bunu yaptığı anda, içindeki heyecan birden sönüverdi. Subay kılıçla indirilen darbeden çok (çünkü kılıç yalnız kolunu dirseğinin üstünden hafifçe kesmişti) hayvanın sarsılmasından ve korkudan yere düşmüştü. Rostov, atının dizginlerini çekerek gözleriyle düşmanını arıyor, kimi yendiğini görmek istiyordu. Fransız dragon subayı, yerde tek ayak üzerinde zıplayıp duruyordu, öbür ayağı üzengiye takılmıştı. Aşağıdan yukarıya doğru her an ikinci bir vuruş bekliyormuş gibi korkuyla gözlerini kısarak, yüzünü buruşturarak, dehşet içinde Rostov’a bakıyordu. Üzerine çamur sıçramış, sarı saçları, çenesinin altında da gamzesi bulunan körpe solgun yüzü, açık mavi gözleriyle hiç de bir savaş alanına yakışacak, hatta düşman sayılabilecek biri değildi; herhangi bir odada rastlanabilecek, basit bir yüzü vardı. Rostov daha ona ne yapacağını karar vermeden, subay:</p>

  <p>– <i>Je me rends!</i><a class="noteref" href="../Text/dipnot.xhtml#Footnote0048" id="Feedback0048">48</a> diye bağırdı.</p>

  <p>Acele ediyor, ayağını üzengiden çıkarmaya uğraşıyor, ama bunu bir türlü yapamıyor, korkulu mavi gözlerini Rostov’dan ayıramıyordu. Dörtnala yaklaşmış süvariler subayın ayağını üzengiden çıkarıp onu eyerin üzerine oturttular. Etrafta, her yerde süvariler dragonlarla uğraşıp duruyorlardı. Biri yaralıydı, ama yüzü kan içinde olduğu halde atını bir türlü vermiyordu. Öbürü bir süvariye sarılmış olarak atının terkisinde oturuyordu. Üçüncüsü kendisine yardım eden süvariye dayanarak onun atına biniyordu. İleride Fransız piyadesi ateş ede ede koşuyordu. Süvariler tutsaklarıyla birlikte dörtnala geriye doğru gittiler. Rostov da öbürleriyle birlikte içinde yüreğini sıkıştıran garip bir hoşnutsuzluk duyarak atını sürüyordu. O subayı esir alışı, ona indirdiği darbe, gözlerinin önünde ne olduğunu bir türlü kendi kendine çözemediği, karışık, belirsiz bir şey canlandırmıştı.</p>

  <p>Kont Osterman-Tolstoy dönen süvarileri karşıladı, Rostov’u yanına çağırdı, ona teşekkür etti, gösterdiği bu yararlıktan hükümdara söz edeceğini ve genç adama Georgi Nişanı’nı vermesini rica edeceğini söyledi. Rostov’u Kont Osterman’ın yanına çağırdıkları vakit genç adam hücumun emir verilmeden önce başlatılmış olduğunu hatırlayarak kumandanının onu, kendi keyfine göre davrandığından cezalandırmak için yanına çağırdığını sanıyordu. Bu yüzden, Osterman’ın tatlı sözleri ile vaat ettiği ödüllerin Rostov’un üzerinde daha da sevinçli bir etki yapması gerekirdi. Yine de hep aynı hoşnutsuz, belirsiz duygu, ruhunu altüst ediyordu. Generalin yanından ayrılırken kendi kendine, “Nedir beni böyle üzen? Yoksa İlyin için mi üzülüyorum? Hayır, ona bir şey olmadı ki! Bilmeyerek utanç verici bir iş mi yaptım? Hayır, hiçbiri değil!” diye düşünüyordu. Bambaşka bir duygu, tıpkı pişmanlık gibi bir duygu, ona üzüntü veriyordu. “Ha, evet, evet, o gamzeli Fransız subayı olacak! Hem de darbeyi ona indirmek için elimi kaldırdığım vakit, nasıl durakladığımı çok iyi hatırlıyorum!” diye düşündü.</p>

  <p>Götürülen tutsakları gördü ve çenesinde gamzesi olan Fransız’ına bakmak için dörtnala bulunduğu yere doğru gitti. Fransız, o garip üniforması içinde, beylik bir süvari atının üzerinde oturuyor, huzursuzlukla çevresine bakınıp duruyordu. Elindeki yaraya yara denilemezdi. Yapmacık bir tavırla Rostov’a gülümsedi ve onu selamlamak için elini salladı. Rostov hâlâ içinde huzursuzluk duyuyor ve nedense utanıyordu. Tüm gün boyunca ve ertesi gün dostları, arkadaşları, Rostov’un gerçi somurtmadığını, öfkeli görünmediğini, nedense sustuğunu, düşünceli durduğunu, zihninin bir tek konu üzerinde toplandığını fark ettiler. Genç adam içkiyi isteksiz içiyor, hep yalnız kalmaya çalışıyor, hep bir şeyler düşünüp duruyordu.</p>

  <p>Rostov, o parlak başarısını (hayret edilecek bir şeydi) kendisine Georgi Nişanı’nı kazandıran, hatta onu korkusuz bir adam olarak tanıtan o parlak başarısını düşünüyordu. Bir türlü anlayamadığı bir şey vardı: “Demek onlar bizden de çok korkuyorlar! Demek kahramanlık dedikleri, işte bundan başka bir şey değil, öyle mi? Hem ben o hareketi yaparken bunu vatan için mi yaptım? O gamzeli, mavi gözlü adamın suçu neydi? Ne kadar da korkmuştu! Kendisini öldüreceğimi sanmıştı! Ne diye öldüreyim onu sanki? Elim titremişti. Oysa bana Georgi Nişanı’nı verdiler. Hiçbir şey, hiçbir şey anlamıyorum!”</p>

  <p>Ama Nikolay bu soruları zihninde evirip çevirirken ve her şeye rağmen gene de onu böyle kararsızlık içinde bırakan sorulara hiçbir karşılık bulamadan düşünüp dururken, hep böyle zamanlarda olduğu gibi, mesleğinde talih yüzüne gülmeye başlamıştı. Ostrovne çarpışmasından sonra rütbesini yükselttiler. Komutasına bir bölük süvari verdiler. Artık korkusuz bir subaya ihtiyaç olduğunda, onu görevlendiriyorlardı.</p>

  <h2>XVI</h2>

  <p class="nonindent">Nataşa’nın hastalığını haber alan kontes, daha sağlığına tam olarak kavuşmamış ve hâlâ zayıf olduğu halde, Petya ve tüm evdekilerle birlikte Moskova’ya taşınmıştı. Böylece Rostovların tüm ailesi Mariya Dimitriyevna’nın evinden çıkıp kendi evine geçti. Artık bir daha ayrılmamak üzere Moskova’ya yerleşmişlerdi.</p>

  <p>Nataşa’nın hastalığı o kadar ciddiydi ki yaptığı hareket ve nişanlısından ayrılmasının sebebi hakkındaki düşünceler ikinci plana atılmıştı. O kadar hastaydı ki tüm bu olup bitenlerde ne kadar suçlu olduğunu düşünmeye imkân yoktu. Ağzına bir şey koymadığı, gözüne uyku girmediği, günden güne gözle görülecek kadar zayıfladığı, öksürdüğü ve doktorların çevresindekilere belirttikleri gibi tehlike içinde bulunduğu sürece onları düşünmeye imkân yoktu. Yalnız ona nasıl yardım edebileceğini düşünmek gerekiyordu. Nataşa’yı görmek ve konsültasyon yapmak için birçok doktor bir araya geliyor, uzun uzun Fransızca, Almanca, Latince konuşuyor, birbirlerini suçluyor, ona bildikleri tüm hastalıklara karşı en akıl almayacak, çeşit çeşit ilaçlar yazıyordu. Nataşa’nın çektiği hastalığın onların bilmediği bir hastalık olduğu hiçbirinin aklına gelmiyordu. Oysa bu basit bir şeydi. İnsanın çektiği hastalıklardan birçoğu doktorların bilemeyecekleri hastalıklardandır. Çünkü her canlı insanın kendine özgü özellikleri vardır ve her insanın tıbbın daha bilmediği karışık ve kendine özgü, yeni, özel bir hastalığı, akciğer, karaciğer, deri, kalp, sinir ya da buna benzer hastalıklardan olmayan, tıp tarihine geçmemiş, ama bu organlardan bazılarının tutulduğu hastalıkların birleşmesinden ileri gelen bir hastalığı olabilir.</p>

  <p>Bu basit düşünce, doktorların akıllarına gelemezdi (Tıpkı bir büyücünün büyüyü yapamayacağını düşünmesi gibi imkânsız bir şeydi bu). Çünkü onların hayattaki görevleri tedavi etmekti! Çünkü onlar bu iş için para alıyorlardı ve bu işi yapmak için ömürlerinin en güzel yıllarını harcamışlardı. Böyle bir düşüncenin doktorların akıllarına gelmemesinin en önemli nedeni de şuydu: Şüphe götürmeyecek bir şekilde yararlı olduklarını görüyorlardı, gerçekten de Rostovların evinde bulunan herkes için yararlıydılar. Yararları, hastaya çoğu zaman yararlı bazı maddeler yutturmalarından ileri gelmiyordu (Bu yarar zaten pek az etkili oluyordu, çünkü zararlı maddeler çok küçük miktarda veriliyordu). Yararları olmasının nedeni, onlara vazgeçilmeyecek kadar ihtiyaç duyulması, herkesin kaçınılmaz biçimde onlara başvurmak zorunda kalmasıydı (Bu neden yüzündendir ki sözüm ona tedavi eden bir sürü büyücülere, homeopatlara da ihtiyaç duyulur). Yararlıydılar, çünkü hastanın morali onu seven insanların moralini yükseltiyordu. İnsanların içinde hiç sönmeyen şifaya kavuşma umudunu, başkalarının acısını paylaşma isteğini ve biri acı çektiği vakit bir şeyler yapmak için duydukları ihtiyacı tatmin ediyorlardı. Her insanın içinde daha çocuklukta en ilkel şekliyle var olan “acıyan yeri ovmak ihtiyacını”, bu yok olması imkânsız ihtiyacı gideriyorlardı.</p>

  <p>Çocuk, bir yeri acıdığı zaman, acıyan yerini öpsünler, ovsunlar diye hemen annesinin, dadısının kolları arasına koşar ve onlar acıyan yeri ovup öptüklerinde acısı gerçekten hafifler. Çünkü çocuk kendisinden daha güçlü, daha bilgili varlıkların acısını dindirmek imkânlarından yoksun olduklarına inanmaz. Acısının hafiflemesi için beslediği umut da annesinin şişen yerini ovduğu sırada o acısını paylaştığını belli eden tavrı da çocuğa teselli verir. Doktorlar da işte böyle, Nataşa’nın “uf olmuş” yerini öpüyorlarmış gibi davrandıktan ve arabacı Arbastskaya eczanesine gidip yüz seksen kapiğe özel bir tozla cici bir kutu içinde bazı haplar getirir ve hasta bu tozları kaynatılmış su içinde yutarsa tam iki saat sonra (ama ne daha az ne daha çok, tam iki saat sonra) acısının dineceğine inandıkları için yararlıydılar.</p>

  <p>Eğer saatine göre alman bu haplar, zaman zaman içilen ılık sıvılar, tavuk köfteleri ve doktorun öğütlediği yaşamak için gerekli tüm o önemsiz ayrıntılar, hastanın çevresinde bulunanların tüm çabalarının, tüm tesellilerinin temeli olan o tam zamanında yapılacak işler olmasaydı Sonya da kont da kontes de gücünü yitiren, her gün biraz daha eriyen Nataşa’ya hiçbir şey yapmadan nasıl bakacaklardı? Doktorların o öğütleri ne kadar sert, ne kadar karışıksa çevredekiler için o kadar teselli verici oluyordu. Eğer kont, Nataşa’nın hastalığının kendisine bin rubleye mal olduğunu, ona yararlı olabilmek için daha bin rubleyi hiç acımadan harcayabileceğini düşünmeseydi sevgili kızının hastalığına nasıl dayanabilirdi? Kızı iyi olmazsa daha bin rubleyi, hiç acımadan gözden çıkarıp onu Avrupa’ya götüreceğini, orada doktorlara muayene ettireceğini, olup bitenleri ayrıntılarıyla anlatırken Métivier ile Feller’in hastalığı nasıl anlayamadıklarını, Frise’in durumu kavradığını, Mudrov’un ise hastalığa daha da iyi bir teşhis koyduğunu söyleyebilecek bir durumda olmasaydı ne yapacaktı? Kontes de doktorun öğütlerini tam olarak yerine getirmediği için hasta olan Nataşa ile zaman zaman tartışmak imkânından yoksun kalsaydı hali nice olurdu? Kadıncağız üzüntüsünü unutarak can sıkıntısıyla:</p>

  <p>– Böyle giderse hiçbir zaman iyileşmeyeceksin! Doktorun sözlerini dinlemez, ilacı da zamanında almazsan hiçbir zaman iyi olamazsın! diyordu. Bu işlerde şaka edilmez ki! Öyle yaparsan zatürreye yakalanabilirsin! diyordu.</p>

  <p>Yalnız kendisi için anlaşılmaz olan bu sözü söylemekte bile büyük bir teselli buluyordu. Sonya daha başlangıçta doktorun her sözünü yerine getirmek için her an hazır olmak düşüncesiyle üç gece hiç soyunmadan yattığını, sonra da sadece yaldızlı küçük bir kutudan hiçbir zarar vermeyen hapların verileceği saati kaçırmamak için gecelerce uyumadığını düşünerek bir memnunluk duymasaydı ne yapardı? Hatta hiçbir ilacın kendisini iyi edemeyeceğini, bütün bunların saçma olduğunu söyleyen Nataşa için bile uğrunda bu kadar fedakârlık edildiğini görmek, belirli saatlerde ilaç almak zorunda olduğunu düşünmek memnunluk verici bir şeydi. Hatta verilen öğütleri hiçe sayarak tedaviye inanmadığını, hayatına değer vermediğini göstermek bile içinde hoşnutluk uyandırıyordu.</p>

  <p>Doktor her gün geliyor, nabzını yokluyor, diline bakıyor, yüzünün cansız görünmesine rağmen onunla şakalaşıyordu. Ama öbür odaya geçtiğinde kontes aceleyle peşinden gidiyor, doktor da ciddi bir tavır takınarak, düşünceyle başını sallayarak tehlikenin geçmediğini, bununla birlikte son verdiği ilacın bir etki yapacağından umut kesmediğini, her şeyden önce beklemek ve ilacın ne etki yaptığını görmek gerektiğini, bunun daha çok bir ruh hastalığı olduğunu söylüyordu; fakat...</p>

  <p>Kontes doktorun eline bir altın sıkıştırdıktan sonra, sanki bu davranışını hem kendisinden hem de doktordan saklıyormuş gibi bir tavırla, her seferinde teselli bulmuş olarak tekrar hastanın başına dönüyordu.</p>

  <p>Nataşa’nın tüm hastalık belirtileri çok az yemek yemekten, uykusuzluk, öksürme ve hiçbir vakit canlı görünmemek gibi şeylerden ibaretti. Doktorlar hastayı tıbbın yardımından yoksun bırakmamak gerektiğini söylüyorlardı. Bu yüzden Nataşa’yı kentin boğucu havasında tutuyorlardı. 1812 yazında Rostovların köye gitmemelerinin nedeni buydu.</p>

  <p>Birçok hapın, damlanın, bir sürü şişeciklerle küçük kutular dolusu tozların yutulmasına (bu gibi şeylere çok meraklı olan Madam Schoss bunlardan büyük bir koleksiyon yapmıştı), alışılmış köy hayatının yokluğuna rağmen, gençlik gene de her şeyi yeniyordu; Nataşa’nın üzüntüsü yavaş yavaş yaşanmış günlerin anılarının ve izlenimlerin örtüsü altında kalmaya başlamıştı. Artık yüreğinin üzerinde hissettiği, kendisine bu kadar acı veren o ağırlık hafifliyor, yavaş yavaş geçmişe gömülüyordu. Böylece yalnız moral bakımından değil, vücutça da iyileşmeye başlamıştı.</p>

  <h2>XVII</h2>

  <p class="nonindent">Nataşa daha sakindi ama daha neşeli değildi. Yalnızca yaşantının dış şartlarından, sevinç verici tüm olaylarından, balolardan, araba gezintilerinden, konserlerden, tiyatrolardan yoksun kalmamış, aynı zamanda neşesini de yitirmişti. Bir kez olsun gülse bile bu gülüşünün arkasında gözyaşlarının saklı olduğu hissediliyordu. Şarkı söyleyemiyordu. Ne zaman gülmeye ya da kendi kendine şarkı söylemeye başlasa gözyaşları boğazında düğümleniyordu. Bunlar pişmanlıktan, o geri dönmesi imkânsız, o tertemiz günlerin anılarını içinde canlandırmaktan, bu kadar mutlu olması mümkünken gençliğini boşuna mahvettiğine üzülmekten kaynaklanan gözyaşlarıydı. Gülmek, şarkı söylemek ona özellikle acısına bir hakaret olarak görünüyordu. Kırıtmak, naz etmek bir kez olsun aklına bile gelmiyordu; kendisini zorlamaya bile ihtiyaç kalmıyordu. Bu süre içinde, tüm erkekler onun gözünde soytarı Nastasya İvanovna’dan farksız varlıklarmış gibi bir his duyuyor, ona göre konuşuyordu. İçinde duran gizli nöbetçi sanki kesin olarak ona her çeşit sevinci yasak etmişti. Zaten yaşantısında da o eski, dertsiz, sıkıntısız ilk gençlik yıllarının umut dolu düzenindeki ilgi uyandıracak konulardan hiçbiri kalmamıştı. Derin bir hüzünle en çok sonbahar aylarını, avı, amcayı ve Nikolay ile birlikte Otradnoya’da geçirdiği Paskalya’dan önceki yortuyu hatırlıyordu. O devrenin bir tek gününün tekrar gelmesi için neler vermezdi! Ama artık her şey bir daha geri gelmemek üzere sona ermişti! O zaman tüm sevinçlere açık olan bu serbest yaşantının bir daha asla geri dönmeyeceğini sezerek anlamıştı. Şimdi ise ne olursa olsun yaşamak gerekiyordu.</p>

  <p>Eskiden düşündüğü gibi başkalarından daha iyi değil, aksine herkesten kötü, hem de çok kötü, dünyada herkesten daha kötü olduğunu düşünmek ona zevk veriyordu. Hatta bu bile ona yetmiyordu. Nataşa bunu biliyor, kendi kendine, “Bundan sonra ne olacak?” diye düşünüyordu. Oysa bundan sonra artık hiçbir şey yoktu. Yaşantısının artık hiçbir sevinç verici yönü kalmamıştı, sadece hayat akıp gidiyordu. Belliydi ki Nataşa hiç kimseye yük olmamaya, hiç kimseyi rahatsız etmemeye çalışıyordu. Zaten kendisi için hiçbir isteği yoktu. Tüm ev halkından uzak duruyor, yalnız kardeşi Petya’nın yanındayken rahat ediyordu. Onun yanında bulunmaktan başkalarının yanında olmaktan çok daha fazla hoşlanıyordu. Yalnız onunla baş başayken gülüyordu. Evden hemen hemen hiç çıkmıyordu. Onları ziyaret edenlerden de yalnız Piyer gelince seviniyordu. Bir insana Kont Bezuhov’un Nataşa’ya karşı davrandığından daha şefkatli, daha ihtiyatlı, daha ciddi davranmaya imkân yoktu.</p>

  <p>Nataşa onun davranışındaki bu şefkati bilinçsiz olarak hissediyor, bu yüzden onun yanında bulunmaktan büyük bir zevk duyuyordu. Ama ona şefkat gösterdiği için Piyer’e minnet bile duymuyordu. Çünkü Piyer’den gelen hiçbir iyilik zorla yapılmış hissini vermiyordu. Piyer için herkese karşı iyi davranmak öyle olağandı ki üstünde durulmayı gerektirmeyen bir şey olarak görünüyordu. Nataşa, Piyer’in onun yanında bazen utanıyormuş gibi bir tavır takındığını, daha beceriksiz davrandığını seziyordu. Genç adam özellikle Nataşa’nın hoşlanacağı bir şeyi yapmak istediği ya da konuşurken herhangi bir sözle genç kıza acı veren anıları hatırlatmaktan korktuğu zaman öyle oluyordu. Nataşa bunu seziyordu ve bunu onun genel olarak herkese karşı iyi davranmasına, utangaçlığına yoruyordu. Ona göre madem Piyer herkese karşı öyleydi, onun yanında da başkalarının yanında olduğu gibi davranmalıydı. Piyer, Nataşa’nın büyük bir sarsıntı geçirdiği o şiddetli heyecan anında serbest olsaydı onun karşısına diz çökerek kendisine evlenme teklif edeceğini söyledikten sonra bir daha Nataşa’ya karşı olan duygularından söz etmemişti. Nataşa ise kendisine bu kadar teselli veren o sözlerin tıpkı ağlayan bir çocuğu susturmak için söylenenler gibi saçma birtakım avuntulardan başka bir şey olmadığını düşünüyordu. Piyer’le kendi arasında aşılmaz manevi engellerinin bulunduğunu hissediyordu. Kuragin’in yanında olduğu zamanlar ise bunların yokluğunu duyardı. Ama bu engellerin varlığını hissetmesi, Piyer’in evli olmasından ileri gelmiyordu. Kendisi ile Piyer arasındaki ilişkilerin sonunda sevgiyle dönüşeceği ve ikisinin de sevgi duyacağını düşünmek şöyle dursun, aralarında, erkekle kadın arasında birkaç örneğini gördüğü o kendini herkese kabul ettiren, romantik arkadaşlığın bile olabileceğini aklından geçirmiyordu.</p>

  <p>Aziz Petro yortusu perhizinin sonunda Rostovların Otradnoya’daki komşusu Agrafena İvanovna Belova azizlere dua etmek üzere Moskova’ya gelmişti. Nataşa’ya perhiz yapmasını teklif etti, genç kız bu düşünceye sevinçle sarıldı. Doktorun kendisine sabahleyin erkenden sokağa çıkmayı yasaklamasına rağmen, perhiz yapmakta inat etti. Hem de Rostovların evinde her zaman yapıldığı gibi, yani evde üç ayin yaptırmakla yetinerek değil, Agrafena İvanovna’nın yaptığı gibi tüm bir hafta, sabah, öğle ve akşam dinî törenlerden hiçbirini kaçırmadan perhiz yapmakta direndi.</p>

  <p>Nataşa’nın kendisinde bulduğu bu yeni uğraş konusu kontesin hoşuna gitmişti. Başarıya ulaşmayan doktor tedavisinden sonra duaların belki de Nataşa’ya ilaçlardan daha çok etki yapacağı umudundaydı. Ve korkuyla bunu doktorlardan saklayarak Nataşa’nın isteğini yerine getirmeye razı oluyordu. Onu Belova’ya emanet etmişti. Agrafena İvanovna gecenin saat üçünde Nataşa’yı uyandırmaya geliyor, çoğu zaman da onu uyanık buluyordu. Nataşa vaktinde uyanamayarak sabah ayinini kaçırmaktan korkuyordu. Aceleyle yıkanıyor, dua ederken en kötü elbisesini giyiyor, sırtına en eski pelerini alıyor, serinlikten ürpererek doğan günün ışığında aydınlanan ıssız sokaklardan geçiyordu.</p>

  <p>Nataşa, Agrefena İvanovna’nın öğüdü üzerine, kendi semtlerinin kilisesinde değil, dindar Belova’nın söylediğine göre çok sert, ama örnek denecek kadar ahlaklı bir hayat yaşayan papazın bulunduğu başka bir kilisede perhiz yapıyordu. Bu kilisede her zaman çok az kimse oluyordu. Nataşa ile Belova, birlikte her zaman anlaştıkları yerde, Hazreti Meryem’in kilisenin sol koro yerinin arka kısmında duvara gömülü tasvirinin önünde duruyorlardı. Genç kız, sabahın o alışılmamış saatinde, önünde yanan mumların ışığı ve pencereden içeriye süzülen sabah ışınları ile aydınlanan Hazreti Meryem’in siyah yüzüne bakıp anlamını bildiği ayinin tüm seslerini izlemeye çalışırken kavranılması imkânsız yüce varlığın karşısında benliğini saran bir tevekkül hissediyordu. Törende okunan duaları anladığı zamanlarda, içindeki duygular tüm ayrıntılarıyla birlikte dudaklarından dökülen duaya katılıyordu. Anlamadığı vakit ise anlamayı istemenin boş gururdan başka bir şey olmadığını, her şeyi anlamanın imkânsız olduğunu, yalnız inanmak ve o anda kendini onu yönelten yüce Tanrı’ya vermek gerektiğini düşünüyor, bu da içinde daha tatlı bir duygu uyandırıyordu. Haç çıkarıyor, yerlere kapanıyor, yalnız yaptığı adiliği düşünerek dehşete kapılıyor, Tanrı’ya ne yaptıysa hepsini bağışlaması için yalvarıyordu. En çok kendini verebildiği dualar pişmanlık dualarıydı. Sokaklarda yalnız işlerinin başına giden taşçılara ve sokakları süpüren çöpçülere rastladıkları sabahın o erken saatinde eve dönerlerken, herkes daha uykuda olurdu. Nataşa ise içinde kusurlarını düzeltmenin, pırıl pırıl, tertemiz bir hayat yaşamanın, mutluluğa kavuşmanın mümkün olduğunu hissettiren yepyeni bir duygu duyardı.</p>

  <p>Bu yaşantıyı sürdürdüğü tüm o hafta boyunca, bu duygu her gün gittikçe daha çok güçlenmişti. Agrafena İvanovna’nın özel bir önem vererek söz ettiği “kutsal ekmeği yemek” ya da “başkalarıyla paylaşmak” mutluluğuna erişmek, genç kıza o kadar yüce bir şey olarak görünüyordu ki o kutsal pazar gününü sabırsızlıkla bekliyor, o güne kadar yaşayamayacağını sanıyordu.</p>

  <p>Sonunda o mutlu gün gelip çattı ve Nataşa o unutamayacağı pazar günü, sırtında beyaz muslin bir giyisiyle kutsal ekmeği yedikten sonra eve döndüğü vakit, aylardır ilk kez olarak içinde huzur duydu, artık kendisini bekleyen yaşantı ona ağır gelmiyordu.</p>

  <p>O gün, doktor gelince Nataşa’yı muayene etti ve son iki hafta önce vermiş olduğu tozdan kalanını almaya devam etmesini söyledi. Kendi başarısından ötürü memnunluk duyduğunu ve ferahladığını belli ederek:</p>

  <p>– Muhakkak almaya devam etmeli! dedi. Sabah akşam almalı... Yalnız çok rica ederim, dikkatli olunuz.</p>

  <p>Sonra eline sıkıştırılan altını avucu içinde çevik bir hareketle gözden saklayarak şakacı bir tavırla:</p>

  <p>– Hiç üzülmeyin kontes! diye ekledi. Yakında yine şarkı söylemeye ve neşelenmeye başlayacağız. Son verdiğim ilaç, onun için çok çok yararlı oldu! Çok... çok kuvvetlendi.</p>

  <p>Kontes neşeli bir yüzle misafir odasına dönerken tırnaklarına baktı ve “Tu... tu...” diye tükürür gibi yaptı.</p>

  <h2>XVIII</h2>

  <p class="nonindent">Temmuzun başında, Moskova’da savaşın nasıl geliştiği konusunda gittikçe daha endişe verici söylentiler yayılmaya başlamıştı: Hükümdarın halka bir çağrı yapacağı ve ordudan ayrılıp Moskova’ya geleceği söyleniyordu. 11 Temmuz’a kadar manifesto ile çağrı gelmeyince hem bu iki belge hem de Rusya’nın durumu konusunda abartılı söylentiler ortaya çıktı. Hükümdarın ordu tehlikede olduğu için gittiğini, Smolensk’in düşmana teslim edildiğini, Napolyon’un elinde milyonluk bir ordu bulunduğunu, Rusya’yı ancak bir mucizenin kurtarabileceğini söylüyorlardı.</p>

  <p>11 Temmuz Cumartesi günü, manifesto geldi, ama daha yayınlanmamıştı. Rostovları ziyaret eden Piyer onlara ertesi pazar günü geleceğine ve Kont Rastopçin’den alacağı manifesto ile çağrıyı getireceğine söz vermişti.</p>

  <p>O pazar günü Rostovlar her zamanki gibi öğleyin yapılan dinî tören için Razumovskilerin kilisesine gitmişlerdi. Sıcak bir temmuz günüydü. Rostovlar kilisenin önünde arabalarından indikleri sırada artık saat on olmuştu. Sıcak havada, satıcıların çığlıklarında, göz alıcı, açık renk giysiler içindeki kalabalıkta, bulvardaki ağaçların tozlu yapraklarında, geçide giden bölüğün beyaz pantolonlarında, bandonun çaldığı müzikte, sokağın uğultusunda, göz kamaştırıcı parlak güneşin her yeri ısıtan ışınlarında bulutsuz günlere özgü bir yaz baygınlığı seziliyor ve herkeste olup bitenlerden hem memnunluk hem hoşnutsuzluk görülüyordu.</p>

  <p>Razumovskilerin kilisesinde tüm Moskova ileri gelenleri toplanmıştı, hepsi de Rostovların tanıdıklarıydı (O yıl, her yaz köylere dağılan pek çok zengin aile, sanki bir şey bekliyorlarmış gibi kentte kalmışlardı). Nataşa annesinin yanında kalabalığı açan özel bir üniformalı uşağın arkasından geçerken genç bir adamın ondan söz ederek oldukça yüksek sesle “İşte bu Rostova! Hani o şey vardı ya...” dediğini işitti.</p>

  <p>– Ne kadar zayıflamış!.. Ama gene de güzel!</p>

  <p>Aynı zamanda Kuragin ile Bolkonski’nin isimlerinin geçtiğini duymuştu ya da ona öyle geldi. Zaten her zaman, herkesin ona bakarken başına gelenleri düşündüğünü sanıyordu. O gün kalabalık arasında hep olduğu gibi içinde büyük bir eziklik duyuyordu. Sırtında siyah dantelli, eflatun ipek bir elbiseyle kadınlara özgü bir şekilde yürüyordu, ama ne kadar sakin, ne kadar gururlu görünürse görünsün gene de derin bir acı ve utanç içindeydi. Güzel olduğunu biliyor ve bunda yanılmıyordu. Ama bu, artık eskisi gibi ona sevinç vermiyordu. Aksine güzel oluşu son zamanlarda ona her şeyden daha çok hüzün veriyordu. Özellikle kentte geçirdiği bu pırıl pırıl, sıcak yaz gününde buna daha da üzülüyordu. “Bir pazar daha, bir hafta daha...” diye kendi kendine söyleniyor ve geçen pazar da orada bulunduğunu hatırlıyordu. “Hep aynı renksiz yaşantı! Hep aynı şartlar! Oysa eskiden o şartların içinde yaşamak bana ne kadar rahat geliyordu! Güzelim, gencim ve biliyorum ki şimdi iyi kalpliyim. Eskiden kötü kalpliydim, ama şimdi iyi kalpli oldum, bunu biliyorum. Oysa en güzel yıllarım boşuna, hiç kimseye yararım olmadan geçip gidiyor.”</p>

  <p>Annesinin yanında durdu, duran ahbaplarıyla başını sallayarak selamlaştı, sonra eski alışkanlığına uyarak hanımların tuvaletlerini incelemeye koyuldu. Yanında tek başına duran bir hanımın daracık yerde ayıp denilecek bir gösterişle haç çıkarmasını ve <i>tenue</i>’sünü<a class="noteref" href="../Text/dipnot.xhtml#Footnote0049" id="Feedback0049">49</a> eleştirdi. Sonra canı sıkılarak onu eleştirdikleri gibi kendisinin de başkalarını eleştirdiğini düşündü. Birden koronun sesini duyunca adiliğinden ötürü içinde bir korku uyandı, paniğe varan bir duyguyla biraz önceki ruh temizliğini gene yitirmiş olduğu aklına geldi.</p>

  <p>Töreni yöneten papaz, dua edenlerin üzerinde daima sakinleştirici, yüceleştirici bir etki yapan derli toplu, sakin bir ihtiyardı, ama çok ciddi bir tavrı vardı. Mihrabın kapıları kapandı, perde ağır ağır çekildi, papazın içeriden hafif, esrarengiz bir sesle bir şeyler mırıldandığı duyuldu. Nataşa nedenini anlayamadığı gözyaşlarının boğazında düğümlendiğini hissetti. İçinde sevinçli, heyecanlı bir duygu uyanmıştı.</p>

  <p>“Bana ne yapacağımı öğret! Artık nasıl düzeleceğimi, ömrümün sonuna dek iyi bir insan olmak için ne yapmam gerektiğini bana göster...” diye dua ediyordu.</p>

  <p>Papaz yardımcısı, mihrabın öbür tarafından çıktı, başparmağını iyice gererek başlığının altından sarkan uzun saçlarını düzeltti, haçı göğsünün üzerine bastırdı ve zafer kazanmış gibi yüksek bir sesle:</p>

  <p>– Barış içinde Tanrı’ya dua edelim... diye duaya başladı.</p>

  <p>Nataşa, “Barışta, hep birlikte, soy ayrımı yapmadan, düşman olmadan, kardeşçe bir sevgiyle birbirimize bağlanarak dua edelim,” diye düşündü.</p>

  <p>– Yüce öbür dünya için, ruhlarımızın kurtuluşu için...</p>

  <p>Nataşa, “Meleklerin ve üstümüzde gökyüzünde yaşayan vücutlarından ayrılmış tüm ruhlar için!..” diye duasına devam etti.</p>

  <p>Askerler için dua edilirken kardeşlerini ve Denisov’u hatırladı. Denizde olanlar ve yolcular için dualar okunurken ise Prens Andrey’i hatırladı, onun için dua etti: Tanrı ona yapmış olduğu kötülüğü bağışlasın diye yalvardı. Bizleri sevenler için, evdekiler için, babası için, Sonya için dua ediyordu. Onlara karşı işlediği suçu şimdi ilk kez olarak anlıyor, onları ne kadar sevdiğini daha büyük bir şiddetle hissediyordu. Bizlerden nefret edenler için dua edilirken ise zihninde, tek onlar için dua edebilsin diye, güya ondan nefret eden düşmanları canlandırdı. Alacaklıları ve babasıyla işleri olan herkesi düşman safına katıyor, düşmanlarla onlardan nefret edenleri her düşünüşünde, ona bu kadar kötülük etmiş olan Anatol aklına geliyordu. Gerçi Anatol, ondan nefret etmiyordu, ama gene de rahatlıkla onun için bir düşmanmış gibi dua ediyordu. Yalnız dua ettiği zamanlar Prens Andrey ile Anatol’ü çekinmeden sakin olarak düşünebiliyor, Tanrı’ya karşı duyduğu korku ve tapmaya varan sevgiyle kıyaslayınca onlara karşı duygularının sıfıra indiğini hissediyor, düşünürken heyecana kapılmıyordu. Çar ailesi için dua ettikleri sırada mahsus büyük bir çabayla ta yerlere kadar eğilerek haç çıkarıyor, anlamını kavramamakla birlikte, Sinod’dan şüphe edilemeyeceğini, onu sevmesi gerektiğini, onun için dua etmesinin bir görev olduğunu düşünüyordu.</p>

  <p>Diyakoz, dualarını bitirdikten sonra kilisedekileri göğsünün üzerindeki haçla kutsadı:</p>

  <p>– Ruhumuzu ve vücudumuzu İsa’ya, Tanrı’ya teslim edelim! dedi.</p>

  <p>Nataşa içinden, “Kendimizi Tanrı’ya teslim edelim. Tanrım, kendimi senin iradene teslim ediyorum! Hiçbir şey istemiyorum, bana ne yapacağımı, irademi nereye yönelteceğimi öğret!.. Yalvarırım al beni!..” diye söyleniyor, heyecanlı bir sabırsızlıkla duygulanarak bu sözleri tekrarlıyor, haç çıkarmadan ince kollarını aşağıya doğru indirmiş olarak, güçlü bir varlık gelip onu kendi kendinden, pişmanlıklarından, isteklerinden, sitemlerinden ve kusurlarından kurtaracakmış gibi bekliyordu.</p>

  <p>Kontes dinî tören boyunca birkaç kez kızının gözleri pırıl pırıl parlayan duygulu yüzüne dönüp bakmış, “Ona yardım et Tanrım!” diye yalvarmıştı.</p>

  <p>Birden, küçük diyakoz beklenmedik bir şekilde, Nataşa’nın çok iyi bildiği tören düzenine aykırı olarak Troitza yortusunda diz çökerek dua edilen küçük rahleyi çıkarıp onu mihrabın kapıları önüne koydu. Papaz sırtında eflatun kadife örtüsüyle çıktı, saçlarını düzeltti, güçlükle yere diz çöktü. Herkes aynı şekilde davranarak şaşkınlıkla birbirine baktı, papaz duaya başladı. Bu, biraz önce Sinod’dan gelen ve Rusya’nın düşman istilasından korunması için yapılacak olan bir duaydı.</p>

  <p>Papaz yalnız Slav din kitaplarını okuyanlara özgü ve Rus yüreğine dayanılmaz bir etki yapan, pürüzsüz, kibirsiz, yumuşak bir sesle okuyordu:</p>

  <p>“Tüm güçleri yöneten Tanrım! Kurtuluşumuzu borçlu olduğumuz Tanrım! Tüm güçleri yöneten ve bizi kurtaracak olan Tanrım!.. Karşında boyun eğmiş müminlerine acı, cömertliğini onlardan esirgeme! Dostlarımıza insanları seven varlığınla kulak ver, bize acı, bizi koru! Şu anda düşman sana adadığımız topraklara el koymak, tüm evreni mahvetmek, sana karşı gelmek istiyor, yasaların dışında yaşayan bu insanlar senin tapınaklarını kirletmek, mihraplarını açıp kutsal saydığımız ne varsa hepsine küfretmek istiyor. Tanrım, günaha girenler daha ne zamana kadar övünecekler ve suç işlemek için güçlerini kullanacaklar...</p>

  <p>“Tüm evreni yöneten Tanrım! Bizi işit, sana dua edenlere kulak ver... Yüce hükümdarımız, imparatorumuz Aleksandr Pavloviç’in, dünyanın en dürüst hükümdarı olan Aleksandr Pavloviç’in gücüne güç kat! Onun dürüstlüğünü, yumuşak yürekliliğini değerlendir. Hakkını ver, onu kutsa! Sevdiğin İsrail’i koruyan gene onun iyiliğidir. Verdiği öğütleri, başladığı işleri ve yaptığı her şeyi kutsa! Her şeyi yapabilen gücünle çarlığını güçlendir. Ve Musa’nın Amalek’e karşı, Gedeon’un Madyam’a karşı, Davud’un Golyat’a karşı zafer kazanmalarını nasıl sağlamışsan onun da düşmana karşı zafer kazanmasını sağla! Ordularını koru! Senin adına silaha sarılmış insanlara karşı düşmanın kullandığı silahları etkisiz kıl, güçlerini yok et! Silahlarımızı, kalkanlarımızı sana emanet ediyoruz. Onları kabul et, bizden yardımını esirgeme. Bizim için kötülük düşünenler utansınlar, rezil olsunlar. Sana bağlı kalan orduların karşısında rüzgârda dağılan tozlar gibi olsunlar. Göndereceğin o güçlü melek onları kahretsin, onları defetsin! Önlerine görmedikleri bir ağ gersin. Göze görünmeyen bir alev hepsini sarsın... Kulakları ayaklarının dibine düşsün, yerle bir olsunlar... Tanrım, küçük büyük herkesi koruyabilirsin. Yüce Tanrı’sın. Hiçbir insan sana karşı gelemez.</p>

  <p>Tanrım, yüce babamız bizim! Cömertliğinden, iyiliklerinden bizi yüzyılların sonuna dek yoksun bırakma! Bizi kendinden uzaklaştırma, adi varlıklar olan bizlere daha çok eğil, ama bizi o sonsuz merhametinle bağışla! Yüce şefkatinle bizi bağışla, yasalara karşı yaptığımız suçları, işlediğimiz günahları hoş gör! Yüreğimizi temizliğe kavuştur, içimizde bir hak duygusu uyandır! Hepimizin sana olan inancını sağlamlaştır! Umutlarımızı güçlendir, birbirimize karşı sevgi beslememizi sağla, bizi canlandır! Hepimizi tek bir varlık gibi atalarımıza bağışlamışsın, kâfirlerin kılıcı, kutsal varlıkların üzerine kalkmasın!</p>

  <p>Yüce Tanrımız! Sana inanıyor, sana tapıyoruz. Bizden iyiliğini esirgemeyeceğini düşündüğümüz için hayal kırıklığına uğratma bizi! Nimetlerini yağdır bizlere! Yağdır ki bizden nefret edenler ne olduğumuz ve gerçek din olan dinimizi anlasınlar, utansınlar, yerle bir olsunlar! Tüm ülkeler görsün ki senin adın nasıl Tanrı ise biz de senin kullarınız! Bizleri bağışla, ruhlarımızı kurtar; kullarının, senden acıma dileyen kullarının yüreğini neşelendir, düşmanlarımızı yok et, onları sana bağlı kalanların ayakları dibine ser. Sen ki savunucusun, yardımcısın, sana inananları zafere ulaştıransın! Senin adını göklere çıkarır, Peder, Oğul ve Ruhu’l-Kudüs’e bugün de sonra da yüzyılların sonuna dek taparız. Amin...”</p>

  <p>Nataşa’nın ruhu o anda tüm etkilere açık olduğu için dua onda büyük bir yankı yarattı. Musa’nın Amalek’e karşı, Gedeon’un Madyam’a karşı, Davud’un Golyat’a karşı kazandığı zaferleri belirten ve “Senin Kudüs’ün mahvoldu,” diye söylenen duaların her sözüne kulak veriyor, yüreğini dolduran derin sevgi ile Tanrı’ya heyecan içinde yalvarıyordu; ama Tanrı’dan neler isteyeceğini pek iyi anlayamıyordu. Yalnız yüreğiyle ruhunu temizliğe kavuşturması, varlığını inançla, umutla doldurması için yalvarıyordu. Ama dua ederken bir türlü düşmanların ayakları altına serilmesini istemiyordu. Çünkü daha biraz önce onları sevebilmek, onlar için dua edebilmek üzere sayılarının çok olmasını dilemişti. Bununla birlikte diz çökülerek yapılan bu duanın doğruluğundan da şüphe edemezdi. Günahları için insanları bekleyen cezaları düşündükçe tüm varlığını tepeden tırnağa titreten dinsel bir korku duyuyordu. Özellikle kendi günahlarını, hatta orada bulunan herkesi bağışlaması, hepsini huzura ve mutluluğa kavuşturması için Tanrı’ya yalvarıyordu. Ona öyle geliyordu ki Tanrı bu duasını işitecekti.</p>

  <h2>XIX</h2>

  <p class="nonindent">Piyer Rostovların yanından ayrılıp Nataşa’nın minnet dolu bakışını hatırlayarak gökyüzünde duran kuyruklu yıldıza baktığı, gözlerinin önünde, yepyeni bir ufkun açıldığını hissettiği andan bu yana, onu eskiden üzen düşünce, dünyada her şeyin boş, her şeyin saçma olduğu düşüncesi artık aklına gelmez olmuştu. Ama eskiden her yaptığı işin ortasında aklına gelen o korkunç “Niçin?” ve “Neden?” sorularının yerini, şimdi bir başka soru ya da o ilk sorunun karşılığı almamıştı. Sadece şimdi hayalinde hep “O” canlanıyordu. Biriyle konuşuyor muydu? Önemsiz konuşmalara mı dalıyordu? Okuyor muydu ya da insanların adiliğini, saçmalığını gösteren yeni bir şey mi öğreniyordu? Artık eskisi gibi korku içinde kalmıyordu, artık, “Her şey bu kadar ömürsüz, bu kadar bilinmesi imkânsızsa insanlar ne diye böyle uğraşıp duruyorlar?” diye kendi kendine soru sormuyor, hep Nataşa’yı son gördüğü haliyle gözlerinin önünde görür gibi oluyor, onu hatırlıyor, o zaman tüm şüpheleri dağılıyordu. Ama bu, o hayalin sorularına karşılık vermesinden ileri gelmiyordu. O hayal bir anda, onu bambaşka, aydınlık bir duygu bölgesine sürüklediği için yalvarıyordu. Artık o bölgede haklı ya da suçlu varlıklar olamazdı! O bölge için yaşamaya değerdi. İnsanların işledikleri adiliklerden hangisi aklına gelirse gelsin, “Eh varsın falanca, devleti ya da çarı soysun, varsın devlet ve çar ona ün ya da onur kazandırsın, ne önemi var? Mademki ‘O’ dün akşam bana gülümsedi ve evlerine gelmemi rica etti, mademki onu seviyorum ve mademki bunun böyle olduğunu dünyada kimse öğrenemeyecek!” diye düşünüyordu.</p>

  <p>Piyer eskisi gibi sosyeteye devam ediyor, gene aynı şekilde pek çok içiyor, aynı boş ve dağınık yaşantıyı sürdürüyordu. Çünkü Rostovların evinde geçirdiği saatlerin dışında zamanını herhangi bir şekilde geçirmesi gerekiyordu. Moskova’da edindiği alışkanlıklarla ahbaplıklar da onu kaçınılmaz bir şekilde varlığını kaptırdığı bu yaşantıya sürüklüyordu. Yalnız son zamanlarda, cepheden gittikçe daha çok endişe verici, daha acı haberler geldikçe ve sağlık durumu düzeldiği için Nataşa’ya karşı duyduğu o koruyucu sevgi azaldıkça tüm varlığını ne olduğunu bir türlü kavrayamadığı bir huzursuzluk sarmaya başlamıştı. Bu durumun uzun bir süre devam edemeyeceğini, tüm yaşantısını altüst edecek bir felaketin yaklaştığını hissediyordu. Yaklaşan bu felaketin belirtilerini sabırsızlıkla her şeyde arıyordu. Mason biraderlerden biri Piyer’e Aziz Yuhanna’nın <i>Apokalips</i>’inden çıkarılan, Napolyon’la ilgili bir kehanetini açıklamıştı.</p>

  <p><i>Apokalips</i>’te on üçüncü bölümde, on sekizinci şiirde şöyle denilmekteydi: “Bunu bilenler bilir, aklı olan da ‘canavarın’ rakamını anlar: Bu sayı, insanların bileceği bir sayıdır ve altı yüz altmış altı sayısıdır.”</p>

  <p>Aynı bölümün beşinci şiirinde: “Ve ona büyük sözler eden ve küfürler savuran dudaklar verilmiş ve ona kırk iki ay kötülük etme imkânı verilmişti.” sözleri vardır.</p>

  <p>Fransız harfleri, İbrani harfleri gibi sayılarla gösterilebilir. İlk on harf tek sayılarla, öbürleri ise çift ya da daha büyük sayılarla gösterilir. Harflerin sayı olarak karşılığı şöyledir:</p>

  <div class="block">
    <table>
      <tbody>
        <tr>
          <td>
            a
          </td>

          <td>
            b
          </td>

          <td>
            c
          </td>

          <td>
            d
          </td>

          <td>
            e
          </td>

          <td>
            f
          </td>

          <td>
            g
          </td>

          <td>
            h
          </td>

          <td>
            i
          </td>

          <td>
            k
          </td>

          <td>
            l
          </td>

          <td>
            m
          </td>

          <td>
            n
          </td>

          <td>
            o
          </td>
        </tr>

        <tr>
          <td>
            1
          </td>

          <td>
            2
          </td>

          <td>
            3
          </td>

          <td>
            4
          </td>

          <td>
            5
          </td>

          <td>
            6
          </td>

          <td>
            7
          </td>

          <td>
            8
          </td>

          <td>
            9
          </td>

          <td>
            10
          </td>

          <td>
            20
          </td>

          <td>
            30
          </td>

          <td>
            40
          </td>

          <td>
            50
          </td>
        </tr>

        <tr>
          <td/>

          <td/>

          <td/>

          <td/>

          <td/>

          <td/>

          <td/>

          <td/>

          <td/>

          <td/>

          <td/>

          <td/>

          <td/>

          <td/>
        </tr>

        <tr>
          <td>
            p
          </td>

          <td>
            q
          </td>

          <td>
            r
          </td>

          <td>
            s
          </td>

          <td>
            t
          </td>

          <td>
            u
          </td>

          <td>
            v
          </td>

          <td>
            w
          </td>

          <td>
            x
          </td>

          <td>
            y
          </td>

          <td>
            z
          </td>

          <td colspan="3" rowspan="2"/>
        </tr>

        <tr>
          <td>
            60
          </td>

          <td>
            70
          </td>

          <td>
            80
          </td>

          <td>
            90
          </td>

          <td>
            100
          </td>

          <td>
            120
          </td>

          <td>
            130
          </td>

          <td>
            140
          </td>

          <td>
            150
          </td>

          <td>
            160
          </td>

          <td>
            170
          </td>
        </tr>
      </tbody>
    </table>
  </div>

  <p>Bu alfabeye göre “<i>l’empereur Napolyon</i>”<a class="noteref" href="../Text/dipnot.xhtml#Footnote0050" id="Feedback0050">50</a> sözü yazılınca harflerin karşılığı olan sayıların toplamı 666’yı bulur. Bu yüzden de Napolyon’un Apokalips’te bir gün dünyaya geleceği bildirilen canavar olduğu ileri sürülür. Bundan başka aynı alfabeye göre <i>quarante deux</i><a class="noteref" href="../Text/dipnot.xhtml#Footnote0051" id="Feedback0051">51</a> sayısı yazı ile yazılınca (Bu sayı, canavarın büyük sözler söyleyebileceği, küfürler savunabileceği son süre olarak gösterilmektedir) tüm harflere düşen sayıların toplamı gene 666’ya eşittir. Bundan da Napolyon’un iktidarının 1812’de sona ereceği sonucu çıkarılmıştır. Fransız hükümdarı 1812’de kırk iki yaşına basmıştı. Bu kehanetler, Piyer’i çok şaşırtmıştı. Kendi kendine sık sık “canavarın”, daha doğrusu Napolyon’un gücüne son verecek şeyin ne olduğunu sorup duruyordu. Sonra gene aynı şekilde kelimeleri sayılara vurup toplamalar yaparak zihnini kurcalayan bu soruya bir karşılık bulmaya çalışıyordu. Piyer içinde düğümlenen soruya karşılık “<i>l’empereur Alexandre</i>”<a class="noteref" href="../Text/dipnot.xhtml#Footnote0052" id="Feedback0052">52</a> ve “<i>la nation Russe</i>”<a class="noteref" href="../Text/dipnot.xhtml#Footnote0053" id="Feedback0053">53</a> diye yazdı. Harfleri saydı, ama elde ettiği toplam 666’dan ya daha fazla ya da çok daha az ediyordu. Bu hesapları yazarken bir ara kendi adını, “<i>le Comte Pierre de Besouhoff</i>” diye yazdı. Ama sayıların toplamı gene 666’dan fazla oldu. Bunun üzerine yazılışını değiştirerek “s” harfi yerine “z” harfini yazdı ve “de” bağlantısı ile “le”yü sildi. Ama gene de istediği sonucu alamadı. O zaman aklındaki sorunun karşılığını bulmak için, adının yanında milliyetini de belirtmek gerektiğini düşündü, “<i>le Russe Besouhof</i>”<a class="noteref" href="../Text/dipnot.xhtml#Footnote0054" id="Feedback0054">54</a> diye yazdı. Sayılan toplayınca bu sefer 671 elde etti. Böylece ancak beş sayı artıyordu. Bu beş sayı ise “e” harfinin karşılığıydı. Daha doğrusu <i>l’empereur</i> sözünde “<i>le</i>”den silinen ve kullanılmayan “e” harfinin karşılığıydı. Böylece kasıtlı olarak yanlış yazıp “e” harfini silince aradığı karşılığı buldu: “<i>l’Russe Besouhof</i>” tam 666 ediyordu. Bu buluş onu çok heyecanlandırdı. Apokalips’te olacağını bildirdikleri o büyük olayla kendisi arasında ne gibi bir bağlantı bulunduğunu bilemiyordu. Ama böyle bir bağlantıdan şüphe etmiyordu. Rostova’ya karşı aşkı, İsa düşmanı Napolyon’un istilası, kuyruklu yıldız, 666 sayısı, <i>l’empereur Napolyon</i> ve <i>l’Russe Besouhof</i>, hepsi bir araya gelip olgunlaşacak, sonra bir fırtına halinde patlayarak onu Moskova’da kendisini hapseden alışkanlıklarının o adi, o baş döndürücü aleminden koparıp bir aşamaya ve büyük bir mutluluğa kavuşturacaktı.</p>

  <p class="extract">Piyer, ayinin yapıldığı pazardan bir gün önce, Rostovlara, çok iyi tanıdığı Kont Rastopçin’den çarın Rus halkına yaptığı çağrıyı ve cepheden gelen son haberleri alıp getirmeyi vaat etmişti. Sabahleyin Kont Rastopçin’e uğradığında orada biraz önce ordudan gelmiş olan kuryeye rastladı. Kurye, Moskova balolarında danslarıyla göze çarpan, Piyer’in yakından tanıdığı bir gençti:</p>

  <p>– Allah aşkına, görevimi biraz olsun hafifletebilir misiniz? diye sordu. Elimde ailelere yazılmış bir çanta dolusu mektup var.</p>

  <p>Bunların arasında Nikolay Rostov’un babasına yazmış olduğu mektup da vardı. Piyer mektubu aldı. Bundan başka Kont Rastopçin Piyer’e hükümdarın Moskova halkına yaptığı çağrıyı (bu çağrının zarfı biraz önce açılmıştı) orduya verilen son günlük emirleri ve son bildirisini verdi. Piyer orduya verilen günlük emirlerin arasında yaralılar, ölüler ve ödül kazananlarla ilgili bölümde Ostrovna Savaşı’nda gösterdiği kahramanlık nedeniyle dördüncü dereceden bir Georgi Nişanı kazanmış olan Nikolay Rostov’un adına rastladı. Aynı emirde Prens Andrey Bolkonski’nin Nişancı Alayı’na komutan olarak atandığı bildiriliyordu.</p>

  <p>Gerçi Rostovlara Bolkonski’yi hatırlatmak istemiyordu, ama onları oğullarının ödül almış olduğu haberiyle sevindirmekten geri duramazdı. Bu yüzden çağrıyı, bildiriyi ve öbür günlük emirleri, öğle yemeğine Rostovlara gidince onlara kendi eliyle vermek için ayırdı. Basılmış olan emir ve mektubu hemen gönderdi.</p>

  <p>Kont Rastopçin ile yapmış olduğu konuşma, kontun endişeli tavrı, aceleciliği, sonra orada kuryeye rastlaması, kuryenin de düşüncesiz bir tavırla cephede işlerin kötüye gittiğini anlatması, Moskova’da bulunduğu söylenen casuslarla ilgili dedikodular, kentte elden ele dolaşan bir belgede Napolyon’un sonbahara kadar iki Rus başkentine de (Moskova ve Petersburg’a) ayak basacağını iddia ettiği söylentileri, ertesi gün gelmesi beklenen hükümdar için yapılan konuşma... Bütün bunlar, savaşın başladığı haberini aldıktan sonra Piyer’in içinde uyanan ve bir şeyler olacakmış hissini veren bekleyişin heyecanını artırıyordu.</p>

  <p>Orduya girmek düşüncesi çoktandır aklına geliyordu ve belki de böyle bir adım atmasına, daha önce savaşların ortadan kalkmasını, sonsuz bir barışın kurulmasını savunan masonluk örgütüne bağlılığı, aynı zamanda Moskova’da üniforma giyip yurtseverlik propagandası yapan insanlara baktıkça nedense içinde bir utanç duyması engel oluyordu. Bu isteğine asıl engel, kendisinin “canavarı” işaret eden 666 sayısı ile ilgisi olan <i>l’Russe Besouhoff</i> olduğunu aklından çıkarmaması, büyük sözler eden, küfürler savuran “canavar’ın” gücüne son verecek yüce davada onun da bir rol oynayacağını belirsiz bir şekilde hissetmesi, bu oynayacağı rolün yüzyıllarca önceden kestirildiğini, bu yüzden hiçbir şey yapmadan sadece bazı şeylerin meydana gelmesini beklemesi gerektiğini düşünmesiydi.</p>

  <h2>XX</h2>

  <p class="nonindent">Rostovlarda her pazar olduğu gibi, yakın ahbaplardan birkaç kişi yemeğe davetliydi. Piyer, Rostovları başkaları gelmeden, yalnız olarak görebilmek için daha önceden gelmişti. O yıl içinde o kadar şişmanlamıştı ki eğer bu kadar uzun boylu ve iri yapılı, üstelik o kadar güçlü olmasaydı çok çirkin görünebilirdi. Fakat bu şişmanlık ona bir hantallık vermiyordu.</p>

  <p>“Ay!.. Of!..” diye diye, bir şeyler mırıldana mırıldana merdivenden yukarı çıktı. Arabacısı artık onu bekleyip beklemeyeceğini bile sormadı. Biliyordu ki kont Rostovlara geldi mi artık saat on ikiye kadar kalırdı. Rostovların uşakları sevinçle üzerinden pelerinini ve şapkasıyla bastonunu almak için ona doğru atıldılar. Piyer, kulüpteki alışkanlığına uyarak paltosunu da şapkasını da bastonunu da sofada bırakırdı.</p>

  <p>Rostovlarda ilk gördüğü kimse Nataşa oldu. Zaten daha onu görmeden, sofada pelerinini çıkarırken sesini işitmişti. Nataşa salonda solfej yapıyordu. Piyer Nataşa’nın hastalığından bu yana şarkı söylemediğini bildiği için sesini duyunca hem şaşırmış hem sevinmişti. Yavaşça kapıyı açtı. Nataşa’nın sırtında sabah töreninde giydiği eflatun giysiyle, şarkı söyleye söyleye odada dolaştığını gördü. Piyer kapıyı açtığında Nataşa ona arkası dönük olarak yürüyordu. Ama sert bir dönüş yaparak onun şişman ve kendisine şaşkınlıkla bakan yüzünü görünce kızardı, hızlı adımlarla yanına yaklaştı:</p>

  <p>– Yine şarkı söylemeyi denemek istiyorum! dedi. Boş durmaktansa...</p>

  <p>Bunu sanki özür diliyormuş gibi eklemişti.</p>

  <p>– Çok iyi yapıyorsunuz.</p>

  <p>– Geldiğinize ne kadar sevindim! Bugün öyle mutluyum ki!</p>

  <p>Bunu Piyer’in onda çoktandır görmediği eski neşesiyle söylemişti.</p>

  <p>– Biliyor musunuz, Nikolay, Georgi Nişanı’nı kazanmış. Onunla o kadar gururlanıyorum ki!</p>

  <p>– Bilmez miyim? Emri ben... gönderdim. Eh, ben size engel olmayayım.</p>

  <p>Piyer misafir odasına geçmek istedi. Ama Nataşa onu durdurdu. Kızararak ve gözlerini indirmeden Piyer’e soru sorar gibi baktı:</p>

  <p>– Neden gidiyorsunuz kont? Şarkı söylemem kötü bir şey mi yoksa?</p>

  <p>– Hayır... Neden kötü olsun? Aksine... Ama bunu niçin bana soruyorsunuz?</p>

  <p>Nataşa hızlı hızlı konuşarak:</p>

  <p>– Ben de bilmiyorum! Ama sizin hoşunuza gitmeyen bir şeyi yapmak istemezdim. Size her konuda inanıyorum. Benim için ne kadar önemli olduğunuzu, benim için ne büyük bir şey yaptığınızı biliyorsunuz! Acele acele ve Piyer’in bu sözler karşısında kızardığını hiç fark etmeden devam ediyordu:</p>

  <p>– O emirden onun, Bolkonski’nin (bu sözü soluk soluğa fısıldayarak söylemişti) Rusya’da olduğunu öğrendim, gene orduda hizmet ediyormuş. Ne dersiniz, beni bir gün bağışlar mı acaba?</p>

  <p>Bu sözleri söylemeye gücünün yetmeyeceğinden korkuyormuş gibiydi.</p>

  <p>– Bana karşı kin duymaz mı? Ne dersiniz? Bu konuda ne düşünüyorsunuz?</p>

  <p>– Düşünüyorum ki... Ortada bağışlanması gereken bir şey yok... Eğer ben onun yerinde olsaydım...</p>

  <p>Piyer, Nataşa’yı teselli ederken hayalinde Piyer değil daha iyi bir insan ve hiçbir bağı bulunmayan bir erkek olmuş olsaydı diz çökerek ona evlenme teklif edeceğini söylediği anı tekrar yaşadı. İçinde aynı acımayı, aynı şefkati, aynı sevgiyi duydu. Dudaklarından da neredeyse aynı sözler dökülecekti. Ama Nataşa ona bu sözleri söylemek fırsatını vermedi.</p>

  <p>– Evet, siz... Siz...</p>

  <p>Aceleyle konuşurken “siz” sözünü büyük bir heyecanla söylüyordu.</p>

  <p>“Siz başka! Siz, daha iyi kalpli, daha vicdanlısınız. Ben sizden daha iyi bir insan tanımıyorum. Zaten öyle bir insan olamaz da. O zaman siz olmasaydınız... Hem yalnız o zaman değil! Şimdi de yanımda olmasaydınız ben ne olurdum, bilmiyorum. Çünkü...</p>

  <p>Birden gözlerinden yaşlar fışkırdı, döndü, notaları gözlerine doğru kaldırdı, şarkı söylemeye ve salonda bir aşağı bir yukarı dolaşmaya başladı.</p>

  <p>Bu sırada misafir odasından koşarak Petya çıkmıştı. Petya, Nataşa’ya benzeyen, dolgun kırmızı dudaklı, al yanaklı, on beş yaşlarında güzel bir delikanlı olmuştu. Üniversiteye gitmeye hazırlanıyordu. Ama son zamanlarda arkadaşı Obolenski’yle gizlice Süvari Alayı’na girmeye karar vermişti.</p>

  <p>Petya, bir işi görüşmek için adaşına koşarak gelmişti. Ondan kendisini süvari olarak kabul edip etmeyeceklerini öğrenmesini rica etti. Piyer, sözlerine kulak vermeden misafir odasından geçiyordu. Petya dikkatini kendine çekmek için onu kolundan çekiştirip duruyordu:</p>

  <p>– Benim işim ne oldu, Piyotr Kiriliç? Allah aşkına söyleyin! Tek ümidim sizde!</p>

  <p>– Ha evet, senin işin vardı ya! Sen Süvari Alayı’na girmek istiyordun değil mi? Söylerim, söylerim, şimdi hepsini söylerim.</p>

  <p>İhtiyar kont sordu:</p>

  <p>– E, söyleyin bakalım, <i>mon cher</i>, beyannameyi buldunuz mu? Kontes, Razumovskilerin kilisesinde sabah ayinindeydi, yeni bir dua duymuş, söylediğine göre çok güzel bir duaymış!</p>

  <p>Piyer:</p>

  <p>– Buldum, ya! diye karşılık verdi. Yarın hükümdar buraya geliyor... Olağanüstü bir soylular toplantısı olacakmış, hatta söylediklerine göre, her bin kişiden on kişi isteyeceklermiş. Ha! Yeri gelmişken sizi kutlarım.</p>

  <p>– Evet, evet. Allah’a şükür! Eh, cepheden ne haber?</p>

  <p>– Bizimkiler gene geri çekilmişler. Söylendiğine göre Smolensk’in altındalarmış.</p>

  <p>Kont:</p>

  <p>– Aman Allahım! Aman Allahım! dedi. Peki manifesto nerede?</p>

  <p>– Hay Allah, nerede o? Ha, evet!</p>

  <p>Piyer ceplerinde kâğıtlarını aramaya koyuldu. Ama onları bir türlü bulamıyordu. Ceplerini eliyle vura vura araştırmaya devam etti, bu arada içeri giren kontesin elini öptü. Aynı zamanda, herhalde artık şarkı söylemeyen, ama misafir odasından bir türlü çıkıp gelemeyen Nataşa’yı bekliyor, huzursuz bir tavırla çevresine bakınıyordu.</p>

  <p>– Vallahi nereye koyduğumu bilmiyorum! diye söylendi:</p>

  <p>Kontes:</p>

  <p>– İşte böyledir, her zaman her şeyi kaybeder.</p>

  <p>Nataşa yüzünde duygulu, heyecanlı bir ifadeyle içeri girip hiç konuşmadan Piyer’e bakarak oturdu. Genç kız içeri girer girmez Piyer’in o ana kadar somurtkan olan yüzü aydınlandı. Piyer kâğıtları aramaya devam ederken birkaç kez ona baktı:</p>

  <p>– Vallahi gidip alacağım! Evde unutmuşum. Muhakkak...</p>

  <p>– İyi ama yemeğe geç kalacaksın!</p>

  <p>– Hay Allah! Arabacı da gitmiştir.</p>

  <p>Ama kâğıtları aramak için sofaya çıkan Sonya onları Piyer’in şapkasının içinde bulmuştu. Piyer kâğıtları büyük bir dikkatle şapkasının astarı altına sokmuştu. Onları hemen okumak istedi. Ama bunların okunmasından büyük bir zevk duyacağını tahmin eden ihtiyar kont:</p>

  <p>– Hayır, yemekten sonra okuruz! dedi.</p>

  <p>Yemekte yeni Georgi Nişanı almış süvari subayının şerefine şampanya içildi. Şinşin kentte olup bitenlerden söz ediliyordu. Yaşlı Gürcü prensin hastalığını, Métivier’nin Moskova’da artık görünmediğini, Rastopçin’e bir Alman getirdiklerini ve adamın “şampiyon” olduğunu ileri sürdüklerini (Kont Rastopçin’in kendisi de öyle diyordu), bunun üzerine kontun şampiyonu serbest bırakmalarını emrettiğini, halka da şampiyon değil, yaşlı bir Alman mantarı olduğunu açıkladığını anlattı.<a class="noteref" href="../Text/dipnot.xhtml#Footnote0055" id="Feedback0055">55</a></p>

  <p>Kont:</p>

  <p>– Yakalıyorlar, yakalıyorlar! dedi. Ben prensese de söyledim. Mümkün olduğu kadar az Fransızca konuşsun diye, şimdi zamanı değil!</p>

  <p>Şinşin:</p>

  <p>– A, işittiniz mi? Prens Golitz Rusça öğrenmek için bir Rusça öğretmeni tutmuş! <i>Il commence à devenir dangereux de parler français dans les rues.</i><a class="noteref" href="../Text/dipnot.xhtml#Footnote0056" id="Feedback0056">56</a></p>

  <p>İhtiyar kont Piyer’e doğru dönerek sordu:</p>

  <p>– Eh, söyleyin bakalım, Kont Piyotr Kiriliç eğer milis toplamaya kalkarlarsa siz de mi ata binmek zorunda kalacaksınız?</p>

  <p>Piyer yemek boyunca hiç konuşmamış, hep düşünceli görünmüştü. Kont ona doğru dönünce Piyer, sanki ne demek istediğini anlamıyormuş gibi kontun yüzüne baktı.</p>

  <p>– Ha evet, evet, cepheye, diye söylendi. Hayır! Benden hiç asker olur mu? Ama her şey öyle garip, öyle garip ki! Zaten ben bile hiçbir şey anlamıyorum. Bir şey bilmiyorum, askerlerin nelerden hoşlandığını bilmeyecek kadar bunlara uzağım! Ama bu zamanda kimse kendi namına hiçbir karşılıkta bulunamaz.</p>

  <p>Yemekten sonra, kont sakin bir tavırla koltuğuna kuruldu, yüzünde ciddi bir ifadeyle, güzel okumakla ün salmış Sonya’ya okumasını rica etti.</p>

  <p>“Birinci başkentimiz Moskova’ya,</p>

  <p>“Düşman büyük kuvvetlerle Rusya’nın sınırına gelmiştir. Sevgili yurdumuzu harap etmek için gelmektedir!”</p>

  <p>Sonya incecik bir sesle, büyük bir dikkat göstererek okuyordu. Nataşa dimdik oturuyor, bir babasına bir Piyer’e içlerinde olup bitenleri anlamak istiyormuş gibi kesin bir bakışla ve çekinmeden bakıyordu. Piyer, Nataşa’nın kendisine doğru çevrilen bakışını hissediyor, arkaya dönüp bakmamak için kendisini güç tutuyordu. Prenses, hoşnutsuz ve öfkeli bir tavırla manifestodaki her parlak cümleyi duydukça başını sallıyordu. Bu sözlerde oğlunu tehdit eden tehlikelerin pek çabuk sona ermeyeceğini görüyordu. Şinşin, dudaklarını alaylı bir gülümseyişle bükerek ilk fırsatta herhangi bir şeyle alay etmeye hazırlanmıştı: Ya Sonya’nın okuyuşuyla ya kontun söyleyeceği herhangi bir sözle ya da daha iyi bir bahane bulamazsa o beyannamenin kendisiyle bile alay etmeye hazırdı.</p>

  <p>Sonya, Rusya’yı tehdit eden tehlikeleri, çarın Moskova halkına ve özellikle ünlü soylulara bağladığı umutları belirten bölümleri okuduktan sonra, daha çok kendisini dinleyenlerin gösterdikleri dikkatten ötürü titrek bir sesle son sözleri okudu:</p>

  <p>“Gerekirse halkımızın arasına girip bu başkentte ya da başka yerlerinde birlikte tartışmaya, ayrıca şu anda düşmanın yolunu kesen ordularımızın ve onu göründüğü her yerde yenmek için yeni kurulmuş olan birliklerin başına geçip komutayı almaya hazırız. Düşmanın bizleri sürüklemek istediği felaket kendi başına gelsin ve kölelikten kurtulacak olan Avrupa da Rusya’nın adını göklere çıkarsın!”</p>

  <p>Kont nemli gözlerini açarak, burnunu çok keskin amonyakla dolu bir şişe yaklaştırmışlar gibi birkaç kez çekerek:</p>

  <p>– Tamam! diye bağırdı. Sen yalnız emret hükümdarımız! Biz her şeyimizi feda ederiz! Hiçbir şeyimizi esirgemeyiz!</p>

  <p>Şinşin daha kontun yurtseverliği ile alay ettiğini belirten bir söz söylemeye fırsat bulmadan Nataşa yerinden fırladı, koşarak babasına yaklaştı. Onu öperek:</p>

  <p>– Şu babam ne şeker şeydir! dedi, neşesiyle birlikte geri dönen o bilinçaltı, çapkınca hareketlerle gene Piyer’e baktı.</p>

  <p>Şinşin:</p>

  <p>– Ne yurtsever bir kız! Aferin! dedi.</p>

  <p>– Hiç de yurtsever değilim, sadece...</p>

  <p>Nataşa karşılık verdi.</p>

  <p>– Siz hep her şeyi gülünç buluyorsunuz, oysa bu hiç de şakaya gelmez.</p>

  <p>Kont:</p>

  <p>– Ne şakası! diye tekrarladı. Hükümdar bir tek söz söylesin, hepimiz cepheye gideriz... Biz o Almanlar gibi değiliz...</p>

  <p>Piyer:</p>

  <p>– Fark ettiniz mi, beyannamede “tartışmak için” diyor.</p>

  <p>– Her neyse, ne için olursa olsun, artık...</p>

  <p>Bu sırada kimsenin dikkat etmediği Petya, babasına yaklaştı. Kıpkırmızı olmuştu. Meydan okuyan bir tavırla ve bazen kalınlaşan, bazen incelen bir çocuk sesiyle:</p>

  <p>– Şimdi artık kesin olarak söylüyorum, babacığım, dedi. Size de söylüyorum anneciğim! Ne derseniz deyin. Kesin olarak söylüyorum, cepheye gitmeme izin vereceksiniz, çünkü artık duramıyorum... İşte bu kadar...</p>

  <p>Kontes dehşet içinde kalarak gözlerini göklere doğru kaldırdı, kollarını iki yanına vurarak öfkeyle kocasına:</p>

  <p>– İşte bak, söylene söylene sonunda aklına neler getirdin! dedi.</p>

  <p>Ama kont hemen heyecanını bastırdı:</p>

  <p>– Haydi haydi! Şuna bakın, kahraman bir savaşçı daha! Saçmalıkları bırak da derslerine çalış.</p>

  <p>– Bunlar saçmalık değil babacığım! Obolenski Fedya benden daha küçük, ama o da gidiyor, hem zaten ben şimdi etrafta bunlar olup biterken ders çalışamam ki...</p>

  <p>Petya durakladı, ter içinde kalacak kadar kızardı, ama gene de sözünü bitirdi:</p>

  <p>– Yurdumuz tehlikedeyken...</p>

  <p>– Yeter, yeter, saçmalama.</p>

  <p>– Ama demin siz de her şeyinizi feda edeceğinizi söylediniz!</p>

  <p>Kont sarardı, donuk gözlerle küçük oğluna dik dik baktıktan sonra karısına doğru döndü:</p>

  <p>– Petya, sana sus diyorum! diye bağırdı.</p>

  <p>– Ben de size söylüyorum. Bakın Piyotr Kiriloviç söylesin...</p>

  <p>– Sana saçmalıyorsun dedim! Daha dudaklarında anasının sütü kurumamış, öyleyken orduya girmeye hevesleniyor! Haydi, haydi. Söyledim ya sana!</p>

  <p>Kont bunu söyledikten sonra, herhalde dinlenmeye gitmeden önce bir kez daha onları çalışma odasında okumak için kâğıtları yanına alarak odadan çıktı.</p>

  <p>– Piyotr Kirilloviç, buyrun, gidip sigara içelim...</p>

  <p>Piyer utanç ve kararsızlık içindeydi. Onu bu hale getiren şey, Nataşa’nın her zamankinden parlak görünen heyecanlı gözlerini ondan ayırmaması ve Piyer’e basit bir sevgiden çok daha derin anlamlı bir ifadeyle bakmasıydı.</p>

  <p>– Hayır, ben galiba eve gideceğim...</p>

  <p>– Nasıl eve? Bu akşamı bizde geçirecektiniz ya... Zaten artık bize nadir gelmeye başladınız. Yavrucuğum...</p>

  <p>Kont bunu söylerken Nataşa’yı işaret etmişti.</p>

  <p>– ... yalnız sizin yanınızdayken neşeli oluyor.</p>

  <p>Piyer aceleyle:</p>

  <p>– Ama bir şey unuttum... Muhakkak eve gitmeliyim... İşim var... diye söylendi.</p>

  <p>Kont odadan dışarı çıkarken:</p>

  <p>– Öyleyse güle güle, dedi.</p>

  <p>Nataşa meydan okur gibi Piyer’in gözlerinin içine baktı.</p>

  <p>– Neden gidiyorsunuz? Neden üzüldünüz? Neden? diye sordu.</p>

  <p>Piyer, “Çünkü seni seviyorum!” demek istiyordu, ama bunu söylemedi, yalnız saçlarının diplerine kadar kızararak gözlerini yere indirdi:</p>

  <p>– Çünkü size nadir gelmem daha iyi olur da ondan... Çünkü... Hayır öyle değil, sadece işim var da ondan...</p>

  <p>Nataşa:</p>

  <p>– Ama neden? Olmaz, söyleyeceksiniz! diye kesin bir tavırla tekrar söze başlayacak oldu, sonra birden sustu.</p>

  <p>İkisi de korku ve utançla birbirlerine bakıyorlardı. Piyer gülümsemeye çalıştı, ama bunu yapamadı. Dudaklarındaki gülümsemede acı bir anlam vardı, hiç konuşmadan Nataşa’nın elini öperek dışarı çıktı.</p>

  <p>Artık Rostovlara gitmemeye karar vermişti.</p>

  <h2>XXI</h2>

  <p class="nonindent">Petya aldığı olumsuz karşılıktan sonra odasına gitmiş, kapıyı kilitleyip herkesten uzakta acı acı ağlamıştı. Çaya ağlamaklı gözlerle ve somurtkan bir tavırla, hiç konuşmadan gelip oturduğunda herkes hiçbir şeyi fark etmemiş gibi davrandı.</p>

  <p>Ertesi gün hükümdar geldi. Rostovların evinde çalışan birkaç kişi çarı görmek için izin istediler. O sabah Petya uzun uzun giyindi, saçlarını büyükler gibi taradı, yakasının uçlarını da tıpkı büyüklerin yaptığı gibi kıvırdı. Aynanın karşısında kaşlarını çatıp çeşit çeşit hareket yaptı, omuzlarını silkti. Sonunda kimseye bir şey söylemeden başına kasketini giydi, görünmemeye çalışarak arka kapıdan dışarı çıktı. Doğru hükümdarın bulunduğu yere gitmeye ve orada her şeyi olduğu gibi herhangi bir mabeyinciye anlatmaya (Petya, hükümdarın daima mabeyincilerle çevrili olduğunu sanıyordu), kendisinin, yani Kont Rostov’un gençliğine rağmen, yurda hizmet etmek istediğini, gençliğinin yurda bağlılığını göstermek için bir engel olamayacağını, her şeye hazır bulunduğunu söylemeye karar vermişti...</p>

  <p>Petya giyinirken zihninde mabeyinciye söylemek için birçok güzel söz hazırlamıştı. Ne yapıp yapıp hükümdara takdim edileceğine güveni vardı. Bir çocuk olduğu halde (herkesin yaşça bu kadar küçük olmasına hayret edeceğini sanmıştı) yakasının biçimi, saç modeli ve ağırbaşlı yavaş yürüyüşüyle tıpkı yaşlı bir insan gibi görünmeye çalışıyordu. Ama yolda yürürken Kremlin Sarayı’na durmadan akın eden kalabalığa bakarken dikkati dağılıyor, bu yüzden ciddi bir tavır takınmayı ve büyükler gibi yavaşça, acele etmeden davranmayı unutuyordu.</p>

  <p>Kremlin’e yaklaşırken artık kalabalıkta, kendisini ezmesinler diye endişe etmeye başlamış, kararlı, tehdit edici bir tavırla her iki dirseğini yana doğru çıkarmıştı. Ama Troyitsin Kapısına gelince tüm kararlılığına rağmen Kremlin’e nasıl bir yurtseverlikle yaklaştığını herhalde bilmeyen insanlar, onu duvara öyle bir sıkıştırdılar ki Petya çaresiz durup arabalar uğultuyla kemerlerin altından geçinceye kadar beklemek zorunda kaldı. Petya’nın yanında bir uşakla, bir köylü kadını, iki tacir, bir de emekli er duruyordu. Petya kapıda bir süre durduktan sonra, arabaların geçmesini beklemeden, başkalarından daha önce, daha ileri gitmek isteğiyle, kararlı bir tavırla dirsek atmaya başladı. Ama karşısında duran, dirseklerini ilk yönelttiği kadın öfkeli bir tavırla ona:</p>

  <p>– Ne itip kakıyorsun küçük bey! Görüyorsun herkes duruyor işte! Ne sokuluyorsun! diye bağırdı.</p>

  <p>Uşak:</p>

  <p>– Öyle yaparsan herkes ileri doğru sokulur, diyerek Petya gibi dirsek atmaya başladı ve onu dış kapının pis kokan bir köşesine sıkıştırdı.</p>

  <p>Petya elleriyle ter içinde kalan yüzünü sildi, evde büyüklerin yaptığı gibi güzelce kıvırdığı, terden sırılsıklam olmuş yakasını düzeltti.</p>

  <p>Hiç de derli toplu bir hali olmadığını hissediyordu. Bu halde mabeyincilere kendini takdim ederse onu hükümdarın yanına sokmayacaklarından korkuyordu. Ama durumunu düzeltmeye ve bu sıkışıklıkta başka bir yere geçmeye imkân yoktu. Gelen generallerden biri Rostovların tanıdığıydı. Petya ondan yardım istemeyi düşündü. Ama bu erkekliğe yakışmayacak bir şeydi. Bütün arabalar geçtikten sonra kalabalık dalga halinde atıldı ve Petya’yı baştan başa halkla dolu meydana sürükledi. Yalnız meydanda değil, yanlarda, yamaçlarda, damlarda, her yerde insanlar vardı. Petya daha meydana çıkar çıkmaz belirli olarak bütün Kremlin’i dolduran çan sesleriyle halkın sevinçli konuşmalarını işitti.</p>

  <p>Meydanda bir süre ortalık biraz daha rahattı, ama herkes birden başındaki şapkayı çıkarınca kim varsa hepsi ileriye doğru atıldı. Petya’yı öyle bir sıkıştırdılar ki delikanlı soluk bile alamadı. Herkes, “Huraaa! Huraaa!” diye bağırmaya başladı.</p>

  <p>Petya parmaklarının ucuna basıyor, çevresindekileri itip kakıyor, çimdik atıyordu. Ama nereye baksa kalabalıktan başka hiçbir şey göremiyordu.</p>

  <p>Bütün yüzlerde aynı duygululuk, aynı heyecan vardı. Petya’nın yanında duran satıcı kadın hıçkıra hıçkıra ağlıyordu; gözlerinden sel gibi yaş boşalıyordu. Parmaklarıyla gözyaşlarını silerek:</p>

  <p>– Sevgili babamız, meleğimiz, babacığımız bizim! diye söyleniyordu.</p>

  <p>Her taraftan:</p>

  <p>– Huraaa! diye bağırıyorlardı.</p>

  <p>Kalabalık bir dakika kadar aynı yerde durakladı; sonra gene ileriye doğru atıldı.</p>

  <p>Petya ne yapacağını bilmeden, dişlerini sıkarak ve kızgın bir tavırla gözlerini devire devire dirsekleriyle kendisine yol açmaya çalışarak, “Huraaa!” diye bağıra bağıra ileri doğru atıldı. Sanki o anda, kendisini de herkesi de öldürmeye hazırmış gibi bir hali vardı. Ama her yandan tıpkı onun yüzü gibi kırmızı yüzler ortaya çıkmıştı, o kızgın insanlar da tıpkı onun gibi, “Huraaa!” diye bağırıyorlardı.</p>

  <p>Petya:</p>

  <p>– Demek hükümdar buymuş! diye düşündü. Hayır, dilekçemi ona kendi elimle veremem! Bu artık aşırı derecede cesaretli bir iş olur!</p>

  <p>Bununla birlikte gene de var gücüyle ileriye doğru sokulmaya çalışıyordu. Bir ara önde duranların sırtları arasından, üzerine kırmızı keçe serilmiş bir boşluk göründü. Ama tam bu sırada kalabalık gene geriye doğru çekilir gibi sallandı (Öndeki polisler korteje fazla yaklaşmış bulunanları itiyorlardı). Hükümdar saraydan Uspenski Kilisesi’ne gidiyordu. Petya, birden yan tarafından kaburgalarına beklenmedik bir şekilde öyle bir darbe yedi, öyle bir sıkıştırıldı ki gözlerinin önünde her şey karıştı. Bayılmıştı. Kendine geldiğinde, başının arka tarafında bir tutam ağarmış saçı olan, omuzlarında havı dökülmüş lacivert bir örtü bulunan bir din adamı (bu herhalde bir diyakozdu), bir eliyle onu koltuğunun altından tutuyor, öbür eliyle de Petya’yı her taraftan üzerine doğru gelen kalabalıktan koruyordu.</p>

  <p>Diyakoz:</p>

  <p>– Küçük beyi ezdiler! diyordu. Ne oluyorsunuz öyle! Daha dikkatli olsanıza! Çiğnediler çocuğu! Çiğnediler!</p>

  <p>Hükümdar Uspenski Kilisesi’ne geçti. Kalabalık biraz azalınca papaz yardımcısı, solgun ve artık soluk bile alamayan Petya’yı büyük bir topun bulunduğu yere kadar götürdü. Birkaç kişi, Petya’ya acıdı. Tüm kalabalık birden ona doğru dönmüştü. Bu sefer onun çerçevesinde bir itişme kakışma oldu. Daha yakın olanlar Petya’ya hizmet ediyor, ceketinin düğmelerini çözüyor, onu yukarı doğru kaldırılmış topların üzerine oturtuyor, bazıları da onu ezmiş olanlara söylenip duruyorlardı.</p>

  <p>– Böyle yaparlarsa insan ezilerek ölür! Olur mu böyle? İnsanın canına kıymaktır bu! Hay Allah! Zavallıcık, bak, yüzü çarşaf gibi bembeyaz olmuş, diye sesler duyuluyordu.</p>

  <p>Petya çabucak kendine geldi, yüzü pembeleşti ve ağrısı dindi. Geçici bir süre içinde olan bu tatsız olay sayesinde ona topun üzerinde bir yer vermişlerdi. Buradan geri dönmesi gereken hükümdarı göreceğini umut ediyordu. Artık dilekçe vermeyi düşünmüyordu. Yeter ki hükümdarı görebilsin. Onu görebilirse kendisini mutlu sayacaktı!</p>

  <p>Uspenski Kilisesi’nde dinî tören yapılırken (bu hem hükümdarın gelişi hem de Türklerle barış imzalandığı için Tanrı’ya şükretmek amacıyla yapılan çifte bir törendi) halk biraz dağılmıştı; kalabalığın arasında bağırarak kvas<a class="noteref" href="../Text/dipnot.xhtml#Footnote0057" id="Feedback0057">57</a>, çörek ve Petya’nın özellikle çok sevdiği gelincik tohumu satan satıcılar ortaya çıktı; etrafta olağan konuşmalar duyulmaya başladı.</p>

  <p>Satıcı kadınlardan biri yırtılmış şalını gösteriyor, onu ne kadar pahalıya almış olduğunu anlatıyordu; bir başka kadın şimdi bütün ipek kumaşların pahalı olduğunu söylüyordu. Petya’yı kurtarmış olan diyakoz, bir memurla, içeride kutsal perdelerle birlikte kimin, hangi duaları okuduğunu konuşuyordu. Papaz yardımcısı birkaç kez Petya’nın ne anlama geldiğini bilmediği “Sorborne”<a class="noteref" href="../Text/dipnot.xhtml#Footnote0058" id="Feedback0058">58</a> sözünü kullanmıştı. Orta halli iki genç, bir evde çalıştıkları belli ve ceviz yiyen iki genç kızla şakalaşıyordu. Bütün bu konuşmalar, özellikle onun çağındaki bir delikanlı için genç kızlarla yapılan şakalar ilgi çekici olmalıydı. Oysa bütün bu konuşmalar şimdi Petya’yı ilgilendirmiyordu; yukarı doğru kaldırılmış topun üzerinde oturuyor, hep aynı şekilde hükümdarı ve ona karşı duyduğu sevgiyi düşünerek heyecan duyuyordu. Kalabalık onu ezdiği sırada, duyduğu ağrıya ve geçirdiği korkuya şimdi bir de coşkun bir heyecan eklenince yaşadığı anın ciddiyetini daha iyi kavramaya başlamıştı.</p>

  <p>Birden sahilde top sesleri duyuldu (Bu Türklerle yapılan barış şerefine atılan toplardı). Kalabalık nasıl top atıldığını görmek için sahile doğru atıldı. Petya da oraya koşmak istiyordu ama küçük beyi koruyucu kanadının altına almış olan diyakoz onu bırakmadı. Top sesleri hâlâ devam ediyordu, bu sırada Uspenski Kilisesi’nden koşarak subaylar, generaller, mabeyinciler çıktılar. Sonra artık onlar kadar acele etmeyen başkaları da göründü, gene şapkalar çıkarıldı ve biraz önce topları seyretmeye koşmuş olanlar bu sefer koşarak geriye döndüler. Sonunda kilisenin kapısından kurdeleli nişanlar takınmış, üniformalı dört erkek çıktı. Kalabalık gene, “Huraaa!” diye bağırdı.</p>

  <p>Petya ağlamaklı bir sesle çevresindekilere:</p>

  <p>– Hangisi? Hangisi? diye soruyordu ama kimse ona karşılık vermiyordu; hepsi kendilerini aşırı derecede heyecana kaptırmıştı ve Petya o dört kişi arasında, sevinçten gözlerine dolan yaşlardan iyice görmediği birini seçerek, o adam hükümdar olmadığı halde, tüm heyecanını onun üzerinde topladı, var gücüyle, “Huraaa!” diye bağırdı ve ertesi günden tezi yok, ne pahasına olursa olsun asker olmaya karar verdi.</p>

  <p>Kalabalık hükümdarın peşinden koştu, onu sarayına kadar geçirdi, dağılmaya başladı. Artık vakit geçti. Petya hiçbir şey yememişti, üstelik ter içindeydi. Böyle olduğu halde eve gitmedi, artık azalan, ama hâlâ oldukça büyük olan kalabalığa katılarak sarayın önünde kaldı. Hükümdar yemek yerken Petya sarayın pencerelerine bakıyor, hâlâ bir şeyler olmasını bekliyor ve hem hükümdarla yemek yemek için arabayla gelen devlet adamlarını hem de pencerelerden içeride gelip gittikleri görünen ve sofraya hizmet eden uşakları kıskanıyordu.</p>

  <p>Valuyev hükümdarla yemek yerken pencereye doğru dönüp bakarak:</p>

  <p>– Halk hâlâ majestelerini görmeyi umut ediyor, dedi.</p>

  <p>Yemek artık bitmişti, hükümdar yerinden kalktı ve bisküvisini bitirerek balkona çıktı. Petya’nın ortasında bulunduğu halk, balkona doğru atıldı.</p>

  <p>Halk da Petya da:</p>

  <p>– Meleğimiz, babacığımız! Huraaa! Babacığımız!.. diye bağırıyordu. Kadınlarla sinirleri daha zayıf olan bazı erkekler ve bu arada Petya, mutluluktan ağlamaya başladılar. Hükümdarın elinde tuttuğu bisküvinin oldukça büyük bir parçası kırılarak balkonun parmaklığı üzerine, oradan da yere düştü. Herkesten daha yakın duran, uzun gömlekli bir arabacı o bisküvi parçasına doğru atılarak onu kaptı. Kalabalıktan bazıları arabacıya doğru atıldılar. Hükümdar bunu görünce kendisine bir tabak dolusu bisküvi verilmesini emretti ve bisküvileri balkondan aşağı atmaya başladı. Petya’nın gözleri kanlanmıştı, ezilmek korkusu ona daha da çok heyecan veriyordu. O da bisküvilerin üzerine atıldı, bunu niçin yaptığını bilmiyordu. Ama hem çarın elinden bisküvi almak hem başkalarının ondan daha önce davranmalarına imkân vermemek gerektiğini düşünüyordu. İleri doğru atıldı, bisküvi kapmaya çalışan ihtiyar bir kadını devirdi. Ama ihtiyar kadın yere serildiği halde kendini yenilmiş saymıyordu (Hâlâ bisküvileri kapmaya çalışıyor, onları bir türlü yakalayamıyordu. Petya, diziyle ihtiyar kadının eline vurdu, bisküviyi kaptı ve gecikmekten korkuyormuş gibi artık kısılmış bir sesle gene, “Huraaa!” diye bağırdı).</p>

  <p>Hükümdar gitti, ondan sonra kalabalığın bir kısmı dağılmaya başladı. Kalabalığın içinde her taraftan sevinçli sesler duyuluyordu.</p>

  <p>– Ben demedim mi, biraz daha beklemek gerekir diye, işte öyle de oldu!</p>

  <p>Petya çok mutlu olmakla birlikte gene de eve dönmek gerektiği ve o günün eğlencesi artık sona erdiği için hüzün duyuyordu. Kremlin’den eve değil, arkadaşı Obolenski’ye gitti: Obolenski on beş yaşındaydı ve o da orduya gidecekti. Petya, eve dönünce kararlı ve kesin bir tavırla, eğer izin vermezlerse kaçacağını haber verdi. Ertesi gün de Kont İlya Andreyiç büsbütün yenilmiş olmamakla birlikte Petya’yı orduda mümkün olduğu kadar tehlikesiz bir yere yerleştirmenin yolunu öğrenmeye gitti.</p>

  <h2>XXII</h2>

  <p class="nonindent">Bütün bunlardan üç gün sonra, ayın on beşinde Sloodski Sarayı’nın önünde sayısız araba duruyordu.</p>

  <p>Salonlar doluydu. Birincisinde üniformalı soylular, ikincisinde lacivert kaftanlı, sakallı, madalyalı tüccarlar yer alıyordu. Soyluların toplantı salonunda uğultu ve hareket vardı. En önemli devlet adamları büyük bir masanın önünde, hükümdarın resmi altında, yüksek arkalıklı iskemlelerde oturuyorlardı, ama soylu kişilerin çoğu salonda dolaşıyordu.</p>

  <p>Tüm soylu kişiler, Piyer’in bazen kulüpte, bazen de evlerinde her gün gördüğü o aynı soylu kişilerin hepsi üniformalıydı. Kimi Katerina zamanının üniformasını, kimi Pavel zamanı üniformasını, kimi Aleksandr zamanının yeni üniformalarını giymişlerdi. Kiminin sırtında da genel olarak tüm soylu kişilere özgü üniformalar vardı. Herkesin böyle üniformalı olması bu genç, ihtiyar, çeşit çeşit ve tanıdık yüzlere garip, hayalimsi bir hava veriyordu. Özellikle, gözleri iyi görmeyen, dişsiz, saçları dökülmüş, vücutlarını sarı renkte bir yağ bürümüş ya da karışmış, zayıf ihtiyarların garip bir görüntüleri vardı. Çoğu zaman yerlerinde oturuyor, konuşmuyor, dolaşsalar ya da konuşsalar bile biraz daha genç kişilere yanaşıyorlardı. Petya’nın meydanda toplanan kalabalık insanların yüzlerinde gördüğü gibi, bu yüzlerde de garip bir özellik göze çarpıyordu. Bir yandan yüzlerinde büyük bir tören bekliyorlarmış gibi heyecanlı bir anlam vardı, öbür yandan üzerlerinde hâlâ bir gün önceki olağan olayların, oynanmış bir bostan partisinin, aşçı Petruşka’nın ya da Zinaida Dimitriyevna’nın sağlığı gibi konuların ön planda rol oynadığı basit günlük yaşantılarının izleri okunuyordu.</p>

  <p>Piyer sırtında daralmış, rahat olmayan ve soylu kişilere özgü üniforması ile erkenden salonlarda dolaşıp duruyordu. Heyecan içindeydi; yalnız soyluların değil, aynı zamanda tüccarların, tüm sınıfların, <i>états généraux</i>’ların<a class="noteref" href="../Text/dipnot.xhtml#Footnote0059" id="Feedback0059">59</a> olağanüstü denilecek şekilde bir araya toplanmış olması, onun zihninde çoktandır bir tarafa attığı ama ruhunda derin bir iz bırakmış bulunan <i>Contrat Social</i><a class="noteref" href="../Text/dipnot.xhtml#Footnote0060" id="Feedback0060">60</a> ve Fransız İhtilali ile ilgili bir dizi düşünceyi aklına getirmişti. Bildiride hükümdarın başkente kendi halkıyla “tartışmak için” geleceğini bildiren sözler, onun bu konudaki düşüncesini kuvvetlendiriyordu. Bu yüzden o sözde gizli olan anlamda, çoktandır beklediği çok önemli bir şeyin yaklaşmış olduğunu tahmin ediyor, dolaşırken her şeye dikkatle bakıyor, konuşmalara kulak kabartıyor, ama hiçbir yerde, hiçbir şeyde zihnini kurcalayan düşünceleri doğrulayan belirtiler görmüyordu.</p>

  <p>Hükümdarın coşkun bir heyecan yaratan bildirisi okundu, sonra herkes bağıra bağıra konuşmaya başladı. Her zamanki ilginç konuşmalardan başka, Piyer hükümdar içeri gireceği vakit teşrifatçıların nerede duracakları, hükümdarın ne zaman balo vereceği, gelecekleri illere göre mi, yoksa eyaletlere göre mi gruplara ayırmak gerektiği gibi konularda konuşulduğunu duyuyordu. Ama savaştan söz açıldı mı soylu kişilerin neden çağrılıp böyle bir araya getirildiği konusunda bir kararsızlık, bir belirsizlik seziliyordu. Herkes konuşmaktan çok söylenenlere kulak kabartmak istiyordu.</p>

  <p>Salonlardan birinde orta yaşlı, sağlam yapılı, yakışıklı, sırtında emekli deniz subaylarının giydiği üniformalardan biri bulunan bir adam heyecanla konuşuyordu. Herkes etrafına toplanmıştı. Piyer konuşan adamın çevresindeki çembere yaklaşarak kulak kabartmaya başladı. Katerina zamanı kaftanlarından birini giymiş, kalabalığın arasında gülümseyerek dolaşan ve herkesi tanıyan Kont İlya Andreyiç de bu gruba yaklaşmıştı. Her zaman birisini dinlerken yaptığı gibi dudaklarında şefkatli bir gülümsemeyle, konuşanın sözlerini doğru bulduğunu belirtecek biçimde başını sallayarak dinlemeye başladı. Emekli denizci, büyük bir cesaretle konuşuyordu; bu onu dinleyenlerin yüzlerindeki ifadeden ve Piyer’in en uysal ve sessiz insanlar olarak tanıdığı kişilerin bile hoşnutsuz bir tavırla yanından uzaklaşmalarından ya da ona karşı çıkmalarından belli oluyordu.</p>

  <p>Piyer zorlukla kendine yol açarak grubun ortasına çıktı, kulak kabarttı ve konuşanın gerçekten bir liberal olduğunu, ama bunun düşündüğünden bambaşka bir liberallik olduğunu anladı. Denizci o soylu kişilere özgü, gür ve şarkı söyler gibi etrafta yanıklar bırakan sesiyle, “r”leri eze eze, sessiz harfleri yutarak, sanki “Çay getirin, pipo getirin,” der gibi bir sesle konuşuyordu. Belli ki eğlence hayatında da sesiyle etrafında etki yapmaya alışıktı.</p>

  <p>– Eh, ne oldu, Smolenskliler hükümdara milis teklif etmişler. Peki ama biz Smolensklilerden mi örnek alacağız? Gerekirse Moskova ilinin yüksek, soylu kişileri gerekli bulurlarsa hükümdarımıza, imparatorumuza, bağlılıklarını başka yollardan da gösterebilirler. Sanki 1807 yılındaki gönüllü toplama işini unuttuk mu? Sonra ne oldu? Sadece içkiye, eğlenceye düştüler, bir de hırsızlar, soyguncular türedi aralarından...</p>

  <p>Kont İlya Andreyiç tatlı tatlı gülümseyerek konuşanın sözlerini doğru bulduğunu gösterir bir tavırla başını sallıyordu.</p>

  <p>– Hem bizim milislerin sanki devlet için bir yararları mı oldu? Hiç mi hiç! Yalnız bizim çiftlikleri haraca kestiler, o kadar! İyisi mi, kurayla almalı... Yoksa geriye dönen adam ne asker olur, ne köylü! Sadece ahlaksızlık alır yürür. Soylu kişiler kendi canlarına acımazlar. Bizler gerekirse kendimiz de gideriz, üstelik yanımıza milisleri de alırız. Yeter ki hükümdar bize çağrıda bulunsun! (Hükümdar sözünü “r”yi ezerek söylüyordu.) Hepimiz onun için ölürüz!</p>

  <p>Konuşmacı heyecanlanarak sözlerine bunu eklemişti. İlya Andreyiç zevkten yutkundu ve dirseğiyle Piyer’i dürttü. Ama Piyer de konuşma isteğini duydu. Heyecanla bir adım attı. Neyi, nasıl söyleyeceğini kendisi de bilemiyordu. Ama daha ağzını açar açmaz, konuşmacıya en yakın duran, tamamen dişsiz, zeki, öfkeli yüzlü bir senatör hemen sözünü kesti. Tartışmaları idare etmeye, soru sormaya alışkın olduğunu belli eden bir tavırla, dişsiz ağzını hareket ettirerek, alçak sesle, ama gene de sözlerini çevresine duyurarak:</p>

  <p>– Bana öyle geliyor ki, sayın bayım, dedi, buraya şu anda, hükümdar için kurayla mı asker toplamak, yoksa gönüllü olarak mı asker almak daha rahat olur diye tartışmaya çağrılmadık. Biz buraya hükümdarımızın, imparatorumuzun bize yapmış olduğu çağrıya karşılık vermek için çağrıldık. Askerlerin kurayla mı, yoksa gönüllü usulüyle mi toplanması gerektiği konusunda karar vermeyi de üst makamlara bırakmamız gerekir...</p>

  <p>Piyer, birden heyecanını boşaltmak için bir çare bulmuştu. Aristokrasiden beklenen görevler konusunda böyle dümdüz ve dar bir görüş ileri süren senatöre karşı büyük bir öfke duydu. İleri doğru atılarak senatörü susturdu. Kendisi de ne söyleyeceğini bilemiyordu, ama heyecanla, arada bir Fransızca kelimeler kullanarak ve kitap Rusçasıyla konuşarak:</p>

  <p>– Özür dilerim, ekselans! diye söze başladı (Piyer bu senatörü çok iyi tanıyordu, ama burada onunla resmî konuşmayı gerekli buluyordu). Gerçi ben bu beyefendiyle aynı düşüncede değilim... (Sözün burasında kekeledi. O adam için, “<i>Mon trés honorable préopinant,</i>”<a class="noteref" href="../Text/dipnot.xhtml#Footnote0061" id="Feedback0061">61</a> demek istiyordu.) Bu beyefendiyle... <i>Que je n’ai pas l’honneur de connaître,</i><a class="noteref" href="../Text/dipnot.xhtml#Footnote0062" id="Feedback0062">62</a> ama öyle sanıyorum ki aristokrasi mensupları buraya içtenliklerini ve heyecanlarını açıklamaktan başka, aynı zamanda yurdumuza nasıl yararlı olabileceğimizi, ne gibi tedbirlerin alınabileceğini tartışmak için çağrılmışlardır.</p>

  <p>Heyecanı gittikçe artarak:</p>

  <p>– Bana öyle geliyor ki hükümdarın kendisi bile karşısında bizleri, sadece mal mülk sahibi birer köylü, daha doğrusu, topraklarını kendisine veren ve... ona <i>chair à canon</i><a class="noteref" href="../Text/dipnot.xhtml#Footnote0063" id="Feedback0063">63</a> sağlayan köylüler olarak görür (ki bizler kendi kendimizi bu duruma sokuyoruz) ve bizim kendisine hiçbir öğütte bulunmadığımızı fark ederse memnun olmayacaktır, dedi.</p>

  <p>Birçok kişi Piyer’in bu kadar serbest konuşması üzerine ve senatörün dudaklarındaki tahkir edici gülümseyişi fark edince o gruptan uzaklaştı. Piyer’in konuşmasından yalnız İlya Andreyiç hoşnut kalmıştı. Denizcinin konuşmasından da senatörün konuşmasından da memnun olmuştu. Zaten her zaman son olarak işittiği konuşmadan memnun kalırdı. Piyer:</p>

  <p>– Bana öyle geliyor ki bu sorunları tartışmadan önce, diye devam etti, hükümdardan, derin bir saygıyla bizlere elimizdeki ordunun ne kadar büyük olduğunu, birliklerimizin ve ordunun ne durumda bulunduğunu bildirmesini rica etmeliyiz, o zaman...</p>

  <p>Ama Piyer daha bu sözleri söyler söylemez üç yönden herkes ona hücum etti. Çoktandır tanıdığı ve her zaman kendisine karşı iyi duygular besleyen, boston oyununa meraklı Stepan Stepanoviç Apraksin herkesten daha büyük bir şiddetle hücum ediyordu. Stepan Stepanoviç’in sırtında bir üniforma vardı... O üniformadan mı, yoksa başka nedenlerden mi, Piyer bunu pek bilmiyordu, ama karşısında o anda bambaşka bir insan görüyordu. Stepan Stepanoviç yüzünde ihtiyarlara özgü bir öfkeyle Piyer’e:</p>

  <p>– Bir defa, dedi, şunu haber vereyim ki bizim hükümdardan bunu sormaya hakkımız yoktur! İkincisi Rus aristokrasisinde böyle bir hak olsa bile hükümdar bize bu konuda hiçbir karşılık veremez. Bizim ordularımız düşman güçlerine uyarak hareket etmektedirler. Bazı birlikler gelir, bazıları gider...</p>

  <p>Piyer’in eskiden çingenelerin oynatıldığı yerlerde gördüğü ve kötü iskambil oynayan biri olarak tanıdığı, ama gene üniforma giydiği için bambaşka görünen orta boylu, kırk yaşlarında bir başka adam ona sokuldu ve Apraksin’in sözünü kesti. Soylulardan olan adam:</p>

  <p>– Hem zaten şimdi tartışma zamanı değil, harekete geçmek gerek: Savaş Rusya’da oluyor. Düşman Rusya’yı mahvetmek, atalarımızın mezarlarını kirletmek, kadınlarımızı, çocuklarımızı alıp götürmek için üzerimize yürüyor...</p>

  <p>Göğsünü yumrukladı:</p>

  <p>– Hepimiz yürüyeceğiz, hepimiz, bir tek kişi kalmacasına hepimiz, babamız, çarımız uğruna yürüyeceğiz! diye kanlanmış gözlerini devirerek bağırdı.</p>

  <p>Kalabalıktan birkaç kişinin bu sözleri beğendiklerini belli eden sesleri duyuldu. Apraksin devam etti:</p>

  <p>– Biz Rusuz; dinimiz, Çarımız, yurdumuz uğruna kanımızı esirgemeyiz! Bu yurdun evlatlarıysak gevezelikleri bırakmalı, Rusların ülkelerini nasıl savunduklarını Avrupa’ya göstermeliyiz.</p>

  <p>Piyer karşılık vermek istedi, ama bir tek söz söyleyemedi. Söylediği sözlerin, nasıl bir düşüncenin belirtisi olursa olsun, heyecanla konuşan aristokratın sözlerinden daha az duyulacağını hissediyordu.</p>

  <p>İlya Andreyiç grubun arkasında, durduğu yerde bu sözleri beğendiğini belirtiyordu. Bazıları da birden çevik bir hareketle omuzlarını çevirerek konuşmacıya doğru dönüyor, her cümlenin sonunda:</p>

  <p>– Hah şöyle! Hay, şöyle! diyorlardı.</p>

  <p>Piyer paraca olsun, köylülerini vererek olsun, kendini ortaya atarak olsun fedakârlıkta bulunmaya karşı olmadığını, yalnız yararlı olabilmek için işlerin ne durumda bulunduğunu bilmek gerektiğini söylemek istiyordu ama konuşamıyordu. Çok kişi bağıra bağıra ve hep birden konuşuyorlardı, o kadar ki İlya Andreyiç her söz üzerine başını sallamaya vakit bulamıyordu. Grup, bazen büyüyor, bazen dağılıyor, sonra gene birleşiyordu, böylece konuşmalarla uğuldaya uğuldaya olduğu gibi geniş salona, büyük masaya doğru kaydı. Piyer konuşmak fırsatını bulamıyor, birçok insan kaba bir tavırla sözünü kesiyor, onu itiyor, sanki herkesin düşmanıymış gibi ona sırt çeviriyordu. Bu, Piyer’in konuşmasındaki anlamdan hoşlanmamalarından ileri gelmiyordu. Ondan sonra birçok konuşma daha yapıldığı için, ne söylediğini unutmuşlardı bile. Ama halkı heyecana getirmek için, elle tutulur bir sevgiye ya da herkesin nefretini uyandırabilecek bir hedefe ihtiyaç vardı. Piyer işte bu sonuncusu olmuştu. O heyecanla aristokrattan sonra birçok konuşmacı daha konuştu. Hepsi de aynı tonda bir şeyler söyledi. Birçokları çok güzel, çok orijinal konuşmalar yapıyordu.</p>

  <p>Rus Habercisi gazetesini çıkaran ve herkesin tanıdığı Glinka (Kalabalıkta, “Yazar, yazar!” sesleri duyulmuştu), “Cehennemin karşılığı gene cehennem olur,” diyerek, şimşeğin parıltısında ve gök gürültüsünün uğultusu altında gülümseyen saf bir çocuğu gördüğünü, ama bizlerin o çocuk gibi olamayacağımızı söyledi.</p>

  <p>Arka sıralardan biri bu sözünü beğenerek:</p>

  <p>– Evet, evet, gök gürültüsünün uğultusu altında! diye tekrarlıyordu.</p>

  <p>Kalabalık üniformalı, kurdeleli nişanlar takınmış, saçları ağarmış, dazlak, yetmiş yaşlarında, önemli kişi oldukları belli olan ihtiyarların oturduğu büyük masaya doğru kaydı; Piyer bunların hemen hepsini tanıyordu, onları ya soytarılarıyla evlerinde ya kulüplerde boston oynarken görmüştü. Kalabalık, uğultusunu kesmeden masaya yaklaşmıştı. Konuşmacılar birbiri arkasında, bazen de ikisi birden, kalabalık onları geriden ittiği için iskemlelerin yüksek arkalıklarına yapışarak konuşuyorlardı. Arkada duranlar o sırada konuşan konuşmacının söylemeyi unuttuğu şeyleri hemen fark ediyor, onun belirtmeden geçtiği şeyi söylemek için birbirleriyle yarışıyorlardı. Başkaları ise bu sıcakta, o daracık yerde, söylenecek bir şey bulmak için zihinlerini kurcalıyor, bir düşünce yakaladılar mı onu hemen söylemek için acele ediyorlardı. Piyer’in tanıdığı ihtiyar önemli kişiler bazen birine, bazen diğerine dönüp bakıyorlardı. Ama çoğu zaman yüzlerinde yalnız orayı çok sıcak bulduklarını belli eden bir anlam beliriyordu. Bununla birlikte Piyer heyecan içindeydi. Herkes, “Dünya bize vız gelir!” der gibi bir tavır takınmıştı; düşüncelerden çok sözlerde ve yüzlerdeki anlamlarda görülen bu hava Piyer’e de bulaşıyordu. Kendi düşüncelerinden vazgeçmemişti ama nedense suçlu olduğunu hissediyor, kendisini temize çıkarmak istiyordu.</p>

  <p>Başkalarının sesini bastırmaya çalıştı:</p>

  <p>– Ben yalnız, neye ihtiyaç olduğunu öğrenirsek fedakârlıkta bulunmak bizim için daha rahat olur, dedim.</p>

  <p>Ona öbürlerinden yakın oturan ihtiyar dönüp baktı, ama hemen sonra masanın öbür tarafında duyulan bağırışlar dikkatini başka yöne çekti. Biri:</p>

  <p>– Evet, Moskova teslim edilecektir! Günahlarının cezasını ödesin bakalım!</p>

  <p>Bir başkası:</p>

  <p>– O insanlığın düşmanıdır! diye bağırıyordu. İzin verin konuşayım... beyler, beni eziyorsunuz!</p>

  <h2>XXIII</h2>

  <p class="nonindent">Bu sırada iki tarafa açılan soylu kişilerin kalabalığı arasından sırtında bir general üniforması, omzunda çaprazlama inen kurdeleli bir nişanla, sivri çeneli, gözleri durmadan hareket eden Kont Rastopçin hızlı adımlarla içeri girdi:</p>

  <p>– Hükümdarımız, imparator hazretleri şimdi gelecekler, dedi. Şimdi oradan geliyorum. Öyle sanıyorum ki bulunduğumuz durumda fazla tartışılacak bir şey yok. Hükümdar lütfedip bizleri ve tüccarları bir araya toplattı. Oradan milyonlar gelecektir (tüccarların bulunduğu salonu işaret ediyordu). Bizim işimiz ise gönüllüleri sağlamak ve kendi canımızı esirgememek... Yapabileceğimiz en az şey budur!</p>

  <p>Masada oturan önemli kişiler arasında bazıları tartışmaya başladılar. Tartışma “sessiz” denilebilecek kadar yavaş yapıldı. Hatta deminki gürültüden sonra, artık insana neredeyse hüzün veriyordu; ihtiyarların sesleri teker teker duyuluyordu. Biri, “Razıyım,” diyordu, öbürü biraz daha değişik olsun diye, “Ben de aynı düşüncedeyim,” diye söyleniyor, diğerleri de bunlara benzer sözler söylüyorlardı.</p>

  <p>Sekretere Moskova aristokrasisinin bildirisini yazma emrini verdiler, bu bildiride Moskovalıların, Smolenskliler gibi bin kişide on kişiyi tam teçhizatlı olarak sağlamayı üzerlerine aldıkları bildiriliyordu. Tartışan beyefendiler biraz hafiflemiş gibi, iskemlelerini gürültüyle çekerek ayağa kalktılar ve bazılarıyla kol kola girerek konuşa konuşa, uyuşan ayakları açılsın diye salonda dolaşmaya başladılar.</p>

  <p>Birden salonlarda:</p>

  <p>– Hükümdar geliyor! Hükümdar geliyor! diye sesler duyuldu ve tüm kalabalık çıkış kapısına doğru atıldı.</p>

  <p>Hükümdar, duvar gibi dizilmiş soylu kişilerin arasındaki geniş yoldan geçip salona girdi. Bütün yüzlerde saygı ve korkuyla karışık bir merak ifadesi belirdi. Piyer oldukça uzak duruyor, hükümdarın söylevini de bu yüzden tam olarak işitemiyordu. İşittikleri arasında anlayabildiği tek şey, hükümdarın devletin içinde bulunduğu tehlikelerden ve Moskova aristokratlarına bağladığı umutlardan söz ettiğiydi. Bir başka ses hükümdara karşılık vererek biraz önce soyluların vermiş oldukları kararı bildirdi.</p>

  <p>Hükümdar bir an için titreyen bir sesle:</p>

  <p>– Beyler! dedi.</p>

  <p>Kalabalık hışırdadı ve gene sustu. Piyer de artık belirli olarak hükümdarın başka insanların sesinden hiç de farklı olmayan hoş ve duygulu sesini işitmişti.</p>

  <p>– Rus aristokrasisinin fedakârlığından hiçbir zaman kuşkuya düşmemişimdir. Ama aristokrasimiz bugün kendisinden beklediklerimizi de aşmıştır. Size yurdumuz namına teşekkür ederim. Beyler, harekete geçelim, zaman her şeyden değerlidir.</p>

  <p>Hükümdar sustu. Çevresindeki kalabalık sıkıştıkça sıkışıyor ve her yerden heyecanlı, yüksek sesle konuşmalar duyuluyordu. Arkadan hiçbir şeyi işitmemiş ve her şeyi kendine göre yorumlamış olan İlya Andreyiç’in ağlayarak:</p>

  <p>– Evet, zaman her şeyden değerlidir... İşte hükümdarımıza yakışır söz budur! dediği duyuldu.</p>

  <p>Hükümdar soylu kişilerin toplandığı salondan tüccarların bulunduğu salona geçti. Orada on dakika kadar durdu. Piyer, başkalarıyla birlikte hükümdarın, tüccarların bulunduğu salondan gözleri minnet gözyaşlarıyla dolu çıktığını gördü. Sonradan öğrenildiğine göre, hükümdar daha tüccarların karşısında söylevine başlar başlamaz gözlerinden yaşlar fışkırmış, sözlerini titrek bir sesle bitirmişti. Piyer onu gördüğü sırada, hükümdar salondan yanında iki tüccarla birlikte çıkıyordu. Bunlardan biri, tanıdığı şişman bir toptancıydı; öbürü ince, sivri çeneli, sarı yüzlü bir belediye başkanıydı. İkisi de ağlıyorlardı. Zayıf adamın gözleri dolu doluydu, toptancı ise çocuk gibi hıçkıra hıçkıra ağlıyor, durmadan:</p>

  <p>– Hayatımı da malımı mülkümü de al, senin olsun majeste! diyordu.</p>

  <p>Piyer o anda, artık kendisi için hiçbir şeyin önemi kalmadığını, her şeyini feda etmeye hazır olduğunu gösterme isteğinden başka hiçbir şey duymuyordu. Anayasa konusunda yaptığı konuşma ona bir sitem gibi görünüyordu. Kont Mamanov’un ordunun emrine bir alay vereceğini öğrenince Bezuhov da Kont Rastopçin’e bin kişi vereceğini, bunların geçimini üzerine alacağını söyledi.</p>

  <p>İhtiyar Rostov, karısına olup bitenleri anlatırken ağlamadan duramıyordu, hemen orada Petya’nın ricasını yerine getirmeye razı oldu, hatta onu orduya yazdırmak için kendisi yola koyuldu.</p>

  <p>Ertesi gün hükümdar gitti. Toplantı yapmış olan soylu kişiler, üniformalarını çıkarıp tekrar evlerine, kulüplerine dağıldılar, oflaya puflaya çiftliklerinin kâhyalarına milis toplamak için gereken emirleri verdiler ve yaptıklarına kendileri de şaştılar.</p>
</body>
</html>