<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p style="text-align: center;"><br /></p>

  <p><br /></p>

  <h1>9</h1>

  <p>Fuat’ın evinden ayrıldıktan sonra kendine gelebilmek için bir&nbsp;<span style="text-indent: 1em; font-size: 1em;">süre yürüdü. Kimseyle konuşmak, tek bir kelime etmek istemiyordu. Aslında kadınlardan en korkulması gereken zamanlar onların konuşmadığı zamanlardır. Mine’nin öyle bir zamanıydı. Bir kavgada mücadele, alt etme arzusu ve umut da vardır. Oysa insan sustuğu zaman içindeki fırtınanın ne zaman kopacağı bilinmez. Pusuda bekleyen bir cellat gibidir sessizlik. Sessizliğini dindirecek bir ses bulduğunda ona sımsıkı sarılırdı Mine. Bu halinden korkmalı mıydı, bilemedi. Bir yandan da Fuat’a karşı adını bir türlü koyamadığı gururla karışık duygular besliyordu. Gurur kirli bir şeydir, bundan uzak durmalıydı. Kendini teslim etmişti Fuat'a. Kalbinde uyuyan ne varsa hepsini ayağa kaldırmıştı Fuat. Daha önce hissetmediği duyguları Fuat’la yaşamıştı. O sıcak nefesini Fuat’tan daha iyi hisseden kim vardı ki?</span></p>

  <p>Birkaç defa Fuat’la sert bir şekilde kavga etmişlerdi. Mine’nin sinirlenip elindeki telefonu fırlatıp attığı, kapıyı çarpıp çıktığı, Fuat'a ağır laflar ettiği olmuştu. Şimdi düşünüyordu da çok çocukça kavgalardı belki de onlar. Kavgalar, küçük atışmalar cilvesiydi bu aşkın.</p>

  <p>Bir keresinde banyodaki birkaç parça kutu için kavga etmişlerdi. İlişkilerinin başlarında Fuat’ın eski karısı Neslihan, Semih'le ilgili bir meseleden dolayı birkaç gün Fuat’ta kalmak zorunda kalmıştı. Haliyle makyaj temizleyici, deodorant, pudra, aseton gibi kendi birkaç kişisel ihtiyacını banyoya koymuştu. Fakat günler, haftalar geçmiştiyse de o birkaç bakım malzemesi banyoda durmaya devam etmişti. Mine bunları atmasını ya da sahibine vermesini defalarca tembihlemişti ama hepsi aynen yerinde duruyordu. Mine bu eşyaların atılmasını istemişti. Fuat da atmamakta direniyordu. Haftalarca sürmüştü bu sürtüşmeleri ve yine kavga ettikleri bir gün Mine dayanamayıp tüm o malzemeleri banyodaki çöp tenekesine atıvermişti. Fuat sesleri duyunca ne yapıyorsun diye koşmuş ve asetonu, deodorantı kirli tuvalet kâğıtlarıyla bir arada çöpte görünce büyük tepki göstermişti. Mine’yi ona zarar verdiği, hanesine tecavüz ettiği gerekçeleriyle evden kovmuştu. Bu sırada da tüm çöpü o yere döküp, içinde eski karısının kenara atılmış malzemelerini ayıklamaya başlamıştı. Mine’nin, zaten burada duracak değilim, diye düşünerek çıkarken son gördüğü manzara Fuat’ın banyoda dizlerinin üzerinde çöp karıştırdığı hali olmuştu. Mine kapıyı çarpıp çıkmıştı. Fuat’ın onu kovacağını bile bile yapmıştı bu hareketi. Damarına basınca böyle fevri ve yıkıcı davranabiliyordu. Fuat bir daha gelme diye kovsa da ertesi gün çok çok üzgün olduğunu söyleyerek aramış, Mine eve döndüğünde ise o malzemeleri bir daha görmemişti.</p>

  <p>Zaman zaman böyle atışmaları oluyordu. Mine bazı şeyleri kabullenemiyordu. Bazı zamanlar boğulacak gibi hissediyordu. Biraz daha yürüyüp deniz havasını içine çekti. Bir an önce Beşiktaş tarafına, işine doğru gitmek istedi. Bugün önemli bir görüşmesi vardı. Dün ve bu sabah yaşananları düşünmemeye çalıştı. En azından akşam eve gidene kadar. Belki de kendine yeni bir kıyafet almalıydı. Görüşmeye giderken bu sabahki anları taşıyan kıyafetlerin olmaması kendini yenilenmiş hissetmesini sağlayabilirdi. Bunun düşüncesi dahi hoşuna gitti. Alışveriş her zaman ona&nbsp;<span style="text-indent: 1em; font-size: 1em;">küçük mutluluklar veriyordu. Tüketim kültürüne ne kadar karşı da olsa yeni bir kıyafet ya da ayakkabı almanın cazibesine hep kapılırdı. Geçici de olsa kendini mutlu hissederdi. Bir taksi çevirerek derin bir nefes aldı ve olanları bir süreliğine unutmaya çalıştı. Ofise gelmeden bir mağazaya girip kendine yeni bir elbise ve buna uygun kısa kollu bir ceket aldı. Dünkü yağmurda bu fuşya renkli ceket hafif ıslanmıştı ve o rengin iş görüşmesi için uygun olmayabileceğini düşünüyordu. Mor bir elbise ve siyah, kısa kollu bir üst almıştı. Son günlerde nedense mor rengine karşı ayrı bir merak duyuyordu. Ne alırsa ya da giyerse mor tercih ediyordu. Kırmızılardan mora geçmişti, daha ruhani, ilham veren, zenginlik ve kraliyeti simgeleyen bir renk belki de kendine ayrı bir güç veriyordu. Mor ve siyah bayrağın anarko-feminizmin simgesi olduğunu ise kitap randevusundan sonra akşamüstü Özgürden öğrenecekti.</span></p>

  <p>Görüşmesi umduğundan da iyi geçti. Gitmeden önce bir ara içinde bulunduğu o duygusal ve hassas durumda nasıl doğru dürüst konuşacağını düşünerek endişeleniyordu. Fakat binadan içeri adımını atar atmaz ve ona teklifi getirenlerle yüz yüze gelince bu endişelerinin yersiz olduğunu anladı. Ona inanan, güvenen insanlar vardı ve bu kendini çok iyi hissettirdi. Anadolu medeniyetleri arkeoloji dizisi kapsamında çıkacak Ege ile ilgili olan kitabı yayına hazırlayacaktı. Hem bazı metinler yazacak, hem kazı yerlerini yerinde inceleyecek, son bilgileri verecek hem de eski bilgileri derleyecekti. İş hem Ege’nin çeşitli bölgelerinde olmayı gerektirirken hem de İstanbul’da, ofiste diğer kişilerle etkileşimi gerektiriyordu. Sadece atılacak adımları konuşmak bile heveslendirmişti Mine’yi. Bir an önce bu işe başlamak istedi. Hem ayrıca bu işlerle meşgul olmak aşk sorunlarını da unutturacaktı.</p>

  <p>İlk olarak nereye gidileceğini ve istikameti belirlemesi gerekiyordu. Ege’deki yedi kilise bölgesi öncelikle işlenecek alanlar olacaktı. Efes, Bergama, Assos defalarca gidip gördüğü yerlerdi.</p>

  <p>Tekrar bir ziyaret yapılabilirdi. Halen bulunmamış bazı yerlerinde kazılar sürüyordu ama daha başka bir yer ile başlamak istedi. Halihazırda kazı yapılan ve yeni bölgeleri bulunmuş yerlerden Manisa Sardes, Gümüşlük’teki Mindos, Muğla’daki lasos ve Aydın’daki Aphrodisias özellikle merak ettiği yerlerdi. Bu yerlere gidişi, konaklamasını ve kazı başkanları ile görüşmelerini yayınevi ayarlayacaktı. Sardes’teki kazıyı Amerikalılar yapıyordu ve o hafta önemli bazı arkeologların bölgede olduğunu öğrenince Mine ve yayınevi acele edip o ekibi yakalamaya karar verdiler. Bir iki gün içinde yola çıkacaktı Mine, sadece gerekli ayarlamaları yapmaları için yayınevinden haber bekleyecekti. Buruk bir sevinçle ayrıldı görüşmeden. Bunu Fuat’la kutlamayı isterdi. Fakat şimdi bu iş Fuat’la aralarındaki çekime direnmek için kendine tutunacak bir kuvvet veriyordu.</p>

  <p>Iş yerine gittiğinde bu haberi ilk Özgür’le paylaştı.</p>

  <p>“Bak, ilk sana söylüyorum. Dün gelen teklifi kabul ettim. İş çok iyi. Her konuda anlaştık. Hatta yarın ya da öbür gün yola çıkacağım.”</p>

  <p>“Yaa, çok sevindim senin adına. İlk bana söylemen de doğrusu gururumu okşadı. Biraz şaşırdım da.”</p>

  <p>“Neden şaşırıyorsun? En baştan beri bana inanan ve beni destekleyen sendin.”</p>

  <p>“Anlaşıldı, seninkiyle takışmışsınız biraz.”</p>

  <p>Bunu söyleyince yüzü asıldı, hatta gözleri dolar gibi oluyordu ki yüzünü çevirdi. Bir nefes aldıktan sonra,&nbsp;</p>

  <p>“Biraz öyle oldu ama mesele sadece bu iş ile ilgili değil. Neyse boş ver.”</p>

  <p>“Ne zaman istersen benle konuşabilirsin.”</p>

  <p>“Teşekkür ederim canım. Uzun hikâye bu, şimdi hiç bahsetmeyeyim. Ama canım sıkılıyor cidden. Neyse buralardan biraz uzaklaşmak iyi gelecek. ”</p>

  <p>“Önce nereye gideceğin belli mi?”</p>

  <p>“Birkaç ihtimal var. Salihli Sardes’te Amerikalıların yürüttüğü kazıda bazı özel misafirler varmış bu hafta. O yüzden ilk oradan başlayacağım gibi görünüyor.”</p>

  <p>“Ne kadar kalacaksın belli mi?”</p>

  <p>“Gidip gelebilirim. Bir ihtimal de İzmir, Kuzey Ege tarafından dönebilirim ya da Milas tarafına güneye inerim. Bodrum’a gitmek için bahane arıyordum.” Bunu söylerken gözlerinin içi gülmüştü Mine’nin.</p>

  <p>“Bak nasıl da heyecanlandın, gözlerin parladı.”</p>

  <p>“Ben bazı yerlere bir aşk duyuyorum, ondandır. Bodrum da benim için çok özeldir. Güzel anılarım ve arkadaşlarım var. Aklıma gelmişken birini aramalıyım şimdi.”</p>

  <p>“Tamam, prenses. İstersen çıkışta bir şeyler yiyelim, konuşuruz biraz.”</p>

  <p>“Olabilir ama fazla vakit ayıramam. Hazırlık yapmam gerekebilir.” Özgür’ün yanından ayrıldıktan sonra bir heyecanla İskender’e telefon açtı.</p>

  <p>“Merhaba, ancak arayabildim kusura bakma.”</p>

  <p>“Ne demek canım.”</p>

  <p>“Güzel gelişmeler var galiba sende? Yeni bir iş mi?”</p>

  <p>“Nereden tahmin ettin? Evet. Sabah Fuat’ın yanındaydım, orada pek rahat konuşamadım. Zaten onunla aramız bir garip. Neyse, ben dün bir iş teklifi aldım.”</p>

  <p>Aslında şaşırmıştı Mine İskender’in bu isabetli tahminine. Teklifi ve o günkü görüşmesini anlattı. İskender’in oradaki ekibin başından birini tanıması ise ayrı bir tesadüftü. İskender'in ona gelen bu teklifte parmağı olup olmadığını merak etti içinden ama sormaya cesaret edemedi. Belki de sormak, öğrenmek istemedi. Eğer bu işin arkasında bir parça da olsa İskender'in olduğunu&nbsp;<span style="text-indent: 1em; font-size: 1em;">öğrenirse ona başarısı biraz gölgelenecek gibi geliyordu. Hatta belki de o zaman işi böyle mutlulukla kabul edemezdi. Bu mutluluğunu bozmak istemedi. Üstelik Fuat’la gerginliğinde kaçacağı tek sığınaktı iş.</span></p>

  <p>“Çok sevindim senin için. Sen her şeyin en iyisini ve daha da güzel yerleri hak ediyorsun.”</p>

  <p>“Eksik olma, İskender. Bu sözlerin de ayrı bir destek ve moral.”&nbsp;</p>

  <p>“Ama senin bir şeylere canın sıkılmış”</p>

  <p>“Müneccim gibisin bugün. Hayır dersem yalan olur. Fuat’la biraz kavga ettik. Aslında kavga gibi de değil ama çok kırdı beni. Kavga etme tenezzülünde bile bulunmadım.”</p>

  <p>“Durum ciddi anlaşılan.”</p>

  <p>“Bilmiyorum. Hem kızdım hem üzüldüm. Bir erkek sevgilisinin içtiği içkiyi hesap eder mi? Ben böyle şeylere tenezzül eder miyim? İnsan sevgilisine fakirsin der mi?” Önceki günü unutmadığı İskender’e yakınmalarından anlaşılıyordu ve ses tonu hafif titremeye başlamıştı.</p>

  <p>“Ben seninkine sevgili falan diyemeyeceğim. Harbi dallama bu herif. Seni hak etmiyor. Belki de seni sevgili görmüyor, kullanıyor.”&nbsp;</p>

  <p>“Fakat sonra çok üzülüyor özürler diliyor. Neler, neler yapıyor?”&nbsp;</p>

  <p>“Ruh hastası o zaman bu adam. Normal değil.”</p>

  <p>“Evet, biraz normal değil. Sanatçı duyarlılığı belki de. Belki de o yüzden birbirimizi çektik ya.”</p>

  <p>“Kızım kör müsün? Etrafında senin için deli olan erkekler var. Bu herifi çekmek zorunda değilsin.”</p>

  <p>“Tamam, bazı şeylere sinir oluyorum ama ilişki sadece bunlardan ibaret değil. İyi şeyler de var.”</p>

  <p>“Zaten hep derler kadınlar onlara kötü davranan erkeklere âşık olurmuş. Böyle basit çocukça bir önermenin doğru olacağına inanmak istemiyordum ama gördüklerim hep böyle."</p>

  <p>“Öyle derler tamam, ama ben bundan hoşlanmam. Diğer kadınlar için aşağılayan, kötü davranan erkeklerin çekici olduğu doğru olabilir.”</p>

  <p>“Hoşlanmıyorsun ama birliktesin. Sana insan gibi değer vererek davrananları görmüyorsun bile. Bizim gibi sana değer verenlere kötü davranıyorsun. Fuat gibiler ise hep kazanıyor.”</p>

  <p>“Sana öyle geliyor. Neyse ben bir iki gün içinde belki de oralara geleceğim ama büyük ihtimal Sardes. Gümüşlük de daha çalışmalar sürecek, vakit daha var oraya gelmeme.”</p>

  <p>“Yine de haber ver nereye gideceksen. Buraya gelmesen bile nereye gittiğini haber ver. Belki atlar gelirim."</p>

  <p>“Pek düşüncelisin. Fakat senin işin gücün yok mu?”</p>

  <p>“İşimi ben kendim ayarlıyorum, hem işten önemli şeyler var.&nbsp;<span style="text-indent: 1em; font-size: 1em;">Bu saatten sonra iş yönetemez beni.”</span></p>

  <p>“Güzel söyledin. Neyse ben kapatayım. Öptüm, görüşürüz.”&nbsp;</p>

  <p>Telefonu kapattıktan sonra İskender’in davranışlarının ne kadar da asil olduğunu düşündü. Her zaman kadınlara nasıl davranılacağını bilir ve değer verdiğinin sonuna kadar arkasında olurdu. Bu tür özellikleri özlediğini fark etti. Ayrıca İskender’le bunca zaman konuşuyorlardı ve kendinden sonra onun hayatında bir kadının olduğu haberi ona hiç ulaşmamıştı. Tek gecelik ilişkilerden hoşlanmazdı İskender. Olsa zaten İskender söylemese bile duyardı. Zaten birçok kadını eleştiriyor ve Mine ile kıyaslıyor, sonunda da Mine’yi övüyordu.&nbsp;</p>

  <p>“Sen daha güzelsin, sen daha akıllısın,” gibi onun gurunu okşayan şeyler duyuyordu. Aslında için için bunlar hoşuna gidiyordu Mine’nin. Ona bir şekilde hâlâ sadıktı sanki ve bundan memnundu. Bir kenarda onu bekliyor gibi geliyordu ve bu başka bir güven veriyordu kendisine. Bir ayrılık ya da hayal kırıklığı anında ona dönme potansiyeli için belki de İskender yalnızdı. Bir erkeğin belki de iki seneyi aşkın kadınsız yaşayabileceğini onda görüyordu. Bu eskiden olsa şaşırtırdı onu ama hayatına girdiği erkeklerden ayrıldığı zaman o erkekler genelde yalnız kalıyordu uzun bir süre. Kaan iyi kurtarmış, diye düşünüp gülümsedi kendi kendine.</p>

  <p>İş yerinden Özgür’le çıktı. Her ne kadar kahve içeriz diye çıktılarsa da ikisi de aç olduğu için civardaki bir meyhaneye oturdular. Bir yirmilik rakı, birkaç meze söylediler.</p>

  <p>“İlk sana söylemiş oldum ve ilk senle kutluyorum.” Sevecen ve sıcak bir şekilde kadeh kaldırdı. Özgür ise Mine’nin gözlerine bakarak ona kadeh kaldırdı.</p>

  <p>“Sana ve başarına.”</p>

  <p>Hafif utanarak gözlerini kaçırdı Mine, yüzü de hafif kızarmıştı. Ne kadar yaşı ilerlese de bu tarafları hâlâ çocuk gibiydi. Doğum günü kutlamayı pek sever ve isterdi ama asla o doğum günü şarkısını söylemelerini istemez, mum üflemeye utanırdı. Eskiden yaptığı partilerde herkes mutlu mu, her şey yolunda mı diye tek tek uğraşmaktan sonunda hep yorgun düşerdi. Ne kadar şımarık bir kadın gibi gözükse de insanların kendisiyle birlikte mutlu olması onun en büyük mutluluğuydu.</p>

  <p>Fuat’la birlikte olmaya başladığı sene ilk doğum gününde Fuat ona bir sürpriz yapar diye beklemişti ama hiç düşündüğü gibi olmamıştı. Hatta Mine’nin bunu bu kadar önemsemesini yadırgamıştı. Bir hediye de almamıştı. Bir zarfın üzerine doğum gününü kutladığını belirten bir yazıyla bir miktar para vermişti. En iyi hediyeyi en iyi sen seçersin diye uzatmıştı bunu. Sonra da Mine’nin tepkisine pek anlam verememişti.&nbsp;</p>

  <p>“Bu konulara hiç özen göstermiyorsun. Kadın ruhundan zerre anlamıyorsun,” demişti Mine. Belki de Fuat’ın bu kadın ruhundan anlamaması Mine’nin onda ısrarında bir nedendi. Sadece Mine ile değil herkesle bu davranışlarını sürdürüyordu ve Mine’de onu ısrarla eğitme dürtüsü ortaya çıkmıştı. Böyle nazik sözler söyleyen, olması gereken her şeyi ya<span style="text-indent: 1em; font-size: 1em;">pan bir erkekle uğraşmak belki de kendisi için kolay yolu seçmek olurdu. Durmadan daha zorunu denemek istiyordu, bu bakımdan yeni şeylere öğrenmeye meraklı çocuk gibiydi. Bir yandan da hep daha fazlasını isteyen bir kadındı.</span></p>

  <p>Kadehinden ilk yudumu alırken aslında bunlan Fuat ile yapması gerektiğini düşündü. Fakat yoktu, kutlamalar da pek onun tarzı değildi. Zaten Fuat rakı sevmezdi, rakının kokusundan dolayı kolonyaya benzettiğini söylemişti bir kere. Bu yüzden Mine balıkla rakı içerken, Fuat beyaz şarap içerdi. Sanki Mine erkek, Fuat kadın gibi gelirdi böyle zamanlarda Mine’ye. Herkesle rakı içilmezdi, Özgür’le gayet güzel muhabbet ederek rakı içebiliyordu. Fuat’la da böyle kendini düşünemezdi. Olsa nasıl olur onu da kestiremiyordu. Özgür’le halleri iki iyi arkadaş gibiydi, gerçi sofradan kalkarken ona ayrı bir yakınlık duyduğu, kalbinin hızlı çarptığı, hafif arzuladığı da olmuştu. Bu yüzden hafif suçluluk duyup yüzü kızarmıştı. Belki de Fuat’tan gerçekten tam istediği sevgililik yanında bu tip bir arkadaşlık da değildi. O Fuat’ı o asosyallikleri, beceriksizlikleriyle seviyordu fakat onunla olmaktan bazen gerçekten yorulduğunu ya da arada sıkıldığını fark ediyordu. İskender ile biraz geriliyor, Özgürde ise gerçekten rahat hissediyordu; bir de yeni karşılaştığı duygularının, düşüncelerinin karışık olduğu kişiler vardı.</p>

  <p>Yeni işiyle ilgili gideceği yerlerle ilgili detaylar, sofraya gelen deniz börülcesinin üretim biçimi, Ege'ye yerleşme hayalleri gibi konulardan sonra asıl Özgür un çok merak ettiği ama sormaya çekindiği meseleden konuşmaya başladılar. Ege’ye yerleşmekten bahsederken, Özgür ustaca asıl maksadını gizleyerek,&nbsp;</p>

  <p>“Sevgilin sana eşlik etmeyecek mi? Belki oralardan bir yer alır,” dedi.</p>

  <p>“Bilmiyorum, Özgür. Açıkçası biraz kavga ettik. Şimdi ne durumdayız. Hâlâ onunla beraber olur muyum onu bile tam bilemiyorum. Belki de kendi içimde bir ara vermişimdir.”</p>

  <p>“Duyguların, düşüncelerin çok karışık gibi konuşuyorsun. İnsan bitip bitmediğini ya da bir ara olup olmadığını bilmez mi?”&nbsp;</p>

  <p>“Aramızda, ayrılmak, terk etmek, ara vermek gibi kelimeler geçmedi. O benden onu terk etmeyeceğime dair söz istedi. Ben de veremedim. Aslında ne terk ettim ne de onu terk edemeyeceğimin sözünü verebildim. Onu bazı sinir olduğum halleriyle bir süre daha görmek istemiyorum şimdilik. O da bu davranışlarından kurtulamıyor.”</p>

  <p>“Bir çıkmazda gibisin ama sanki sen de tam ne istediğini bilmiyor musun? Ya da başkalarına biraz şans tanımalısın. Belki böyle kimi tercih edeceğini daha iyi anlarsın.”</p>

  <p>“Bilmiyorum. Bir ilişkiye başlamak kolay mı sanıyorsun bir saatten sonra. Hem bu konular deneme tahtası değil benim için.”&nbsp;</p>

  <p>“Zaten hemen bir ilişkiye başla demiyorum ama merkezine bu ilişkiyi koymaktan vazgeç istersen.”</p>

  <p>“Yok, canım bunu da nereden çıkarıyorsun?”</p>

  <p>Mine hemen savunmaya geçmişti. Aslında bu hali bile Özgür’ün lafında bir doğruluk payı olduğunu gösteriyordu. Bir süre öncesine kadar ilişkisini merkeze koymasıyla övünüyordu. Aslında bunun âşık kadınların tipik bir hali olduğunu iyi biliyordu Özgür. Erkekler âşık bile olsalar bunu her zaman göstermezler, işle aşkı ayrı tutabilirler; kadınlar ise hayatlarını buna göre düzenlerler. Mine de bile bile âşık olup, kendini adamıştı ilişkisine ama artık yavaş yavaş bu çekimden kurtuluyordu. Aşk içindeki erkekler her şeyin ve kadının aşkının sonsuza kadar süreceğine inanıp anı yaşarlarken, kadınlar devamlı geleceğe dönük planlar kurdukları ve beklentileri olduğu için bir süre sonra sorunları aynı olan ilişkiden sıkılır ve uzaklaşır. Erkekse kadının hislerinin hâlâ eskisi gibi olduğunu sanır. Eskiden nasıl baştan çıkardıysa şimdi de o numaraların tutacağını düşünür. Birlikte olduğu kadın onun bir zaferi, fethettiği bir toprak gibidir; hiç düşünmezler belki de&nbsp;<span style="text-indent: 1em; font-size: 1em;">o kadın bilerek o erkekle olmayı seçmiştir. Mine zamanında bilerek, kendi iradesiyle bu ilişkiyi merkezine koyduğu için, kendisini ilişkinin kontrolü altında görmüyordu.</span></p>

  <p>Özgür sonunda biraz cesaretini toplayıp Mine’nin eline dokundu.</p>

  <p>“Senin için neler hissettiğimi göremiyorsun bile.”</p>

  <p>Elleri oldukça sıcak, uzun parmaklı ve zarifti. Fuat’ın üzerinde kıllar olan elinden sonra oldukça farklı geldi bu eller. Fakat biraz fazla kendi ellerine benziyordu. Bir erkeğin ellerinde biraz kabalık arıyordu belki de. Bu eller fazla kibardı. Yazmaya, okumaya yönelik ellere çok saygı duymasına rağmen onu erkeksi olarak etkilemezlerdi. Fakat genç dokunuşu ve alışık olmadığı bir el oluşu kalp atışlarını hızlandırdı.</p>

  <p>“Bilmiyorum, şimdi bunların zamanı mı? Sana da haksızlık etmek istemem.”</p>

  <p>Hem araya mesafe koymaya hem de kırmamaya çalışarak söylemişti bu sözleri. Özgür çok tatlıydı, zekiydi, birlikte iyi vakit geçiriyorlardı. Ailesinin de ona yakıştıracağı bir erkekti ama her şey bu kadar mantığa uygunken de olmuyordu. Fazla düzgün geliyordu Özgür. Mine için bir sürprizi yok gibiydi. Gerçi birlikte olmamıştı, bilemezdi ama fazla standart olur, evlilik gibi olur diye pek de içinden geçmiyordu. Bir yandan Fuat’ın arızalarına rağmen onu arzuladığını, sevdiğini biliyorken aklı Fuat’ta kalacaktı.</p>

  <p>“Sadece bir düşün. Benim yanında olduğumu unutma. Sitem etmiyorum psikolojik baskı kurmak da istemiyorum. Sadece gör beni, kaç sene önce ilk tanıştığımızdan beri aklimdasın, Seni aklımdan çıkaramadım. Belki de daha erken tanışsak sevgili olacaktık şimdi.”</p>

  <p>“Varsayımlarla hareket edemeyiz. Tamam, düşüneceğim canım. Aslında seni seviyorum ama arkadaş olarak.”</p>

  <p>Bir erkeğe birçok şey söyleyebilir bir kadın, keşke Mine o zaman Özgür’ün kalbini yere atıp, üzerinde tepinseydi. Bir erkek için en umutsuz cümleyi söylemişti. Birinden nefret etmek, uzakta durmak, sessizlikler dahi böyle ortalama kalmaktan daha umut verirdi. Özgür kaderim buymuş gibisinden bir gülümseme takındı. Bir kadın bunu şefkat amaçlı söylese de ne anlama geldiğini anlayacak kadar akıllıydı Özgür.</p>

  <p>Mine hazırlanması gerektiği için erken ayrıldı. Evde toparlanması gereken işler, makineye atıp yıkanacak çamaşırlar ve ütü vardı. Hele de önümüzdeki günlerde yola çıkacaksa bunların bir an önce yapılması gerekliydi. Evvelki gün giydiği kıyafetleri makineye atarken Fuat’la geçirdiği zamanı düşündü. Ne geceydi!</p>
</body>
</html>
