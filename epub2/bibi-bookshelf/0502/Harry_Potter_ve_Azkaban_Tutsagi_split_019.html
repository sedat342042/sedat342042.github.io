<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos736144" class="calibre1"><span class="calibre2">
</span></p><p class="calibre7"><span class="calibre4"><span class="bold">ON  DOKUZUNCU  BÖLÜM: LORD  VOLDEMORT'UN HİZMETKÂRI</span></span></p><p class="calibre9">Hermione çığlık attı. Black ayağa fırladı. Harry elektrik çarpmış gibi yerinden sıçradı.</p><p class="calibre10">"Bunu Şamarcı Söğüt’ün dibinde budum" dedi Snape. Asasını Lupin'in üstünden çekmemeye dikkat ederek, pelerini bir kenara fırlattı. "Çok işe yaradı, Potter, teşekkür ederim..."</p><p class="calibre10">Snape'in biraz soluğu kesilmişti, ama yüzünde bastırılmış bir zafer edası vardı. "Belki burada olduğunu nereden bildi diye merak ediyorsundur" dedi, ışıl ışıl gözlerle. "Az önce odana uğradım, Lupin. Bu gece iksiri almayı unuttun, ben de kendim bir kadeh götüreyim dedim. Şans işte... yani, benim için. Masanın üstünde bir harita duruyordu. Bir bakışta gereken her şeyi anladım. Senin bu tünelden koşarak geçip gözden kayboluşunu gördüm."</p><p class="calibre10">Lupin, "Severus -" diye lafa başladı, ama Snape sözünü kesti.</p><p class="calibre10">"Eski dostun Black'in şatoya girmesine yardım ettiğini Müdür Bey'e defalarca söyledim, Lupin. İşte kanıtı.</p><p class="calibre10">Senin bu eski yeri mekân tutacak kadar pervasız davranacağın benim bile aklıma gelmezdi -"</p><p class="calibre10">"Severus, hata ediyorsun" dedi Lupin aceleyle. "Her şeyi duymadın henüz -açıklayabilirim- Sirius buraya Harry'yi öldürmek için gelmedi -"</p><p class="calibre10">"Bu gece Azkaban'a iki yolcu daha" dedi Snape, gözleri deli deli parıldıyordu. "Dumbledore'un buna tepkisi ne olacak, çok merak ediyorum doğrusu... senin zararsız olduğundan emindi, Lupin... nasıl desem, evcil bir kurtadam olduğundan..."</p><p class="calibre10">"Seni ahmak” dedi Lupin sakin bir ses tonuyla. "Öğrencilik günlerinden kalma bir kin, masum bir adamı Azkaban'a geri göndermeye değer mi?"</p><p class="calibre10">BAM! Snape'in asasının ucundan ince, yılanımsı sicimler fırlayıp Lupin'in ağzına, el ve ayak bileklerine dolandı. Lupin dengesini kaybedip yere düştü, kımıldayamıyordu. Black öfkeyle kükreyerek Snape'in üstüne atıldı, ama Snape asasını Black'in iki kaşının tam ortasına doğrulttu.</p><p class="calibre10">"Haydi, bir bahane yarat" diye fısıldadı. "Bunu yapmam için bir bahane yarat, yemin ederim yaparım."</p><p class="calibre10">Black olduğu yerde kaldı. Hangi yüzde daha büyük bir nefret olduğunu ayırt etmek imkânsızdı.</p><p class="calibre10">Harry ne yapacağını, kime inanacağını bilmez halde öylece duruyordu. Ron'la Hermione'ye baktı. Ron'un kafası da onunki kadar karışmışa benziyor, hâlâ debelenen Scabbers'a hâkim olmaya çalışıyordu. Hermione ise Snape'e doğru tereddütlü bir adım attı ve soluğu kesilmiş halde, "Profesör Snape," dedi. "Ne - ne diyeceklerini dinlemenin bir zararı olmaz, de-değil mi?"</p><p class="calibre10">"Miss Granger, zaten okuldan atılma tehlikesiyle karşı karşıyasınız" dedi Snape sert bir sesle. "Siz, Potter ve Weasley okul sınırlarının dışında, hüküm giymiş bir katil ve bir kurtadamla birliktesiniz. Hayatınızda bir kez olsun, dilinizi tutun."</p><p class="calibre10">"Ama ya - ya bir yanlışlık olmuşsa -?"</p><p class="calibre10">"KES SESİNİ, APTAL KIZ!" diye bağırdı Snape. Yüzüne aniden manyakça bir ifade yerleşmişti, "ANLAMADIĞIN KONUDA KONUŞMA!" Hâlâ Black'in yüzüne çevrilmiş olan asasından birkaç kıvılcım çıktı. Hermione sustu.</p><p class="calibre10">Snape, "İntikam çok tatlı bir şey" diye fısıldadı Black'e. "Seni yakalayan kişi olmayı öyle istiyordum ki..."</p><p class="calibre10">"Komik duruma düşen yine sensin, Severus" diye hırladı Black. "Şu çocuk faresini şatoya getirdiği sürece -" başıyla Ron'u işaret etti, "- zorluk çıkarmadan gelirim."</p><p class="calibre10">"Şatoya mı?" dedi Snape ipeksi bir sesle. "Oraya kadar gitmemiz gerektiğini sanmıyorum. Tüm yapmam gereken. Söğüt'ten çıktıktan sonra Ruh Emiciler'i çağırmak. Seni gördüklerine çok memnun olacaklar, Black... hatta belki bir öpücük verecek kadar..." Black'in yüzünün rengi büsbütün attı.</p><p class="calibre10">"Be-beni dinlemek zorundasın" dedi çatlak bir sesle. "Fare - fareye bak -"</p><p class="calibre10">Ama Snape'in gözünde Harry'nin daha önce hiç görmediği delice bir parıltı vardı. Mantığını yitirmiş görünüyordu.</p><p class="calibre10">"Yürüyün, hepiniz" dedi. Parmaklarını şaklattı ve Lupin'e sarılı sicimlerin uçları uçup eline kondu. "Kurtadamı ben sürüklerim. Belki Ruh Emiciler ona da bir öpücük verir -"</p><p class="calibre10">Harry kendi bile ne yaptığının farkına varamadan odayı üç adımda geçmiş ve kapının önünü kapatmıştı.</p><p class="calibre10">"Çekil oradan, Potter, zaten başın yeterince belada" diye hırladı Snape. "Eğer buraya senin postunu kurtarmaya gelmiş olmasam -"</p><p class="calibre10">"Profesör Lupin istese bu yıl beni yüz kere öldürebilirdi" dedi Harry. "Ruh Emiciler'e karşı savunma dersi almak için onunla defalarca yalnız kaldım. Madem Black'e yardım ediyordu, niye beni öldürmedi?"</p><p class="calibre10">"Benden bir kurtadamın kafasının nasıl çalıştığım tahmin etmemi bekleme" diye tısladı Snape. "Önümden çekil, Potter."</p><p class="calibre10">"ÇOK ZAVALLISIN!" diye bağırdı Harry. "SIRF OKULDA SENİ SALAK DURUMUNA DÜŞÜRDÜLER DİYE ONLARI DİNLEMİYORSUN BİLE -"</p><p class="calibre10">"SUS! KİMSE BENİMLE BÖYLE KONUŞAMAZ!" diye haykırdı Snape, yüzünde daha da delice bir ifadeyle. "Babana çekmişsin, Potter! Demin senin hayatını kurtardım, diz çöküp bana teşekkür etmen gerekirdi! Seni öldürseydi layığını bulmuş olurdun! Aynı baban gibi ölecektin, Black hakkında yanıldığını kabul edemeyecek kadar kibir içinde - şimdi önümden çekil, Potter, yoksa ben çekerim. ÖNÜMDEN ÇEKİL, POTTER!"</p><p class="calibre10">Harry göz açıp kapayıncaya kadar kararını verdi.</p><p class="calibre10">Snape ona doğru bir adım bile atamadan, asasını kaldırdı.</p><p class="calibre10">"Expelliarmus!" diye bağırdı - ancak bağıran bir tek o değildi. Çıkan gümbürtü, kapıyı menteşelerinden salladı; Snape havaya fırlayıp duvara yapıştı ve yere kadar kaydı, saçının altından kan süzülüyordu. Baygın düşmüştü.</p><p class="calibre10">Harry dönüp etrafına baktı. Ron da Hermione de onunla aynı anda Snape'i silahsız hale getirmeye çalışmıştı. Snape'in asası epey yükselip yatağa, Crookshanks'in yanına düştü.</p><p class="calibre10">"Bunu yapmamalıydın" dedi Black, Harry'ye bakarak. "Onu bana bırakmalıydın..."</p><p class="calibre10">Harry gözlerini Black'inkilerden kaçırdı. Hâlâ doğru olanı yaptığından emin değildi.</p><p class="calibre10">Hermione hareketsiz yatan Snape'e korkulu gözlerle bakarak, "Bir öğretmene saldırdık... bir öğretmene saldırdık..." diye inildiyordu. "Off, başımız öyle derde girecek ki -"</p><p class="calibre10">Lupin bağlarından kurtulmaya çalışıyordu. Black çabucak eğilip onu çözdü. Lupin iplerin yer yer kestiği kollarını ovuşturarak ayağa kalktı.</p><p class="calibre10">"Teşekkür ederim, Harry" dedi.</p><p class="calibre10">"Sana inanıyorum demedim daha" dedi Harry sertçe.</p><p class="calibre10">"O halde artık sana kanıt göstersek iyi olacak" dedi Black. "Sen, çocuk - Peter'ı ver bana. Hemen."</p><p class="calibre10">Ron, Scabbers'ı göğsüne iyice bastırdı.</p><p class="calibre10">"Hadi canım" dedi cılız bir sesle. "Azkaban'dan sırf Scabbers'ı ele geçirmek için mi çıktığını söylemeye çalışıyorsun? Yani..." destek bulma umuduyla Harry ile Hermione'ye baktı. "Tamam, diyelim ki Pettigrew bir fareye dönüşebiliyor -milyonlarca fare var- Azkaban'a kapatıldıktan sonra peşine düşeceği farenin hangisi olduğunu nereden anlamış?"</p><p class="calibre10">"Biliyor musun, Sirius, bu mantıklı bir soru" dedi Lupin, Black'e hafifçe çatık kaşlarla bakarak. "Nerede olduğunu nasıl anladın?"</p><p class="calibre10">Black pençeye benzeyen ellerinden birini cüppesine sokup buruşuk bir kâğıt parçası çıkardı. Kâğıdı düzeltti ve onlara uzattı.</p><p class="calibre10">Ron'la ailesinin geçen yaz Gelecek Postası'nda çıkan fotoğrafıydı bu. Orada, Ron'un omzunda, Scabbers duruyordu.</p><p class="calibre10">Lupin şaşkına dönmüş halde, "Bunu nasıl ele geçirdin?" diye sordu Black'e.</p><p class="calibre10">"Fudge" dedi Black. "Geçen yıl Azkaban'ı teftiş etmeye geldiğinde, bana bu gazeteyi verdi. Ve işte Peter oradaydı, birinci sayfada... şu çocuğun omzunda... Onu hemen tanıdım... kaç kere dönüşürken görmüştüm onu. Resmin altında da çocuğun Hogwarts'a döneceği yazılıydı... Harry'nin olduğu yere..."</p><p class="calibre10">"Tanrım" dedi Lupin alçak sesle. Resimden Scabbers'a, sonra yine resme baktı. "Ön patisi..."</p><p class="calibre10">"Nesi varmış?" dedi Ron sertçe.</p><p class="calibre10">"Bir parmağı eksik" dedi Black.</p><p class="calibre10">"Elbette" dedi Lupin usulca. "Çok basit... çok zekice... Kendi mi kesti?"</p><p class="calibre10">"Tam dönüşmeden önce" dedi Black. "Onu köşeye kıstırdığımda, bütün cadde duysun diye haykırarak Lily ve James'e ihanet ettiğimi söyledi. Sonra, ben onu lanetleyemeden, arkasında tuttuğu asayla bütün caddeyi havaya uçurdu, beş altı metre mesafedeki herkesi öldürdü - ve fırlayıp diğer farelerle birlikte kanalizasyona daldı..."</p><p class="calibre10">"Hiç duymamış mıydın Ron?" dedi Lupin. "Peter'dan arta kalan en büyük parça, parmağıydı."</p><p class="calibre10">"Bakın, Scabbers büyük ihtimalle başka bir fareyle falan kavga etmiştir! Yıllardır benim ailemle birlikte o, ta -"</p><p class="calibre10">"Aslında, on iki yıldan beri" dedi Lupin. "Niye o kadar uzun yaşadığını hiç merak etmediniz mi?"</p><p class="calibre10">"Ona - ona çok iyi bakıyorduk!" dedi Ron.</p><p class="calibre10">"Ama şimdi o kadar iyi görünmüyor, değil mi?" dedi Lupin. "Sanırım Sirius'un kaçtığını duyduğundan beri zayıflıyordu..."</p><p class="calibre10">"O manyak kediden korkuyordu!" dedi Ron, başıyla hâlâ yatakta mırlayan Crookshanks'i göstererek.</p><p class="calibre10">Ama bu doğru değil, diye düşündü Harry birden... Crookshanks'le karşılaşmadan önce de hasta bir hali vardı Scabbers'ın... Ron Mısır'dan döndüğünden beri... Black kaçtığından beri...</p><p class="calibre10">"Bu kedi manyak değil" dedi Black boğuk bir sesle. Kemikli elini uzatıp Crookshanks'in tüylü kafasını okşadı. "Türünün şimdiye kadar rastladığım en zeki örneği. Peter'ın ne olduğunu ilk bakışta anladı. Ve benimle karşılaştığında, bir köpek olmadığımı anladı. Bana güvenmesi biraz zaman aldı. Sonunda ona neyin peşinde olduğumu anlatabildim, o zamandan beri de bana yardım ediyor..."</p><p class="calibre10">"Nasıl yani?" dedi Hermione fısıltıyla.</p><p class="calibre10">"Bana Peter'ı getirmeye çalıştı, ama başaramadı... O da benim için Gryffindor Kulesi'nin parolalarını çaldı... Anladığım kadarıyla, onları bir çocuğun komodininden almış..."</p><p class="calibre10">Harry'nin beyni, duyduklarının etkisiyle çökecekmiş gibiydi. Çok saçmaydı... öte yandan...</p><p class="calibre10">"Ama Peter neler döndüğünü anladı ve sıvıştı... bu kedi - Crookshanks mi demiştiniz? - bana Peter'ın çarşaflarda kan lekesi bıraktığını söyledi... herhalde kendini ısırmıştır... eh, öldü numarası yapmak daha önce de işine yaramıştı..."</p><p class="calibre10">Bu sözcükler Harry'yi sarsıp kendine getirdi.</p><p class="calibre10">"Peki niye öldü numarası yaptı?" dedi hiddetle. "Çünkü senin annemle babamı öldürdüğün gibi onu da öldüreceğini biliyordu!"</p><p class="calibre10">"Hayır" dedi Lupin. "Harry -"</p><p class="calibre10">"Şimdi de onun işini bitirmeye geldin!"</p><p class="calibre10">"Evet, öyle" dedi Black, Scabbers'a kötücül bir bakış atarak.</p><p class="calibre10">"O halde Snape'in seni götürmesine izin vermeliydim!" diye bağırdı Harry.</p><p class="calibre10">"Harry," dedi Lupin telaşla, "anlamıyor musun? Bunca zaman annenle babana ihanet edenin Sirius olduğunu, Peter'ınsa onun peşine düştüğünü sandık - ama tam tersi olmuştu, anlamıyor musun? Peter annenle babana ihanet etti - Sirius Peter'ın peşine düştü -"</p><p class="calibre10">"DOĞRU DEĞİL BU!" diye haykırdı Harry. "ONLARIN SIR TUTUCUSU'YDU O! SİZ GELMEDEN ÖNCE SÖYLEDİ, ONLARI ÖLDÜRDÜM DEDİ!"</p><p class="calibre10">Parmağıyla Black'i işaret ediyordu. Black başını sallıyordu; çökük gözleri birden bire fazlasıyla parlaklaşmıştı.</p><p class="calibre10">"Harry... onları ben öldürdüm sayılır" dedi çatlak bir sesle. "Son anda Lily ve James'i, Peter'ı seçmeye, Sır Tutucu olarak benim yerime onu kullanmaya ikna ettim... benim suçum, bunu biliyorum... Öldükleri gece, Peter'ı kontrol edip güvende olduğundan emin olmak istemiştim, ama saklandığı yere vardığımda, gitmişti. Ancak mücadele olduğuna dair bir iz yoktu. Bir gariplik vardı bunda. Korktum. Hemen annenle babanın evine doğru yola çıktım. Harap olmuş evlerini ve cesetlerini gördüğümde - Peter'ın ne yaptığını anladım. Benim ne yaptığımı."</p><p class="calibre10">Sustu. Arkasını döndü.</p><p class="calibre10">"Bu kadarı yeter" dedi Lupin. Ses tonu Harry'nin daha önce hiç duymadığı kadar sertti. "Olanları kanıtlamanın tek bir yolu var. Ron, şu fareyi ver bana."</p><p class="calibre10">"Verirsem ona ne yapacaksınız?" diye sordu Ron, gergin bir sesle.</p><p class="calibre10">"Onu kendini göstermeye zorlayacağım" dedi Lupin. "Eğer gerçekten fareyse, hiç zarar görmeyecek."</p><p class="calibre10">Ron önce tereddüt etti, ama sonunda Scabbers'ı Lupin'e uzattı. Scabbers nefes almaksızın ciklemeye, kıvrılıp dönmeye başladı, minicik siyah gözleri yuvalarından uğrayacak gibiydi.</p><p class="calibre10">"Hazır mısın, Sirius?" dedi Lupin.</p><p class="calibre10">Black, yatağın üzerinden Snape'in asasını almıştı bile. Lupin'e ve çırpınan fareye yaklaştı. Islak gözleri alev alevdi.</p><p class="calibre10">"Beraber mi?" dedi alçak sesle.</p><p class="calibre10">"Sanırım" dedi Lupin. Bir eliyle Scabbers'ı, diğeriyle asasını tutuyordu. "Üçe kadar sayıyorum. Bir - iki - üç!"</p><p class="calibre10">İki asadan da mavi-beyaz ışık püskürdü; Scabbers bir an havada dondu kaldı, küçük siyah bedeni deli gibi kıvranıyordu -Ron çığlık attı- fare yere düştü. Yine göz kamaştırıcı bir ışık parladı ve -</p><p class="calibre10">Büyüyen bir ağacın filmini hızla ileri sararak izlemek gibiydi. Yerden bir kafa çıkıyordu; kollar bacaklar çıkıyordu; az sonra, Scabbers'ın yerinde bir adam ayakta durmuş, iki büklüm halde ellerini ovuşturuyordu. Crookshanks yatakta tükürükler saçarak hırlıyordu, tüyleri havaya dikilmişti.</p><p class="calibre10">Çok kısa boylu bir adamdı bu, Harry ve Hermione'den az kabacaydı. İnce, renksiz, saçı dağınıktı, tepesi de epey açılmıştı. Kısa sürede çok kilo vermiş şişman adamların, yıkanmış da çekmiş hissi veren görünümüne sahipti. Derisi pis görünüyordu, neredeyse Scabbers'ın tüyleri gibiydi. Sivri burnu ve çok küçük, ıslak gözleriyle de Scabbers'a biraz benziyordu. Hızlı hızlı, kesik kesik nefes alarak etrafına dönüp hepsine baktı. Harry onun kapıya doğru kaçamak bir bakış attığını fark etti.</p><p class="calibre10">Lupin tatlı bir sesle, "Vay vay, merhaba, Peter" dedi, sanki farelerin eski okul arkadaşlarına dönüşmesi sık sık karşılaştığı bir şeymiş gibi. "Ne zamandır görüşmedik."</p><p class="calibre10">"S-Sirius... R-Remus..." Pettigrew'in sesi bile cikliyormuş gibi çıkıyordu. Bir kez daha gözleri kapıya kaydı. "Dostlarım... eski dostlarım..."</p><p class="calibre10">Black'in asa tutan eli kalktı, ama Lupin onu bileğinden yakalayıp uyaran gözlerle baktı ve yeniden Pettigrew'e döndü. Yumuşak ve rahat bir sesle konuşmaya başladı.</p><p class="calibre10">"Peter, biz de Lily ile James'in öldüğü gece olanlar hakkında biraz sohbet ediyorduk. Orada, yatakta cikleyip dururken önemli ayrıntıları kaçırmış olabilirsin–"</p><p class="calibre10">"Remus" dedi Pettigrew soluksuz halde. Harry onun solgun yüzünden aşağı terler süzüldüğünü görebiliyordu. "Ona inanmıyorsun, değil mi... Beni öldürmeye çalıştı, Remus..."</p><p class="calibre10">"Öyle duyduk" dedi Lupin, soğuk bir sesle. "Seninle konuşup bir iki noktayı aydınlatmak istiyorum, Peter, tabii eğer sana -"</p><p class="calibre10">"Yine beni öldürmeye geldi!" diye feryat etti Pettigrew birden. Black'i işaret ediyordu. Harry onun orta parmağını kullandığını, çünkü işaret parmağının eksik olduğunu gördü. "Lily'yi ve James'i öldürdü, şimdi de beni öldürecek... bana yardım etmek zorundasın, Remus..."</p><p class="calibre10">Black, Pettigrew'e dipsiz birer kuyuya benzeyen gözlerle bakıyordu. Yüzü her zamankinden de çok bir kurukafaya benziyordu.</p><p class="calibre10">"Ben bazı şeyleri yerine oturtana kadar kimse seni öldürmeyecek" dedi Lupin.</p><p class="calibre10">"Yerine oturtmak mı?" diye ciyakladı Pettigrew. Yine odaya telaşla göz gezdirmeye başladı, tahtayla kapatılmış pencerelere ve tek kapıya baktı. "Peşimden geleceğini biliyordum! Benim için döneceğini biliyordum! On iki yıldır bekliyordum bunu!"</p><p class="calibre10">"Sirius'un Azkaban'dan kaçacağını biliyor muydun?" dedi Lupin, kaşları çatılmıştı. "Hem de şimdiye kadar kimse oradan kaçamamışken?"</p><p class="calibre10">Pettigrew tiz bir sesle, "Bizim sadece rüyalarımızda göreceğimiz Karanlık güçleri var onun!" diye bağırdı. "Başka türlü oradan nasıl çıkmış olsun ki? Herhalde Adı Anılmaması Gereken Kişi ona birkaç numara öğretmiştir!"</p><p class="calibre10">Black adeta ağzını açmadan bir kahkaha attı, tüm odayı kaplayan korkunç bir kahkaha.</p><p class="calibre10">"Voldemort ha, bana numara öğretecek ha?" dedi.</p><p class="calibre10">Pettigrew, sanki Black ona kırbaç savurmuş gibi irkildi.</p><p class="calibre10">"Ne o, eski efendinin ismini duymaktan korkuyor musun?" dedi Black. "Seni suçlamıyorum, Peter. Onun tayfası da senden pek hoşnut değil, öyle değil mi?"</p><p class="calibre10">"Neden bahsediyorsun -bilmiyorum, Sirius-" diye mırıldandı Pettigrew. Daha da hızlı solumaya başlamıştı. Yüzü tamamen ter içinde kalmıştı şimdi.</p><p class="calibre10">"On iki yıldır benden saklanmıyorsun" dedi Black. "Voldemort'un eski müritlerinden saklanıyorsun. Azkaban'da bazı şeyler duydum, Peter... hepsi senin öldüğünü sanıyor, yoksa onlara hesap vermen gerekirdi... Uyurlarken çığlık çığlığa birçok şey söylediklerini duydum. Hainin onlara ihanet ettiğini düşünüyor gibiydiler. Voldemort, Potter'ların evine senden aldığı bilgiyle gitti... ve orada sonuyla karşılaştı. Voldemort'un bütün müritleri de Azkaban'a düşmedi, değil mi? Birçoğu hâlâ dışarıda, bekliyor, hatalarını kabul etmiş numarası yapıyorlar... Senin hâlâ hayatta olduğunu bir öğrenseler, Peter -"</p><p class="calibre10">"Neden bahsediyorsun... bilmiyorum..." dedi yine Pettigrew, daha da tiz bir sesle. Yüzünü koluna silip Lupin'e baktı. "Buna - bu deli saçmasına inanmıyorsun herhalde, Rernus -"</p><p class="calibre10">"İtiraf etmeliyim ki, Peter, masum bir adamın niye on iki yılını bir fare olarak geçirdiğini anlamakta güçlük çekiyorum" dedi Lupin, ifadesiz bir sesle.</p><p class="calibre10">"Masumdum, ama korkmuştum!" diye cikledi Pettigrew. "Voldemort'un müritleri peşimdeyse, bunun tek sebebi onların en iyi adamını Azkaban'a göndermiş olmam - yani casusu, Sirius Black'i!"</p><p class="calibre10">Black’in yüzü öfkeden çarpılmıştı.</p><p class="calibre10">"Bu ne cüret!" diye gürledi. Sesi birden o ayı büyüklüğündeki köpeğinki gibi çıkmıştı. "Ben Voldemort'un casusu olacağım ha? Ben ne zaman kendimden daha güçlü, daha kudretli insanların etrafında sinsi sinsi dolaştım? Ama sen, Peter - niye casusun sen olduğunu en baştan çıkaramadığımı hiç anlayamayacağım. Hep sana göz kulak olacak güçlü arkadaşların olmasından hoşlanmışsındır, değil mi? Eskiden bizdik... ben ve Remus... ve James..."</p><p class="calibre10">Pettigrew yine yüzünü sildi, soluk alamıyordu adeta.</p><p class="calibre10">"Ben casusum ha... aklını kaçırmış olmalısın... asla... nasıl böyle bir şey dersin, hiç -"</p><p class="calibre10">"Lily ve James'in seni Sır Tutucu yapmalarının tek sebebi, bunu benim önermiş olmam" dedi Black tıslarcasına. Sesi öyle kin doluydu ki, Pettigrew bir adım geriledi. "Bunun mükemmel bir plan olduğunu düşünmüştüm... bir blöf... Voldemort kesinlikle benim peşimden gelecekti, senin gibi zayıf, yeteneksiz bir şeyi kullandıkları hayatta aklına gelmeyecekti... Voldemort'a gidip Potter'ları ona verebileceğini söylediğin an, senin o sefil hayatının en önemli anıdır herhalde."</p><p class="calibre10">Pettigrew dalgın dalgın mırıldanıyordu. Harry arada "abartılı" ve "delilik" gibi kelimeleri çıkarabildi, ama elinde olmadan bütün dikkati Pettigrew'in kül rengine dönmüş suratına ve nasıl da kapıya ve pencerelere bakıp durduğuna kayıyordu.</p><p class="calibre10">"Profesör Lupin?" dedi Hermione ürkekçe. "Bir - bir şey söyleyebilir miyim?"</p><p class="calibre10">"Elbette, Hermione" dedi Lupin kibar bir tavırla.</p><p class="calibre10">"Şeyy - Scabbers - yani bu - bu adam - üç yıldır Harry'nin yatakhanesinde yatıyor. Kim-Olduğunu-Bilirsin-Sen için çalışıyorsa, niye şimdiye kadar Harry'ye zarar vermeye çalışmadı?"</p><p class="calibre10">"İşte!" dedi Pettigrew heyecanla, sakat eliyle Hermione'yi göstererek. "Teşekkür ederim! Görüyor musun, Remus? Harry'nin kılına bile dokunmadım! Niye dokunayım ki?"</p><p class="calibre10">"Ben nedenini söyleyeyim" dedi Black. "Çünkü kendine bir faydası olduğunu görmediğin sürece hayatında kimse için bir şey yapmadın. Voldemort on iki yıldır saklanıyordu, yarı ölü olduğunu söylüyorlardı. Bütün gücünü yitirmiş bir büyücü enkazı için Albus Dumbledore'un burnunun dibinde cinayet işleyecek değildin, öyle değil mi? Ona dönmeden önce, onun, oyun sahasındaki en iriyarı kabadayı olduğundan emin olmalıydın, değil mi? Yoksa niye gidip bir büyücü ailesinin yanına yamanasın? Olan bitenden haberin olsun diye, değil mi, Peter? Eski koruyucu yine güçlenir de, ona katılmak güvenli hale gelirse diye".</p><p class="calibre10">Pettigrew defalarca ağzını açıp kapattı. Konuşma yeteneğini yitirmiş gibi görünüyordu.</p><p class="calibre10">"Eee - Mr. Black - Sirius?" dedi Hermione ürkek ürkek.</p><p class="calibre10">Black birden irkildi ve dönüp Hermione'ye, sanki böyle kibarca hitap edilmek uzun süredir başına gelmeyen bir şeymiş gibi baktı.</p><p class="calibre10">"Sormamın bir mahzuru yoksa, acaba - acaba Kara Büyü kullanmadıysanız, Azkaban'dan nasıl kaçtınız?"</p><p class="calibre10">"Teşekkür ederim!" dedi Pettigrew, soluğunu bırakarak. Hermione'ye bakıp başını çılgınca sallıyordu. "Kesinlikle! Tam da benim -"</p><p class="calibre10">Ama Lupin onu bir bakışta susturdu. Black. Hermione'ye bakıp hafifçe kaşlarını çatmıştı, ama ona kızmış gibi görünmüyordu. Daha çok kafasında cevap düşünüyor gibiydi.</p><p class="calibre10">"Nasıl yaptım bilmiyorum" dedi ağır ağır, "Sanırım aklımı kaçırmamamın sebebi, masum olduğumu bilmemdi. Bu mutlu bir düşünce değildi, o yüzden Ruh Emiciler bunu benden emip alamadılar... ama aklımın başında kalmasını ve kim olduğumu unutmamamı sağladı... güçlerimi yitirmememi sağladı... Her şey katlanılmaz hale gelince de... hücremde dönüşüm geçirebiliyordum... köpek haline gelebiliyordum. Biliyorsunuz, Ruh Emiciler göremez..." Yutkundu. "İnsanları onların duygularını hissederek bulurlar... köpek olduğumda duygularımın daha az - daha az insani, daha az karmaşık olduğunu fark ediyorlardı... ama elbette, bunun oradaki diğer herkes gibi benim de aklımı kaçırdığımdan olduğunu düşünüyorlar, dert etmiyorlardı. Ama zayıf düştüm, çok zayıf. Elimde bir asa olmadan onları kendimden uzak tutma umudum yoktu...”</p><p class="calibre10">"Ama sonra o resimde Peter’ı gördüm... Harry ile birlikte Hogwarts'ta olduğunun farkına vardım... Karanlık Yan'ın yeniden güç topladığına dair en ufak bir işaret gelirse, harekete geçmek için mükemmel bir konumdaydı..."</p><p class="calibre10">Pettigrew kafasını iki yana sallıyor, ses çıkarmadan ağzında bir şeyler geveliyor ve bütün bunları yaparken Black'e hipnotize olmuş gibi bakıyordu.</p><p class="calibre10">"... Müttefikleri bulunduğundan emin olduğu anda darbeyi indirmeye hazırdı... Onlara Potter'ların sonuncusunu sunmaya hazırdı. Onlara Harry'yi verirse, kim Lord Voldemort'a ihanet ettiğini söylemeye cüret edebilirdi ki? İftiharla geri dönebilirdi...</p><p class="calibre10">"Anlayacağınız, bir şeyler yapmak zorundaydım. Peter'ın hâlâ hayatta olduğunu bilen tek kişi bendim..."</p><p class="calibre10">Harry, Mr. Weasley'nin Mrs. Weasley'ye söylediklerini hatırladı: "Muhafızlar Black'in bir süredir uykusunda konuştuğunu söylemişler. Hep aynı şeyi söylüyormuş: '<span class="italic">O Hogwarts'ta</span>'."</p><p class="calibre10">"Sanki birisi kafamda bir ateş yakmıştı ve Ruh Emiciler bunu yok edemiyorlardı.... mutlu bir duygu değildi bu... bir saplantıydı... ama bana güç verdi, zihnimi berraklaştırdı. Bir gece yemek getirmek için kapımı açtıklarında, köpek bedeninde yanlarından sıyrılıp geçtim... hayvan duygularını hissetmek onlar için o kadar zor ki, kafaları karıştı... Sıskaydım, çok sıska... parmaklıklar arasından geçebilecek kadar sıska... Köpek bedeninde anakaraya kadar yüzdüm... O zamandan beri Orman'da yaşıyorum... Quidditch seyretmeye geldiğim zamanlar hariç, tabii... sen de baban kadar iyi uçuyorsun, Harry..."</p><p class="calibre10">Harry'ye baktı. Harry gözlerini kaçırmadı.</p><p class="calibre10">"İnan bana" dedi Black çatlak bir sesle. "İnan bana. James ve Lily'ye asla ihanet etmedim. Onlara ihanet etmektense ölürdüm."</p><p class="calibre10">Ve nihayet, Harry ona inandı. Boğazı düğümlenmişti, başını tamam anlamında salladı.</p><p class="calibre10">"Hayır!</p><p class="calibre10">Pettigrew, Harry'nin başını sallaması onun idam kararıymış gibi dizlerinin üstüne attı kendini. Dizlerinin üstünde ilerliyor, sürünüyordu. Ellerini önünde, dua ediyormuş gibi kavuşturmuştu.</p><p class="calibre10">"Sirius - benim... Peter... dostun... yapamazsın..."</p><p class="calibre10">Black bir tekme savurdu. Pettigrew geri zıpladı.</p><p class="calibre10">"Cüppem yeterince pis, bir de sen dokunma" dedi Black.</p><p class="calibre10">Pettigrew, "Remus!" diye feryat edip Lupin'e döndü ve bu defa onun önünde yalvarırcasına kıvranmaya başladı. "Buna inanıyor olamazsın... Sirius sana planı değiştirdiklerini söylemez miydi?"</p><p class="calibre10">"Casusun ben olduğumu düşünüyorsa söylemezdi, Peter" dedi Lupin. Pettigrew'in başının üstünden, "Sanırım bu yüzden bana söylemedin, değil mi, Sirius?" dedi kayıtsız bir sesle.</p><p class="calibre10">"Beni affet, Remus" dedi Black.</p><p class="calibre10">"Önemli değil, eski dostum Patiayak" dedi Lupin. Kollarını sıvıyordu. "Peki ben de seni casus sandığım için beni affedebilir misin?"</p><p class="calibre10">"Tabii" dedi Black. Etsiz yüzünde bir an bir gülümseme belirir gibi oldu. O da kollarını sıvamaya başladı. "Onu birlikte mi öldürelim?"</p><p class="calibre10">"Evet, öyle" dedi Lupin haşin bir sesle.</p><p class="calibre10">"Yapamazsınız... olmaz..." dedi Pettigrew soluk soluğa. Ron'a doğru emekledi.</p><p class="calibre10">"Ron... iyi bir dost değil miydim... iyi bir evcil hayvan değil miydim? Onların beni öldürmesine izin vermeyeceksin, Ron, değil mi... sen benim tarafımdasın, değil mi?"</p><p class="calibre10">Ama Ron, Pettigrew'e büyük bir tiksintiyle bakıyordu.</p><p class="calibre10">"Yatağımda uyumana izin verdim!" dedi.</p><p class="calibre10">"İyi kalpli çocuk... iyi kalpli efendi..." Sürünerek Ron'un yanına gitti. "Onlara izin veremezsin... ben senin farendim... iyi bir evcil hayvandım..."</p><p class="calibre10">"Fareliğin insanlığından daha iyiyse, bu pek böbürlenilecek bir şey değil Peter" dedi Black acımasız bir ses tonuyla.. Çektiği acıdan dolayı rengi gittikçe solan Ron, kırık bacağını Pettigrew'in önünden sertçe çekip onun ulaşamayacağı bir yere uzattı. Pettigrew dizlerinin üstünde dönüp, Hermione'nin cüppesinin eteklerine hamle etti.</p><p class="calibre10">"Tatlı kız... akıllı kız... sen - sen onlara izin vermezsin... bana yardım et..."</p><p class="calibre10">Hermione cüppesini Pettigrew'in ellerinden çekip, yüzünde dehşet ifadesiyle duvara doğru geriledi.</p><p class="calibre10">Pettigrew dizlerinin üstünde tir tir titreyerek, başını yavaş yavaş Harry'ye çevirdi.</p><p class="calibre10">"Harry... Harry... tıpkı babana benziyorsun... tıpkı ona benziyorsun..."</p><p class="calibre10">"NE CÜRETLE HARRY İLE KONUŞURSUN?" diye kükredi Black. "NE CÜRETLE ONUN KARŞISINDA DURURSUN? NE CÜRETLE ONUN ÖNÜNDE JAMES'DEN BAHSEDERSİN?"</p><p class="calibre10">"Harry" diye fısıldadı Pettigrew. Ellerini uzatarak, dizlerinin üstünde ona doğru süründü. "Harry, James olsa benim öldürülmemi istemezdi... James olsa anlardı, Harry... bana merhamet gösterirdi..."</p><p class="calibre10">Black ve Lupin aynı anda gidip Pettigrew'i omuzlarından yakalayıp iterek arka üstü yere düşürdüler. Yerde oturmuş, korkudan her tarafı seğirerek onlara bakıyordu.</p><p class="calibre10">"Lily ve James'i Voldemort'a sattın" dedi Black. O da titriyordu. "İnkâr ediyor musun?"</p><p class="calibre10">Pettigrew'in gözünden yaşlar boşandı. Korkunç bir görüntüydü bu: Sanki fazla gelişmiş, kel bir bebek, yerde iki büklüm yatıyordu.</p><p class="calibre10">"Sirius, Sirius, ne yapabilirdim? Karanlık Lord... bilemezsin... hayal bile edemeyeceğin silahları var onun.... Korkmuştum, Sirius, ben hiçbir zaman sen, Remus ve James gibi cesur değildim. Bunun olmasını hiçbir zaman istemedim... Adı Anılmaması Gereken Kişi beni zorladı -"</p><p class="calibre10">"YALAN SÖYLEME!" diye böğürdü Black. "LILY VE JAMES ÖLMEDEN BİR YIL ÖNCE DE ONA BİLGİ SIZDIRIYORDUN SEN! ONUN CASUSUYDUN!"</p><p class="calibre10">"Her - her yeri ele geçirmeye başlamıştı!" dedi Pettigrew tek solukta. "O - onu reddetmekle ele ne geçerdi ki?"</p><p class="calibre10">"Gelmiş geçmiş en kötücül büyücüyle savaşmakla ele ne mi geçerdi?" dedi Black. Yüzünde korku verici bir hiddet vardı. "Sadece masum hayatlar, Peter!"</p><p class="calibre10">"Anlamıyorsun!" diye sızlandı Pettigrew. "Beni öldürürdü, Sirius!"</p><p class="calibre10">"O HALDE ÖLSEYDİN!" diye kükredi Black. "DOSTLARINA İHANET EDECEĞİNE ÖLSEYDİN, BİZ SENİN İÇİN BUNU YAPARDIK!"</p><p class="calibre10">Black ve Lupin asalarını kaldırmış, omuz omuza duruyorlardı.</p><p class="calibre10">"Şunu anlamalıydın" dedi Lupin sakin bir sesle. "Eğer Voldemort seni öldürmezse, biz öldürürdük. Hoşça kal, Peter."</p><p class="calibre10">Hermione ellerini yüzüne kapayıp duvara döndü.</p><p class="calibre10">"HAYIR!" diye haykırdı Harry. Koşup Pettigrew'in önüne, asalarla onun tam arasına geçti. "Onu öldüremezsiniz" dedi soluk soluğa. "Yapamazsınız."</p><p class="calibre10">Hem Black, hem de Lupin afallamış görünüyordu.</p><p class="calibre10">"Harry, bu solucan senin anasız babasız olmanın tek sebebi” diye hırladı Black. "Yerde kıvranan şu pislik senin ölmeni izler, kılını bile kıpırdatmazdı. Onu duydun. Kendi kokuşmuş postu onun için senin bütün ailenden daha önemli."</p><p class="calibre10">"Biliyorum" dedi Harry soluk soluğa. "Onu şatoya götürürüz. Ruh Emiciler'e teslim ederiz. Azkaban'a gider... yeter ki onu öldürmeyin."</p><p class="calibre10">"Harry!" dedi Pettigrew, kollarını Harry'nin dizlerine dolayarak. "Sen -teşekkür ederim- bana hak ettiğimden fazlasını veriyorsun -teşekkür ederim-"</p><p class="calibre10">"Çekil başımdan" diye tersledi Harry. Tiksintiyle Pettigrew'in ellerini üzerinden çekti. "Bunu senin için yapmıyorum. Bence babam en iyi arkadaşlarının sırf senin için katil olmalarını istemezdi, onun için yapıyorum."</p><p class="calibre10">Kimse kımıldamıyor, çıt çıkarmıyordu. Pettigrew hariç. Ellerini göğsüne koymuş, hırıltılı hırıltılı nefes alıyordu. Black ve Lupin birbirlerine bakıyorlardı. Sonra aynı anda harekete geçerek, asalarını indirdiler.</p><p class="calibre10">"Bu kararı vermek bir tek senin hakkın, Harry" dedi Black. "Ama düşün... onun ne yaptığını düşün..."</p><p class="calibre10">"Azkaban'a gider" diye tekrarladı Harry. "Eğer orayı hak eden biri varsa, o da bu..."</p><p class="calibre10">Pettigrew hâlâ arkasında hırıl hırıl nefes alıyordu.</p><p class="calibre10">"Pekâlâ" dedi Lupin. "Kenara çekil, Harry."</p><p class="calibre10">Harry tereddüt etti.</p><p class="calibre10">"Onu bağlayacağım" dedi Lupin. "Sadece bağlayacağım, yemin ederim."</p><p class="calibre10">Harry çekildi. Lupin'in asasından bu defa ince sicimler çıktı. Az sonra Pettigrew, kolları, bacakları ve ağzı bağlanmış halde, yerde kıvranıyordu.</p><p class="calibre10">Black de asasını Pettigrew'e yönelterek, "Peter, bir dönüşürsen" diye hırladı, "seni gerçekten öldürürüz. Anlaştık mı, Harry?"</p><p class="calibre10">Harry yerde yatan, bağlanmış gövdeye baktı ve Pettigrew'in onu görebileceği şekilde başıyla onayladı.</p><p class="calibre10">"Pekâlâ" dedi Lupin, iş ciddiyetiyle. "Ron, ben kemikleri Madam Pomfrey gibi düzeltemem, o yüzden seni hastane kanadına götürene kadar bacağını sarsak iyi olur."</p><p class="calibre10">Hemen Ron'un yanına gitti, eğildi, asasıyla Ron'un bacağına dokundu ve "Feruia" diye mırıldandı. Ron'un bacağına sargılar dolanmaya, onu bandajlamaya başladı. Lupin onun ayağa kalkmasına yardım etti; Ron ağırlığını hafifçe sakat ayağına verdi ve acıdan yüzü buruşmadı.</p><p class="calibre10">"Şimdi daha iyi" dedi. “Teşekkürler."</p><p class="calibre10">"Ya Profesör Snape?" dedi Hermione alçak sesle. Gözleri Snape'in yerde yatan bedenindeydi.</p><p class="calibre10">"Ciddi bir şeyi yok" dedi Lupin, eğilip nabzını kontrol ederek. "Biraz - fazla hevesliydiniz, o kadar. Hâlâ baygın. Şeyy - belki emniyet içinde şatoya dönene kadar kendine getirmesek daha iyi. Onu böyle de götürebiliriz..."</p><p class="calibre10">"Mobilicorpus" diye mırıldandı. Snape sanki bileklerine, boynuna ve dizlerine görünmez ipler bağlanmışçasına, birden ayağa dikildi. Garip bir kuklaymış gibi, başı çirkin bir şekilde sarkıyordu. Yerden birkaç santim havada duruyor, cansız ayakları sallanıyordu. Lupin, görünmezlik pelerinini alıp cebine tıktı.</p><p class="calibre10">"İçimizden ikisi de şuna zincirlenecek" dedi Black, Pettigrew'i ayağıyla dürterek. "İşi sıkı tutmak için."</p><p class="calibre10">"Ben yaparım" dedi Lupin.</p><p class="calibre10">"Bir de ben" dedi Ron kızgın bir sesle. Topallaya topallaya ilerledi.</p><p class="calibre10">Black yoktan ağır prangalar var etti. Az sonra Pettigrew yine ayaktaydı, sol kolu Lupin'in sağ koluna, sağ kolu da Ron'un sol koluna zincirlenmişti. Ron'un yüzünde kararlı bir ifade vardı. Scabbers'ın gerçek kimliğini şahsına hakaret kabul etmiş gibiydi. Crookshanks yumuşak bir hareketle yataktan atlayıp, öncülük etmek için odadan dışarı çıktı, tüylü kuyruğu keyifle havaya dikilmişti.</p><div class="mbppagebreak" id="calibre_pb_37"></div>
</body></html>
