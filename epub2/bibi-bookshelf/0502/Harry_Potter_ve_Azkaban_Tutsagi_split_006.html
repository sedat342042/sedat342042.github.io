<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos194287" class="calibre1"><span class="calibre2">
</span></p><p class="calibre7"><span class="calibre4"><span class="bold">ALTINCI  BÖLÜM: </span></span><br class="calibre8"/><span class="calibre4"><span class="bold">PENÇELER  VE  ÇAY</span></span></p><p class="calibre19"><span class="calibre4">YAPRAKLARI</span></p><p class="calibre9">Ertesi gün Harry, Ron ve Hermione Büyük Salon'a kahvaltı etmeye indiklerinde, ilk gördükleri şey Draco Malfoy oldu. Kalabalık bir Slytherin grubunu komik bir öyküyle eğlendiriyordu. Malfoy, tam onlar yanından geçerlerken gülünç bir baygınlık geçirme taklidi yaptı ve büyük bir kahkaha koptu.</p><p class="calibre10">"Aldırma" dedi Harry'nin tam arkasından yürüyen Hermione. "Hiç aldırma, değmez..."</p><p class="calibre10">Buldog suratlı Slytherin'li bir kız olan Pansy Parkinson, "Hey, Potter!" diye ciyakladı. "Potter! Ruh Emiciler geliyor, Potter! Bööööö.'"</p><p class="calibre10">Harry, Gryffindor masasına gidip George Weasley'nin yanındaki boş iskemleye yığıldı.</p><p class="calibre10">"Yeni üçüncü sınıf ders programları" dedi George, elindekileri uzatarak. "Nen var senin, Harry?"</p><p class="calibre10">"Malfoy" dedi Ron. Slytherin masasına ters ters bakarak George'un öbür yanına oturdu.</p><p class="calibre10">George kafasını kaldırıp baktığında, Malfoy yine korkudan bayılma numarası yapıyordu.</p><p class="calibre10">"Küçük pislik" dedi sakin bir ses tonuyla. "Geçen gece Ruh Emiciler trende bizim tarafa geldiklerinde bu kadar burnu havada değildi ama. Koşa koşa bizim kompartımana geldi, değil mi, Fred?"</p><p class="calibre10">Fred, Malfoy'a küçümser bir bakış atarak, "Neredeyse altına ediyordu" dedi.</p><p class="calibre10">"Benim de pek hoşuma gitmedi, doğrusu" dedi George. "Korkunç şeyler şu Ruh Emiciler..."</p><p class="calibre10">"Sanki insanın içini donduruyorlar, değil mi?" dedi Fred.</p><p class="calibre10">"Ama siz kendinizden geçmediniz, değil mi?" dedi Harry alçak sesle.</p><p class="calibre10">"Kafana takma, Harry" dedi George yüreklendirircesine. "Babam da bir kere Azkaban'a gitmek zorunda kalmıştı, hatırlıyor musun, Fred? Orasının ömründe gittiği en berbat yer olduğunu söylemişti. Geri döndüğünde zayıfça titriyordu... Ruh Emiciler bulundukları yerdeki mutluluğu emip alıyorlar. Oradaki tutsakların çoğu çıldırıyor."</p><p class="calibre10">"Neyse, ilk Quidditch maçından sonra görürüz bakalım Malfoy böyle neşeli olacak mı" dedi Fred. "Sezonun ilk maçı Gryffindor'la Slytherin arasında, unutmadın, değil mi?"</p><p class="calibre10">Harry ile Malfoy bir Quidditch maçında ilk kez karşı karşıya geldiklerinde, kaybeden Malfoy olmuştu. Neşesi biraz yerine gelen Harry sosis ve kızarmış domates aldı.</p><p class="calibre10">Hermione yeni ders programını inceliyordu.</p><p class="calibre10">"Güzel, bugün bazı yeni derslere başlıyoruz" dedi mutlu mutlu.</p><p class="calibre10">Ron, onun omzunun üstünden bakıp kaşlarını çatarak, "Hermione" dedi, "senin programını karman çorman etmişler. Baksana günde on ders falan vermişler sana. Hepsine girecek vaktin yok."</p><p class="calibre10">"Üstesinden gelirim. Profesör McGonagall'la hallettik onu."</p><p class="calibre10">"Ama bak," dedi Ron gülerek, "bu sabahın programını görüyor musun? Saat dokuzda Kehanet, Ve tam altında, saat dokuzda, Muggle Araştırmaları. Ve -" Ron inanamayan gözlerle programa biraz daha yaklaştı, "bak - onun da altında, Aritmansi, saat dokuzda. Yani, iyi olduğunu biliyorum, Hermione, ama kimse o kadar iyi olamaz. Aynı anda nasıl üç ayrı derse girersin ki?"</p><p class="calibre10">"Saçmalama," dedi Hermione. "Tabii ki aynı anda üç derste olmayacağım."</p><p class="calibre10">"Ee, o zaman -"</p><p class="calibre10">"Marmeladı uzat." dedi Hermione.</p><p class="calibre10">"Ama"</p><p class="calibre10">"Aman Ron, sana ne programım biraz doluysa?" diye kestirip attı Hermione. "Dedim ya, Profesör McGonagall'la hallettik."</p><p class="calibre10">Tam o sırada Büyük Salon'dan içeri Hagrid girdi. Uzun köstebek derisi paltosunu giymişti ve kocaman elinde ölü bir kokarcayı tutmuş, dalgın dalgın sallıyordu.</p><p class="calibre10">Öğretmenler masasına doğru giderken durup, "İyisiniz ya?" dedi hevesle. "Hayatta ilk dersime siz giriyorsunuz! Öğle yemeğinden hemen sonra! Sabah beşten beri ayaktayım, hazırlık yapıyorum... Umarım sorun çıkmaz... ben öğretmen ha?..Vay be..."</p><p class="calibre10">Ağzı kulaklarında, bir eliyle hâlâ kokarcayı sallayarak öğretmenler masasının yolunu tuttu.</p><p class="calibre10">Ron biraz kaygılı bir sesle, "Acaba ne hazırlıyor?" dedi.</p><p class="calibre10">Salon boşalmaya başladı, insanlar ilk derslerine girmek için yola koyulmuştu. Ron ders programına göz attı.</p><p class="calibre10">"Gitsek iyi olacak. Bak, Kehanet, Kuzey Kulesi'nin tepesinde. Oraya varmamız on dakika sürer..."</p><p class="calibre10">Çabucak kahvaltılarını bitirdiler, Fred ve George'a hoşça kal dediler ve salonun çıkışına doğru ilerlediler. Slytherin masasının yanından geçerlerken, Malfoy bir kez daha baygınlık geçirme taklidi yaptı. Harry, Giriş Salonu'na geçtiğinde hâlâ arkasından gelen kahkahaları duyabiliyordu.</p><p class="calibre10">Kuzey Kulesi'ne gitmek, uzun bir yolculuktu. Hogwarts'ta iki yıl geçirdikleri halde şatonun her tarafını öğrenebilmiş değillerdi, üstelik daha önce Kuzey Kulesi'ne hiç girmemişlerdi.</p><p class="calibre10">"Kestirme - bir - yol - olmalı," dedi Ron soluk soluğa. Yedinci defa upuzun bir merdiven çıkarak, hiç tanıdık görünmeyen bir sahanlığa gelmişlerdi. Etrafta, taş duvara asılmış boş bir çimenlik arazi peyzajı dışında hiçbir şey yoktu.</p><p class="calibre10">"Sanırım şuradan" dedi Hermione, sağ taraftaki boş koridora bakarak.</p><p class="calibre10">“Olamaz" dedi Ron. "O taraf güney. Bak, pencereden gölün bir bölümü görünüyor..."</p><p class="calibre10">Harry tabloyu seyrediyordu. Tombul, alaca kır bir midilli az önce çimenliğe çıkmış, kaygısızca otlanıyordu. Harry, Hogwarts'taki tabloların sakinlerinin oradan oraya gitmesine ve birbirlerini ziyaret etmek için çerçevelerinden ayrılmasına alışkındı, ama yine de onları izlemeyi seviyordu. Az sonra baştan aşağı zırhla kaplı, kısa boylu, tıknaz bir şövalye de epey tangırdayarak midillisinin arkasından tabloya girdi. Metal dizlerindeki izlere bakılırsa, düşmüştü.</p><p class="calibre10">"Aha!" diye bağırdı şövalye, Harry, Ron ve Hermione'yi görünce. "Bana ait topraklarda gezinen bu caniler de kim? Düşüşümle alay etmek için gelmiş olabilir misiniz acaba? Davranın, düzenbazlar sizi, köftehorlar sizi!"</p><p class="calibre10">Hayret içinde izlediler: Küçük şövalye kılıcını kınından çıkardı ve vahşice sallamaya başladı, öfkeyle hoplayıp zıplıyordu. Ama kılıç onun için çok büyüktü; fazlaca hızlı savurduğu bir hamlenin ardından dengesini kaybedip yüzüstü çime yapıştı.</p><p class="calibre10">"İyi misin?" dedi Harry, resme yaklaşarak.</p><p class="calibre10">"Geri çekil, seni aşağılık küstah! Çekil, seni dalavereci!"</p><p class="calibre10">Şövalye kılıcını yeniden eline alıp yere dayayarak ayağa kalktı. Ama bunun sonucunda kılıç çimene iyice saplanmıştı, bütün gücüyle çekmesine rağmen çıkaramadı. Sonunda çaresiz kaldı, yine pat diye çimene düştü ve miğferinin siperliğini kaldırıp yüzündeki teri sildi.</p><p class="calibre10">"Dinle," dedi Harry, şövalyenin bitkin halinden faydalanarak. "Kuzey Kulesi'ni arıyoruz. Nerede olduğunu bilmezsin, değil mi?"</p><p class="calibre10">"Bir macera!" Şövalyenin öfkesi ansızın dinmiş gibiydi. Tangırdayarak ayağa kalktı ve gürledi: "Beni takip edin, dostlar! Ya hep birlikte hedefimize ulaşacağız, ya da bu uğurda yiğitçe can vereceğiz!"</p><p class="calibre10">Kılıcın kabzasına bir daha asıldı, ama nafile. Tombul midilliye binmeye çalışıp onda da başarısız olunca, "Yayan gidiyoruz o halde, saygıdeğer baylar ve zarif bayan! İleri! İleri!" diye haykırdı.</p><p class="calibre10">Ve gürültülü bir şekilde tangırdayarak çerçevenin sol tarafına doğru koşup gözden kayboldu.</p><p class="calibre10">Zırhının tangırtılarını dinleyerek koridor boyunca peşinden koştular. Arada bir onu ileride bir resimde koşarken görebiliyorlardı.</p><p class="calibre10">Şövalye, "Yürekli olun, şimdi bizi en beteri bekliyor!" diye bağırdı. Sonra birden, döne döne çıkan dar bir merdivenin duvarında asılı bir resimdeki jüponlu kadınların önünde belirdi. Kadınlar onu görünce telaşlandılar.</p><p class="calibre10">Harry, Ron ve Hermione oflayıp puflayıp, gözleri gittikçe daha da karararak merdiveni çıktılar. Sonunda yukarıdan bir yerden birtakım mırıltılar duyunca, sınıfa gelmek üzere olduklarını anladılar.</p><p class="calibre10">Şövalye kafasını fesat görünüşlü bir grup keşişin bulunduğu bir tabloya sokarak, "Elveda!" diye haykırdı. "Elveda, silah arkadaşlarım! Gün gelir de soylu bir yüreğe ve çelik gibi kaslara tekrar ihtiyacınız olursa, Sir Cadogan'ı çağırın!"</p><p class="calibre10">"Oldu, çağırırız," diye mırıldandı Ron, şövalye kaybolurken, "tabii eğer bir çatlağa ihtiyacımız olursa."</p><p class="calibre10">Son birkaç basamağı çıkıp küçücük bir sahanlığa geldiler. Sınıfın çoğu burada bekliyordu. Bu sahanlıkta kapı yoktu; Ron, Harry'yi dürtüp tavanı gösterdi. Tavanda pirinç levhalı yuvarlak bir kapak vardı.</p><p class="calibre10">"<span class="italic">Sybill Trelawney, Kehanet öğretmeni</span>" diye levhayı okudu Harry. "İyi de oraya nasıl çıkacağız?"</p><p class="calibre10">Kapak ona cevap verirmişçesine birden açıldı ve gümüşi bir merdiven tam Harry'nin ayaklarının dibine indi. Herkes sustu.</p><p class="calibre10">Ron sırıtarak, "Önden buyur" dedi ve Harry önden çıktı.</p><p class="calibre8" style="margin:0pt; border:0pt; height:1em"> </p><p class="calibre10">Ömründe gördüğü en garip sınıfa adım attı. Aslında burası sınıfa hiç benzemiyordu; daha çok bir evin çatı katıyla eski tip bir çayhanenin karışımı gibiydi. İçeri en az yirmi tane küçük, yuvarlak masa tıkılmıştı, hepsinin de çevresi kreton koltuklar ve tombik küçük puflarla çevriliydi. Her şey loş, kıpkırmızı bir ışıkla aydınlatılmıştı; pencerelerdeki perdelerin hepsi kapalıydı ve çok sayıdaki lambanın üzeri koyu kırmızı eşarplarla örtülmüştü. İçerisi boğucu sıcaktı ve üstü tıkış tıkış dolu bir şöminenin ateşinde duran büyük bakır çaydanlıktan, iç kaldıran bir koku yayılıyordu. Daire biçimindeki odayı çevreleyen duvarlar boyunca uzanan raflar tozlu kuş tüyleriyle, yanıp tükenmiş mumlarla, destelerce lime lime oyun kağıdıyla, sayısız gümüşi kristal küreyle ve muazzam bir çay fincanı dizisiyle doluydu.</p><p class="calibre10">Ron, Harry'nin omzunda belirdi. Sınıf yavaş yavaş içeri doluyor, herkes fısıltıyla konuşuyordu,</p><p class="calibre10">"O nerede?" dedi Ron.</p><p class="calibre10">Birden gölgelerin içinden bir ses yükseldi. Yumuşak, puslu bir sesti bu.</p><p class="calibre10">"Hoş geldiniz” dedi. "Sizi nihayet fiziksel dünyada görmek ne güzel."</p><p class="calibre10">Harry ilk başta kocaman, parıl parıl bir böcek gördüğünü sandı. Profesör Trelawney ateş ışığına yanaşınca, onun çok zayıf olduğunu gördüler; kocaman gözlüğü gözlerini normalin birkaç katı büyüklükte gösteriyordu ve üstüne tüllerle bezeli bir şal dolamıştı. Cılız boynunun etrafından sayısız zincir ve boncuk sarkıyordu, elleri ve kollarıysa bileziklerle ve yüzüklerle kaplıydı.</p><p class="calibre10">"Oturun, çocuklarım, oturun," dedi. Tedirgin bir halde, kimi koltuklara yerleşti, kimi de puflara gömüldü. Harry, Ron ve Hermione aynı masanın etrafına oturdular.</p><p class="calibre10">Ateşin önündeki kanatlı bir koltuğa oturan Profesör Trelawney, "Kehanet'e hoş geldiniz," dedi. "Benim adım Profesör Trelawney. Beni daha önce görmemiş olabilirsiniz. Okulun hayhuyuna sıkça katılmak İç Göz'ümü puslandırıyor."</p><p class="calibre10">Kimse bu sıra dışı açıklamaya cevaben bir şey söylemedi. Profesör Trelawney şalını zarifçe düzeltip devam etti: "Demek sihir sanatlarının en zoru olan Kehanet'i öğrenmeyi seçtiniz. Sizi baştan uyarmalıyım ki, eğer sizde Görü yoksa, benim size öğretebileceğim pek az şey var demektir. Kitaplar insanı bu alanda ancak bir yere kadar götürüyor..."</p><p class="calibre10">Bu sözlerin üzerine hem Harry hem de Ron sırıtarak Hermione'ye baktılar. Kitapların bu konuda pek faydası olmayacağı haberi onu şaşkına çevirmiş gibi görünüyordu.</p><p class="calibre10">"Birçok cadı ve büyücü, gürültülü patlamalar, kokular ve aniden kaybolmalar konusunda her ne kadar yetenekli olsa da, geleceğin üzerini örten peçenin ardındaki gizemleri kavrayamaz," diye devam etti Profesör Trelawney. Kocaman, ışıldayan gözleri bir tedirgin yüzden diğerine geçerek dolaşıyordu. "Bu, pek azına bahşedilmiş bir lütuftur. Sen, çocuk" dedi aniden, Neville az daha pufuyla birlikte devriliyordu, "ninen iyi mi?"</p><p class="calibre10">"Sanırım," dedi Neville ürkekçe.</p><p class="calibre10">"Senin yerinde olsam o kadar emin olmazdım, yavrum" dedi Profesör Trelawney. Ateşin ışığı uzun, zümrüt küpelerine vuruyordu. Neville yutkundu. Profesör Trelawney konuşmasına sakin sakin devam etti: "Bu yıl Kehanet'in temel yöntemlerini işleyeceğiz. Birinci sömestr çay yapraklarını okumaya ayrılacak. Sonraki sömestrdaysa el falına geçeceğiz. Bu arada, yavrum" dedi birden Parvati Patil'e bakarak, "kızıl saçlı bir adama karşı tetikte ol."</p><p class="calibre10">Parvati tam arkasındaki Ron'a baktı ve sandalyesini ondan hafifçe uzaklaştırdı.</p><p class="calibre10">"Daha sonra da" diye devam etti Profesör Trelawney, "kristal küreye geçeceğiz - eğer o zamana kadar ateş alametleri bitirdiysek tabii. Ne yazık ki şubatta derslere feci bir grip salgını sebebiyle ara verilecek. Benim sesim gidecek. Paskalya sıralarındaysa, içimizden biri bizi sonsuza dek terk edecek."</p><p class="calibre10">Bu beyanını çok gergin bir sessizlik izledi, ama Profesör Trelawney farkında değil gibiydi.</p><p class="calibre10">"Yavrum, acaba" dedi Lavender Brown'a ve onun en yakınında oturan Lavender sandalyesinde büzüldü, "bana şu en büyük gümüş çay demliğini uzatabilir misin?"</p><p class="calibre10">Lavender yüzünde rahatlamış bir ifadeyle ayağa kalktı, raftan kocaman bir çaydanlık aldı ve Profesör Trelawney'nin önündeki masanın üstüne koydu.</p><p class="calibre10">"Teşekkür ederim, yavrum. Şu korktuğun şey var ya – On Altı Ekim Cuma günü gerçekleşecek."</p><p class="calibre10">Lavender titredi.</p><p class="calibre10">"Şimdi hepinizi çiftlere ayırmak istiyorum. Raftan birer çay fincanı alıp bana gelin, ben fincanınızı dolduracağım. Sonra oturun, için; sadece posası kalana kadar. Bunu sol elinizle fincanın içinde üç kere çevirin, sonra fincanı tabağının üstüne baş aşağı koyun. Çayın son damlası da aktıktan sonra fincanınızı eşinize verin, okusun. Şekilleri Geleceğin Sis Perdesini Aralamak'ın beşinci ve altıncı sayfalarına başvurarak yorumlayacaksınız. Ben de sınıfta dolaşarak size yardım edip yönlendireceğim. Bu arada, yavrum" dedi tam kalkmak üzere olan Neville'i kolundan yakalayarak, "ilk fincanını kırdıktan sonra lütfen mavi desenli olanlardan alır mısın? Pembelere çok bağlıyım da."</p><p class="calibre10">Gerçekten de Neville fincan rafına ulaşır ulaşmaz, kırılan porselenin şıngırtısı geldi. Profesör Trelawney elinde bir faraş ve bir fırçayla ona doğru süzülüp, "Mavilerden, yavrum" dedi, "bir mahzuru yoksa... Teşekkür ederim..."</p><p class="calibre10">Harry ve Ron çay fincanlarını doldurup masalarına döndüler ve kaynar çayı çabucak içmeye çalıştılar. Posayı Profesör Trelawney'nin dediği gibi fincanın içinde döndürdüler, sonra da çay damlalarını iyice akıtıp fincanlarını birbirlerine verdiler.</p><p class="calibre10">"Peki" dedi Ron, ikisi de kitaplarının beşinci ve altıncı sayfalarını açarken. "Benimkinde ne görüyorsun?"</p><p class="calibre10">"Bir sürü ıslak kahverengi şey," dedi Harry. Odadaki ağır kokulu duman kendini uykulu ve sersemlemiş hissetmesine neden oluyordu.</p><p class="calibre10">"Zihinlerinizi genişletin canlarım ve gözlerinizin dünyevi olanın ötesini görmesine izin verin!" diye haykırdı Profesör Trelawney karanlığın içinden.</p><p class="calibre10">Harry kendini toplamaya çalıştı.</p><p class="calibre10">"Peki, çarpık çurpuk bir haç işareti gibi bir şeyin var..." dedi, Geleceğin Sis Perdesini Aralamak'a başvurarak. "Bu, '<span class="italic">sınav ve azap</span>' anlamına geliyor -kusura bakma- ama güneş olabilecek bir şey de var burada. Bekle... anlamı, '<span class="italic">büyük mutluluk</span>'muş... yani azap çekeceksin, ama çok mutlu olacaksın.."</p><p class="calibre10">"Bence senin İç Göz'üne bir baktırtman gerekiyor" dedi Ron. Kahkahalarını zar zor bastırdılar, Profesör Trelawney tam onların bulunduğu yöne bakıyordu.</p><p class="calibre10">"Sıra bende..." Ron, Harry'nin çay fincanına bakmaya başladı. Gösterdiği çabadan dolayı alnı kırış kırış olmuştu. "Bir kabarcık var, bir melon şapkaya benziyor" dedi. "Belki de Sihir Bakanlığı için çalışacaksındır..."</p><p class="calibre10">Fincanı öbür türlü çevirdi.</p><p class="calibre10">"Ama bu taraftan bakınca daha çok bir meşe palamuduna benziyor... onun anlamı neymiş?" Geleceğin Sis Perdesini Aralamak'ı karıştırdı. " '<span class="italic">Devlet kuşu, beklenmedik altın</span>'. Harika, bana biraz borç verebilirsin. Burada da bir şey var" deyip fincanı yine çevirdi. "Bir hayvana benziyor. Evet, şu kafasıysa... bir suaygırına benziyor... yok, bir koyuna..."</p><p class="calibre10">Harry kahkahasını tutamayınca, Profesör Trelawney birden onlara döndü.</p><p class="calibre10">"Ben bir bakayım, yavrum," dedi Ron'a, azarlarcasına. Hemen gelip Ron'dan Harry'nin fincanını kaptı. Bunu sınıf sus pus olup izlemeye başladı.</p><p class="calibre10">Profesör Trelawney fincanın içine bakıyor, saatin ters yönünde çeviriyordu.</p><p class="calibre10">"Şahin... yavrum, ölümcül bir düşmanın var."</p><p class="calibre10">"Ama onu herkes biliyor" dedi Hermione, duyulabilir bir fısıltıyla. Profesör Trelawney ona dik dik baktı.</p><p class="calibre10">"Evet, biliyorlar" dedi Hermione. "Herkes Harry ile Kim-Olduğunu-Bilirsin-Sen arasında olanları biliyor."</p><p class="calibre10">Harry ve Ron ona yüzlerinde hayret ile takdir karışımı bir ifadeyle baktılar. Daha önce Hermione'nin bir öğretmenle bu şekilde konuştuğunu hiç işitmemişlerdi. Profesör Trelawney cevap vermemeyi tercih etti. Koca gözlerini tekrar Harry'nin fincanına dikip fincanı çevirmeye devam etti.</p><p class="calibre10">"Sopa... bir saldırı. Aman aman, bu pek mutluluk verici bir fincan değil..."</p><p class="calibre10">"Ben onun bir melon şapka olduğunu sanmıştım" dedi Ron utanarak.</p><p class="calibre10">"Kurukafa... yolunun üstünde bir tehlike var, yavrum..."</p><p class="calibre10">Herkes kımıldamadan Profesör Trelawney'ye bakıyordu. Fincanı son bir kez çevirdi, "hii" dedi ve çığlık attı.</p><p class="calibre10">Bir kez daha porselen şıngırtısı yükseldi; Neville ikinci fincanını kırmıştı. Profesör Trelawney boş bir koltuğa gömüldü. Ziynetlerden ışıl ışıl olan eli kalbindeydi, gözleriyse kapalıydı.</p><p class="calibre10">"Yavrum - zavallı yavrum - hayır - bunu söylememek daha iyi - hayır - sormayın bana..."</p><p class="calibre10">"Nedir, Profesör?" dedi Dean Thomas hemen. Herkes ayağa kalkmıştı, yavaş yavaş Harry ile Ron'un masasının etrafında toplanmaya başladılar. Harry'nin fincanına bakmak için Profesör Trelawney'nin koltuğuna yanaşıyorlardı.</p><p class="calibre10">"Yavrum." Profesör Trelawney kocaman gözlerini dramatik bir şekilde açtı. "Sende Ecel var."</p><p class="calibre10">"Ne var?" dedi Harry.</p><p class="calibre10">Tek anlamayanın kendisi olmadığının farkındaydı; Dean Thomas omuz silkti, Lavender Brown ise şaşkın görünüyordu. Ama yine de hemen hemen herkes elini dehşet içinde ağzına götürdü.</p><p class="calibre10">"Ecel, yavrum, Ecel!" diye haykırdı Profesör Trelawney. Harry'nin anlamamasına çok şaşırmış görünüyordu. "Kilise bahçelerine musallat olan devasa, hayalet köpek! Yavrum, bu bir alamet -hem de en kötüsünden- bir ölüm alameti bu!"</p><p class="calibre10">Harry'nin midesine sancı girdi. Flourish ve Blotts'taki Ölüm Alametleri kitabının kapağındaki o köpek - Magnolia Crescent'ta gölgelerin içindeki o köpek... Lavender Brown da elini korkuyla ağzına kapadı. Herkes Harry'ye bakıyordu, bir kişi dışında: Hermione ayağa kalktı ve Profesör Trelawney'nin koltuğunun arkasına yanaştı.</p><p class="calibre10">"Bence o bir Ecel'e benzemiyor" dedi kararlı bir sesle.</p><p class="calibre10">Profesör Trelawney, Hermione'ye giderek artan bir antipatiyle süzdü.</p><p class="calibre10">"Kusura bakma, yavrum, ama senin etrafında pek az aura görüyorum. Geleceğin titreşimlerine karşı pek açık değilsin."</p><p class="calibre10">Seamus Finnigan başını bir o yana bir bu yana yatırıyordu.</p><p class="calibre10">"Buradan bakınca bir Ecel gibi görünüyor" dedi gözlerini neredeyse kapayarak. "Ama buradan daha çok bir eşeğe benziyor" dedi başını sola yatırarak.</p><p class="calibre10">"Bir zahmet benim ölüp ölmeyeceğime karar verseniz artık!'" dedi Harry, ağzından çıkanlara kendi de şaşırarak. Kimse ona bakmak bile istemiyordu.</p><p class="calibre10">"Sanırım bugün dersi burada bitiriyoruz" dedi Profesör Trelawney en puslu sesiyle. "Evet... lütfen malzemelerinizi kaldırın..."</p><p class="calibre10">Herkes çay fincanlarını sessiz sessiz Profesör Trelawney'ye götürdü, kitaplarını kaldırıp çantalarını kapattı. Ron bile Harry ile göz göze gelmekten kaçınıyordu.</p><p class="calibre10">"Bir dahaki sefere dek" dedi Profesör Trelawney ölgün bir sesle, "kısmetiniz açık olsun. Ha, yavrum, bu arada -" dedi Neville'e işaret ederek, "bir dahaki derse geç kalacaksın, o yüzden arayı kapatmak için fazladan çalış."</p><p class="calibre10">Harry, Ron ve Hermione, Profesör Trelawney'nin gümüşi merdiveninden, ardından da döne döne inen merdivenden hiç konuşmadan indiler ve Profesör McGonagall'ın Biçim Değiştirme dersinin yolunu tuttular. Sınıfı bulmaları o kadar uzun sürdü ki, Kehanet'ten erken çıkmış olmalarına rağmen derse ucu ucuna yetiştiler.</p><p class="calibre10">Harry sınıfın arkalarında bir yere oturdu. Kendini spot ışığının altındaymış gibi hissediyordu; sınıfın geri kalanı sanki her an düşüp ölecekmiş gibi kaçamak bakışlar atıp duruyordu ona. Profesör McGonagall'ın Animagus'lar (istedikleri anda hayvana dönüşebilen büyücüler) hakkında anlattıklarını pek duymuyordu. Hatta Profesör McGonagall herkesin önünde, gözlerinin etrafında gözlük izleri bulunan bir tekir kediye dönüştüğünde onu izlemiyordu bile.</p><p class="calibre10">"Neniz var bugün sizin?" dedi Profesör McGonagall, puf diye normal haline dönüp sınıftakilere bakarak. "Gerçi benim için fark etmez, ama ilk defa bir dönüşümüm sınıftan alkış almıyor."</p><p class="calibre10">Yine bütün kafalar Harry'ye döndü, ama kimse konuşmadı. Hermione elini kaldırdı.</p><p class="calibre10">"Lütfen, Profesör, az önce ilk Kehanet dersimize girdik, çay yapraklarını okuyorduk ve -"</p><p class="calibre10">"Haa, tabii" dedi Profesör McGonagall, birden kaşlarını çatarak. "Başka bir şey söylemene gerek yok, Miss Granger. Söyleyin bakalım, bu yıl hanginiz ölüyor?"</p><p class="calibre10">Herkes bakakaldı.</p><p class="calibre10">"Ben" dedi Harry en sonunda.</p><p class="calibre10">"Anlıyorum" dedi Profesör McGonagall, boncuk gibi gözlerini Harry'ye odaklayarak. "O halde, Potter, Profesör Trelawney'nin bu okula geldiğinden beri her yıl bir öğrencinin ölümünü öngördüğünü bilmelisin. Henüz hiçbiri ölmedi. Ölüm alametleri görmek, onun en sevdiği yeni sınıf karşılama merasimi. Meslektaşlarım hakkında hiç kötü konuşmamak gibi bir alışkanlığım olmasa -" Profesör McGonagall lafını yarım bıraktı, burnunun kanatları bembeyaz kesilmişti. Daha sakin bir sesle devam etti: "Kehanet, sihrin kesinlikten en uzak dallarından biri. Şahsen ben, pek tahammül edemediğimi sizden saklamayacağım. Gerçek Görücüler çok enderdir ve Profesör Trelawney..."</p><p class="calibre10">Yeniden durdu ve çok gerçekçi bir ses tonuyla, "Bana sağlığın gayet yerindeymiş gibi görünüyor, Potter" dedi. "Bu yüzden bugün seni ödevden muaf tutmazsam kusura bakmazsın herhalde. Seni temin ediyorum ki, ölürsen ödevini teslim etmek zorunda değilsin."</p><p class="calibre10">Hermione güldü. Harry kendini biraz daha iyi hissediyordu. Profesör Trelawney'nin sınıfının loş kırmızı ışığından ve sersemletici kokusundan uzaktayken bir topak çay yaprağından korkmak daha zordu. Ancak herkes ikna olmuş değildi. Ron hâlâ endişeli görünüyordu, Lavender ise, "Peki ama ya Neville'in fincanı?" diye fısıldadı.</p><p class="calibre10">Biçim Değiştirme dersi bittikten sonra, öğle yemeği için paldır küldür Büyük Salon'a doğru ilerleyen kalabalığa katıldılar.</p><p class="calibre10">"Ron, kendine gel" dedi Hermione, onun önüne bir tabak yahni iterek. "Profesör McGonagall'ın söylediklerini duydun."</p><p class="calibre10">Ron tabağına biraz yahni koyup çatalını aldı, ama yemeye başlamadı.</p><p class="calibre10">"Harry" dedi ciddi bir sesle, usul usul, "bir yerde büyük, siyah bir köpek görmedin, değil mi?"</p><p class="calibre10">"Gördüm," dedi Harry. "Dursley'lerden ayrıldığım gece gördüm."</p><p class="calibre10">Ron büyük bir şangırtıyla çatalını düşürdü.</p><p class="calibre10">"Büyük ihtimalle bir sokak köpeğidir" dedi Hermione sakin sakin.</p><p class="calibre10">Ron, Hermione'ye öyle bir bakış baktı ki, aklını kaçırdığını düşünüyormuş gibiydi.</p><p class="calibre10">"Hermione, Harry bir Ecel gördüyse, bu - bu çok fena" dedi. "Amcam - Bilius Amca bir tane görmüştü - yirmi dört saat sonra öldü!"</p><p class="calibre10">“Tesadüf" dedi Hermione ciddiye almadan. Kendine biraz daha balkabağı suyu koydu.</p><p class="calibre10">"Sen ne dediğini bilmiyorsun!" dedi Ron, kızmaya başlayarak. "Ecel'ler çoğu büyücünün ödünü koparır!"</p><p class="calibre10">"E ondan öyleyse" dedi Hermione üstünlük taslayan bir sesle. "Ecel'i görüp korkudan ölüyorlar demek. Ecel ölümün alameti değil, sebebi yani! Harry'nin hâlâ bizimle birlikte olmasının sebebiyse, öyle bir şey görüp, peki o zaman ben artık nalları dikeyim, diye düşünmemesi!"</p><p class="calibre10">Ron ağzını açtı, ama bir şey demedi, bu arada Hermione çantasından Aritmansi kitabını çıkardı ve açıp meyve suyu sürahisine yasladı.</p><p class="calibre10">"Bence Kehanet çok belirsiz görünüyor" dedi, sayfasını arayarak. "Bana sorarsan, işin içinde fazlaca tahmin yürütme var."</p><p class="calibre10">"O fincandaki Ecel'in belirsiz bir tarafı yoktu!" dedi Ron hararetle.</p><p class="calibre10">"Harry'ye onun bir koyun olduğunu söylerken bu kadar emin görünmüyordun ama" dedi Hermione soğukkanlılıkla.</p><p class="calibre10">"Profesör Trelawney senin iyi bir aura'n olmadığını söyledi! Bir kerecik olsun bir konuda kötü olmak hoşuna gitmiyor, değil mi?!"</p><p class="calibre10">Damarına basmıştı. Hermione Aritmansi kitabını masaya öyle sert vurdu ki, et ve havuç parçaları dört bir yana saçıldı.</p><p class="calibre10">"Kehanet'te iyi olmak bir topak çay yaprağında ölüm alametleri görmek anlamına geliyorsa, o derse uzun süre devam edeceğimi sanmıyorum! Aritmansi dersimle karşılaştırıldığında tam bir kepazelikti!"</p><p class="calibre10">Çantasını kapıp sinirli sinirli uzaklaştı.</p><p class="calibre10">Ron kaşlarını çatarak onun arkasından baktı.</p><p class="calibre10">"Neden bahsediyor?" dedi Harry'ye. "Daha Aritmansi dersine girmedi ki."</p><p class="calibre10">Harry öğle yemeğinden sonra şatodan çıkabildiği için memnundu. Önceki günkü yağmur dinmişti; hayatlarındaki ilk Sihirli Hayvanların Bakımı derslerine giderlerken gökyüzü açık, soluk bir gri renkte, ayaklarının altındaki çimense esnek ve nemliydi.</p><p class="calibre10">Ron'la Hermione birbirleriyle konuşmuyorlardı. Hagrid'in Yasak Orman'ın kıyısındaki kulübesine giden meyilli çimlik alandan ilerlerken Harry de onların yanında çıtını çıkarmadan yürüyordu. Bu derse Slytherin'lerle birlikte giriyor olmaları gerektiğini, ancak önlerinde çok tanıdık üç sırtı gördüğü zaman anladı. Malfoy, Crabbe ve Goyle'a heyecanla bir şeyler anlatıyor, ikisiyse kıkır kıkır gülüyordu. Harry onların ne hakkında konuştuğundan aşağı yukarı emindi.</p><p class="calibre10">Hagrid sınıfını kulübesinin önünde bekliyordu. Köstebek derisi paltosunun içinde, yanında zağar Fang'le durmuş, ders başlasın diye sabırsızlanıyormuş gibi görünüyordu.</p><p class="calibre10">"Hadi, hadi bakalım, yürüyün!" diye seslendi sınıf yaklaşırken. "Bugün size sıkı bir sürprizim var! Çok iyi ders olacak! Herkes burada mı? Tamam, peşimden gelin!"</p><p class="calibre10">Harry bir an için Hagrid onları Yasak Orman'a sokacak diye korktu; orada zaten kendisine ömür boyu yetecek kadar kötü tecrübe yaşamıştı. Ancak Hagrid ağaçların kıyısından kıyısından yürümeye devam etti ve beş dakika sonra kendilerini bir tür padokun dışında buldular. İçinde hiçbir şey yoktu.</p><p class="calibre10">"Herkes buraya, çitin çevresine toplansın, hadi bakalım!" diye seslendi Hagrid. "Tamam - görebileceğiniz bir yerde durun. Şimdi, önce kitaplarınızı açsanız iyi olur."</p><p class="calibre10">"Nasıl?" dedi Draco Malfoy'un soğuk, uyuşuk sesi.</p><p class="calibre10">"Ha?" dedi Hagrid.</p><p class="calibre10">"Kitaplarımızı nasıl açıyoruz?" diye tekrar etti Malfoy. “Canavar Kitap: Canavarlar”ı çıkardı, kapalı dursun diye uzun bir iple bağlamıştı. Diğerleri de kitaplarını çıkardılar; bazıları kitaplarını Harry gibi kemerle bağlayıp kapatmışlardı; bazıları dar çantalara tıkmışlar, bazılarıysa eşek ataçlarıyla sıkı sıkı kapatmışlardı.</p><p class="calibre10">"Kimse - kimse kitabını açmayı başaramadı mı?" dedi Hagrid, çökmüş bir halde.</p><p class="calibre10">Bütün sınıf hayır anlamında başını salladı.</p><p class="calibre10">"Onları okşamanız gerekiyor" dedi Hagrid, sanki bu dünyanın en bariz şeyiymiş gibi. "Bakın..."</p><p class="calibre10">Hermione'nin kitabını aldı ve onu kapalı tutan Büyülü Seloteyp'i çıkardı. Kitap ısırmaya hamle etti, ama Hagrid dev gibi parmağını sırtından aşağı gezdirince titredi ve açılıp elinde sessizce durmaya başladı.</p><p class="calibre10">"Ah, hepimiz ne kadar aptalız!" dedi Malfoy kıs kıs gülerek. "Onları okşamalıydık tabii! Nasıl tahmin edemedik!"</p><p class="calibre10">Hagrid tereddütlü bir sesle, "Ben... komik olduklarını düşünmüştüm," dedi Hermione'ye.</p><p class="calibre10">"Aman ne kadar komik!" dedi Malfoy. "Bize ellerimizi kopartmaya çalışan kitaplar vermek ne esprili!"</p><p class="calibre10">"Kapa çeneni, Malfoy" dedi Harry yavaşça. Hagrid'in morali bozulmuş görünüyordu ve Harry onun ilk dersinde başarılı olmasını istiyordu.</p><p class="calibre10">"Pekâlâ" dedi Hagrid. Ne yapacağını şaşırmış gibi görünüyordu. "Şimdi... şimdi kitaplarınız hazır ve... ve... geriye bir tek Sihirli Yaratıklar kalıyor. Evet. Gidip onları getireyim. Bekleyin.."</p><p class="calibre10">Orman'a doğru uzaklaşıp gözden kayboldu.</p><p class="calibre10">"Tanrım, buranın da cılkı çıktı" dedi Malfoy yüksek sesle. "O angut ders verecek ha, babama söyleyince kriz geçirir herhalde."</p><p class="calibre10">"Kapa çeneni, Malfoy" diye tekrar etti Harry.</p><p class="calibre10">"Dikkat et, Potter, arkanda bir Ruh Emici var."</p><p class="calibre10">"Ayyyyy!" diye ciyakladı Lavender Brown. Padokun öbür ucunu gösteriyordu.</p><p class="calibre10">Harry'nin hayatında gördüğü en tuhaf yaratıklar onlara doğru geliyordu. Bir atın vücuduna, arka ayaklarına ve kuyruğuna sahiptiler; ön ayakları, kanatları ve kafalarıysa dev bir kartalınkileri andırıyordu. Haşin, çelik renginde gagaları ve kocaman, pasparlak turuncu gözleri vardı. Ön ayaklarının ucundaki yaklaşık on beş santim uzunluğunda pençeleri ölümcül görünüyordu. Hayvanların her birinin boynunun etrafında kalın bir deri tasma vardı. Her tasma uzun bir zincire bağlıydı ve bütün bu zincirlerin ucu, yaratıkların arkasından hafifçe koşarak padoka gelen Hagrid'in dev gibi ellerindeydi.</p><p class="calibre10">"Naber?" diye kükredi, zincirleri sallayıp yaratıkları sınıfın durduğu çite doğru sürerek. Hagrid onların yanına gelip yaratıkları çite bağlarken herkes ufak ufak geriledi.</p><p class="calibre10">"Hipogrifler!" diye kükredi Hagrid neşeyle, onlara el sallayarak. "Çok güzeller, değil mi?"</p><p class="calibre10">Harry, Hagrid'in neyi kastettiğini az çok anlayabiliyordu. Yarı at, yarı kuş bir şey görmenin ilk şokunu atlattıktan sonra insan, hipogriflerin yelesinden kanadındaki tüylere yumuşak geçiş yapan pırıl pırıl postuna hayranlıkla bakmaya başlıyordu. Her biri ayrı renkteydi: fırtına grisi, bronz, pembemsi bir alaca, ışıl ışıl kestane rengi ve mürekkep siyahı.</p><p class="calibre10">"Pekâlâ," dedi Hagrid, ellerini ovuşturup etrafa gülümseyerek, "biraz daha yakına gelmek istiyorsanız..."</p><p class="calibre10">Görünüşe bakılırsa kimse istemiyordu. Ancak Harry, Ron ve Hermione çite ihtiyatla yaklaştılar.</p><p class="calibre10">"Şimdi, hipogrifler hakkında ilk bilmeniz gereken, gururludurlar" dedi Hagrid. "Çok kolay nem kapar bu hipogrifler. Aman hakaret edeyim demeyin, çünkü bu yapıp yapacağınız son şey olabilir."</p><p class="calibre10">Malfoy, Crabbe ve Goyle dinlemiyorlar, aralarında alçak sesle konuşuyorlardı. Harry'nin içine, dersi nasıl bölecekleri konusunda plan yaptıklarına dair kötü bir his doğdu.</p><p class="calibre10">"Her zaman ilk hareketin hipogriften gelmesini beklersin" diye devam etti Hagrid. "Kibardır biliyor musunuz? Ona doğru yürürsün, eğilip selam verirsin ve beklersin. O da sana eğilirse, ona dokunabilirsin demektir. Eğilmezse, çabucanak yanından çekilin, çünkü o pençeler adamın canını bayağı yakıyor."</p><p class="calibre10">"Pekâlâ, önce kim denemek istiyor?"</p><p class="calibre10">Sınıfın büyük bir bölümü bu soruya cevaben daha da geriledi. Harry, Ron ve Hermione'nin bile kuşkuları vardı. Hipogrifler yırtıcı başlarını sallıyor, güçlü kanatlarını açıyordu; böyle bağlanmaktan hoşlanmış gibi görünmüyorlardı.</p><p class="calibre10">"Yok mu kimse?" dedi Hagrid, yalvaran gözlerle.</p><p class="calibre10">"Ben denerim" dedi Harry.</p><p class="calibre10">Arkasında birisi sesli bir şekilde nefesini tuttu ve hem Lavender hem de Parvati, "Yoo, hayır, Harry, çay yapraklarını hatırla" diye fısıldadılar.</p><p class="calibre10">Harry aldırış etmedi. Padok çitine tırmandı.</p><p class="calibre10">"Afferin, Harry!" diye kükredi Hagrid. "Pekâlâ - bakalım Şahgaga'yla anlaşabilecek misin?"</p><p class="calibre10">Zincirlerden birini çözdü, gri hipogrifi arkadaşlarından ayırdı ve deri tasmasını çıkardı. Padokun öbür tarafındaki sınıfta herkes nefesini tutmuş gibiydi. Malfoy'un gözleri melun melun kısıldı.</p><p class="calibre10">"Dikkat et, Harry" dedi Hagrid sessizce. "Göz teması kurdun, gözünü kırpmamaya çalış şimdi - öyle gözünü çok kırpıştırırsan hipogrifler sana güvenmez..."</p><p class="calibre10">Harry'nin gözleri anında sulanmaya başladı, ama onları kapamadı. Şahgaga kocaman, sivri kafasını çevirip vahşi, turuncu gözünü Harry'ye dikti.</p><p class="calibre10">"İşte böyle" dedi Hagrid. "İşte böyle, Harry... şimdi eğil..."</p><p class="calibre10">Harry, Şahgaga'ya ensesini açmak fikrinden pek hoşlanmamıştı, ama kendisine söyleneni yaptı. Hafifçe eğildi ve gözlerini kaldırıp yukarı baktı.</p><p class="calibre10">Hipogrif hâlâ tepesinde durmuş ona bakıyordu. Kıpırdamıyordu.</p><p class="calibre10">"Uf" dedi Hagrid, endişeli bir sesle. "Pekâlâ - şimdi geri çekil Harry, yavaş yavaş -"</p><p class="calibre10">Ama o anda Harry'yi çok şaşırtan bir şey oldu ve hipogrif birden pullu ön dizlerini kırıp eğildi, şüphesiz selam veriyordu.</p><p class="calibre10">"Afferin, Harry!" dedi Hagrid coşkuyla. “Tamam - şimdi ona dokunabilirsin! Gagasını okşa, hadi durma!"</p><p class="calibre10">Aslında dönüp gitmenin kendisinin daha hayrına olacağını düşünen Harry, ağır ağır hipogrife yaklaştı ve elini uzattı. Gagasını birkaç kez okşayınca hipogrif bundan hoşlanıyormuş gibi tembel tembel gözlerini kapadı.</p><p class="calibre10">Herkes alkışladı, yani çok büyük düş kırıklığına uğramış görünen Malfoy, Crabbe ve Goyle hariç herkes.</p><p class="calibre10">"Pekâlâ, Harry" dedi Hagrid, "sanırım ona binmene izin verebilir!"</p><p class="calibre10">Bu iş Harry'nin beklediğinden çok ileri gitmişti. Süpürgeye binmeye alışıktı; ama bir hipogrife binmenin aynı şey olacağından pek emin değildi.</p><p class="calibre10">"Şuradan tırmanıyorsun, tam kanat ekleminin arkasından," dedi Hagrid. "Dikkat et de tüylerinden birini koparma, hiç hoşuna gitmez..."</p><p class="calibre10">Harry ayağını Şahgaga'nın kanadının üstüne koydu ve kendini kaldırıp sırtına bindi. Şahgaga ayağa kalktı. Harry nereye tutunacağını bilemiyordu; önündeki her yer tüyle kaplıydı.</p><p class="calibre10">"Haydi bakalım!" diye kükredi Hagrid, hipogrifin sağrısını tokatlayarak.</p><p class="calibre10">Harry'nin her iki yanındaki dört metrelik kanatlar aniden açıldı; hipogrif havalanmadan önce Harry can havliyle onu boynundan yakaladı. Bunun süpürgeye binmekle hiç alakası yoktu ve Harry hangisini tercih ettiğine karar vermekte hiç zorluk çekmedi; hipogrifin kanatları her iki yanında rahatsız edici bir şekilde çırpılıyor, bacaklarının altına sürtünüp düşecekmiş hissine kapılmasına yol açıyordu; parlak tüyler parmaklarının altından kayıyordu, ama onlara daha sıkı tutunmaya cesaret edemiyordu; Nimbus 2000'inin yumuşak hareketi yerine şimdi kendini, hipogrifin kanat çırpışlarıyla birlikte sağrısı alçalıp yükseldikçe bir ileri bir geri sallanır halde bulmuştu.</p><p class="calibre10">Şahgaga ona padokun etrafında bir tur attırdıktan sonra inişe geçti; Harry'nin en çok korktuğu kısımdı bu; hipogrifin yumuşak boynu eğilirken kendini geriye verdi, sanki boynun üstünden kayıp düşecekmiş gibiydi; sonra dört uyumsuz ayak güm diye yere konarken tutunmayı zar zor becererek kendini yine doğrulttu.</p><p class="calibre10">"Çok güzel, Harry!" diye kükredi Hagrid. Malfoy, Crabbe ve Goyle hariç herkes bağırıp alkışlıyordu. "Peki, şimdi kim denemek istiyor?"</p><p class="calibre10">Sınıftaki diğer öğrenciler Harry'nin başarısından cesaret almıştı, ihtiyatla padokun çitine tırmandılar. Hagrid, hipogrifleri birer birer çözdü ve az sonra padokun her tarafı gergin bir şekilde eğilip selam veren insanlarla doldu. Neville sürekli kendininkinden kaçıyordu, hipogrif dizlerini kırmak istemiyor gibiydi. Harry izlerken, Ron ve Hermione kestane rengi olanla deneme yaptılar.</p><p class="calibre10">Şahgaga'yı Malfoy, Crabbe ve Goyle devralmışlardı. Malfoy'un önünde eğilmişti, şimdi Malfoy tepeden bakan bir ifadeyle onun gagasını okşuyordu.</p><p class="calibre10">"Çok kolaymış," dedi Malfoy bezgin bezgin. Harry duyabilsin diye yüksek sesle konuşuyordu. "Biliyordum kolay olduğunu, Potter yapabildiğine göre... Eminim sen hiç tehlikeli değilsindir, değil mi?" dedi hipogrife. "Değil mi, seni çirkin, koca hayvan?"</p><p class="calibre10">Çelik pençeler şimşek gibi çaktı; Malfoy tiz bir çığlık attı, az sonra Hagrid ona ulaşabilmek için Şahgaga'ya tasmasını geçirmeye çalışıyordu. Malfoy yerde kıvrılmış yatıyor, cüppesi yavaş yavaş kana bulanıyordu.</p><p class="calibre10">"Ölüyorum!" diye feryat etti Malfoy, sınıf panik içindeydi. "Ölüyorum, şu halime bakın! Beni öldürdü!"</p><p class="calibre10">"Ölmüyorsun!" dedi Hagrid. Bembeyaz kesilmişti. "Biri bana yardım etsin -onu buradan çıkarmalıyız-"</p><p class="calibre10">Hagrid, Malfoy'u kolayca kaldırırken Hermione kapıyı açmaya koştu. Çıkarlarken Harry, Malfoy'un kolunda uzun ve derin bir kesik olduğunu gördü; akan kan çimin üstüne saçılıyordu ve Hagrid onunla yokuş yukarı, şatoya doğru koşuyordu.</p><p class="calibre10">Sihirli Yaratıkların Bakımı sınıfı çok sarsılmış bir şekilde, ağır adımlarla arkadan geliyordu. Slytherin'lerin hepsi Hagrid hakkında atıp tutuyordu</p><p class="calibre10">"Onu derhal postalamalılar!" dedi Pansy Parkinson, gözleri yaşlı bir halde.</p><p class="calibre10">"Malfoy'un hatasıydı!" diye çıkıştı Dean Thomas. Crabbe ve Goyle tehdit edercesine kaslarını esnettiler.</p><p class="calibre10">Sınıf taş basamakları çıkıp bomboş Giriş Salonu'na girdi.</p><p class="calibre10">Pansy, "Ben gidip iyi olup olmadığına bakacağım" dedi, mermer merdivenleri koşarak çıkarken hepsi ona baktı. Hâlâ Hagrid hakkında homurdanıp duran Slytherin'ler, zindandaki ortak salonlarının yolunu tuttular; Harry, Ron ve Hermione ise yukarı, Gryffindor Kulesi'ne doğru yola koyuldu.</p><p class="calibre10">"İyileşecek mi sence?" dedi Hermione tedirgin tedirgin.</p><p class="calibre10">"Tabii, Madam Pomfrey kesikleri bir saniyede tedavi edebilir," dedi Harry. Başhemşire onun bu kesikten çok daha kötü sakatlıklarını tedavi etmişti.</p><p class="calibre10">"Ama Hagrid'in ilk dersinde böyle bir şey olması çok kötü, öyle değil mi?" dedi Ron, endişeli bir sesle. "Malfoy'un işleri mahvedeceğinden her zaman emin olabilirsin..."</p><p class="calibre10">Akşam yemeği vaktinde Büyük Salon'a ilk inenler arasındaydılar. Hagrid'i görmeyi umuyorlardı, ama orada değildi.</p><p class="calibre10">"Onu kovmazlar, değil mi?" dedi Hermione kaygıyla. Etli pudingine hiç dokunmamıştı.</p><p class="calibre10">"Kovmasalar iyi ederler' dedi Ron, o da yemiyordu.</p><p class="calibre10">Harry, Slytherin masasını seyrediyordu. Crabbe ve Goyle'un da dahil olduğu büyük bir grup bir araya gelmiş, hararetle konuşuyordu. Harry onların Malfoy'un nasıl yaralandığının öyküsünü kendilerine göre uyarladıklarından emindi.</p><p class="calibre10">"Eh, ilginç bir ilk gün olmadığını söyleyemezsiniz," dedi Ron kasvetle.</p><p class="calibre10">Yemekten sonra kalabalık Gryffindor Ortak Salonu'na çıktılar ve Profesör McGonagall'ın verdiği ödevi yapmaya çalıştılar, ama üçü de sürekli kulenin penceresinden dışarı dalıp dalıp gidiyordu.</p><p class="calibre10">"Hagrid'in penceresinde ışık var" dedi Harry birden.</p><p class="calibre10">Ron saatine baktı.</p><p class="calibre10">"Acele edersek gidip onu görebiliriz, saat hâlâ erken..."</p><p class="calibre10">"Bilemiyorum," dedi Hermione tereddütle. Harry onun kendisine baktığını gördü.</p><p class="calibre10">"Okul arazisinde yürümeme izin var herhalde" dedi iğneleyici bir şekilde. "Sirius Black buradaki Ruh Emiciler'i geçmedi daha, değil mi?"</p><p class="calibre10">Böylece eşyalarını kaldırdılar ve portre deliğinden çıkıp ön kapının yolunu tuttular. Kimseyle karşılaşmadıklarına memnundular, çünkü bu saatte dışarıda olmalarına izin verilip verilmediğinden tam olarak emin değildiler.</p><p class="calibre10">Çim hâlâ ıslaktı ve alacakaranlıkta neredeyse siyah görünüyordu. Hagrid'in kulübesine ulaştıklarında kapıyı çaldılar, içeriden bir ses gürledi: "Geliyorum."</p><p class="calibre10">Hagrid, zımparalanmış tahta masasında, sırtında bir gömlekle oturuyordu, zağar Fang başını onun kucağına koymuştu. Tek bakışta Hagrid'in epey içmiş olduğunu anladılar; önünde neredeyse kova büyüklüğünde kurşuni bir maşrapa vardı ve onları odaklamakta zorluk çekiyormuş gibiydi.</p><p class="calibre10">Kim olduklarını anlar anlamaz, "Galiba bir rekor bu” dedi sesi çatlayarak. "Daha önce sadece bir gün dayanan bir öğretmen olduğunu sanmıyorum."</p><p class="calibre10">"Atılmadın herhalde, Hagrid!" dedi Hermione, soluğunu tutarak.</p><p class="calibre10">"Daha değil' dedi Hagrid perişan bir halde, artık maşrapasında ne varsa koca bir yudum alarak. "Ama Malfoy'a olanlardan sonra an meselesi, ha?"</p><p class="calibre10">"Durumu nasıl?" dedi Ron, otururlarken. "Ciddi değil, değil mi?"</p><p class="calibre10">"Madam Pomfrey onu elinden geldiğince iyileştirdi" dedi Hagrid cansız bir sesle, "ama hâlâ acı çektiğini söylüyor... bandaj sardılar... inliyor..."</p><p class="calibre10">"Numara yapıyor" dedi Harry hemen. "Madam Pomfrey her şeyi düzeltebilir. Geçen yıl benim kemiklerimin yarısını yeniden çıkardı. Ama emin olun, Malfoy bu durumun etinden sütünden faydalanacaktır."</p><p class="calibre10">"Tabii, okul yönetim kurulu üyelerine söylendi durum" dedi Hagrid perişan bir sesle. "İşi çok büyük tuttuğumu düşünüyorlar. Hipogrifleri sonraya bırakmalıymışım... Pıtırkurt'larla falan başlamalıymışım... İyi bir ilk ders olur diye düşündüydüm.. hepsi benim suçum..."</p><p class="calibre10">"Hepsi Mafloy'un suçu, Hagrid!" dedi Hermione ciddi bir ses tonuyla.</p><p class="calibre10">"Biz şahidiz" dedi Harry. "Sen hipogriflerin onlara hakaret edilirse saldıracaklarını söyledin. Dinlemediyse bu Malfoy'un sorunu. Biz Dumbledore'a işin aslını anlatırız."</p><p class="calibre10">"Evet, üzülme Hagrid, biz seni destekleriz" dedi Ron.</p><p class="calibre10">Hagrid'in böcek karası gözlerinden yaşlar süzülmeye başladı. Harry ile Ron'u sıkı sıkı, kemiklerini kıracakmış gibi kucakladı.</p><p class="calibre10">"Bence yeterince içmişsin, Hagrid' dedi Hermione kararlı bir sesle. Maşrapayı masadan aldı ve dışarı çıkıp boşalttı.</p><p class="calibre10">"Eh, galiba haklı" dedi Hagrid, Harry ile Ron'u bıraktı. Kaburgalarını sıvazlayıp, sendeleyerek gerilediler. Hagrid büyük bir çabayla iskemlesinden kalktı ve Hermione'nin peşinden dışarı çıktı. Büyük bir şapırtı duyuldu.</p><p class="calibre10">"O ses neydi?" dedi Harry, tedirgin bir halde. Hermione elinde boş maşrapayla dönmüştü.</p><p class="calibre10">"Kafasını su fıçısına soktu" dedi Hermione, maşrapayı ortalıktan kaldırarak.</p><p class="calibre10">Hagrid geri geldi. Uzun saçı ve sakalı sırılsıklamdı, gözlerindeki suyu silmekle meşguldü.</p><p class="calibre10">"Böyle daha iyi" dedi, kafasını bir köpek gibi sallayıp hepsini ıslatarak. "Bakın, gelip beni görmekle büyük iyilik ettiniz, ben gerçekten -"</p><p class="calibre10">Hagrid birden kalakaldı, Harry'ye sanki onun orada olduğunu yeni fark etmiş gibi bakıyordu.</p><p class="calibre10">"SEN NE YAPTIĞINI SANIYORSUN, HA?" diye kükredi. O kadar ani olmuştu ki bu, yerlerinden yarım metre sıçradılar. "KARANLIK BASINCA ORTALIKTA DOLAŞMAMAN GEREKİYOR, HARRY! YA SİZ İKİNİZ! NASIL İZİN VERİRSİNİZ ONA!"</p><p class="calibre10">Hagrid, Harry'nin üstüne doğru yürüdü, onu kolundan yakaladı ve çekerek kapıya götürdü.</p><p class="calibre10">"Yürüyün!" dedi kızgın bir sesle. "Hepinizi okula geri götürüyorum, bir daha da karanlık bastıktan sonra ortalıkta dolaştığınızı görmeyeyim. Buna değmem ben!"</p><div class="mbppagebreak" id="calibre_pb_11"></div>
</body></html>
