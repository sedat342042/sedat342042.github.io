<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos856144" class="calibre1"><span class="calibre2">
</span></p><p class="calibre7"><span class="calibre4"><span class="bold">YİRMİ  İKİNCİ  BÖLÜM: YİNE  BAYKUŞ  POSTASI</span></span></p><p class="calibre9">"Harry!"</p><p class="calibre10">Hermione saatine bakarak Harry'yi kolundan çekiştiriyordu. "Kimse bizi görmeden hastane kanadına geri dönmek için tam on dakikamız var - Dumbledore on dakika sonra kapıları kilitliyor -"</p><p class="calibre10">"Tamam" dedi Harry, gözlerini gökyüzünden alarak. "Gidelim..."</p><p class="calibre10">Arkalarındaki kapı aralığından sessizce geçip, dönen dar taş merdivenden indiler. Merdivenin sonuna geldiklerinde birtakım sesler duydular. Duvara yaslanıp kulak kabarttılar. Seslere bakılırsa, gelenler Fudge ve Snape'ti. Merdivenin dibindeki koridorda hızlı hızlı yürüyorlardı.</p><p class="calibre10">"...umarım Dumbledore zorluk çıkarmaz" diyordu Snape. "Öpücük hemen uygulanacak mı?"</p><p class="calibre10">"Macnair, Ruh Emiciler'le döner dönmez. Bu Black olayı baştan sona hayli utanç verici oldu. Gelecek Postası'na onu nihayet yakaladığımız haberini vermeyi nasıl iple çekiyorum bilemezsin... bence seninle de söyleşi yapmak isteyeceklerdir, Snape... Aklı başına gelir gelmez, genç Harry Potter da gazeteye kendisini nasıl kurtardığını anlatmak isteyecektir..."</p><p class="calibre10">Harry dişlerini sıktı. Fudge'la Snape onun ve Hermione'nin saklandığı yerin önünden geçerlerken, Snape'in pis pis sırıttığını gördü. Ayak sesleri uzaklaşıp kayboldu. Harry ve Hermione bir süre bekleyip onların gittiğinden emin olduktan sonra, ters yönde koşmaya başladılar. Üst üste iki merdivenden inip yeni bir koridora geldiler - sonra ileriden gelen gevrek kahkahalar duydular.</p><p class="calibre10">"Peeves!" diye mırıldandı Harry, Hermione'nin bileğine yapışarak. "Buraya!"</p><p class="calibre10">Tam zamanında sol taraflarındaki boş bir sınıfa daldılar. Anlaşılan Peeves coşkulu bir ruh haliyle koridorda hoplaya zıplaya geziniyor, katıla katıla gülüyordu.</p><p class="calibre10">"Ay, bu Peeves bir felaket" diye fısıldadı Hermione. Kulağını kapıya yaslamıştı. "Eminim Ruh Emiciler Sirius'un işini bitirecek diye böyle heyecanlı..." Saatine baktı. "Üç dakika kaldı, Harry!"</p><p class="calibre10">Peeves'in haince neşeli sesi uzaklaşıp kaybolana dek beklediler, sonra odadan çıkıp yine koşmaya başladılar.</p><p class="calibre10">"Hermione - acaba - Dumbledore kapıyı kilitlemeden - içeri giremezsek - ne olur?" dedi Harry soluk soluğa.</p><p class="calibre10">"Düşünmek bile istemiyorum!" diye inledi Hermione. Yeniden saatine baktı. "Bir dakika kaldı!"</p><p class="calibre10">Hastane kanadı girişinin bulunduğu koridorun sonuna vardılar. "Tamam - Dumbledore'un sesini duyuyorum” dedi Hermione gergin gergin. "Hadi, Harry!"</p><p class="calibre10">Koridorda sessizce ilerlediler. Kapı açıldı. Dumbledore'un sırtı göründü.</p><p class="calibre10">"Sizi içeri kilitliyorum" dediğini duydular. "Şu anda gece yarısına beş var. Miss Granger, üç devir yaptırsanız yeter sanırım. İyi şanslar."</p><p class="calibre10">Dumbledore odadan geri geri çıktı, kapıyı kapattı ve asasını çıkarıp sihirle kilitledi. Paniğe kapılan Harry ve Hermione ona doğru koştular. Dumbledore başını kaldırdı ve uzun, gümüşi bıyığının altında koca bir gülümseme belirdi. "Ee?" dedi usulca.</p><p class="calibre10">"Başardık!" dedi Harry nefes nefese. "Sirius gitti, Şahgaga'nın üstünde..."</p><p class="calibre10">Dumbledore onlara gülen gözlerle baktı.</p><p class="calibre10">"Aferin. Sanırım -" hastane kanadından bir ses geliyor mu diye dikkatle dinledi. "Evet, sanırım siz de gittiniz. İçeri girin - sizi içeri kilitleyeceğim -"</p><p class="calibre10">Harry ve Hermione sessizce hastane kanadına girdiler. Hâlâ yatağında hareketsiz yatan Ron haricinde, içerisi boştu. Arkalarından kilidin sesi gelince, Harry ve Hermione yataklarına yattılar. Hermione, Zaman Döndürücü'yü cüppesinin içine soktu. Az sonra Madam Pomfrey odasından hızlı adımlarla geldi.</p><p class="calibre10">"Yoksa Müdür Bey'in çıktığını mı duydum? Artık hastalarıma bakmama müsaade var mı?"</p><p class="calibre10">Kafası çok bozuktu. Harry ve Hermione çikolatalarını sessiz sessiz yemenin en iyisi olacağı kanaatine vardılar. Madam Pomfrey tepelerine dikilmiş, yiyip yemediklerini gözleriyle görmek istiyordu. Ama Harry ağzındaki lokmaları yutmakta zorlanıyordu. Hermione'yle ikisi kulak kabartmış bekliyorlardı, sinirleri çok gergindi... Sonra birden, tam ikisi de Madam Pomfrey'den dördüncü çikolata parçalarını aldıklarında, uzaktan, yukarıdan bir yerden gelen öfkeli bir kükreme duydular...</p><p class="calibre10">"Neydi o?" dedi Madam Pomfrey dikkat kesilerek.</p><p class="calibre10">Şimdi duyabiliyorlardı, kızgın sesler giderek daha da yükseliyordu. Madam Pomfrey gözlerini kapıya dikmişti.</p><p class="calibre10">"Ama cidden - herkesi uyandıracaklar! Ne yaptıklarını sanıyorlar?"</p><p class="calibre10">Harry seslerin ne dediğini çıkarmaya çalışıyordu. Giderek yaklaşıyorlardı -</p><p class="calibre10">"Buharlaştı herhalde, Severus, odada onunla birlikte birini bırakmalıydık. Bu bir duyulsun -"</p><p class="calibre10">"BUHARLAŞMADI!" diye kükredi Snape, sesi şimdi çok yakından geliyordu. "BU ŞATONUN İÇİNDE NE CİSİMLENEBİLİRSİN NE DE BUHARLAŞABİLİRSİN! BU – İŞTE – POTTER’IN – PARMAĞI – VAR!"</p><p class="calibre10">"Severus - mantıklı ol - Harry kilit altındaydı -"</p><p class="calibre10">BAM.</p><p class="calibre10">Hastane kanadının kapısı hızla açıldı.</p><p class="calibre10">Fudge, Snape ve Dumbledore koğuşa girdiler. Dumbledore sakindi. Hatta keyfi gayet yerindeymiş gibi bir hali vardı. Fudge kızgın görünüyordu. Snape ise çileden çıkmıştı.</p><p class="calibre10">"ÇABUK SÖYLE, POTTER!" diye böğürdü. "NE YAPTIN?"</p><p class="calibre10">"Profesör Snape!" dedi Madam Pomfrey feryat figan. "Kendinize hâkim olun!"</p><p class="calibre10">"Snape, haydi ama, mantıklı ol" dedi Fudge. "Bu kapı kilitliydi, demin gördük -"</p><p class="calibre10">"KAÇMASINA YARDIM ETTİLER, BİLİYORUM!" diye uludu Snape, Harry ile Hermione'yi işaret ederek. Yüzü çarpılmıştı, ağzından tükürük saçıyordu.</p><p class="calibre10">"Sakin ol, azizim!" diye bağırdı Fudge. "Saçmasapan konuşuyorsun!"</p><p class="calibre10">"POTTER'I TANIMIYORSUN!" diye haykırdı Snape. "O YAPTI, BİLİYORUM, O YAPTI -"</p><p class="calibre10">"Yeter artık, Severus" dedi Dumbledore usulca. "Ağzından çıkanı kulağın duysun. Ben on dakika önce koğuştan ayrılalı beri bu kapı kilitli. Madam Pomfrey, bu öğrenciler yataklarından çıktılar mı?"</p><p class="calibre10">"Tabii ki hayır!" dedi Madam Pomfrey hiddetle. "Siz çıktığınızdan beri yanlarındayım!"</p><p class="calibre10">"Duydun mu, Severus?" dedi Dumbledore sakin sakin. "Eğer - Harry ve Hermione'nin aynı anda iki yerde birden olabildiklerini ima etmiyorsan, korkarım ki onları daha fazla rahatsız etmenin anlamı yok."</p><p class="calibre10">Snape orada öylece durup, öfkeden köpürmüş halde bir Fudge'a, bir Dumbledore'a bakıyordu. Fudge, Snape'in davranışı karşısında tamamen şoka uğramış görünüyordu, Dumbledore'un gözleriyse gözlüğünün ardında ışıldıyordu. Snape cüppesini savurarak döndü ve koğuştan hızla çıktı.</p><p class="calibre10">"Hoca bayağı dengesiz görünüyor" dedi Fudge, arkasından bakakalarak. "Yerinde olsam gözümü üstünden ayırmazdım, Dumbledore."</p><p class="calibre10">"Yok, dengesiz değil" dedi Dumbledore usulca. "Sadece ağır bir düş kırıklığı yaşadı."</p><p class="calibre10">"Tek düş kırıklığı yaşayan o değil!" dedi Fudge nefes nefese. "Gelecek Postası bayram edecek! Black'i köşeye kıstırmıştık, ama yine parmaklarımızın arasından kaçtı! Şimdi bir de hipogrifin kaçış öyküsü duyulursa, alay konusu oldum demektir! Eh... gidip Bakanlık'a haber versem iyi olacak..."</p><p class="calibre10">"Ya Ruh Emiciler?" dedi Dumbledore. "Okuldan çıkarılacaklar diye umuyorum."</p><p class="calibre10">"Ha, evet, gitmeleri gerekecek" dedi Fudge, elini dalgın dalgın saçlarına götürerek. "Öpücük'ü masum bir çocuğa uygulamaya kalkacakları hiç aklıma gelmezdi... tamamen kontrolden çıkmışlar... Yo, bu gece toplanıp Azkaban'a dönmelerini sağlayacağım. Belki okul girişi için ejderhaları düşünsek daha iyi olur..."</p><p class="calibre10">"İşte bu, Hagrid'in hoşuna giderdi" dedi Dumbledore, bir an Harry ve Hermione'ye bakıp gülümseyerek. O ve Fudge koğuştan çıktıktan sonra, Madam Pomfrey çabucak gidip kapıyı yeniden kilitledi. Kendi kendine kızgın kızgın mırıldanarak odasına girdi.</p><p class="calibre10">Koğuşun öbür tarafından hafif bir inilti geliyordu. Ron uyanmıştı. Yatağında doğrulduğunu ve başını sıvazlayarak etrafına bakındığını gördüler.</p><p class="calibre10">"Ne - ne oldu?" dedi inleyerek. "Harry? Niye buradayız? Sirius nerede? Lupin nerede? Neler oluyor?"</p><p class="calibre10">Harry ve Hermione birbirlerine baktılar.</p><p class="calibre10">"Sen anlat" dedi Harry, ağzına bir parça daha çikolata atarak.</p><p class="calibre10">Harry, Ron ve Hermione ertesi gün öğle vaktinde hastane kanadından ayrıldıklarında, şato neredeyse bomboştu. Sınavlardan sonraki bunaltıcı sıcağın etkisiyle, kimse yeni bir Hogsmeade gezisini kaçırmak istememişti. Ancak ne Ron ne de Hermione gitmek istedi. Böylece ikisi ve Harry kendilerini dışarı atıp önceki gecenin olağanüstü olaylarından bahsetmeye, Sirius'un ve Şahgaga'nın şimdi nerede olabileceği hakkında konuşmaya başladılar. Göl kenarında oturup dev mürekkep balığının kollarını suyun üstünde tembel tembel sallamasını izlerlerken, Harry sohbetten koptu. Gözleri gölün karşı kıyısında, dalıp gitmişti. Önceki gece geyik o taraftan çıkıp ona doğru koşmuştu...</p><p class="calibre10">Üstlerine bir gölge düştü. Kafalarını kaldırdıklarında, Hagrid'in kızarmış gözlerle tepelerinde dikildiğini gördüler. Masa örtüsü büyüklüğündeki mendillerinden biriyle terli yüzünü siliyor ve gülümseyerek onlara bakıyordu.</p><p class="calibre10">"Biliyorum, dün gece olanlardan sonra mutlu olmamam gerekiyor" dedi. "Yani, Black yine kaçtı falan - ama bilin bakalım bir de ne oldu?"</p><p class="calibre10">"Ne oldu?" dediler, merak ediyormuş numarası yaparak.</p><p class="calibre10">"Gaga! Kaçtı! Hür artık! Bütün gece bayram ettim!"</p><p class="calibre10">"Bu harika bir şey!" dedi Hermione. Kahkaha attı atacak gibi görünen Ron'a kınayan bir bakış fırlattı.</p><p class="calibre10">"Evet... adam gibi bağlamamışım herhalde" dedi Hagrid, araziye mutlulukla göz gezdirerek. "Gerçi bu sabah bayağı endişelendim... sandım ki dışarıda Profesör Lupin'le karşılaşmış olabilir, ama Lupin dün gece hiçbir şey yemediğini söyledi..."</p><p class="calibre10">"Ne?" dedi Harry hemen.</p><p class="calibre10">"Vay be, duymadınız mı?" dedi Hagrid. Gülümsemesi kaybolur gibi olmuştu. Görünürde kimse olmamasına rağmen sesini alçalttı. "Şeyy - Snape bu sabah bütün Slytherin'lere söylemiş... artık herkes bilmeli demiş... Profesör Lupin bir kurtadam. Yaa. Dün gece de arazide başıboş kalmış. Şimdi eşyalarını topluyor, tabii."</p><p class="calibre10">"Eşyalarını mı topluyor?" dedi Harry kaygıyla. "Niye?"</p><p class="calibre10">"E gidiyor da ondan" dedi Hagrid. Harry'nin bunu sormaya gerek duymasına şaşırmıştı. "Sabah ilk iş istifa etti. Bir daha olmasını göze alamam dedi."</p><p class="calibre10">Harry ayağa kalktı.</p><p class="calibre10">"Gidip onu göreceğim" dedi Ron'la Hermione'ye.</p><p class="calibre10">"Ama istifa ettiyse -"</p><p class="calibre10">"- yapabileceğimiz bir şey yok gibi görünüyor -"</p><p class="calibre10">"Umurumda değil. Yine de onu görmek istiyorum. Sizinle burada buluşuruz."</p><p class="calibre10">Lupin'in odasının kapısı açıktı. Eşyalarının çoğunu toplamıştı bile. Garkenez'in boş akvaryumunun yanında eski, hırpalanmış bavulu açık duruyordu, doluya yakındı. Lupin masasındaki bir şeyin üzerine eğilmişti. Harry kapıyı çalınca kafasını kaldırıp baktı.</p><p class="calibre10">"Geldiğini gördüm" dedi Lupin gülümseyerek. Üzerine eğildiği parşömeni işaret etti. Çapulcu Haritası'ydı bu.</p><p class="calibre10">"Az önce Hagrid'le karşılaştım" dedi Harry. "Sizin istifa ettiğinizi söyledi. Doğru değil bu, değil mi?"</p><p class="calibre10">"Korkarım doğru" dedi Lupin. Çekmecelerini açıp içindekileri çıkarmaya başladı.</p><p class="calibre10">"Neden?" dedi Harry. "Sihir Bakanlığı Sirius'a yardım ettiğinizi düşünmüyor, değil mi?"</p><p class="calibre10">Lupin gidip Harry'nin arkasındaki kapıyı kapattı.</p><p class="calibre10">"Hayır. Profesör Dumbledore, Fudge'ı, sizin hayatınızı kurtarmaya çalıştığıma ikna etmeyi başarmış." İç çekti. "Bu, Severus için bardağı taşıran son damla olmuş. O da bu sabah kahvaltıda -ee- kazara ağzından benim bir kurtadam olduğumu kaçırmış."</p><p class="calibre10">"Sırf bu yüzden gitmiyorsunuz ya!" dedi Harry.</p><p class="calibre10">Lupin acı acı gülümsedi.</p><p class="calibre10">"Yarın bu saatlerde ailelerden baykuşlar yağmaya başlayacak - çocuklarına bir kurtadamın öğretmenlik yapmasını istemeyecekler, Harry. Dün geceyi bir düşünüyorum da, onları anlıyorum, içinizden birini ısırabilirdim... bu bir daha asla olmamalı."</p><p class="calibre10">"Siz bizim şimdiye kadarki en iyi Karanlık Sanatlara Karşı Savunma öğretmenimizsiniz!" dedi Harry. "Gitmeyin!"</p><p class="calibre10">Lupin bir şey demedi, başını iki yana salladı. Çekmecelerini boşaltmaya devam etti. Sonra, tam Harry onun kalmasını sağlayacak iyi bir neden bulmaya çalışırken, konuştu: "Müdür Bey'in bu sabah bana anlattıklarına bakılırsa, dün gece epey hayat kurtarmışsın, Harry. Gurur duyduğum bir şey varsa, o da senin ne kadar çok şey öğrendiğindir. Bana Patronus'unu anlat."</p><p class="calibre10">"Onu nereden biliyorsunuz?" dedi Harry şaşkın şaşkın.</p><p class="calibre10">"Ruh Emiciler'i başka ne püskürtebilirdi ki?"</p><p class="calibre10">Harry olanları anlattı. Sözünü bitirdiğinde, Lupin yine gülümsüyordu.</p><p class="calibre10">"Evet, baban dönüşüm geçirdiğinde hep çatal boynuzlu bir geyik olurdu" dedi. "Doğru tahmin etmişsin... ona bu yüzden Çatalak diyorduk."</p><p class="calibre10">Lupin son kitaplarını da bavuluna koydu, çekmeceleri kapadı ve dönüp Harry'ye baktı.</p><p class="calibre10">"Al - bunu dün gece Bağıran Baraka'dan getirdim" dedi, Harry'ye görünmezlik pelerinini vererek. "Bir de..." Önce bir tereddüt etti, ama sonra Çapulcu Haritası'nı da uzattı. "Artık öğretmenin değilim, o yüzden bunu da sana vermekten suçluluk duymuyorum. Benim hiç işime yaramaz, tahmin ederim ki sen, Ron ve Hermione onun nasılsa işe yaramasını sağlarsınız."</p><p class="calibre10">Harry haritayı alıp sırıttı.</p><p class="calibre10">"Bana Aylak, Kılkuyruk, Patiayak ve Çatalak'ın beni okulun dışına çekmeye çalışacağını söylemiştiniz... bunu eğlenceli bulurlardı demiştiniz."</p><p class="calibre10">"Evet, aynen öyle yapardık," dedi Lupin, eğilip bavulunu kapatarak. "Şunu tereddüt etmeden söyleyebilirim ki, James oğlunun şatodaki gizli geçitleri hiçbir zaman keşfetmediğini öğrense büyük düş kırıklığına uğrardı."</p><p class="calibre10">Kapı çaldı. Harry çabucak Çapulcu Haritası'nı ve görünmezlik pelerinini cebine tıktı.</p><p class="calibre10">Gelen Profesör Dumbledore'du. Harry'yi orada görünce hiç şaşırmadı.</p><p class="calibre10">"Araban kapıda, Remus" dedi.</p><p class="calibre10">"Teşekkür ederim, Müdür Bey."</p><p class="calibre10">Lupin eski bavulunu ve boş Garkenez akvaryumunu aldı.</p><p class="calibre10">"Eh - hoşça kal, Harry" dedi gülümseyerek. "Sana öğretmenlik yapmak benim için büyük bir zevkti. Eminim bir gün yine görüşeceğiz. Müdür Bey, beni kapıya kadar geçirmenize gerek yok, kendim giderim..."</p><p class="calibre10">Harry'ye, Lupin mümkün olduğunca çabuk ayrılmak istiyormuş gibi geliyordu.</p><p class="calibre10">"O halde, hoşça kal, Remus" dedi Dumbledore ciddi bir sesle. Lupin, Garkenez akvaryumunun yerini hafifçe değiştirip Dumbledore'la el sıkıştı. Sonra, Harry'ye başıyla son bir selam verip bir an gülümseyerek, odadan çıktı.</p><p class="calibre10">Harry onun boş sandalyesine oturdu ve üzgün bakışlarını yere dikti. Kapının kapandığını duyunca kafasını kaldırdı. Dumbledore hâlâ oradaydı.</p><p class="calibre10">"Niye böyle üzgünsün, Harry?" dedi usulca. "Dün geceden sonra kendinle gurur duymalısın."</p><p class="calibre10">"Bir şey fark etmedi" dedi Harry acı acı. "Pettigrew kaçtı."</p><p class="calibre10">"Fark etmedi mi?" dedi Dumbledore usulca. "Dünya kadar fark etti, Harry. Gerçeğin ortaya çıkmasına yardımcı oldun. Masum bir adamı korkunç bir kaderden kurtardın."</p><p class="calibre10">Korkunç. Harry'nin hafızasında bir kıvılcım çaktı. Eskisinden de büyük ve korkunç... Profesör Trelawney'nin kehaneti!</p><p class="calibre10">"Profesör Dumbledore - dün, Kehanet sınavım sırasında Profesör Trelawney çok - çok tuhaflaştı."</p><p class="calibre10">"Öyle mi?" dedi Dumbledore. "Ee - yani her zamankinden de mi tuhaf?"</p><p class="calibre10">"Evet... sesi derinleşti, gözleri fıldır fıldır döndü ve dedi ki... dedi ki, Voldemort'un hizmetkârı gece yarısından önce ona dönecekmiş... hizmetkâr onun yeniden güçlenmesini sağlayacakmış." Harry, Dumbledore'a baktı. "Sonra birden yine normale döndü, söylediği hiçbir şeyi hatırlamıyordu. Acaba - acaba gerçek bir kehanette mi bulundu?"</p><p class="calibre10">Dumbledore hafiften etkilenmişe benziyordu.</p><p class="calibre10">"Biliyor musun, Harry, gerçekten de kehanette bulunmuş olabilir" dedi, yüzünde düşünceli bir ifadeyle. "Kimin aklına gelirdi? Böylece gerçek kehanetlerinin sayısı ikiye çıkmış oluyor. Maaşına zam mı teklif etsem acaba?.."</p><p class="calibre10">"Ama -" Harry ona hayretle baktı. Dumbledore bunu nasıl böyle sükûnetle karşılayabilirdi?</p><p class="calibre10">"Ama - Sirius'la Profesör Lupin'in Pettigrew'i öldürmesine ben engel oldum. Yani Voldemort geri dönerse bu benim suçum oluyor!"</p><p class="calibre10">"Hayır, olmuyor" dedi Dumbledore yumuşak bir ses tonuyla. "Zaman Döndürücü'yle yaşadığın deneyimden hiçbir şey öğrenmedin mi, Harry? Yaptıklarımızın sonuçları her zaman öyle karmaşık, öyle değişkendir ki, geleceği tahmin etmek gerçekten de çok zor bir iştir... Profesör Trelawney, eksik olmasın, bunun canlı bir kanıtı. Pettigrew'in hayatını kurtarman çok soylu bir hareketti."</p><p class="calibre10">"Ama ya Voldemort'un yeniden güçlenmesine yardım ederse -!"</p><p class="calibre10">"Pettigrew sana hayatını borçlu. Voldemort’un yanına sana borçlu olan bir yardımcı gönderdin. Bir büyücü diğer bir büyücünün hayatını kurtardığında, aralarında belli bir bağ oluşur... ve yanılmıyorsam, Voldemort hizmetkârının Harry Potter'a borçlu olmasını istemeyecektir."</p><p class="calibre10">"Pettigrew'le aramda bağ istemiyorum!" dedi Harry. "Annemle babama ihanet etti o!"</p><p class="calibre10">"Büyünün en derin, en ulaşılamaz köşelerinden söz ediyoruz, Harry. Ama inan bana... gün gelir Pettigrew'in hayatını kurtardığına çok memnun olabilirsin."</p><p class="calibre10">Harry böyle bir şeyin nasıl olup da gerçekleşebileceğini düşünemiyordu bile. Dumbledore, Harry'nin düşüncelerini okumuş gibiydi.</p><p class="calibre10">"Babanı çok iyi tanırdım, Harry. Hem Hogwarts'tan, hem de daha sonrasından" dedi şefkatle. "O da olsa Pettigrew'i kurtarırdı, bundan eminim."</p><p class="calibre10">Harry kafasını kaldırıp Dumbledore'a baktı. Dumbledore ona gülmezdi - Dumbledore'a anlatabilirdi...</p><p class="calibre10">"Dün gece... Patronus'u yaratanın babam olduğunu sandım. Yani, kendimi gölün karşı kıyısında gördüğümde... onu görüyorum sandım."</p><p class="calibre10">"Çok kolay yapılabilecek bir hata" dedi Dumbledore sevecen bir edayla. "Sanırım bunu duymaktan bıkmışsındır, ama James'e inanılmaz derecede benziyorsun. Gözlerin hariç... gözlerini annenden almışsın."</p><p class="calibre10">Harry kafasını iki yana salladı.</p><p class="calibre10">"Aptallık ettim o olduğunu sanmakla" diye mırıldandı. "Yani, onun öldüğünü biliyordum."</p><p class="calibre10">"Sanıyor musun ki sevdiklerimiz ölünce bizi gerçekten de terk ederler? Zora düştüğümüzde onları her zamankinden de berrak bir şekilde hatırlamadığımızı mı sanıyorsun? Baban senin içinde yaşıyor Harry ve ona ihtiyacın olduğu zamanlarda kendini açıkça gösteriyor. Başka nasıl gidip de özellikle o Patronus'u yaratabilirdin ki? Çatalak dün gece yine koşuyordu."</p><p class="calibre10">Harry'nin Dumbledore'un ne dediğini anlaması birkaç saniye sürdü.</p><p class="calibre10">Dumbledore gülümseyerek, "Sirius dün gece bana hepsinin nasıl da Animagus haline geldiğini anlattı" dedi. "Müthiş bir başarı - en zoru da, bunu bana fark ettirmeden yapmış olmaları. Sonra Ravenclaw'la Quidditch maçınızda Mr. Malfoy'un üzerine atılan Patronus'unun aldığı alışılmadık biçimi hatırladım. Yani dün gece gerçekten de babanı gördün, Harry... onu kendi içinde buldun."</p><p class="calibre10">Ve Dumbledore, arkasında kafası karışmış bir Harry bırakarak, odadan çıktı.</p><p class="calibre10">Harry, Ron, Hermione ve Profesör Dumbledore dışında kimse Sirius, Şahgaga ve Pettigrew'in ortadan kaybolduğu o gece gerçekten neler olduğunu bilmiyordu. Sömestr sonu yaklaşırken, Harry'nin kulağına gerçekte neler olduğuna dair birçok teori çalındı, ama hiçbiri gerçeğin yanına bile yaklaşmıyordu.</p><p class="calibre10">Malfoy, Şahgaga olayından dolayı çok kızgındı. Hagrid'in hipogrifi gizlice kaçırmanın bir yolunu bulduğundan emindi. Kendisinin ve babasının bir bekçi tarafından alt edilmesine deliriyordu. Bu arada Percy Weasley'nin, Sirius'un kaçışı konusunda söylemek istediği çok şey vardı.</p><p class="calibre10">Onu dinleyen tek kişiye, yani kız arkadaşı Penelope'ye, "Eğer Bakanlık'a girmeyi başarırsam, Sihirli Kanun Yürütme konusunda birçok öneride bulunacağım!" diyordu.</p><p class="calibre10">Hava mükemmeldi, atmosfer çok neşeliydi ve Harry, Sirius'un serbest kalmasına yardım etmekle neredeyse imkânsızı başardıklarını biliyordu. Yine de hiçbir yılın sonuna doğru bu kadar keyifsiz olmamıştı.</p><p class="calibre10">Profesör Lupin'in gidişine üzülen tek kişinin o olmadığı kesindi. Harry’nin bütün Karanlık Sanatlara Karşı Savunma sınıfı, Lupin'in istifasından dolayı üzgündü.</p><p class="calibre10">"Acaba gelecek yıl ne getirecekler?" dedi Seamus Finnigan kasvetli kasvetli.</p><p class="calibre10">"Belki bir vampir getirirler" dedi Dean Thomas umutla.</p><p class="calibre10">Harry’nin kafasını meşgul eden sadece Profesör Lupin'in ayrılışı değildi. Kendini Profesör Trelawney'nin kehanetini düşünmekten alıkoyamıyordu. Sürekli Pettigrew'in nerede olduğunu, henüz Voldemort'un yanına sığınıp sığınmadığını merak ediyordu. Ama Harry'nin keyfini en çok kaçıran şey, Dursley'lere döneceği düşüncesiydi. Belki yarım saat boyunca, harika bir yarım saat boyunca, artık Sirius'la birlikte yaşayacağını sanmıştı... annesiyle babasının en iyi arkadaşıyla... Babasının yeniden yanında olması dışında, başına gelebilecek en iyi şeydi bu. Sirius'tan hiç haber olmaması, onun saklandığı anlamına geliyordu, dolayısıyla da aslında çok iyi haberdi. Öte yandan, Harry az kalsın kavuşacağı yuvayı ve artık böyle bir şeyin mümkün olmadığı gerçeğini düşündükçe kendini berbat hissediyordu.</p><p class="calibre10">Sınav sonuçları sömestrın son günü belli oldu. Harry, Ron ve Hermione bütün derslerden geçmişlerdi. Harry, İksir'den geçtiğine çok şaşırmıştı. Kafasında, Dumbledore'un bizzat müdahale edip, Snape'in onu kasten bırakmasını önlediğine dair bir şüphe vardı, son bir hafta boyunca Snape'in Harry'ye davranışları oldukça kaygı vericiydi. Harry, Snape'in ona duyduğu nefretin artamayacağını düşünmüştü hep. Artabiliyormuş oysa. Harry'ye ne zaman baksa, Snape'in ince ağzının bir köşesi seğirmeye başlıyordu. Ayrıca sürekli parmaklarını esnetiyordu, sanki Harry'nin gırtlağına yapışmak için sabırsızlanıyormuş gibi.</p><p class="calibre10">Percy F.Y.B.S.'lerinden en yüksek notları çekmişti; Fred'le George'un ise her biri bir avuç S.B.D. almıştı. Bu arada Gryffindor, büyük ölçüde Quidditch Kupası'ndaki muhteşem performansı sayesinde, üst üste üç yıl Okul Şampiyonluğu'nu kazanmıştı. Bu nedenle, ders yılı sonu şöleni kırmızı ve altın renkler içinde yapılmış ve şölen boyunca en gürültülü kutlama Gryffindor masasında olmuştu. Harry bile ertesi gün Dursley'lere yapacağı yolculuğu unutmayı başarıp herkesle birlikte yemiş, içmiş ve gülmüştü.</p><p class="calibre10">Ertesi sabah Hogwarts Ekspresi istasyondan ayrılırken, Hermione, Harry ile Ron'a şaşırtıcı bir haber verdi.</p><p class="calibre10">"Bu sabah tam kahvaltıdan önce Profesör McGonagall'ın odasına uğradım. Muggle Araştırmaları'nı bırakmaya karar verdim."</p><p class="calibre10">"Ama sınavını yüzde üç yüz yirmiyle geçtin!" dedi Ron.</p><p class="calibre10">"Biliyorum" dedi Hermione, içini çekerek. "Ama bu yıl gibi bir yıla daha katlanamam. O Zaman Döndürücü beni delirtiyordu. Geri verdim. Muggle Araştırmaları ve Kehanet çıkınca, yine normal bir ders programına sahip olabileceğim."</p><p class="calibre10">"Bize söylemediğine hâlâ inanamıyorum" dedi Ron huysuzca. "Sözde arkadaşınız bir de."</p><p class="calibre10">"Kimseye söylemeyeceğime söz vermiştim" dedi Hermione ters ters. Dönüp Harry’ye baktı. Harry pencereden Hogwarts'ın bir dağın arkasında kayboluşunu izliyordu. Orayı bir daha görene kadar aradan iki ay geçecekti...</p><p class="calibre10">"Aman, neşelen biraz, Harry!" dedi Hermione hüzünle.</p><p class="calibre10">"Bir şeyim yok" dedi Harry hemen. "Tatili düşünüyorum, o kadar."</p><p class="calibre10">"Evet, o konuyu ben de düşündüm" dedi Ron. "Harry, gelip bizde kalmalısın. Annemle babamdan izin alırım, sonra da seni ararım. Artık feleton kullanmayı biliyorum -"</p><p class="calibre10">"Telefon, Ron" dedi Hermione. "Cidden, gelecek yıl asıl senin Muggle Araştırmaları alman lazım..."</p><p class="calibre10">Ron duymazdan geldi.</p><p class="calibre10">"Bu yaz Quidditch Dünya Kupası var! Ne dersin, Harry? Gel bizde kal, Dünya Kupası'na gideriz. Genellikle babam işyerinden bilet bulabiliyor."</p><p class="calibre10">Bu teklif Harry'nin keyfini epey yerine getirdi.</p><p class="calibre10">"Evet... eminim Dursley'ler gelmeme seve seve izin verirler... özellikle de Marge Hala'ya yaptıklarımdan sonra..."</p><p class="calibre10">Hayli neşelenen Harry, Ron ve Hermione'yle birlikte Patlamalı Pişti oynamaya başladı. Çay arabasını süren cadı geldiğinde de kendine bir sürü yiyecek aldı, ama içlerinde çikolatalı hiçbir şey yoktu.</p><p class="calibre10">Ama onu asıl sevindiren şey öğleden sonra gerçekleşti...</p><p class="calibre10">"Harry," dedi Hermione birden, onun omzunun üstünden bakarak. "Şu pencerenin dışındaki şey de ne?"</p><p class="calibre10">Harry dönüp dışarı baktı. Camın arkasında çok küçük, gri bir şey bir görünüp bir kayboluyordu. Daha iyi görmek için ayağa kalktığında bunun minicik bir baykuş olduğunu gördü. Baykuş, boyuna göre fazlasıyla büyük bir mektup taşıyordu. Hatta baykuş öyle küçüktü ki, havada takla atıp duruyor, trenin rüzgârından bir o yana bir bu yana savruluyordu. Harry çabucak pencereyi indirdi ve kolunu çıkarıp baykuşu yakaladı. Çok tüylü bir Snitch'i tutmak gibiydi bu. Onu dikkatli bir şekilde içeri aldı. Baykuş, mektubunu Harry'nin oturduğu yere bırakıp kompartımanın içinde oraya buraya uçmaya başladı, besbelli görevini başarıyla tamamladığı için halinden çok memnundu. Hedwig vakur bir küçümseme edasına benzeyen bir tavırla gagasını şaklattı. Crookshanks yattığı yerde doğruldu ve kocaman, sarı gözleriyle baykuşu izlemeye başladı. Bunun farkına varan Ron, baykuşu kapıp kurtardı.</p><p class="calibre10">Harry mektubu aldı. Onun adına gönderilmişti. Yırtarak açıp baktı ve bağırdı: "Sirius'tan!"</p><p class="calibre10">"Ne?" dedi Ron ve Hermione heyecanla. "Yüksek sesle oku!"</p><blockquote class="calibre11"><span class="calibre12"><span class="italic">Sevgili Harry,</span></span></blockquote><blockquote class="calibre14"><span class="calibre12"><span class="italic">Umarım sen teyzenle eniştene ulaşmadan önce bu mektup seni bulur. Onların baykuş postasına alışık olup olmadıklarını bilmiyorum.</span></span></blockquote><blockquote class="calibre15"><span class="calibre12"><span class="italic">Şahgaga ve ben saklanıyoruz. Bu mektup yanlış ellere düşerse diye, yerimizi söylemeyeceğim. Baykuşun güvenilirliği konusunda birtakım şüphelerim var, ama bulabildiklerimin en iyisi buydu ve çok da hevesli görünüyordu.</span></span></blockquote><blockquote class="calibre15"><span class="calibre12"><span class="italic">Sanırım Ruh Emiciler beni hâlâ arıyor, ama burada beni bulmalarına imkân yok. Yakında birkaç Muggle'ın beni görmesine izin vereceğim. Hogwarts'tan uzakta olduğum için, şatodaki güvenlik kaldırılacaktır.</span></span></blockquote><blockquote class="calibre15"><span class="calibre12"><span class="italic">Kısa görüşmemiz boyunca söylemeye fırsat bulamadığım bir şey var. Sana Ateşoku'nu gönderen bendim -</span></span></blockquote><p class="calibre9">"Hah!" dedi Hermione zafer kazanmışçasına. "Gördün mü?! Sana demiştim o gönderdi diye!"</p><p class="calibre10">"Evet ama, uğursuzluk büyüsü yapmamış, değil mi?" dedi Ron. "Ah!"</p><p class="calibre10">Şimdi avcunun içinde mutlu mutlu öten minik baykuş, Ron'un parmaklarından birini ısırmıştı, belli ki bunu bir sevgi gösterisi niyetine yapmıştı.</p><div class="mbppagebreak" id="calibre_pb_43"></div>
</body></html>
