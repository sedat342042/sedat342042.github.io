<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos793983" class="calibre1"><span class="calibre2">
</span></p><p class="calibre7"><span class="calibre4"><span class="bold">YİRMİ  BİRİNCİ  BÖLÜM: HERMIONE'NİN  SIRRI</span></span></p><p class="calibre9">"Çok şaşırtıcı bir iş... çok şaşırtıcı.. hiçbirinin ölmemesi mucize... hiç böyle şey duymadım... Doğrusu, senin orda olman büyük şans, Snape..."</p><p class="calibre10">'Teşekkür ederim, Bakan Bey."</p><p class="calibre10">"İkinci Sınıf Merlin Nişanı derim ben. Eğer koparabilirsem, Birinci Sınıf!"</p><p class="calibre10">"Gerçekten çok teşekkür ederim, Bakan Bey."</p><p class="calibre10">"Şuranda feci bir kesik var... Black yaptı herhalde."</p><p class="calibre10">"Aslında, Potter, Weasley ve Granger'dı, Bakan Bey..."</p><p class="calibre10">"Ne diyorsun!"</p><p class="calibre10">"Black onları büyülemişti, görür görmez anladım. Davranışlarına bakılırsa, bir Kafa Karıştırma Büyüsü. Onun masum olabileceğine inanıyor gibiydiler. Yaptıklarından sorumlu değillerdi. Öte yandan, onların müdahalesi Black'in kaçmasına yol açabilirdi... belli ki Black'i tek başlarına yakalayabileceklerini sanıyorlardı. Şimdiye kadar pek çok şey yaptılar, hepsi yanlarına kaldı... Korkarım bu kendilerini pek üstün görmelerine yol açmış... ve elbette Müdür de Potter'a hep olağandışı miktarda özgürlük tanımıştır -"</p><p class="calibre10">"Eh, yani şey, Snape... Harry Potter, biliyorsun... o söz konusu olunca hepimiz yelkenleri suya indiriyoruz."</p><p class="calibre10">"Ama yine de - acaba bu kadar özel muamele göstermekle ona iyilik mi ediliyor? Şahsen ben ona başka herhangi bir öğrenci gibi davranmaya çalışıyorum. Ve başka hangi öğrenci arkadaşlarını böyle bir tehlikeye atsa -en azından- okuldan uzaklaştırılırdı. Düşünün, Bakan Bey: Okulun bütün kurallarına karşı gelerek -onun korunması için alınan bütün önlemlerden sonra- geceleyin okul arazisi dışına çıkmak, bir kurtadam ve bir caniyle beraber olmak -yasadışı olarak Hogsmeade'i de ziyaret ettiğine inanmam için nedenler var-"</p><p class="calibre10">"Vay, vay... Bakalım, Snape, bakalım... çocuk kesinlikle budalaca davranmış..."</p><p class="calibre10">Harry yatmış, gözleri sımsıkı yumulu, dinliyordu. Kendini çok dermansız hissediyordu. Duyduğu kelimelerin kulaklarından beynine ulaşması çok vakit alıyordu sanki. Bu yüzden de anlamakta zorlanıyordu. Kolları bacakları kurşun gibiydi, gözkapakları açamayacağı kadar ağırdı... Burada, bu rahat yatakta, sonsuza kadar yatmak istiyordu...</p><p class="calibre10">"Beni asıl şaşırtan, Ruh Emiciler'in davranışı oldu... Onların geri çekilmesine neyin yol açtığı konusunda bir fikrin var mı, Snape?"</p><p class="calibre10">"Hayır, Bakan Bey. Ben ayıldığımda, okul girişindeki mevzilerine dönüyorlardı..."</p><p class="calibre10">"Olağanüstü. Ve buna rağmen Black, Harry ve kız -"</p><p class="calibre10">"Onlara ulaştığımda hepsi bilincini yitirmiş durumdaydı. Black'i bağlayıp ağzını tıkadım tabii, büyüyle sedyeler yarattım ve hepsini dosdoğru şatoya geri getirdim."</p><p class="calibre10">Bir duraklama oldu. Harry'nin beyni artık biraz daha hızlı çalışıyor gibiydi ve bu hızla birlikte, mide boşluğu kemiriliyormuş gibi bir duyguya kapılmıştı...</p><p class="calibre10">Gözlerini açtı.</p><p class="calibre10">Her şey biraz flu görünüyordu. Biri Harry'nin gözlüğünü çıkarmıştı. Karanlık hastane kanadında yatıyordu. Koğuşun sonunda, sırtı ona dönük, bir yatağın üzerine eğilmiş Madam Pomfrey'yi seçebiliyordu. Harry gözlerini kıstı. Madam Pomfrey'nin kolunun altından Ron'un kızıl saçları görülebiliyordu.</p><p class="calibre10">Harry yastığın üzerinde başını oynattı. Sağındaki yatakta Hermione yatıyordu. Yatağına ay ışığı vuruyordu. Onun da gözleri açıktı. Taşlaşmış gibiydi, Harry'nin uyanık olduğunu fark edince parmağını dudaklarına götürdü, sonra da hastane kanadı kapısını işaret etti. Kapı aralıktı, Cornelius Fudge ile Snape'in sesleri, oradan, dışarıdaki koridordan geliyordu.</p><p class="calibre10">Madam Pomfrey karanlık koğuşta çabuk çabuk yürüyerek Harry'nin yatağına geldi. Harry ona bakmak için döndü. Madam Pomfrey'nin elinde, hayatında gördüğü en büyük çikolata vardı. Çikolatadan çok, küçük bir kayaya benziyordu.</p><p class="calibre10">Canlı bir sesle, "Aa, uyanmışsın!" dedi Madam Pomfrey. Çikolatayı Harry'nin yatağının başucundaki komodinin üstüne koydu ve küçük bir çekiçle parçalara bölmeye koyuldu.</p><p class="calibre10">Harry ve Hermione bir ağızdan, "Ron nasıl?" dediler.</p><p class="calibre10">Madam Pomfrey keyifsizce, "Yaşayacak" dedi. "Sizin ikinize gelince... burada kalacaksınız, yani ben ikinizin de - Potter, ne yaptığını sanıyorsun sen?"</p><p class="calibre10">Harry yerinde doğrulmuş, gözlüğünü takıyor ve asasını alıyordu.</p><p class="calibre10">"Müdürü görmem gerek" dedi.</p><p class="calibre10">"Potter" dedi Madam Pomfrey, sakinleştirici bir tavırla, "tamam. Black'i yakaladılar. Yukarıya kilitlendi. Ruh Emiciler her an '<span class="italic">öpücük</span>' işlemini gerçekleştirebilirler–"</p><p class="calibre10">"NE?"</p><p class="calibre10">Harry yataktan aşağı atladı; Hermione de aynı şeyi yapmıştı. Ama Harry'nin çığlığı dışarıdan, koridordan duyulmuştu. Bir saniye sonra Cornelius Fudge ile Snape koğuşa girdiler.</p><p class="calibre10">"Harry, Harry, neler oluyor?" dedi sarsılmış görünen Fudge. "Yatağında olmalısın - çikolata yedi mi?" diye sordu Madam Pomfrey'ye endişeyle.</p><p class="calibre10">"Bakan Bey, dinleyin!" dedi Harry. "Sirius Black masum! Peter Pettigrew yalandan ölmüş gibi yaptı! Bu akşam onu gördük! Ruh Emiciler'in Sirius'a bunu yapmalarına izin veremezsiniz, o -"</p><p class="calibre10">Ama Fudge yüzünde hafif bir tebessümle başını sallıyordu.</p><p class="calibre10">"Tamam Harry, kafan çok karışmış, çok zor anlar yaşadın. Sırtüstü yat şimdi, her şey kontrolümüz altında..."</p><p class="calibre10">"HAYIR, DEĞİL!" diye feryat etti Harry. "YANLIŞ ADAMI YAKALADINIZ!"</p><p class="calibre10">"Bakan Bey, lütfen dinleyin" dedi Hermione, o da Harry'nin yanına koşmuştu ve Fudge'ın yüzüne yalvarırcasına bakıyordu. "Ben de onu gördüm. Ron'un faresiydi, o bir Animagus, yani Pettigrew, ayrıca -"</p><p class="calibre10">"Görüyorsunuz ya, Bakan Bey" dedi Snape. "Kafaları karışmış, ikisinin de... Black iyi iş çıkarmış..."</p><p class="calibre10">"KAFAMIZ KARIŞMIŞ FALAN DEĞİL!" diye kükredi Harry.</p><p class="calibre10">Madam Pomfrey kızgınlıkla, "Bakan Bey! Profesör!" dedi. "Gitmeniz konusunda ısrar ediyorum. Potter benim hastam ve üzülmemesi gerekiyor!"</p><p class="calibre10">"Ben üzgün değilim, onlara neler olduğunu anlatmaya çalışıyorum!" dedi Harry öfkeyle. "Bir dinleseler -"</p><p class="calibre10">Ama Madam Pomfrey birden Harry’nin ağzına koca bir parça çikolata tıktı. Harry boğulur gibi oldu, kadın da bu fırsattan yararlanıp onu zorla yeniden yatağa yatırdı.</p><p class="calibre10">"Şimdi, lütfen, Bakan Bey, bu çocukların bakıma ihtiyaçları var. Lütfen gidin -"</p><p class="calibre10">Kapı yeniden açıldı. Gelen Dumbledore'du. Harry ağzını dolduran çikolatayı büyük zorlukla yutup yeniden ayağa kalktı.</p><p class="calibre10">"Profesör Dumbledore, Sirrus Black -"</p><p class="calibre10">"Tanrı aşkına!" dedi Madam Pomfrey, kendini kaybetmiş bir halde. "Burası hastane kanadı mı, değil mi? Müdür Bey, ısrar etmek zorundayım -"</p><p class="calibre10">"Özür dilerim, Poppy, ama Mr. Potter ve Miss Granger'la biraz konuşmam gerek" dedi Dumbledore sakin sakin. "Az önce Sirius Black'le konuşuyordum -"</p><p class="calibre10">"Eminim ki size de Potter'ın kafasına soktuğu masalı anlatmıştır" dedi Snape tükürür gibi. "Bir fare hakkında, sözde Pettigrew sağmış -"</p><p class="calibre10">"Gerçekten de Black'in hikâyesi buydu" dedi Dumbledore, dar çerçeveli gözlüğünün arkasından Snape'i dikkatle süzerek.</p><p class="calibre10">"Peki ya benim tanıklığımın hiç mi değeri yok?" diye hırladı Snape. "Peter Pettigrew Bağıran Baraka'da değildi, arazide de izine rastlamadım."</p><p class="calibre10">Hermione ciddiyetle, "Çünkü kendinizden geçmiştiniz de ondan, Profesör!" dedi. "Vaktinde gelmediğiniz için duymadınız -"</p><p class="calibre10">"Miss Granger, ÇENENİZİ TUTUN!"</p><p class="calibre10">"İyi de, Snape" dedi Fudge, şaşırmış görünüyordu, "küçük hanımın zihni karışık, hoşgörüyle yaklaşmalıyız -"</p><p class="calibre10">Dumbledore onun lafını kesti, "Harry ve Hermione ile yalnız konuşmalıyım" dedi. "Cornelius, Severus, Poppy - lütfen bizi yalnız bırakın."</p><p class="calibre10">"Müdür Bey!" diye feveran etti Madam Pomfrey. "Tedaviye ihtiyaçları var, istirahata -"</p><p class="calibre10">"Bu konunun beklemeye tahammülü yok" dedi Dumbledore. "Israr etmek zorundayım."</p><p class="calibre10">Madam Pomfrey dudaklarını büzdü ve hızla koğuşun öbür ucundaki odasına yürüdü, kapıyı da arkasından çarptı. Fudge yeleğinden sarkan büyük, altın cep saatine baktı.</p><p class="calibre10">"Ruh Emiciler gelmiş olmalı" dedi. "Gidip onları bulayım. Dumbledore, yukarıda görüşürüz."</p><p class="calibre10">Kapıya gitti ve Snape için açık tuttu, ama Snape yerinden kıpırdamamıştı.</p><p class="calibre10">Gözleri Dumbledore'un yüzüne dikili, "Black'in hikâyesinin tek kelimesine inanmıyorsunuz elbette" diye fısıldadı Snape.</p><p class="calibre10">"Harry ve Hermione ile yalnız konuşmak istiyorum" diye tekrarladı Dumbledore.</p><p class="calibre10">Snape ona doğru bir adım attı.</p><p class="calibre10">"Sirius Black daha on altı yaşındayken cinayet işleyebileceğini göstermişti" diye soludu. "Bunu unutmadınız, değil mi, Müdür Bey? Bir zamanlar beni öldürmeye kalkıştığını unutmadınız, değil mi?"</p><p class="calibre10">Dumbledore yavaşça, "Hafızam her zaman olduğu kadar güçlü, Severus" dedi.</p><p class="calibre10">Snape birden döndü ve Fudge'ın hâlâ tuttuğu kapıdan dışarı rap rap yürüdü. Kapı onun arkasından kapanınca, Dumbledore, Harry ve Hermione'ye döndü. İkisi aynı anda heyecanla konuşmaya başladılar.</p><p class="calibre10">"Profesör, Black doğru söylüyor, biz Pettigrew'i gördük -"</p><p class="calibre10">"- Profesör Lupin kurtadama dönüşünce kaçtı -"</p><p class="calibre10">"- O bir fare -"</p><p class="calibre10">"- Pettigrew ön pençesini, yani parmağını demek istiyorum, onu kesmiş -"</p><p class="calibre10">"- Ron'a Pettigrew saldırdı, Sirius değil -"</p><p class="calibre10">Ama Dumbledore elini kaldırarak bu açıklama selini durdurdu.</p><p class="calibre10">"Şimdi dinleme sırası sizde, sözümü kesmemenizi rica ediyorum, çünkü çok az vaktimiz var" dedi yavaşça. "Black'in hikâyesini destekleyecek bir nebze kanıt bile yok, sizin sözlerinizden başka - ve on üç yaşındaki iki büyücünün sözleri kimseyi ikna etmez. Bir sokak dolusu görgü tanığı Sirius'un Pettigrew'i öldürdüğüne yemin etti. Ben kendim Bakanlık'ta ifade verip Potter'ların Sır Tutucusu'nun Sirius olduğunu söyledim."</p><p class="calibre10">Kendini tutamayan Harry, "Profesör Lupin size anlatır -" dedi.</p><p class="calibre10">"Profesör Lupin şu anda Orman'ın derinliklerinde, kimseye hiçbir şey anlatacak hali yok. Yeniden insana dönüştüğünde, iş işten geçmiş olacak, Sirius ölüden de beter hale gelecek. Ayrıca aramızdan çoğu kurtadamlara hiç güvenmediği için, onun desteğinin de pek bir anlam taşımayacağını ekleyeyim - ve Sirius'la ikisinin eski dost olmaları"</p><p class="calibre10">"Ama -"</p><p class="calibre10">"Dinle beni, Harry. Çok geç, anlıyor musun? Profesör Snape'in olaylara ilişkin yorumunun sizinkinden çok daha ikna edici olduğunu anlaman gerek."</p><p class="calibre10">Hermione çaresizce, "Sirius'tan nefret ediyor" dedi. "Sırf Sirius ona aptalca bir şaka yaptı diye -"</p><p class="calibre10">"Sirius masum bir adam gibi hareket etmedi. Şişman Hanım'a yönelik saldırı - Gryffindor Kulesi'ne bıçakla girmek - Ölü ya da diri, Pettigrew olmadan Profesör Snape'in ifadesini geçersiz kılma şansımız sıfır."</p><p class="calibre10">"Ama siz bize inanıyorsunuz."</p><p class="calibre10">"Evet, inanıyorum" dedi Dumbledore sakin sakin. "Ama başkalarının hakikati görmesini sağlayacak ya da Sihir Bakan'ını aşacak gücüm yok..."</p><p class="calibre10">Harry onun ağırbaşlı yüzüne baktı ve sanki ayaklarının altındaki toprak birden çekilmiş gibi bir hisse kapıldı. Dumbledore'un her şeyi halledebileceği fikrine alışmıştı. Onun mucizevi bir çözüm yaratmasını beklemişti. Ama hayır... son umutları da yok olup gitmişti işte.</p><p class="calibre10">Dumbledore ağır ağır, "Bizim ihtiyacımız olan şey" dedi ve açık mavi gözleri Harry'den Hermione'ye çevrildi, "daha fazla zaman."</p><p class="calibre10">"Ama -" diye başladı Hermione. Sonra gözleri yusyuvarlak oldu. "OH!"</p><p class="calibre10">"Şimdi, iyi dinleyin" dedi Dumbledore, çok alçak sesle, ama çok anlaşılır şekilde konuşuyordu. "Sirius yedinci katta Profesör Flitwick'in odasında kilitli. Batı Kulesi'nin sağdan on üçüncü penceresi. Eğer her şey yolunda giderse, bu akşam birden fazla masum canı kurtarabilirsiniz. Ama şunu unutmayın, ikiniz de. Asla görülmemelisiniz. Miss Granger, yasayı biliyorsunuz - nelerin tehlikede olduğunu biliyorsunuz... gö-rül-me-me-li-si-niz."</p><p class="calibre10">Harry'nin neler olup bittiği hakkında en ufak bir fikri yoktu. Dumbledore döndü ve kapıya varınca yine onlara baktı.</p><p class="calibre10">"Sizi içeri kilitliyorum. Şu anda -" saatine baktı, "gece yarısına beş var. Miss Granger, üç devir yaptırsanız yeter sanırım. İyi şanslar."</p><p class="calibre10">"İyi şanslar mı?" diye tekrarladı Harry, kapı Dumbledore'un arkasından kapanırken. "Üç devir mi? Neden söz ediyor? Ne yapmamız gerek?"</p><p class="calibre10">Ama Hermione yakasından elini sokmuş, el yordamıyla cüppenin altından çok uzun ve çok ince bir altın zincir çıkarmakla meşguldü.</p><p class="calibre10">"Harry, buraya gel" dedi telaşla. "Çabuk!"</p><p class="calibre10">Harry onun yanına gitti, iyice afallamıştı. Hermione zinciri uzatıyordu. Harry onun ucundan sarkan minik, parıldayan bir kum saati gördü.</p><p class="calibre10">"İşte -"</p><p class="calibre10">Hermione zinciri onun da boynuna dolamıştı.</p><p class="calibre10">"Hazır mısın?" dedi soluk soluğa.</p><p class="calibre10">"Ne yapıyoruz?" dedi Harry, neler olup bittiğini zerre kadar anlamıyordu.</p><p class="calibre10">Hermione kum saatini üç kere çevirdi.</p><p class="calibre10">Karanlık koğuş yok oldu. Harry büyük bir hızla geriye doğru uçtuğu hissine kapıldı. Yanından bulanık bir renkler ve şekiller denizi geçip gitti; kulakları zonkluyordu. Bağırmak istedi, ama kendi sesini duyamadı -</p><p class="calibre10">Ama birden ayaklarının altında sert zemini hissetti, her şey yeniden odak noktasına oturdu -</p><p class="calibre10">Boşalmış Giriş Salonu'nda Hermione'nin yanında duruyordu, açık ön kapılardan taş döşemeye altın renkte bir güneş ışığı seli vurmuştu. Telaşla dönüp Hermione'ye baktı, kum saatinin zinciri boynunu kesiyordu.</p><p class="calibre10">"Hermione, ne -?"</p><p class="calibre10">"Gir şuraya!" Hermione, Harry'nin kolunu tutup onu salonun öbür yanına, bir süpürge dolabının kapısına sürükledi. Kapıyı açtı, Harry'yi içeri, kovalarla yer bezlerinin arasına itti. Kendi de arkasından girdi ve kapıyı çarparak kapattı.</p><p class="calibre10">"Ne - nasıl - Hermione, neler oluyor?"</p><p class="calibre10">"Zamanda geriye gittik" diye fısıldadı Hermione, karanlıkta Harry'nin boynundaki zinciri çıkararak. "Üç saat geriye..."</p><p class="calibre10">Harry kendi bacağını bulup iyice bir çimdikledi. Canı çok acıdı, böylece çok garip bir rüya görüyor olma ihtimali de ortadan kalkmış oldu.</p><p class="calibre10">"Ama -"</p><p class="calibre10">"Şişşt! Dinle! Birileri geliyor! Sanırım - sanırım bu gelenler biz olabiliriz!"</p><p class="calibre10">Hermione kulağını dolap kapısına yapıştırmıştı.</p><p class="calibre10">"Salondan gelen ayak sesleri... evet, sanırım Hagrid'e gidiyoruz!"</p><p class="calibre10">"Yani şimdi sen bana" diye fısıldadı Harry, "hem burada bu dolapta, hem de orada dışarıda olduğumuzu mu söylüyorsun?"</p><p class="calibre10">"Evet" dedi Hermione, kulağı hâlâ dolap kapısına yapışıktı. "Biz olduğumuza eminim... üç kişiden fazla değilmiş gibi geliyor kulağa... ve ağır ağır yürüyoruz, çünkü görünmezlik pelerininin altındayız -"</p><p class="calibre10">Sustu, yine dikkatle dinliyordu.</p><p class="calibre10">"Ön basamaklardan indik..."</p><p class="calibre10">Hermione tersine dönmüş bir kovanın üzerine oturdu; son derece endişeli görünen Harry ise birtakım sorulara cevap verilmesini istiyordu.</p><p class="calibre10">"O kum saati gibi şeyi nerden aldın?"</p><p class="calibre10">"Ona Zaman Döndürücü deniyor" diye fısıldadı Hermione. "Okuldaki ilk günümüzde Profesör McGonagall'dan aldım. Bütün derslerime girebilmek için bütün yıl kullandım. Profesör McGonagall kimseye söylememem için bana yemin ettirdi. Onu alabileyim diye Sihir Bakanlığı'na bir sürü mektup yazmak zorunda kaldı. Onlara örnek bir öğrenci olduğumu ve bunu derslerim dışında hiçbir şey için asla, asla kullanmayacağımı söyledi... Geriye dönebilmek için boyuna çevirip duruyorum, aynı anda birden fazla derse bu sayede girdim, anlıyor musun? Ama...”</p><p class="calibre10">Harry, Dumbledore'un ne yapmamızı istediğini anlamıyorum. Neden üç saat geri gitmemizi söyledi? Bunun Sirius'a ne faydası olacak?"</p><p class="calibre10">Harry onun gölgeli yüzüne baktı.</p><p class="calibre10">Yavaşça, "Şu sıralarda bir şey olmuş olmalı" dedi. "Onu değiştirmemizi istiyor. Ne oldu? Üç saat önce Hagrid'e doğru yürüyorduk..."</p><p class="calibre10">"Şimdi üç saat öncesi ve Hagrid'e doğru yürüyoruz işte" dedi Hermione. "Az önce kendimizi binadan çıkarken duyduk..."</p><p class="calibre10">Harry kaşlarını çattı, konsantre olmaya çalışarak beynini sulandırıyormuş gibi hissediyordu.</p><p class="calibre10">"Dumbledore az önce dedi ki - birden fazla masum canı kurtarabileceğimizi söyledi..." Ve birden anladı. "Hermione, Şahgaga'yı kurtaracağız!"</p><p class="calibre10">"İyi ama - bunun Sirius'a ne yararı olacak?"</p><p class="calibre10">"Dumbledore dedi ki - bize pencerenin nerede olduğunu söyledi - Flitwick'in odasının penceresi! Sirius'u oraya kilitlemişler! Şahgaga'yı o pencereye uçurup Sirius'u kurtarmamız gerek! Sirius, Şahgaga'nın sırtında kaçabilir - ikisi de kaçabilir!"</p><p class="calibre10">Harry'nin görebildiği kadarıyla, Hermione'nin yüzünde dehşete düşmüş bir ifade vardı.</p><p class="calibre10">"Eğer bunu görülmeden başarırsak, mucize olur!"</p><p class="calibre10">"Eh, denememiz gerek, değil mi?" dedi Harry. Ayağa kalkıp o da kulağını kapıya yapıştırdı.</p><p class="calibre10">"Kimse yok galiba... hadi, gidelim..."</p><p class="calibre10">Harry dolap kapısını itip açtı. Giriş Salonu boştu. Ellerinden geldiği kadar sessizce ve süratle, dolaptan dışarı fırlayıp taş merdivenlerden indiler. Gölgeler uzamaya başlamıştı bile, Yasak Orman'daki ağaçların tepeleri bir kez daha altın gibi parıldıyordu.</p><p class="calibre10">"Ya pencereden bakan varsa -" diye mızıldandı Hermione, arkalarında kalan şatoya bakarak.</p><p class="calibre10">Harry kararlı bir şekilde, "O zaman koşarız" dedi. "Dosdoğru Orman'a, tamam mı? Bir ağacı falan siper alıp nöbet tutarız -"</p><p class="calibre10">"Tamam, ama seraların etrafından dolanalım" dedi Hermione soluk soluğa. "Hagrid'in ön kapısından uzak durmamız gerek, yoksa kendimizi görürüz! Artık Hagrid'e neredeyse varmış olmalıyız!"</p><p class="calibre10">Bir yandan onun ne demek istediğini anlamaya çalışan Harry, bir koşu kopardı, Hermione de arkasından geliyordu. Sebze tarhından geçerek seralara vardılar, bir an onların arkasında durakladıktan sonra da koşabildikleri kadar hızla Şamarcı Söğüt'ün etrafından dolanıp Orman'a sığındılar...</p><p class="calibre10">Harry, ağaçların gölgelerinde kendini güvencede hissedince döndü; birkaç saniye sonra Hermione de nefes nefese yanına geldi.</p><p class="calibre10">"Tamam" diye soludu, "gizlice Hagrid'in oraya gitmemiz gerek. Sakın görüneyim deme, Harry..."</p><p class="calibre10">Orman'ın kıyısından gitmeye özen göstererek, ağaçların arasından sessizce geçtiler. Hagrid'in evinin önünü gördükleri anda, kapının vurulduğunu duydular. Hemen geniş gövdeli bir meşe ağacının ardına gizlenip iki tarafından gözetlemeye koyuldular. Hagrid kapısının eşiğinde belirmişti, solgun bir yüzle ve tir tir titreyerek, kim geldi diye etrafına bakındı. Ve Harry kendi sesini duydu.</p><p class="calibre10">"Biziz. Üstümüzde görünmezlik pelerini var. Bizi içeri al da çıkaralım."</p><p class="calibre10">"Gelmemeliydiniz!" diye fısıldadı Hagrid. Ama sonra geri çekilip, girmelerine izin verdi ve hemen kapıyı kapattı.</p><p class="calibre10">Harry hararetle, "Bu şimdiye kadar yaptığımız en tuhaf şey" dedi.</p><p class="calibre10">"Biraz ileri gidelim" diye fısıldadı Hermione. "Şahgaga'nın daha yakınında olmamız gerek!"</p><p class="calibre10">Hagrid'in balkabağı tarhının çevresini saran çite bağlanmış sinirli Şahgaga'yı görene kadar, ağaçlar arasından sessizce ilerlediler.</p><p class="calibre10">"Şimdi mi?" diye fısıldadı Harry.</p><p class="calibre10">"Hayır!" dedi Hermione. "Eğer şimdi çalarsak, Komite'deki adamlar Hagrid'in onu serbest bıraktığını sanır! Onlar Şahgaga'yı dışarıda bağlı görene kadar beklememiz gerek!"</p><p class="calibre10">"O zaman da yaklaşık altmış saniyemiz kalır" dedi Harry. Bu iş giderek imkânsız görünmeye başlamıştı.</p><p class="calibre10">Tam o anda, Hagrid'in kulübesinin içinden bir şangırtı koptu.</p><p class="calibre10">Hermione, "İşte Hagrid süt sürahisini kırdı" diye fısıldadı. "Biraz sonra ben Scabbers’ı bulacağım -"</p><p class="calibre10">Sahiden de birkaç dakika sonra Hermione'nin hayret çığlığını duydular.</p><p class="calibre10">"Hermione" dedi Harry birden, "ya biz - ya biz içeri dalsak, Pettigrew'i yakaladığım gibi -"</p><p class="calibre10">"Hayır!" dedi Hermione dehşet dolu bir fısıltıyla. "Anlamıyor musun? En önemli büyücülük yasalarından birine karşı geliyoruz! Kimse zamanı değiştirmemeli, hiç kimse! Dumbledore'u duydun, eğer görünürsek -"</p><p class="calibre10">"Bizi sadece kendimiz görürüz, bir de Hagrid!"</p><p class="calibre10">"Harry, kendini Hagrid'in kulübesine dalarken görsen ne yapardın sence?"</p><p class="calibre10">"Herhalde - herhalde aklımı kaçırırdım" dedi Harry. "Ya da işin içinde Kara Büyü var sanırdım -"</p><p class="calibre10">"Aynen öyle! Anlayamazdın, hatta belki de kendine saldırırdın! Anlamıyor musun? Profesör McGonagall bana zamanla oynayan büyücülerin başına ne korkunç şeyler geldiğini anlattı... Birçoğu geçmişteki ya da gelecekteki benliklerini yanlışlıkla öldürmüş!"</p><p class="calibre10">"Tamam!" dedi Harry. "Sadece bir fikirdi, düşündüm ki -"</p><p class="calibre10">Ama Hermione onu dirseğiyle dürtüp şatoyu işaret etti. Harry uzaktaki ön kapıları rahatça görebilmek için başını biraz oynattı. Dumbledore, Fudge ve yaşlı Komite üyesi ile cellat Macnair merdivenlerden iniyorlardı.</p><p class="calibre10">"Dışarı çıkmak üzereyiz" dedi Hermione.</p><p class="calibre10">Gerçekten de biraz sonra Hagrid'in arka kapısı açıldı ve Harry, kendisi, Ron ve Hermione'nin Hagrid'le birlikte çıktıklarını gördü. Bu kesinlikle hayatının en garip duygusuydu: Bir ağacın arkasına gizlenip kendisinin bir balkabağı tarhında duruşunu gözlemek.</p><p class="calibre10">"Bir şey yok, Gaga" dedi Hagrid Şahgaga'ya. "Bir şey yok..." Sonra Harry, Ron ve Hermione'ye döndü. "Hadi" dedi. "Gidin."</p><p class="calibre10">"Hagrid, yapamayız -"</p><p class="calibre10">"Onlara gerçekte ne olduğunu anlatırız -"</p><p class="calibre10">"Onu öldüremezler -"</p><p class="calibre10">"Gidin! Durum zaten fena, bir de siz başınızı derde sokmayın!"</p><p class="calibre10">Harry, balkabağı tarhındaki Hermione'nin, görünmezlik pelerinini Ron'la ikisinin üstüne çekişini seyretti.</p><p class="calibre10">"Çabuk gidin. Dinlemeyin..."</p><p class="calibre10">Hagrid'in ön kapısı çalındı. İnfaz heyeti gelmişti. Hagrid geri dönerek, arka kapıyı aralık bırakıp kulübesine girdi. Harry kulübeyi çepeçevre saran otların parça parça yassılışını izledi ve giden üç çift ayak sesi duydu. O, Ron ve Hermione gitmişlerdi... Ama ağaçlar arasında saklanan Harry ve Hermione, arka kapıdan kulübede neler olduğunu duyabiliyorlardı.</p><p class="calibre10">Macnair'in soğuk sesi geldi: "Hayvan nerde?"</p><p class="calibre10">"Dışar– dışarıda" dedi Hagrid çatlak bir sesle.</p><p class="calibre10">Hagrid'in penceresinde Macnair'in Şahgaga'ya bakan yüzü belirince, Harry başını geri çekti. Sonra Fudge'ı duydular.</p><p class="calibre10">"Şimdi sana -şey- resmi infaz duyurusunu okumamız gerek, Hagrid. Elimi çabuk tutacağım. Ve sonra da seninle Macnair'in imzalamanız gerekiyor. Macnair, sen de dinlemelisin, prosedür böyle -"</p><p class="calibre10">Macnair'in yüzü pencereden kayboldu. Ya şimdi ya hiç.</p><p class="calibre10">"Bekle burda" diye fısıldadı Harry Hermione'ye. "Ben hallederim."</p><p class="calibre10">Fudge'ın sesi tekrar duyulurken, Harry ağacın arkasından fırladı, çitten atlayıp balkabağı tarhına girdi ve Şahgaga'ya yaklaştı.</p><p class="calibre10">"Tehlikeli Hayvanların İtlafı Komitesi, bundan böyle kendisinden hükümlü diye söz edilecek olan Hipogrif Şahgaga'nın 6 Haziran'da günbatımında infaz edilmesini karar altına -"</p><p class="calibre10">Harry gözlerini kırpmamaya özen göstererek Şahgaga'nın vahşi, turuncu gözüne bir kez daha baktı ve yere eğilerek selam verdi. Şahgaga pullu dizlerinin üzerine çöktü, sonra yeniden ayağa kalktı. Harry onu çite bağlayan ipi çözmeye çalıştı.</p><p class="calibre10">"... boynu vurularak infaz edilmeye mahkûm edildi; infazı Komite'nin tayin edilmiş celladı Macnair yerine getirecek..."</p><p class="calibre10">"Gel, Şahgaga" diye mırıldandı Harry, "gel, sana yardım edeceğiz. Ses çıkarma... ses çıkarma..."</p><p class="calibre10">"... aşağıdaki tanıklar huzurunda. Hagrid, sen burayı imzalıyorsun..."</p><p class="calibre10">Harry bütün gücüyle ipe asıldı, ama Şahgaga ön ayaklarını yere gömmüştü.</p><p class="calibre10">Komite üyesinin tiz ve keskin sesi, Hagrid'in kulübesinin içinden, "Eh, hadi bitirelim şu işi" dedi. "Hagrid, belki de sen içeride kalsan daha iyi olur -"</p><p class="calibre10">"Hayır, ben - ben onunla olmak istiyorum... Yalnız kalmasın istiyorum -"</p><p class="calibre10">Kulübenin içinden ayak sesleri yankılandı.</p><p class="calibre10">"Şahgaga, kıpırda!" diye tısladı Harry.</p><p class="calibre10">Harry, Şahgaga'nın boynundaki ipe daha da kuvvetle asıldı. Hipogrif, kanatlarını sinirli sinirli hışırdatarak yürümeye başladı. Ama Orman'la aralarında hâlâ üç metreden fazla mesafe vardı, Hagrid'in arka kapısından tabak gibi görünüyorlardı.</p><p class="calibre10">Dumbledore'un sesi geldi: "Bir dakika lütfen, Macnair" diyordu, "senin de imzalaman lazım." Ayak sesleri durdu. Harry ipe asıldı. Şahgaga, gagasını gürültüyle şaklattı ve biraz daha hızlı yürüdü.</p><p class="calibre10">Hermione'nin beyaz yüzü bir ağacın arkasından uzanmıştı.</p><p class="calibre10">Sesini çıkarmadan ağzını oynatarak, "Harry, çabuk!" dedi.</p><p class="calibre10">Harry kulübenin içinde konuşan Dumbledore'un sesini hâlâ duyabiliyordu. İpi bir kez daha çekiştirdi. Şahgaga gönülsüz gönülsüz tırısa kalktı. Ağaçlara varmışlardı...</p><p class="calibre10">"Çabuk! Çabuk!" diye inledi Hermione, ağacının altından fırlayıp ipi yakaladı ve Şahgaga'yı daha hızlı hareket ettirmek için o da ipe asıldı. Harry omzunun üstünden arkaya baktı. Şimdi görülmüyorlardı, Hagrid'in bahçesini de hiç görmüyorlardı.</p><p class="calibre10">"Dur!" diye fısıldadı Hermione'ye. "Bizi duyabilirler -"</p><p class="calibre10">Hagrid'in arka kapısı gürültüyle açıldı. Harry, Hermione ve Şahgaga oldukları yerde kaldılar. Hipogrif de dikkatle dinlermiş gibiydi.</p><p class="calibre10">Sessizlik... sonra -</p><p class="calibre10">Komite üyesinin tiz sesi, "Nerede?" diye sordu. "Hayvan nerede?"</p><p class="calibre10">Cellat öfkeyle, "Buraya bağlıydı!" dedi. "Gözlerimle gördüm! Şuracıkta!"</p><p class="calibre10">"Ne olağanüstü" dedi Dumbledore. Sesinde belli belirsiz bir keyif seziliyordu.</p><p class="calibre10">"Gaga!" dedi Hagrid boğuk boğuk.</p><p class="calibre10">Bir vıjt sesi, sonra da bir baltanın vuruşu duyuldu. Cellat baltasını kızgınlıkla çite savurmuştu. Sonra bir ulumadır koptu, bu sefer Hagrid'in hıçkırıklar arasında söylediklerini duyabiliyorlardı.</p><p class="calibre10">"Gitmiş! Gitmiş! O güzel gagacığına şükürler olsun, gitmiş! İpi çekip serbest kalmış olmalı! Gaga, benim akıllı oğlum!"</p><p class="calibre10">Şahgaga ipi çekiştirmeye başladı, Hagrid'in yanına gitmek istiyordu. Harry ve Hermione ipe daha da sıkı yapıştılar ve onu durdurmak için topuklarını Orman'ın zeminine gömdüler.</p><p class="calibre10">"Biri onu çözmüş!" diye homurdanıyordu cellat. "Araziyi aramalıyız, Orman'ı -"</p><p class="calibre10">"Macnair, eğer Şahgaga gerçekten çalındıysa, hırsızın onu yayan olarak buradan götürdüğünü düşünmüyorsun, değil mi?" diye sordu Dumbledore. Hâlâ eğleniyormuş gibi bir hali vardı. "İstersen gökleri ara... Hagrid, bir fincan çay iyi gider. Ya da koca bir kadeh konyak."</p><p class="calibre10">"Ta-tabii, Profesör" dedi Hagrid. Sesi, mutluluktan bitkin düşmüş gibi çıkıyordu. "Buyrun, buyrun..."</p><p class="calibre10">Harry ve Hermione dikkatle dinledi. Ayak sesleri duydular, sonra celladın alçak sesle ettiği küfürleri, kapının kapanmasını. Sonra bir kez daha ortalığa sessizlik çöktü.</p><p class="calibre10">"Şimdi ne olacak?" diye fısıldadı Harry, etrafına bakarak.</p><p class="calibre10">Çok sarsılmış görünen Hermione, "Burada saklanmamız gerek" dedi. "Onlar şatoya dönene kadar beklemeliyiz. Sonra da Şahgaga'yı Sirius'un penceresine uçurmak için ortalığın güvenli olmasını bekleriz. Orada daha uzun süre kalmayacak çünkü... off, çok zor olacak..."</p><p class="calibre10">Omzunun üstünden endişeyle Orman'ın derinliklerine baktı. Güneş batıyordu.</p><p class="calibre10">Harry uzun uzun düşünüp, "Burada kalamayız" dedi. "Şamarcı Söğüt'ü görebilecek bir yerde olmamız gerek, yoksa ne olup bittiğini bilemeyiz."</p><p class="calibre10">"Tamam" dedi Hermione, Şahgaga'nın ipine daha da sıkı sarıldı. "Ama unutma Harry, görülmememiz gerek..."</p><p class="calibre10">Orman'ın kıyısından harekete geçtiler, çevrelerine yoğun bir karanlık çöküyordu. Sonunda aralarından Söğüt'ü seçebildikleri bir ağaç kümesinin arkasına saklandılar.</p><p class="calibre10">"Ron orda!" dedi Harry birden.</p><p class="calibre10">Karanlık bir şekil çimenlerin üzerinde koşarken, haykırışı sakin gece havasında yankılanıyordu.</p><p class="calibre10">"Çekil onun yanından -çekil- Scabbers, gel buraya."</p><p class="calibre10">Ve sonra bir anda iki gölgenin daha belirdiğini gördüler. Harry, kendisiyle Hermione'nin Ron'u kovalamalarını gözledi. Sonra Ron'un pike yaptığını gördü.</p><p class="calibre10">"Yakaladım işte! Defol şurdan, seni pis kedi -"</p><p class="calibre10">"İşte Sirius!" dedi Harry. Köpeğin kocaman gölgesi, Söğüt'ün köklerinden dışarı sıçramıştı. Harry'yi devirmesini, sonra Ron'u yakalamasını gördüler...</p><p class="calibre10">Harry, köpeğin Ron'u köklerin içine çekmesini izlerken, "Buradan daha da kötü görünüyor, değil mi?" dedi. "Off - bak, ağaç beni patakladı - seni de - amma tuhaf iş."</p><p class="calibre10">Şamarcı Söğüt gıcırdıyor ve alt dallarını kamçı gibi savuruyordu. Kendilerinin, gövdeye erişmeye çalışarak oraya buraya koşturduklarını görüyorlardı. Sonra ağaç donup kaldı.</p><p class="calibre10">"Crookshanks yumruya bastı" dedi Hermione.</p><p class="calibre10">"Ve işte gidiyoruz..." diye mırıldandı Harry. "İçeri girdik."</p><p class="calibre10">Onların gözden kaybolduğu anda, ağaç yeniden hareket etmeye başladı. Birkaç saniye sonra hayli yakından ayak sesleri duydular. Dumbledore, Macnair, Fudge ve yaşlı Komite üyesi, şatoya doğru gidiyorlardı.</p><p class="calibre10">"Tam biz tünele indikten sonra!" dedi Hermione. "Keşke Dumbledore da bizimle gelseydi..."</p><p class="calibre10">Harry acı acı, "O zaman Macnair ve Fudge da gelirdi" dedi. "Ve nesine istersen iddiaya girerim ki, Fudge Macnair'e, Sirius'u oracıkta öldürmesini söylerdi..."</p><p class="calibre10">Dört adamın şato merdivenlerinden çıkıp gözden kaybolmasını izlediler. Birkaç dakika süreyle ortalık boş kaldı. Sonra "İşte Lupin geliyor!" dedi Harry. Taş merdivenlerden koşarak inip Söğüt'e hızla yaklaşan bir başka gölge görmüşlerdi. Harry gökyüzüne baktı. Bulutlar ayı tamamen örtüyordu.</p><p class="calibre10">Lupin'in yerden kırık bir dal alarak gövdedeki yumruyu itmesini gözlediler. Ağaç mücadele etmeyi bıraktı ve Lupin de onun köklerindeki yarıkta gözden kayboldu.</p><p class="calibre10">"Keşke pelerini alsaydı" dedi Harry. "Oracıkta duruyor..."</p><p class="calibre10">Hermione'ye döndü.</p><p class="calibre10">"Şimdi fırlayıp gitsem, kapıp gelsem, Snape onu asla ele geçiremezdi ve -"</p><p class="calibre10">"Harry, görülmememiz gerekli"</p><p class="calibre10">Harry ona hırsla, "Buna nasıl dayanabiliyorsun?" diye sordu. "Orada öylece durup her şeye tanık olmaya?" Bir an durakladı. "Pelerini kapıp geleceğim!"</p><p class="calibre10">"Harry, hayır!"</p><p class="calibre10">Hermione, Harry'nin cüppesinin arkasını tam zamanında yakaladı. Tam o anda bir şarkı göklere yükseldi. Hagrid'di bu, avaz avaz şarkı söyleyerek ve hafifçe yalpalayarak şatoya doğru çıkıyordu. Elinde koca bir şişeyi sallıyordu.</p><p class="calibre10">"Gördün mü?" diye fısıldadı Hermione. "Neler olabilirdi, gördün mü? Göz önünde olmamamız gerek. Hayır, Şahgaga!"</p><p class="calibre10">Hipogrif, Hagrid'e gitmek için gene çılgınca çabalıyordu. Harry de ipini tutarak onu geri çekmeye çalıştı. Hagrid'in çakırkeyif halde avare avare şatoya gidişini izlediler. Gözden kayboldu. Şahgaga gitmek için mücadele etmeyi bıraktı. Başı hüzünle sarktı.</p><p class="calibre10">Daha iki dakika olmamıştı ki, şatonun kapıları bir kez daha savrularak açıldı ve Snape dışarı fırlayıp Söğüt'e doğru koşmaya koyuldu.</p><p class="calibre10">Snape'in ağacın yanında durup etrafa bakmasını gözlerlerken, Harry'nin yumrukları sıkıldı. Snape pelerini aldı ve kaldırıp baktı.</p><p class="calibre10">"Çek pis ellerini onun üstünden!" diye homurdandı Harry alçak sesle.</p><p class="calibre10">"Hişşt!"</p><p class="calibre10">Snape, ağacı dondurmak için Lupin'in kullandığı dalı aldı, yumruyu dürttü ve pelerini giyip gözden kayboldu.</p><p class="calibre10">"İşte bu kadar" dedi Hermione yavaşça. "Hepimiz aşağıdayız... ve şimdi de tekrar yukarı çıkana kadar beklememiz gerek sadece..."</p><p class="calibre10">Şahgaga'nın ipinin ucunu alıp en yakındaki ağaca sıkıca bağladı, kuru toprağa oturdu ve kollarını dizlerine sardı.</p><p class="calibre10">"Harry, anlamadığım bir şey var... Ruh Emiciler niye Sirius'u almadılar? Geldiklerini hatırlıyorum, sanırım sonra bayıldım... öyle çoktular ki..."</p><p class="calibre10">Harry de oturdu. Gördüklerini anlattı; en yakındaki Ruh Emici ağzını Harry'ninkine yaklaştırırken, kocaman, gümüşi bir şeyin gölden nasıl koşarak gelip de Ruh Emiciler'i geri çekilmeye zorladığını.</p><p class="calibre10">Harry sözlerini bitirdiğinde Hermione'nin ağzı açık kalmıştı.</p><p class="calibre10">"Neydi ama?"</p><p class="calibre10">"Ruh Emiciler'in gitmesini sağladığına göre" dedi Harry, "tek bir şey olabilir. Gerçek bir Patronus. Güçlü bir Patronus."</p><p class="calibre10">"Kim yaptı peki?"</p><p class="calibre10">Harry bir şey demedi. Gölün öbür kıyısında gördüğü kişiyi düşünüyordu. Kim olduğu konusunda bir tahmini vardı... ama nasıl olabilirdi ki?</p><p class="calibre10">Hermione merakla, "Neye benzediğini görmedin mi?" diye sordu. "Öğretmenlerden biri miydi?"</p><p class="calibre10">"Hayır. Öğretmen değildi."</p><p class="calibre10">"Ama onca Ruh Emici'yi uzaklaştırdığına göre çok güçlü bir büyücü olmalı... Patronus öylesine parıldıyorsa, onu aydınlatmadı mı? Göremedin mi?"</p><p class="calibre10">Harry ağır ağır, "Evet, gördüm" dedi. "Ama... belki de hayal ettim... doğru dürüst düşünemiyordum... hemen sonra bayıldım..."</p><p class="calibre10">"Kim olduğunu düşündün?"</p><p class="calibre10">"Ben onun -" Harry yutkundu, bunun kulağa ne kadar tuhaf geleceğini biliyordu. "Ben onun babam olduğunu düşündüm."</p><p class="calibre10">Harry başını kaldırıp Hermione'ye bakınca, onun ağzının bir karış açık kaldığını gördü. Harry'ye şaşkınlık ve acıma karışımı bir duyguyla bakıyordu.</p><p class="calibre10">Yavaşça, "Harry, baban -şey- öldü" dedi.</p><p class="calibre10">Harry hemen, "Biliyorum" dedi.</p><p class="calibre10">"Hayaletini mi gördüğünü sandın?"</p><p class="calibre10">"Bilmiyorum... hayır... cismi varmış gibi görünüyordu..."</p><p class="calibre10">"İyi ama..."</p><p class="calibre10">"Belki de hayal görüyordum" dedi Harry. "Ama... görebildiğim kadarıyla... ona benziyordu... bende fotoğrafları var..."</p><p class="calibre10">Hermione ona halâ sanki akli dengesinden endişe ediyormuş gibi bakıyordu.</p><p class="calibre10">"Kulağa çılgınca geldiğini biliyorum" dedi Harry monoton bir sesle. Şahgaga'ya bakmak için başını çevirdi. Hipogrif gagasını toprağa daldırmıştı, belli ki solucan arıyordu. Ama Harry aslında Şahgaga'ya bakmıyordu.</p><p class="calibre10">Babasını düşünüyordu ve onun en eski üç arkadaşını... Aylak, Kılkuyruk, Patiayak ve Çatalak... Dördü de bu akşam arazide dolaşıyor muydu? Kılkuyruk bu akşam, herkes onun öldüğünü düşündüğü halde, yeniden ortaya çıkmıştı - babasının aynı şeyi yapması o kadar da imkânsız mıydı? Gölün öbür tarafında, olmayan şeyleri mi görmüştü? O siluet net bir şekilde göremeyeceği kadar uzaktaydı... oysa bir an için, bilincini kaybetmeden hemen önce, emindi...</p><p class="calibre10">Yukarıdaki yapraklar rüzgârda hafifçe hışırdadı.</p><p class="calibre10">Ay, hareket eden bulutların arasına bir girip bir çıkıyordu. Hermione, yüzü Söğüt'e dönük oturmuş, bekliyordu.</p><p class="calibre10">Ve nihayet, bir saat kadar geçtikten sonra...</p><p class="calibre10">"İşte geliyoruz!" diye fısıldadı Hermione.</p><p class="calibre10">Harry ile ikisi ayağa kalktılar. Şahgaga kafasını kaldırdı. Lupin, Ron ve Pettigrew'i otların arasındaki delikten sarsak sarsak tırmanırken gördüler. Sonra Hermione geldi... sonra da yukarı doğru tuhaf tuhaf süzülen baygın Snape, onların arkasından da Harry ile Black. Hepsi şatoya doğru yürümeye başladı.</p><p class="calibre10">Harry'nin kalbi büyük bir hızla atıyordu. Gökyüzüne baktı. Artık bulut her an kenara çekilecek ve ay görünecekti...</p><p class="calibre10">"Harry" diye mırıldandı Hermione, sanki onun tam olarak ne düşündüğünü biliyormuş gibi, "olduğumuz yerde kalmamız gerek. Görülmemeliyiz. Yapabileceğimiz hiçbir şey yok..."</p><p class="calibre10">Harry sakince, "Demek Pettigrew'in bir kez daha kaçmasına izin vereceğiz" dedi.</p><p class="calibre10">"Bu karanlıkta bir fareyi nasıl bulmayı düşünüyorsun?" diye kesip attı Hermione. "Yapabileceğimiz hiçbir şey yok. Biz Sirius'a yardım etmek için geri döndük. Başka bir şey yapmamamız gerekiyor!"</p><p class="calibre10">"Tamam! Tamam!"</p><p class="calibre10">Ay bulutların arasından sıyrılmıştı. Arazinin öte yanındaki minik siluetlerin durduğunu gördüler. Sonra da bir hareket -</p><p class="calibre10">Hermione, "İşte Lupin" dedi. "Dönüşüm geçiriyor -"</p><p class="calibre10">"Hermione!" dedi Harry birden. "Bizim de hareket etmemiz gerek!"</p><p class="calibre10">"Hayır, sana diyorum -"</p><p class="calibre10">"Müdahale etmek için değil! Ama Lupin Orman'a koşacak, dosdoğru bize doğru!"</p><p class="calibre10">Hermione yutkundu.</p><p class="calibre10">"Çabuk!" diye inledi, Şahgaga'nın ipini çözmeye koşarak. "Çabuk! Nereye gideceğiz? Nerde saklanacağız? Ruh Emiciler gelmek üzere -"</p><p class="calibre10">"Hagrid'in kulübesine!" dedi Harry. "Şu anda boş - gel hadi!"</p><p class="calibre10">Koşabildikleri kadar hızla koştular, Şahgaga arkalarından eşkin adım geliyordu. Geride kurtadamın uluduğunu duyuyorlardı...</p><p class="calibre10">Kulübe görünmüştü. Harry kapıya doğru seğirtti, var gücüyle çekip açtı ve Hermione ile Şahgaga yanından yıldırım gibi geçtiler; Harry onların ardından kendini içeri atıp kapıyı sürgüledi. Zağar Fang deli gibi havladı.</p><p class="calibre10">"Şışş, Fang, biziz!" dedi Hermione, onu susturmak için koşup kulaklarını kaşıyarak. "Ucu ucuna kurtulduk!" dedi Harry'ye.</p><p class="calibre10">"Evet..."</p><p class="calibre10">Harry pencereden dışarı bakıyordu. Neler olup bittiğini buradan görmek çok daha zordu. Şahgaga, kendisini yeniden Hagrid'in kulübesinde bulduğu için çok mutlu görünüyordu. Ateşin önüne yattı, kendinden memnun şekilde kanatlarını katladı ve iyi bir uyku çekmeye hazırlandı.</p><p class="calibre10">Harry yavaşça, "Ben yine dışarı çıksam iyi olur" dedi. "Neler olup bittiğini göremiyorum - vaktin geldiğini anlayamayacağız -"</p><p class="calibre10">Hermione başını kaldırdı. Yüzünde kuşkucu bir ifadeyle baktı.</p><p class="calibre10">"Müdahale etmeye kalkışmayacağım" dedi Harry hemen. "Ama neler olduğunu görmezsek, Sirius'u kurtarma vaktinin geldiğini nasıl anlarız?"</p><p class="calibre10">"Eh... Peki öyleyse... Ben Şahgaga'yla burada beklerim... ama Harry, dikkatli ol - orada bir kurtadam var - ve Ruh Emiciler -"</p><p class="calibre10">Harry yeniden dışarı çıkıp kulübenin kıyısından dolaştı. Uzaklarda acılı bir havlama duyuyordu. Demek Ruh Emiciler Sirius'un etrafını sarmaktaydı... o ve Hermione'nin Sirius'un yanına koşması an meselesiydi...</p><p class="calibre10">Harry göle doğru baktı, kalbi göğsünde davul gibi çarpıyordu. O Patronus'u göndermiş olan kişi her an ortaya çıkabilirdi artık...</p><p class="calibre10">Bir an kararsız halde Hagrid'in kulübesinin önünde durdu. Görülmemen gerek. Ama görülmek istemiyordu ki zaten. Görmek istiyordu... bilmesi şarttı...</p><p class="calibre10">Ve işte Ruh Emiciler görünmüştü. Karanlıkta her yandan çıkıyor, gölün kıyısına doğru kayarcasına gidiyorlardı... Harry'nin olduğu yerden karşı kıyıya doğru hareket ediyorlardı.... Onlara yaklaşması gerekmeyecekti.</p><p class="calibre10">Harry koşmaya başladı. Kafasında babasından başka düşünce yoktu... Eğer oysa... eğer gerçekten oysa... bilmesi, bulması gerekiyordu.</p><p class="calibre10">Göl gittikçe yaklaşıyordu, ama görünürde kimse yoktu. Karşı kıyıda minik, gümüşi pırıltılar görüyordu - kendi Patronus denemesinin ürünü -</p><p class="calibre10">Suyun tam kıyısında bir çalı vardı. Harry kendini onun arkasına atıp, çaresizce yapraklar arasından gözetledi. Karşı kıyıda gümüşi pırıltılar birden sönmüştü. İçinde dehşetle karışık bir heyecan kabardı - artık her an -</p><p class="calibre10">"Hadi!" diye mırıldandı, etrafa bakarak. "Neredesin? Baba, gel hadi -"</p><p class="calibre10">Ama kimse gelmedi. Harry, gölün öbür yanındaki Ruh Emiciler çemberine bakmak için başını kaldırdı. Bir tanesi kukuletasını indiriyordu. Kurtarıcının gelmesinin tam vaktiydi - ama bu kez kimse yardıma gelmiyordu -</p><p class="calibre10">Ve birden kafasında bir şimşek çaktı - anladı. Babasını görmemişti - kendisini görmüştü -</p><p class="calibre10">Harry çalılığın arkasından fırlayıp asasını çıkardı.</p><p class="calibre10">"EXPECTO PATRONUM!" diye haykırdı.</p><p class="calibre10">Ve asasının ucundan biçimsiz bir pus bulutu değil, kör edici, göz kamaştırıcı, gümüşi bir hayvan fırladı. Harry gözlerini kısarak ne olduğunu anlamaya çalıştı. Ata benziyordu. Sessizce, dörtnala uzaklaşıyordu, gölün kara yüzeyini aşıyordu. Harry onun başını indirip, Ruh Emiciler sürüsüne saldırdığını gördü... Şimdi yerdeki karanlık bedenlerin çevresinde koşup duruyordu ve Ruh Emiciler geri çekiliyor, dağılıyor, karanlığa dönüyorlardı... Gitmişlerdi.</p><p class="calibre10">Patronus döndü. Gölün hâlâ durgun olan yüzeyinden Harry'ye doğru bu kez eşkin koşuyla geliyordu. At değildi. Tek boynuzlu at da değildi. Çatal boynuzlu bir geyikti. Gökteki ay kadar parlaktı... Harry'ye dönüyordu...</p><p class="calibre10">Kıyıda durdu. Kocaman, gümüşi gözlerini dikip Harry'ye bakarken, toynakları yumuşak toprak üzerinde hiçbir iz bırakmadı. Yavaş yavaş çatal boynuzlu başını eğdi. Ve Harry anladı..</p><p class="calibre10">"Çatalak" diye fısıldadı.</p><p class="calibre10">Ama titreyen parmak uçları yaratığa doğru uzanırken, o yok oldu.</p><p class="calibre10">Harry, eli hâlâ ileri uzanmış halde, orada öylece durdu. Kalbi yerinden oynarken, arkasından nal sesleri duydu - hızla dönünce de, Hermione'nin, peşi sıra Şahgaga'yı sürükleyerek ona doğru koştuğunu gördü.</p><p class="calibre10">"Ne yaptın?" diye sordu Hermione hiddetle. "Sadece etrafa bakacağını söylemiştin!"</p><p class="calibre10">"Az önce hepimizin canını kurtardım..." dedi Harry. "Şunun arkasına geç -şu çalılığın- açıklayacağım."</p><p class="calibre10">Hermione yine bir karış açık bir ağızla, az önce olanları dinledi.</p><p class="calibre10">"Seni gören oldu mu?"</p><p class="calibre10">"Evet, dinlemiyor musun? Ben, beni gördüm, ama babam olduğunu sandım! Mesele yok!"</p><p class="calibre10">"Harry, inanamıyorum - bütün bu Ruh Emiciler'i uzaklaştıran bir Patronus yarattın! Bu çok, çok ileri düzeyde sihir..."</p><p class="calibre10">"Bu sefer yapabileceğimi biliyordum" dedi Harry, "çünkü zaten daha önce yapmıştım... Mantıklı geliyor mu?"</p><p class="calibre10">"Bilmiyorum - Harry, Snape'e bak!"</p><p class="calibre10">İkisi birden çalıların arasından öteki kıyıya baktılar. Snape kendine gelmişti. Sihirle sedyeler yaratıyor ve Harry, Hermione ile Black'in gevşek bedenlerini onların üzerine kaldırıyordu. Besbelli üzerinde Ron'un yattığı dördüncü bir sedye ise, yanında süzülüp duruyordu. Sonra, asasını önünde tutarak, onları şatoya doğru götürdü.</p><p class="calibre10">"Tamam, vakit geldi sayılır" dedi Hermione gergin gergin, saatine bakarak. "Dumbledore hastane kanadının kapısını kilitleyene kadar yaklaşık kırk beş dakikamız var. Orada olmadığımızı kimse anlamadan önce Sirius'u kurtarıp koğuşa dönmemiz gerekiyor..."</p><p class="calibre10">Göle yansıyan hareketli bulutları seyrederek beklediler. Yanlarındaki çalılık rüzgârda fısıldıyordu. Canı sıkılan Şahgaga yeniden solucan bulmak için yeri eşelemeye koyulmuştu.</p><p class="calibre10">Harry saatine bakarak, "Sence yukarı çıkmış mıdır?" dedi. Şatoya baktı ve Batı Kulesi'nin sağına doğru pencereleri saymaya başladı.</p><p class="calibre10">"Bak!" diye fısıldadı Hermione. "O da kim? Birisi şatodan çıkıyor!"</p><p class="calibre10">Harry karanlıkta görmeye çalışarak baktı. Adam araziyi koşarak geçip girişlerden birine doğru gidiyordu. Kemerinde parlak bir şey ışıldıyordu.</p><p class="calibre10">"Macnair!" dedi Harry. "Cellat! Ruh Emiciler'i almaya gitti! Tam sırası, Hermione -"</p><p class="calibre10">Hermione ellerini Şahgaga'nın sırtına koydu, Harry onun binmesine yardım etti. Sonra kendisi de ayağını çalının alçaktaki dallarından birine koyarak, onun önüne oturdu. Şahgaga'nın ipini boynundan geçirdi ve tasmasının öbür yanına dizgin gibi bağladı.</p><p class="calibre10">"Hazır mısın?" diye fısıldadı Hermione'ye. "Bana tutunsan iyi olur -"</p><p class="calibre10">Şahgaga'nın sağrılarını topuklarıyla dürttü.</p><p class="calibre10">Şahgaga dosdoğru karanlık göğe doğru yükseldi. Harry onun böğrüne dizleriyle tutundu, altında koca kanatların büyük bir güçle inip kalktığını hissediyordu. Hermione, Harry'nin beline sıkı sıkı tutunmuştu. Harry onun mırıldandığını duyabiliyordu. "Ah, hayır - bu hiç hoşuma gitmiyor - ah, gerçekten hoşuma gitmiyor -"</p><p class="calibre10">Harry, Şahgaga'yı ileri doğru gitmeye zorladı. Sessizce şatonun üst katlarına doğru kayıyorlardı... Harry ipin sol tarafını şiddetle çekince, Şahgaga döndü. Harry yanlarından hızla geçen pencereleri saymaya çalışıyordu -</p><p class="calibre10">"Çüş!" dedi, ipi becerebildiğince geriye çekerek.</p><p class="calibre10">Şahgaga yavaşladı ve durdular. Yani Şahgaga havada kalabilmek için kanatlarını çırptıkça yükselip alçalmaları sayılmazsa.</p><p class="calibre10">"İşte orada!" dedi Harry. Pencerenin yanına yükseldiklerinde Sirius'u görmüştü. Elini uzattı ve Şahgaga'nın kanatları aşağı inerken, cama hızla vurmayı başardı.</p><p class="calibre10">Black başını kaldırdı. Harry onun ağzının açık kaldığını gördü. Black oturduğu iskemleden kalkıp pencereye koştu. Açmaya çalıştı, ama kilitliydi.</p><p class="calibre10">"Geri çekil!" diye seslendi Hermione ona. Bir taraftan sol eliyle Harry'nin cüppesinin arkasına tutunarak, asasını çıkardı.</p><p class="calibre10">"Alohomara!"</p><p class="calibre10">Pencere çat diye açıldı.</p><p class="calibre10">"Nasıl - nasıl -?" dedi Black cılız bir sesle. Hipogrif'e bakıyordu.</p><p class="calibre10">Kıpırdamasın diye Şahgaga'yı boynunun iki yanından sıkıca tutan Harry, "Hadi - fazla vaktimiz yok" dedi. "Buradan çıkman gerek - Ruh Emiciler geliyor. Macnair onları almaya gitti."</p><p class="calibre10">Black ellerini pencere pervazının iki yanına koyarak, başıyla omuzlarını dar pervazın arasından çıkardı. Neyse ki çok zayıftı. Birkaç saniye sonra bir bacağını Şahgaga'nın sırtına atmış ve kendini hipogrifin sırtına çekerek Hermione'nin arkasına oturmuştu.</p><p class="calibre10">"Tamam, Şahgaga, yukarı!" dedi Harry, ipi sallayarak. "Yukarı, kuleye - hadi!"</p><p class="calibre10">Hipogrif güçlü kanatlarını salladı, yeniden yükselmeye başladılar, ta Batı Kulesi'nin tepesine kadar. Şahgaga mazgallara takırtıyla indi. Harry ve Hermione de hemen onun sırtından aşağı atladılar.</p><p class="calibre10">"Sirius, hemen gitsen iyi olur" dedi Harry soluk soluğa. "Her an Flitwick'in odasına varabilirler, senin gitmiş olduğunu görürler."</p><p class="calibre10">Şahgaga yeri eşeleyerek sivri kafasını salladı.</p><p class="calibre10">Sirius telaşla, "Öbür çocuğa ne oldu?" diye sordu. "Ron'a?"</p><p class="calibre10">"İyileşecek - hâlâ baygın, ama Madam Pomfrey onu iyileştireceğini söylüyor. Çabuk - git!"</p><p class="calibre10">Ama Black hâlâ aşağı, Harry'ye bakıyordu.</p><p class="calibre10">"Nasıl teşekkür edebilirim -"</p><p class="calibre10">"GİT!" diye bağırdı Harry ve Hermione, bir ağızdan.</p><p class="calibre10">Black, Şahgaga'nın başını açık göklere doğru döndürdü.</p><p class="calibre10">"Yine görüşeceğiz" dedi. "Sen - gerçekten de tam babanın oğlusun, Harry..."</p><p class="calibre10">Topuklarıyla Şahgaga'nın sağrılarını sıkıştırdı. Harry ve Hermione, muazzam kanatlar bir kez daha yükselince, kendilerini geriye attılar... Hipogrif yeniden havalandı... Harry arkalarından bakarken, o da, binicisi de gitgide küçüldüler... Sonra ayın önünden bir bulut geçti... gitmişlerdi.</p><div class="mbppagebreak" id="calibre_pb_41"></div>
</body></html>
