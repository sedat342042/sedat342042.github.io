<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos777595" class="calibre1"><span class="calibre2">
</span></p><p class="calibre7"><span class="calibre4"><span class="bold">YİRMİNCİ  BÖLÜM: RUH  EMİCİ  ÖPÜCÜĞÜ</span></span></p><p class="calibre9">Harry hiç bu kadar tuhaf bir grup içinde bulunmamıştı. Merdivenden aşağı inerken başı Crookshanks çekiyordu; altı bacaklıların katıldığı bir yarışın yarışmacılarına benzeyen Lupin, Pettigrew ve Ron onun arkasından geliyorlardı. Onların arkasında Profesör Snape, kendi asasının etkisiyle havada tekinsiz bir şekilde süzülüyordu. Snape'in asasını Sirius elinde tutmuş, onu yönlendiriyordu. Profesörün ayak parmakları ilerlerken her basamağa çarpıyordu. Harry ve Hermione ise en arkadaydı.</p><p class="calibre10">Tünele yeniden girmek zor oldu. Lupin, Pettigrew ve Ron geçebilmek için yan döndüler. Lupin hâlâ asasını Pettigrew'in üstünde tutuyordu. Harry onların tek sıra halinde tünel boyunca garip bir şekilde yan yan gittiklerini görebiliyordu. Crookshanks yine baştaydı. Harry, Snape'in önleri sıra havada süzülmesini sağlayan Sirius'un hemen ardından tünele girdi. Snape'in sallanan başı alçak tavana vurup duruyordu. Harry Sirius'un bunu önlemek için hiç çaba göstermediği izlenimine kapıldı.</p><p class="calibre10">Tünelde yavaş yavaş ilerlerlerken, Sirius birden Harry'ye, "Bu ne anlama geliyor, biliyor musun?" diye sordu. "Pettigrew'i teslim etmek ne anlama geliyor?"</p><p class="calibre10">"Özgürsün" dedi Harry.</p><p class="calibre10">"Evet... Ama ben aynı zamanda -bilmiyorum sana söyleyen oldu mu- ben senin vaftiz babanım."</p><p class="calibre10">Harry, "Evet, biliyordum" dedi.</p><p class="calibre10">"Eh... annenle baban beni senin velin tayin etmişti" dedi Sirius gergin bir tavırla. "Onlara bir şey olursa..."</p><p class="calibre10">Harry bekledi. Acaba Sirius onun sandığı şeyi mi kastediyordu?</p><p class="calibre10">"Tabii anlarım, yani, teyzen ve eniştenle kalmak istersen" dedi Sirius. "Ama... hani... düşün bakalım. Bir kez adım temize çıkınca... eğer sen... farklı bir ev istersen..."</p><p class="calibre10">Harry'nin mide boşluğunda bir patlama oldu adeta.</p><p class="calibre10">"Ne - seninle oturmak mı?" dedi, kazayla başını tavandan çıkmış bir kayaya vurarak. "Dursley'lerden ayrılmak mı?</p><p class="calibre10">"Elbette, istemeyeceğini tahmin etmiştim" dedi Sirius hemen. "Anlıyorum. Ben sadece düşünmüştüm ki -"</p><p class="calibre10">"Sen deli misin?" dedi Harry. Onun sesi de en az Sirius'unki kadar çatlak çıkmıştı. "Elbette Dursley'lerden ayrılmak istiyorum! Evin var mı? Ne zaman taşınabilirim?"</p><p class="calibre10">Sirius ona bakmak için bütün vücuduyla döndü. Snape'in kafası tavanı sıyırıyordu, ama Sirius aldırıyora benzemiyordu.</p><p class="calibre10">"İstiyor musun?" diye sordu. "Ciddi misin?"</p><p class="calibre10">"Evet, ciddiyim" dedi Harry.</p><p class="calibre10">Sirius'un kuru yüzü, Harry'nin onda gördüğü ilk gerçek gülümsemeyle aydınlandı. Bu tebessüm, şaşırtıcı bir değişikliğe yol açtı. Sanki o bir deri bir kemik maskenin arkasından, on yıl daha genç biri bakıyormuş gibi. Bir an için, Harry'nin annesiyle babasının düğünündeki gülen adama benzemişti.</p><p class="calibre10">Tünelin ucuna varana kadar bir daha konuşmadılar. Önce Crookshanks dışarı fırladı, belli ki ağaç gövdesindeki yumruya patisiyle basmıştı. Çünkü Lupin, Pettigrew ve Ron, saldırgan dallardan ses soluk çıkmadan yukarı tırmandılar.</p><p class="calibre10">Sirius önce Snape'i delikten geçirdi, sonra Harry ile Hermione geçsinler diye çekildi. Sonunda hepsi dışarı çıkmıştı.</p><p class="calibre10">Şimdi arazi çok karanlıktı, tek ışık şatonun uzaktaki pencerelerinden geliyordu. Tek kelime etmeden yola koyuldular. Pettigrew hâlâ hırıltıyla soluyor, arada bir de mızıldanıyordu. Harry'nin kafası kazan gibiydi. Dursley'lerden ayrılacaktı. Annesiyle babasının en iyi arkadaşı Sirius Black'le birlikte oturacaktı... Sersemlemişti... Dursley'lere televizyonda gördükleri mahkûmla oturacağını söylediği zaman neler olacaktı acaba?</p><p class="calibre10">"Tek bir yanlış hareket bile yapma, Peter" dedi Lupin önlerinde, tehdit edici bir edayla. Asası hâlâ Pettigrew'in göğsüne dönüktü.</p><p class="calibre10">Araziden ağır ağır geçtiler, şato ışıkları gittikçe büyüyordu. Snape yine Sirius'un önünde, çenesi göğsüne vurarak garip bir şekilde havada süzülüyordu. Sonra birden -</p><p class="calibre10">Bir bulut hareket etti. Yerde donuk gölgeler oluştu. Grup, ay ışığı içinde kalmıştı.</p><p class="calibre10">Snape, birden duran Lupin, Pettigrew ve Ron'a çarptı. Sirius donup kaldı. Kolunu uzatıp Harry ve Hermione'nin önünü kesti.</p><p class="calibre10">Harry, Lupin'in siluetini görebiliyordu. Kaskatı kesilmişti. Sonra kolu bacağı titremeye başladı.</p><p class="calibre10">"Eyvah -" diye yutkundu Hermione. "Bu gece iksirini almadı! Güvenli değil!"</p><p class="calibre10">"Koşun" diye fısıldadı Sirius. "Koşun! Hemen!"</p><p class="calibre10">Ne var ki Harry koşamazdı. Ron zincirle Pettigrew ve Lupin'e bağlıydı. Harry ileri doğru atıldı, ama Sirius onu göğsünden yakalayıp geriye savurdu.</p><p class="calibre10">"Bana bırak - KOŞ!"</p><p class="calibre10">Korkunç bir hırlama duyuldu. Lupin'in kafası uzuyordu. Vücudu da. Omuzları kamburlaşıyordu. Yüzünde ve ellerinin çevresinde gözle görülür şekilde kıllar çıkıyordu, elleri bükülerek pençelere dönüşüyordu. Crookshanks'in tüyleri de havaya dikilmişti, geri geri gidiyordu -</p><p class="calibre10">Kurtadam arka ayakları üzerinde kalkıp uzun çenesini takırdatırken, Sirius Harry'nin yanından yok oldu. Muazzam, ayı gibi bir köpeğe dönüşerek ileri atıldı. Kurtadam kendini onu bağlayan prangalardan kurtarırken, köpek de onu ensesinden yakalayıp geriye, Ron ve Pettigrew'den uzağa çekti. Çene çeneye kilitlenmişlerdi, pençeleriyle birbirlerini paralıyorlardı -</p><p class="calibre10">Harry gördüklerinin etkisiyle olduğu yere çakıldı kaldı; onların kavgasına öyle dalmıştı ki, başka hiçbir şeyi fark etmiyordu. Onu kendine getiren, Hermione'nin çığlığı oldu -</p><p class="calibre10">Pettigrew, Lupin'in düşen asasını almak için yere atlamıştı. Sargılı bacağı üzerinde sağlam duramayan Ron düşmüştü. Bir pat sesi duyuldu, sonra parlak bir ışık görüldü - Ron yerde hareketsiz yatıyordu. Bir pat daha - Crookshanks havaya uçtu, sonra da yere yığıldı</p><p class="calibre10">"Expelliarmus!" diye haykırdı Harry, kendi asasını Pettigrew'e tutarak. Lupin'in asası havaya uçtu, gözden kayboldu. "Olduğun yerde kal!" diye bağırdı Harry, ileri doğru koştu.</p><p class="calibre10">Çok geç kalmıştı. Pettigrew de dönüşüm geçirmişti. Harry onun kel kuyruğunun Ron'un ileri uzanmış kolundaki prangadan kamçı gibi savrulup geçtiğini gördü, otların arasından bir hışırtı geldi.</p><p class="calibre10">Bir uluma ile gümbür gümbür bir hırlama duyuldu; Harry dönünce kurtadamın kaçtığını gördü; dört nala Orman'a gidiyordu -</p><p class="calibre10">"Sirius, Pettigrew gitti, fareye dönüştü!" diye bağırdı.</p><p class="calibre10">Sirius kan içindeydi, burnuyla sırtında derin yaralar vardı, ama Harry'yi duyunca yeniden fırlayıp gitti. Ayak sesleri hızla uzaklaştı ve sessizliğe karıştı.</p><p class="calibre10">Harry ve Hermione, Ron'un yanına koştular.</p><p class="calibre10">"Ona ne yaptı?" diye fısıldadı Hermione. Ron'un gözleri yarı yarıya kapalıydı, ağzı açık kalmıştı. Kesinlikle canlıydı, soluk aldığını duyuyorlardı, ama onları tanıyora benzemiyordu.</p><p class="calibre10">"Bilmiyorum."</p><p class="calibre10">Harry çaresizce çevresine bakındı. Black de, Lupin de gitmişti... Yanlarında sadece Snape vardı, hâlâ bilinçsiz bir halde, havada asılı duruyordu.</p><p class="calibre10">Harry, saçını gözlerinden çekip doğru dürüst düşünmeye çalışarak, "Onları şatoya götürüp birine söylesek iyi olur" dedi. "Gel -"</p><p class="calibre10">Ama sonra, karanlığın içinden kesik kesik bir havlama, bir inleme duydular, acı çeken bir köpeğin sesi...</p><p class="calibre10">"Sirius" diye mırıldandı Harry, gözlerini dikip karanlığa bakarak.</p><p class="calibre10">Bir an kararsız kaldı, ama o sırada Ron için yapabilecekleri bir şey yoktu. Black'in ise başı dertteydi -</p><p class="calibre10">Harry koşmaya başladı, Hermione hemen ardındaydı. Acı havlama gölün yakınından geliyor gibiydi. Ona doğru seğirttiler ve Harry son sürat koşarken soğuğu fark etti, ama ne anlama geldiğini anlamadı -</p><p class="calibre10">Havlama birden durdu. Gölün kıyısına vardıklarında neden durduğunu gördüler - Sirius yeniden insana dönüşmüştü. İki büklüm bir halde, ellerini başına götürmüştü.</p><p class="calibre10">"Haaayır" diye inledi. "Haaayır... lütfen..."</p><p class="calibre10">Ve Harry o anda onları gördü. En az yüz tane Ruh Emici, gölün çevresinden kara bir yığın halinde onlara doğru kayıyordu. Hızla döndü, o aşina, buz gibi soğuk içine nüfuz ediyordu, sis görüşünü bulandırıyordu. Karanlıkta her yandan beliren Ruh Emiciler onları çember içine alıyordu.</p><p class="calibre10">"Hermione, mutlu bir şey düşün!" diye haykırdı.</p><p class="calibre10">Harry, asasını kaldırdı, görüşünü temizlemek için hızla gözlerini kırptı, zihninde hafif hafif yankılanmaya başlayan çığlıktan kurtulmak için kafasını salladı -</p><p class="calibre10">Vaftiz babamla birlikte oturacağım, Dursley'lerden ayrılıyorum.</p><p class="calibre10">Sirius'u ve yalnızca Sirius'u düşünmek için kendini zorladı ve büyülü sözleri söylemeye koyuldu: "Expecto patronum! Expecto patronum!"</p><p class="calibre10">Black titredi, yuvarlanarak döndü ve ölüm kadar solgun halde, yerde hareketsiz yattı.</p><p class="calibre10">İyileşecek. Gidip onunla birlikte oturacağım.</p><p class="calibre10">"Expecto patronum! Hermione, yardım et bana! Ex-pecto patronum!"</p><p class="calibre10">"Expecto -" diye fısıldadı Hermione, "expecto - ex-pecto -"</p><p class="calibre10">Ama yapamadı. Ruh Emiciler onlara yaklaşıyordu, aralarında bir metre bile kalmamıştı. Harry ve Hermione'nin çevresinde katı bir duvar oluşturdular, daha da yakına geldiler...</p><p class="calibre10">"EXPECTO PATRONUM!" diye haykırdı Harry, kulaklarındaki çığlığı silmeye çalışıyordu. "EXPECTO PATRONUM!"</p><p class="calibre10">Asasından ince bir gümüş demeti çıktı ve önünde sis gibi havada kaldı. Aynı anda Harry, hemen yanı başında Hermione'nin yığıldığını hissetti. Yalnızdı... tamamen yalnız...</p><p class="calibre10">"Expecto - expecto patronum -"</p><p class="calibre10">Harry dizlerinin soğuk otlara çarptığını hissetti. Sis gözlerini perdeliyordu. Büyük bir çabayla hatırlamaya çalıştı - Sirius masumdu - masum - iyi olacağız - onunla oturacağım -</p><p class="calibre10">"Expecto patronum!" diye soludu.</p><p class="calibre10">Biçimsiz Patronus'unun cılız ışığında, bir Ruh Emici'nin çok yakınında durduğunu gördü. Harry'nin yarattığı gümüş sis bulutundan geçemiyordu. Pelerinin altından ölü, yapış yapış bir el dışarı uzandı. Patronus'u yana itmek istermiş gibi bir hareket yaptı.</p><p class="calibre10">"Hayır - hayır -" diye soludu Harry. "O masum - expecto - expecto patronum -"</p><p class="calibre10">Onu gözlediklerini hissedebiliyordu, hırıltılı nefeslerini kötücül bir rüzgâr gibi çevresinde duyuyordu. En yakındaki Ruh Emici onu ölçüp biçiyor gibiydi. Sonra yarı çürümüş ellerini kaldırdı - ve kukuletasını indirdi.</p><p class="calibre10">Gözlerin olması gereken yerde sadece ince, gri, lekeli bir deri vardı, boş göz yuvalarının üstüne bomboş gerilmişti. Ama bir ağzı vardı... Açık, biçimsiz bir delik, havayı bir ölüm hırıltısıyla emiyordu.</p><p class="calibre10">Harry felç edici bir korkuyla doldu, ne kıpırdayabiliyor, ne de konuşabiliyordu. Patronus'u titreşti ve öldü.</p><p class="calibre10">Beyaz sis onu körleştiriyordu. Mücadele etmesi gerekiyordu... expecto patronum... göremiyordu... ve uzakta, o aşina çığlığı duyuyordu... expecto patronum... siste el yordamıyla Sirius'u aradı ve kolunu buldu... onu alamayacaklardı...</p><p class="calibre10">Ama bir çift kuvvetli, yapış yapış el birden Harry'nin boynuna dolandı. Yüzünü kaldırması için zorluyordu... Harry onun soluğunu hissediyordu... önce Harry'den kurtulacaktı... Harry onun kokmuş nefesini hissediyordu... annesi kulaklarında bağırıyordu... duyduğu son şey onun sesi olacaktı -</p><p class="calibre10">Ve sonra, onu boğan sisin arasından, gittikçe daha da parlak bir hal alan gümüşümsü bir ışık gördüğünü sandı... öne, çimlerin üstüne düştüğünü hissetti -</p><p class="calibre10">Harry, yüzükoyun yerde, kımıldayamayacak kadar zayıf ve hasta halde, titreyerek gözlerini açtı. Kör edici ışık, çevresindeki otları aydınlatıyordu... Çığlık durmuştu, soğuk geri çekiliyordu...</p><p class="calibre10">Birisi Ruh Emiciler'i geri sürüyordu... onun, Sirius'un ve Hermione'nin çevresinde daireler çiziyordu... Ruh Emiciler'in hırıl hırıl emme sesleri siliniyordu. Gidiyorlardı... hava yeniden ılınmıştı...</p><p class="calibre10">Harry geri kalan tüm kuvvetiyle başını birkaç santim kaldırdı ve ışığın içinde, dörtnala gölden geçen bir hayvan gördü. Gözleri terden bulanıklaşmış halde, onun ne olduğunu çıkarmaya çalıştı... bir tek boynuzlu at kadar parlaktı. Bilincini yitirmemek için mücadele eden Harry, karşı kıyıya varınca onun yavaşlayıp durmasını izledi. Bir anda, hayvanın saçtığı ışıkta, onu karşılayan birini gördü... elini kaldırarak onu okşayan birini... garip şekilde aşina gelen birini... ama, olamazdı...</p><p class="calibre10">Harry anlamıyordu. Artık düşünemiyordu. Gücünün son damlasının kendisini terk ettiğini hissetti ve bayılırken başı yere vurdu.</p><div class="mbppagebreak" id="calibre_pb_39"></div>
</body></html>
