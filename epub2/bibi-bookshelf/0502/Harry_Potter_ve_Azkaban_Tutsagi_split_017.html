<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos682866" class="calibre1"><span class="calibre2">
</span></p><p class="calibre7"><span class="calibre4"><span class="bold">ON  YEDİNCİ  BÖLÜM: KEDİ,  FARE  VE  KÖPEK</span></span></p><p class="calibre9">Harry'nin şoktan aklı durmuştu sanki. Üçü, dehşetten oldukları yere mıhlanmış gibi, görünmezlik pelerininin altında öylece durdular. Batan güneşin son ışınları, uzun gölgelerin düştüğü araziyi kanlı bir ışıkla boyamıştı. Sonra, arkalarından, vahşi bir uluma duydular.</p><p class="calibre10">"Hagrid" diye mırıldandı Harry. Ne yaptığını düşünmeksizin geri döndü, ama hem Ron, hem Hermione kollarından tuttular.</p><p class="calibre10">"Yapamayız" dedi Ron, kâğıt gibi bembeyaz olmuştu. "Onu görmeye gittiğimizi öğrenirlerse başı daha da fazla derde girer..."</p><p class="calibre10">Hermione'nin soluğu kesik kesik ve düzensizdi.</p><p class="calibre10">"Nasıl– yapa-bildiler?" dedi tıkanırcasına. "Nasıl yapabildiler?"</p><p class="calibre10">"Hadi gel" dedi Ron. Dişleri zangırdıyor gibiydi.</p><p class="calibre10">Geriye, şatoya doğru yola koyuldular. Pelerinin altında saklı kalabilmek için ağır ağır yürüyorlardı. Işık artık hızla çekiliyordu. Açık araziye geldiklerinde, karanlık, bir büyü gibi etraflarına yerleşmişti.</p><p class="calibre10">"Scabbers, uslu dur" diye tısladı Ron, elini göğsüne bastırdı. Fare deli gibi kıvranıyordu. Ron birden durdu, Scabbers'ı cebinin dibine itmeye çalıştı. "Nen var senin, aptal fare? Kıpırdama - AHH! Beni ısırdı!"</p><p class="calibre10">"Ron, sus!" diye fısıldadı Hermione telaşla. "Fudge her an buraya gelebilir -"</p><p class="calibre10">"Yerinde - durmuyor -"</p><p class="calibre10">Scabbers belli ki dehşete kapılmıştı. Bütün gücüyle kıvranıyor, Ron'un elinden kurtulmaya çalışıyordu.</p><p class="calibre10">"Nesi var bunun?"</p><p class="calibre10">Ama Harry az önce Crookshanks'i görmüştü - vücudu yere yapışmış, koca sarı gözleri karanlıkta tekinsiz bir şekilde parıldayarak, onlara doğru sinsi sinsi ilerliyordu. Onları görüyor muydu, yoksa sadece Scabbers'ın ciklemelerini mi izliyordu, bilemiyordu Harry.</p><p class="calibre10">"Crookshanks!" diye inledi Hermione. “Hayır, git burdan, Crookshanks! Git burdan!"</p><p class="calibre10">Ama kedi daha da yaklaşıyordu.</p><p class="calibre10">"Scabbers - HAYIR!"</p><p class="calibre10">Çok geç - fare Ron'un onu kavrayan parmaklarının arasından kaymış, yere atlamış ve kaçıp gitmişti. Crookshanks tek bir hamleyle onun arkasından sıçradı. Ron da, daha Harry ile Hermione onu durduramadan, görünmezlik pelerinini üstünden atarak karanlığa doğru fırladı.</p><p class="calibre10">"Ron!" diye inledi Hermione.</p><p class="calibre10">O ve Harry birbirlerine baktılar, sonra ikisi de koşarak Ron'un peşinden gittiler; pelerinin altındayken doğru dürüst koşamadıkları için onu üstlerinden attılar.</p><p class="calibre10">İkisi Ron'un ardından fırlayınca, pelerin de flama gibi peşlerinden dalgalanmaya başladı. Az ötede Ron'un ayaklarının gümbürdeyişini ve Crookshanks'e bağırışını duyuyorlardı.</p><p class="calibre10">"Çekil onun yanından -çekil- Scabbers, gel buraya."</p><p class="calibre10">Bir gümbürtü duyuldu.</p><p class="calibre10">"Yakaladım işte! Defol şurdan, seni pis kedi."</p><p class="calibre10">Harry ve Hermione az daha Ron'a takılıp düşüyorlardı; tam önünde kayarak durdular. Ron toprağa yayılmıştı, ama Scabbers yeniden cebindeydi. Kıpırdayıp duran şişkinliği iki eliyle sıkı sıkı tutuyordu.</p><p class="calibre10">"Ron - pelerinin - altına - gel" diye soludu Hermione. "Dumbledore - Bakan - bir dakika sonra dışarı çıkacaklar -"</p><p class="calibre10">Ama daha kendilerini yeniden örtemeden, hatta daha soluklanamadan, devasa pençelerin patırtısını duydular. Birisi karanlıktan onlara doğru hızla geliyordu - muazzam büyüklükte, soluk gözlü, kuzgun karası bir köpek.</p><p class="calibre10">Harry asasına doğru uzandı, ama çok geç - köpek hızla ileri atılmış ve ön ayaklarıyla göğsüne vurmuştu. Harry, bir tüy anaforu içinde geri geri gidip devrildi; onun sıcak nefesini hissetti, upuzun dişlerini gördü -</p><p class="calibre10">Ama köpek, sıçrayışının hızıyla biraz fazla ileri sürüklenmişti; Harry'nin üzerinden yuvarlanıp gitti. Kendini sersemlemiş ve kaburgaları kırılmış gibi hisseden Harry, ayağa kalkmaya çalıştı. Kayarak yeni bir saldırı için onlara dönen köpeğin hırladığını duyabiliyordu.</p><p class="calibre10">Ron ayağa kalkmıştı. Köpek üzerlerine atlarken, Harry'yi kenara itti; köpeğin çenesi, Harry yerine Ron'un dışarı uzanmış koluna geçti. Harry köpeğin üzerine atladı, bir avuç tüy yakaladı, ama köpek Ron'u sanki bez bir bebekmiş gibi kolayca sürükleyerek uzaklaştırıyordu.</p><p class="calibre10">Sonra, nereden geldiği anlaşılmayan bir şey Harry'nin yüzüne öyle bir vurdu ki, yeniden yere serildi. Hermione'nin de acıyla feryat ettiğini ve düştüğünü duydu. Harry asasını kavradı, gözlerini kırparak, kafasından süzülen kanı uzaklaştırmaya çalıştı.</p><p class="calibre10">"Lumos!" diye fısıldadı.</p><p class="calibre10">Asanın ışığı ona kalın bir ağacın gövdesini gösterdi. Scabbers'ı Şamarcı Söğüt'ün gölgesine kadar kovalamışlardı. Ağacın dalları şiddetli bir rüzgârdaymış gibi çatırdıyor, daha fazla yaklaşmalarını önlemek için kamçı gibi ileri geri savruluyordu.</p><p class="calibre10">Ve orada, gövdenin dibinde, köpek Ron'u köklerdeki büyük bir aralıktan geri geri içeri sürüklüyordu - Ron şiddetle mücadele ediyordu, ama başı ve göğsü gözden kaybolmak üzereydi -</p><p class="calibre10">"Ron!" diye haykırdı Harry, onları izlemek için hamle etti, ama kalın bir dal havayı öldürücü biçimde kamçılayınca, yeniden geri çekilmek zorunda kaldı.</p><p class="calibre10">Tek görebildikleri, Ron'un bir bacağıydı. Köpeğin onu daha da aşağı çekmesini önleme çabasıyla bir köke kanca gibi sarılmıştı. Sonra korkunç bir çatırdama havayı silah sesi gibi yardı. Ron'un bacağı kırılmıştı, bir saniye sonra da ayağı gözden kayboldu.</p><p class="calibre10">"Harry - yardım getirmemiz gerek -" diye bağırdı,</p><p class="calibre10">Hermione. Onun üstünde de kan vardı. Söğüt omzunu kesmişti.</p><p class="calibre10">"Hayır! O şey onu yiyecek kadar büyük, vaktimiz yok -"</p><p class="calibre10">"Yardımsız asla geçemeyiz -"</p><p class="calibre10">Yaprakları yumruk gibi sıkılmış bir dal, kamçı gibi onlara doğru savruldu.</p><p class="calibre10">"O köpek giriyorsa, biz de girebiliriz" diye soludu Harry. Oraya buraya atılıyor, havada sallanırken ıslık çalan hırçın dalların arasından bir yol bulmaya çalışıyordu, ama ağacın vurma menziline girmeden köklere bir santim olsun yaklaşamıyordu.</p><p class="calibre10">"Ah, yardım edin, yardım edin" diye çaresizce fısıldadı Hermione. Oracıkta ne yapacağını bilmeden dört dönüyordu. "Lütfen..."</p><p class="calibre10">Crookshanks ileri atıldı. Etrafı döven dalların arasından yılan gibi süzüldü ve ön ayaklarını gövdedeki bir yumru üzerine koydu.</p><p class="calibre10">Ağaç sanki mermere dönmüş gibi, bir anda hareketsizleşti. Tek yaprak kımıldamıyor, sallanmıyordu.</p><p class="calibre10">"Crookshanks!" diye fısıldadı Hermione kararsızca. Şimdi Harry'nin kolunu tutmuş, acıtacak gibi sıkıyordu. "Nasıl bildi -"</p><p class="calibre10">Harry acı acı, "O köpekle arkadaş" dedi. "İkisini birlikte gördüm. Gel hadi - asanı da çıkart -"</p><p class="calibre10">Birkaç saniyede ağacın yanına vardılar, ama daha köklerdeki açıklığa gelmeden, Crookshanks çizgili kuyruğunu savurarak içeri kaymıştı bile. Sıra Harry'deydi; başı önde sürünerek girdi, toprak eğimden aşağı kayarak çok alçak bir tünelin dibine indi. Crookshanks biraz ilerideydi, gözleri Harry'nin asasının ışığında parıldıyordu. Birkaç saniye sonra Hermione de kayarak Harry'nin yanına inmişti.</p><p class="calibre10">Dehşet dolu bir sesle, "Ron nerede?" diye fısıldadı.</p><p class="calibre10">"Buradan gidiyoruz" dedi Harry, mecburen kambur durarak. Crookshanks'in arkasından yola koyuldu.</p><p class="calibre10">Hermione arkasından, soluk soluğa, "Bu tünel nereye çıkıyor?" diye sordu.</p><p class="calibre10">"Bilmiyorum... Çapulcu Haritası'nda işaretli, ama Fred ve George hiç kimsenin buraya girmediğini söylediler. Haritanın kıyısı boyunca ilerliyor, sanki Hogsmeade'e çıkıyor gibi..."</p><p class="calibre10">İki büklüm halde, gidebileceklerince hızla gittiler. İleride Crookshanks'in kuyruğu yukarı aşağı hareket ederek bir görünüyor, bir kayboluyordu. Tünel bitmek bilmedi, Balyumruk'a çıkan geçit kadar uzun gibiydi. Harry sadece Ron'u ve o koskocaman köpeğin ona neler yapıyor olabileceğini düşünüyordu... Çömelik halde koşuyor, kesik kesik ve acı içinde soluyordu.</p><p class="calibre10">Sonra tünel yükselmeye başladı, derken kıvrıldı ve Crookshanks yok oldu. Harry onun yerine küçük bir aralıktan gelen bir demet loş ışık görüyordu.</p><p class="calibre10">O ve Hermione durakladılar. Soluklanmaya çalışarak yavaşça ilerlediler. Ötede ne olduğunu görmek için ikisi de asasını kaldırmıştı.</p><p class="calibre10">Bir odaydı bu, karmakarışık, tozlu bir oda. Duvarlardaki kâğıtlar soyulmuştu, döşemenin her yerinde lekeler vardı. Bütün mobilyalar, sanki birisi onları bir yere çarpıp kırmış gibi parçalanmıştı. Pencerelerin hepsine tahta çakılmıştı.</p><p class="calibre10">Harry, Hermione'ye bir bakış attı. O da, çok korkmuş görünse bile, evet anlamında başını salladı.</p><p class="calibre10">Harry kendini delikten yukarı çekti, çevreye göz attı. Oda boştu, ama sağ taraflarındaki bir kapı açıktı, gölgeli bir hole gidiyordu. Hermione birden Harry'nin kolunu yeniden kavradı. Kocaman açılmış gözleri, tahta çakılmış pencerelerde dolaşıyordu.</p><p class="calibre10">"Harry" diye fısıldadı. "Sanırım Bağıran Baraka'dayız."</p><p class="calibre10">Harry etrafına bakındı. Gözüne yakınlarındaki tahta bir iskemle çarptı. İskemle paramparçaydı, bacaklarından biri tümüyle koparılmıştı.</p><p class="calibre10">Ağır ağır, "Bunu hayaletler yapmış olamaz" dedi.</p><p class="calibre10">Tam o anda yukarıda bir çatırtı duyuldu. Bir şey hareket etmişti. İkisi de tavana baktı. Hermione, Harry'nin kolunu öyle sıkıyordu ki, Harry’nin parmakları uyuşmaya başlamıştı. Ona bakıp kaşlarını kaldırdı; Hermione başını bir kez daha evet anlamında salladı ve Harry’nin kolunu bıraktı.</p><p class="calibre10">Olabildiğince sessiz ve yavaş ilerleyerek hole girdiler ve yıkık dökük merdivenden üst kata çıktılar. Her şey kalın bir toz tabakasıyla örtülüydü, döşeme hariç. Döşemede, üst kata sürüklenen bir şey enli, parlak bir şerit izi bırakmıştı.</p><p class="calibre10">Karanlık sahanlığa vardılar.</p><p class="calibre10">"Nox" diye fısıldadı ikisi birden ve asalarının ucundaki ışıklar söndü. Sadece bir kapı açıktı. Oraya doğru usul usul giderlerken, arkasında bir ses duydular. Hafif bir inilti ve derinden gelen, güçlü bir mırıltı. Son kez bakıştılar, son kez başlarını sallayarak anlaştılar.</p><p class="calibre10">Asasını önünde sıkı sıkı tutan Harry, bir tekmede kapıyı ardına kadar açtı.</p><p class="calibre10">Perdeleri tozlu olan görkemli bir dört direkli karyolada Crookshanks yatıyordu, onları görünce yüksek sesle mırladı. Yanında, yerde Ron durmuş, garip bir açıyla kıvrılmış bacağını tutuyordu.</p><p class="calibre10">Harry ve Hermione ona doğru koştular.</p><p class="calibre10">"Ron - iyi misin?"</p><p class="calibre10">"Köpek nerede?"</p><p class="calibre10">"Köpek değil" diye inledi Ron. Dişleri ıstırapla sıkılmıştı. "Harry, bu bir tuzak -"</p><p class="calibre10">"Ne -"</p><p class="calibre10">"Köpek o... o bir Animagus..."</p><p class="calibre10">Ron, Harry'nin omzunun ötesine bakıyordu. Harry hızla döndü. Gölgelerin içindeki adam, bir anda kapıyı arkalarından kapattı.</p><p class="calibre10">Kirli ve gür, keçeleşmiş saçları dirseklerine kadar uzanıyordu. Derin, karanlık göz yuvalarının içinde gözleri parlıyor olmasa, rahatlıkla ceset sanılabilirdi. Mum gibi derisi yüzünün kemikleri üzerinde öylesine gerilmişti ki, yüzü kafatasına benziyordu. Sırıttığında, sarı dişleri ortaya çıktı. Bu adam, Sirius Black'ti.</p><p class="calibre10">"Expelliarmus!" dedi çatlak bir sesle, Ron'un asasını onlara tutarak.</p><p class="calibre10">Harry ve Hermione'nin asaları ellerinden fırlayıp havaya uçtu ve Black onları yakaladı. Sonra öne bir adım attı. Gözleri Harry'ye dikiliydi.</p><p class="calibre10">Boğuk bir sesle, "Gelip arkadaşını kurtaracağını düşündüm" dedi. Sesini kullanma alışkanlığını uzun süre önce yitirmiş gibiydi. "Baban da benim için aynı şeyi yapardı. Cesaret gösterdin, hemen bir öğretmene koşmadın. Şükran duyuyorum... bu her şeyi kolaylaştıracak..."</p><p class="calibre10">Black'in babasına sataşması, sanki ovuşturmuş gibi Harry'nin kulaklarında çınladı. Göğsünde tokurdayan bir nefret patlak verdi, korkuya yer bırakmadı. Hayatında ilk kez asasını kendini savunmak için değil, saldırmak için elinde istiyordu... öldürmek için. Ne yaptığını bilmeden ileri hamle etti, ama aniden iki yanında da bir hareket oldu ve iki çift el onu yakalayıp geriye çekti. "Hayır, Harry!" diye soludu Hermione, aklı başından gitmiş bir fısıltıyla. Ama Ron, Black'e döndü.</p><p class="calibre10">"Harry'yi öldürmek istiyorsan, bizi de öldürmelisin!" dedi ateşli ateşli. Hem de ayakta durmak için gösterdiği gayretten rengi daha da solduğu ve konuşurken hafifçe sallandığı halde.</p><p class="calibre10">Black'in gölgeli gözlerinde bir ışık parlayıp söndü.</p><p class="calibre10">"Uzan" dedi alçak sesle Ron'a. "O bacağı daha da beter hale getireceksin."</p><p class="calibre10">"Beni duydun mu?" dedi Ron cılız bir sesle. Ayakta durabilmek için, acı içinde, hâlâ Harry'ye tutunuyordu. "Üçümüzü birden öldürmen gerekecek!"</p><p class="calibre10">"Bu gece burada tek bir cinayet işlenecek” dedi Black, sırıtışı bütün yüzüne yayıldı.</p><p class="calibre10">"Niyeymiş?" dedi Harry tükürürcesine. Bir yandan da kendini Ron ve Hermione'nin ellerinden kurtarmaya çalışıyordu. "Geçen sefer aldırmamıştın, değil mi? Pettigrew'i ortadan kaldırmak için bütün o Muggle'ları da öldürmüştün... Ne oldu, yoksa Azkaban'da yufka yürekli mi oldun?"</p><p class="calibre10">"Harry!" diye sızıldandı Hermione. "Sussana!"</p><p class="calibre10">"O BENİM ANNEMLE BABAMI ÖLDÜRDÜ!" diye kükredi Harry. Büyük bir çabayla Hermione ve Ron'un ellerinden kurtulup ileri atıldı.</p><p class="calibre10">Sihri mihri unutmuştu - kendisinin kısa, sıska ve on üç yaşında, Black'in ise uzun boylu, yetişkin bir adam olduğunu unutmuştu. Harry'nin tek bildiği, Black'in canını elinden geldiği kadar yakmak istediğiydi, bunun karşılığında kendi canının ne kadar yanacağı da umurunda değildi...</p><p class="calibre10">Belki de Harry'nin böyle aptalca bir şey yapmasının şokundan, Black asaları vaktinde kaldırmadı. Harry'nin ellerinden biri Black'in sıskacık bileğine sarıldı, onu asaların ucunu bırakmaya zorladı. Harry'nin diğer eli yumruk olup Black'in başının kenarına çarptı, ikisi birden geriye, duvara doğru düştüler.</p><p class="calibre10">Hermione çığlık atıyordu; Ron haykırıyordu; Black'in elindeki asalardan, Harry'nin yüzünü birkaç santimle ıskalayan kıvılcım fıskiyeleri fışkırmıştı. Harry parmaklarının altındaki kara kuru kolun çılgınca kıvrandığını hissetti, ama onu tutmaya devam etti. Öbür eliyle Black'in neresini bulsa yumrukluyordu.</p><p class="calibre10">Ama Black'in boştaki eli Harry'nin boğazını buldu.</p><p class="calibre10">"Hayır" diye tısladı. "Haddinden fazla bekledim -"</p><p class="calibre10">Parmakları gerildi. Harry tıkandı, gözlüğü çarpılmıştı.</p><p class="calibre10">Sonra Hermione'nin ayağının yoktan var olmuş gibi savrulduğunu gördü. Black acıyla homurdanarak Harry'yi bıraktı. Ron kendini Black'in asayı tutan eline atmıştı, Harry hafif bir çatırtı duydu.</p><p class="calibre10">Birbirine dolaşmış gövdelerden kurtuldu, kendi asasının yerde yuvarlandığını gördü; kendini ona doğru fırlattı ama -</p><p class="calibre10">"Ahhh!"</p><p class="calibre10">Crookshanks de kavgaya katılmıştı. Ön ayaklarının tırnaklarını Harry'nin koluna iyice batırdı. Harry onu savurdu, ama Crookshanks şimdi de onun asasına doğru koşuyordu -</p><p class="calibre10">"SAKIN HA!" diye kükredi Harry. Crookshanks'e nişan alıp bir tekme savurdu, kedi tükürükler saçarak yana doğru uçtu. Harry asasını kapıp döndü -</p><p class="calibre10">"Çekilin önümden!" diye bağırdı Ron ve Hermione'ye.</p><p class="calibre10">İkinci kez söylemesine gerek kalmadı. Soluk soluğa kalmış, dudağı kanayan Hermione, kendisinin ve Ron'un asalarını kaparak ortadan kaçıldı. Ron dört direkli karyolaya kadar sürünerek gitti, üzerine yığıldı. Hızla nefes alıyordu, beyaz yüzü şimdi hafiften yeşermişti, her iki eliyle kırık bacağını kavramıştı.</p><p class="calibre10">Black duvarın dibine yığılmış haldeydi. Harry'nin yavaşça yaklaşmasını izlerken, zayıf göğsü hızla yükselip alçalıyordu. Harry asasını dosdoğru Black'in kalbine tutuyordu.</p><p class="calibre10">"Beni öldürecek misin, Harry?" diye fısıldadı Black.</p><p class="calibre10">Harry tepesinde durup ona bakmaya başladı, asası hâlâ kalbine işaret ediyordu. Black'in sol gözünün çevresinde mosmor bir çürük oluşmaktaydı, burnu da kanıyordu.</p><p class="calibre10">"Annemle babamı öldürdün" dedi Harry. Sesi biraz titriyordu, ama asasını tutan eli sabit sayılırdı.</p><p class="calibre10">Black, o çökmüş gözleriyle ona baktı.</p><p class="calibre10">Çok yavaşça, "İnkâr etmiyorum" dedi. "Ama eğer bütün hikâyeyi bilseydin -"</p><p class="calibre10">"Bütün hikâye mi?" diye tekrarladı Harry, kulaklarında müthiş bir zonklama vardı. "Onları Voldemort'a sattın, bilmem gereken tek şey bu!"</p><p class="calibre10">"Beni dinlemelisin" dedi Black, şimdi sesinde bir telaş seziliyordu. "Dinlemezsen pişman olursun... anlamıyorsun..."</p><p class="calibre10">"Sandığından çok daha iyi anlıyorum" dedi Harry, şimdi sesi her zamankinden çok titriyordu. "Sen onu hiç duymadın, değil mi? Annemi... Voledmort'un beni öldürmesine engel olmaya çalışırken... ve sen yaptın bunu... sen yaptın..."</p><p class="calibre10">Daha ikisi de başka bir şey söyleyemeden, sarı turuncu renkte bir şey Harry'nin yanından yıldırım gibi geçti; Crookshanks, Black'in göğsüne sıçradı ve oraya yerleşti, tam kalbinin üstüne. Black gözlerini kırptı ve kediye baktı.</p><p class="calibre10">"Git burdan" diye mırıldandı, Crookshanks'i üstünden atmaya çalışarak.</p><p class="calibre10">Ama Crookshanks pençelerini Black'in cüppesine geçirdi ve yerinden kımıldamadı. Çirkin, ezik yüzünü Harry'ye çevirdi ve o koca sarı gözlerle ona baktı. Harry'nin sağındaki Hermione hıçkırdı.</p><p class="calibre10">Harry asasını daha da sıkı tutarak Black ve Crookshanks'e baktı. Ne olmuş yani kediyi de öldürmesi gerekiyorsa? Black'le işbirliği yapmıyor muydu? Eğer Black'i korumaya çalışırken ölmeye hazırsa, bu Harry'yi ilgilendirmezdi... Black onu kurtarmaya çalışıyorsa, bu da sadece onun Crookshanks'e Harry'nin annesiyle babasına verdiğinden daha çok önem verdiğini kanıtlardı...</p><p class="calibre10">Harry asasını kaldırdı. Yapacaksa şimdi yapmalıydı. Annesinin ve babasının intikamını alma vakti gelmişti. Black'i öldürecekti. Black'i öldürmek zorundaydı. İşte fırsat gelmişti...</p><p class="calibre10">Saniyeler uzadı, Harry hâlâ, asasını dengede tutmuş, donmuş gibi orada duruyordu. Black başını kaldırmış ona bakıyordu, Crookshanks göğsündeydi; yatağın yakınlarından Ron'un düzensiz solukları geliyordu; Hermione suskundu.</p><p class="calibre10">Derken yeni bir ses duyuldu -</p><p class="calibre10">Yukarı doğru belli belirsiz ayak sesleri yaklaşıyordu - biri merdivenlerden çıkıyordu.</p><p class="calibre10">"YUKARIDAYIZ!" diye çığlık attı Heımione birden. “YUKARIDAYIZ - SIRIUS BLACK - ÇABUK”</p><p class="calibre10">Black irkildi, az daha Crookshanks'i yerinden ediyordu. Harry asasına kasılmışçasına yapıştı - "Yap şimdi!" diyordu kafasındaki bir ses - ama ayak sesleri merdivenlerden yukarı gümbürdeyerek yükseliyordu ve Harry hâlâ düşündüğü şeyi yapmamıştı.</p><p class="calibre10">Odanın kapısı bir kırmızı kıvılcımlar sağanağıyla açıldı ve Profesör Lupin paldır küldür içeri girerken Harry hızla döndü. Lupin'in yüzünden kan çekilmişti, asasını kaldırmıştı, hazırdı. Gözleri yerde yatan Ron'un, kapının yanına sinmiş Hermione'nin, Black'e yönelttiği asasıyla orada duran Harry'nin ve sonra Harry'nin ayakları dibinde örselenmiş, kanlar içinde yatan Black'in üzerinde dolaştı.</p><p class="calibre10">"Expelliarmus!" diye bağırdı Lupin.</p><p class="calibre10">Harry'nin asası bir kez daha elinden uçup gitti. Hermione'nin tuttuğu iki asa da. Lupin hepsini ustaca yakaladı, sonra odanın ortasına giderek, Crookshanks'in korumak ister gibi hâlâ göğsünde yattığı Black'e gözlerini dikip baktı.</p><p class="calibre10">Harry oracıkta duruyordu, birden bir boşluk duygusuna kapılmıştı. Yapamamıştı. Cesaret edememişti. Black yine Ruh Emiciler'e teslim edilecekti.</p><p class="calibre10">Sonra Lupin garip bir sesle, bastırılmış bir duyguyla titreyen bir sesle konuştu: "O nerede, Sirius?"</p><p class="calibre10">Harry hemen Lupin'e baktı. Onun ne demek istediğini anlamıyordu. Kimden bahsediyordu Lupin? Yeniden dönüp Black'e baktı.</p><p class="calibre10">Black'in yüzü ifadesiz sayılırdı. Birkaç saniye hiç kıpırdamadı. Sonra, boş elini ağır ağır kaldırdı ve dosdoğru Ron'u gösterdi. Hiçbir şey anlamayan Harry dönüp Ron'a baktı, Ron sersemlemiş görünüyordu.</p><p class="calibre10">"İyi ama..." diye mırıldandı Lupin, Black'e sanki zihnini okumak istercesine dikkatle bakıyordu. "Niye daha önce kendini göstermedi? Yoksa -" Lupin'in gözleri birden açıldı, Black'te ötekilerin göremediği bir şey görüyormuş gibiydi, "- yoksa o muydu... yoksa yer mi değiştirdiniz... bana söylemeden?"</p><p class="calibre10">Black, çökük gözlerini Lupin'in yüzünden ayırmadan, başını evet anlamında ağır ağır salladı.</p><p class="calibre10">"Profesör Lupin" diye araya girdi Harry yüksek sesle, "ne oluy–?"</p><p class="calibre10">Ama sorusunu bitiremedi, çünkü gördüğü şey sesinin gırtlağında donup kalmasına yol açtı. Lupin, asasını indiriyordu. Bir an sonra Black'in yanına yürümüş, elini tutmuş, onu ayağa kaldırarak Crookshanks'in yere düşmesine yol açmış, sonra da Black'i kardeşiymiş gibi kucaklamıştı.</p><p class="calibre10">Harry kendini sanki midesinin dibi düşmüş gibi hissetti.</p><p class="calibre10">"İNANAMIYORUM BUNA!" diye bir çığlık attı Hermione.</p><p class="calibre10">Lupin, Black'i bırakıp ona döndü. Hermione yerden kalkmış, gözlerinde çılgınca bakışlarla, eliyle Lupin'i işaret ediyordu. "Siz - siz -"</p><p class="calibre10">"Hermione -"</p><p class="calibre10">"- siz ve o!"</p><p class="calibre10">"Hermione, sakin ol -"</p><p class="calibre10">"Kimseye söylemedim!" Sesi cırtlak bir ton almıştı. "Sizin hatırınız için hep sakladım -"</p><p class="calibre10">"Hermione, dinle beni, lütfen!" diye bağırdı Lupin. "Açıklayabilirim -"</p><p class="calibre10">Harry titrediğini hissediyordu, korkuyla değil ama yeni bir hiddet dalgasıyla.</p><p class="calibre10">"Size güvendim" diye haykırdı Lupin’e, sesi kontrolden çıkmıştı, "oysa siz hep onun dostuydunuz!"</p><p class="calibre10">"Yanılıyorsun" dedi Lupin, "Ben on iki yıldır Sirius'un dostu değildim, ama şimdi öyleyim... bırak da açıklayayım..."</p><p class="calibre10">"HAYIR!" diye çığlık attı Hermione. "Harry, ona güvenme, Black'in şatoya girmesine yardımcı oluyordu, senin ölmeni o da istiyor - o bir kurtadam.</p><p class="calibre10">Ortaya gergin bir sessizlik çöktü. Herkesin gözü, şimdi şaşılacak kadar sakin duran, ama rengi solmuş Lupin'deydi.</p><p class="calibre10">"Her zamanki standardını tutturamadın, Hermione" dedi. "Korkarım üçten sadece biri doğru. Sirius'un şatoya girmesine yardımcı olmuyordum ve elbette ki Harry'nin ölmesini istemiyorum..." Yüzünden garip bir titreyiş geçti, "Ama kurtadam olduğumu inkâr etmeyeceğim."</p><p class="calibre10">Ron ayağa kalkmak için yeniden yiğitçe bir çaba gösterdi, ama acı dolu bir iniltiyle gerisingeri düştü. Lupin endişeyle ona doğru hamle etti, ama hayretten ağzı açık kalan Ron ona, "Benden uzak dur, kurtadam!" dedi.</p><p class="calibre10">Lupin birden durdu. Sonra, belirgin bir çabayla Hermione'ye dönüp sordu: "Ne zamandan beri biliyorsun?"</p><p class="calibre10">"Çok uzun zamandır" diye fısıldadı Hermione. "Profesör Snape'in ödevini yaptığımdan beri..."</p><p class="calibre10">Lupin sükûnetle, "Çok memnun olacak" dedi. "O ödevi, birisi belirtilerimin ne olduğunu anlar umuduyla verdi. Ay çizelgesini kontrol edip dolunayda hep hasta olduğumu mu fark ettin? Yoksa Böcürt'ün beni görünce hep aya dönüştüğünü mü?"</p><p class="calibre10">"İkisi de" dedi Hermione alçak sesle.</p><p class="calibre10">Lupin zorla güldü.</p><p class="calibre10">"Sen, kendi yaşındakiler içinde gördüğüm en akıllı cadısın, Hermione."</p><p class="calibre10">"Değilim" diye fısıldadı Hermione. "Eğer birazcık aklım olsaydı, herkese ne olduğunuzu söylerdim!"</p><p class="calibre10">"Ama biliyorlar zaten" dedi Lupin. "Hiç değilse, öğretmenler biliyor."</p><p class="calibre10">"Dumbledore seni kurtadam olduğunu bile bile mi işe aldı yani?" dedi Ron nefes nefese. "Deli mi o?"</p><p class="calibre10">"Öğretmenlerden bazıları öyle düşündü" dedi Lupin. "Kimi öğretmenleri güvenilir biri olduğuma ikna etmek için çok uğraşması gerekti -"</p><p class="calibre10">"VE HATA ETTİ!" diye feryat etti Harry. "BAŞINDAN BERİ ONA YARDIM EDİYORDUN!" Dört direkli karyolaya geçip yüzünü titreyen eline gömmüş Black'i işaret ediyordu. Crookshanks onun yanına zıpladı ve mırıldayarak kucağına çıktı. Ron, bacağını sürükleyerek ikisinden de uzaklaştı.</p><p class="calibre10">"Sirius'a yardım etmiyordum" dedi Lupin. "Bana bir şans tanırsan, açıklarım. Bak–"</p><p class="calibre10">Harry, Ron ve Hermione'nin asalarını ayırıp, hepsini sahiplerine doğru attı. Harry, nutku tutulmuş halde, kendininkini yakaladı.</p><p class="calibre10">"İşte" dedi Lupin, kendi asasını kemerine sokarak. "Siz silahlısınız, biz değiliz. Şimdi dinleyecek misin?"</p><p class="calibre10">Harry ne düşüneceğini bilemiyordu. Bu bir numara mıydı?</p><p class="calibre10">"Ona yardım etmiyorduysanız" dedi, Black'e öfke dolu bir bakış atarak, "burada olduğunu nasıl bildiniz?"</p><p class="calibre10">"Harita" dedi Lupin. "Çapulcu Haritası. Odamda onu inceliyordum -"</p><p class="calibre10">"Nasıl işlediğini biliyor musunuz?" dedi Harry kuşkuyla.</p><p class="calibre10">Lupin, elini sabırsızlıkla sallayarak, "Elbette nasıl işlediğini biliyorum" dedi. "Yazanlardan biriyim. Ben Aylak'ım, okulda arkadaşlarımın bana taktığı lakap buydu."</p><p class="calibre10">"Yazdınız mı-?"</p><p class="calibre10">"Önemli olan şu: Bu akşam haritaya dikkatle bakıyordum, çünkü senin, Ron'un ve Hermione'nin hipogrif infaz edilmeden Hagrid'i ziyaret etmek için şatodan gizlice kaçacağınızı düşünüyordum. Haklıymışım da, değil mi?"</p><p class="calibre10">Volta atmaya koyuldu, bir yandan da onlara bakıyordu. Ayaklarının altında küçük toz yığınları yükseliyordu.</p><p class="calibre10">"Babanın eski pelerinini giyiyor olabilirsiniz ama, Harry -"</p><p class="calibre10">"Pelerini nereden biliyorsunuz?"</p><p class="calibre10">"James'i onun altında gözden kaybolurken kim bilir kaç kez izlemişimdir..." dedi Lupin, elini yine sabırsızlıkla sallayarak. "Mesele şu ki, bir görünmezlik pelerini bile giysen, Çapulcu Haritası'nda görünürsün. Araziden geçip Hagrid'in kulübesine girmenizi izledim. Yirmi dakika sonra Hagrid'den ayrıldınız ve şatoya doğru yola koyuldunuz. Ama yanınızda başka biri de vardı."'</p><p class="calibre10">"Ne?" dedi Harry. "Hayır, yoktu!"</p><p class="calibre10">Hâlâ volta atan Lupin, "Gözlerime inanamadım" dedi, Harry'nin araya girmesine aldırmadan "Harita'nın işleyişinde bir bozukluk var sandım. Nasıl sizin yanınızda olabilirdi?"</p><p class="calibre10">"Yanımızda kimse yoktu!" dedi Harry.</p><p class="calibre10">"Sonra bir nokta daha gördüm, hızla size doğru ilerliyordu, üzerinde Sirius Black yazıyordu... Sizinle çarpıştığını gördüm, içinizden ikisini Şamarcı Söğüt'e çekmesini izledim -"</p><p class="calibre10">"Birimizi!" dedi Ron kızgınlıkla.</p><p class="calibre10">"Hayır, Ron" dedi Lupin. "İkinizi."</p><p class="calibre10">Volta atmaya son vermişti, gözleri Ron'un üzerinde dolaşıyordu.</p><p class="calibre10">Temkinli bir edayla, "O fareye bir bakabilir miyim acaba" diye sordu.</p><p class="calibre10">"Ne?" "dedi Ron. "Scabbers'ın bununla ne ilgisi var?"</p><p class="calibre10">"Çok ilgisi var" dedi Lupin. "Lütfen görebilir miyim onu?"</p><p class="calibre10">Ron tereddüt etti, sonra elini cüppesinin içine soktu. Scabbers dışarı çıktı, çaresizce çırpınıyordu. Ron onun kaçmasını önlemek için uzun, kel kuyruğunu tutmak zorunda kaldı. Crookshanks, Black'in kucağında ayağa kalktı ve hafifçe tısladı.</p><p class="calibre10">Lupin, Ron'a yaklaştı. Scabbers'a dikkatle bakarken soluğunu tutuyor gibiydi.</p><p class="calibre10">"Ne var?" dedi Ron yine, korkmuş bir halde Scabbers'ı ona yakın tutarak. "Faremin bunlarla ne ilgisi var?"</p><p class="calibre10">"O bir fare değil" dedi Sirius Black birden, çatlak bir sesle.</p><p class="calibre10">"Ne demek istiyorsun - elbette bir fare -"</p><p class="calibre10">"Hayır, değil" dedi Lupin yavaşça. "O bir büyücü."</p><p class="calibre10">"Bir Animagus" dedi Black, "adı da Peter Pettigrew."</p><div class="mbppagebreak" id="calibre_pb_33"></div>
</body></html>
