<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos551773" class="calibre1"><span class="calibre2">
</span></p><p class="calibre7"><span class="calibre4"><span class="bold">ON  DÖRDÜNCÜ  BÖLÜM: SNAPE'İN  KİNİ</span></span></p><p class="calibre9">O gece Gryffindor Kulesi'nde kimse uyumadı. Şatonun yine arandığını biliyorlardı ve bütün bina Ortak Salon'da, Black'in yakalanıp yakalanmadığını duymayı bekleyerek, uyumadan oturdu. Şafakta Profesör McGonagall geldi ve onlara Black'in yine kaçtığını söyledi.</p><p class="calibre10">Ertesi gün her gittikleri yerde daha sıkı güvenlik önlemleri gördüler. Profesör Flitwick ön kapılara Sirius Black'in büyük bir resmini gösterip simasını belletiyordu. Filch birden koridorlarda bir yukarı bir aşağı koşturup duvarlardaki ince çatlaklardan fare deliklerine kadar her şeye tahta çakmaya başlamıştı. Sir Cadogan kovulmuştu. Portresi yedinci kattaki tenha sahanlığa geri götürülmüştü ve Şişman Hanım geri gelmişti. Ustaca onarılmıştı, ama hâlâ son derece tedirgindi. İşine geri dönmeyi ancak ekstra korunma sağlanması koşuluyla kabul etmişti. Onu korumak için bir avuç suratsız güvenlik ifriti tutulmuştu. Tehdit edici bir grup halinde koridoru arşınlıyorlar, homurtularla konuşuyorlar ve sopalarının boyunu karşılaştırıyorlardı.</p><p class="calibre10">Harry üçüncü kattaki tek gözlü cadının heykelinin korumasız olduğunu ve önüne bir şey çakılmadığını ister istemez fark etti. Anlaşılan Fred ve George kendilerinin ve şimdi Harry, Ron ile Hermione'nin heykelin içindeki gizli geçidi bilen tek kişi olduklarını söylemekte haklıydılar.</p><p class="calibre10">Harry, "Birisine söylemeli miyiz sence?" diye sordu Ron'a.</p><p class="calibre10">Ron konuyu kapatmak istercesine, "Balyumruk'tan gelmediğini biliyoruz” dedi. "Dükkâna zorla girilse haberimiz olurdu."</p><p class="calibre10">Harry, Ron'un böyle düşündüğüne memnun olmuştu. Tek gözlü cadının da önüne tahta çakılsaydı, Hogsmeade'e bir daha asla gidemeyebilirdi çünkü.</p><p class="calibre10">Ron birden şöhret olmuştu. Hayatında ilk kez, insanlar ona Harry'ye gösterdiklerinden fazla ilgi gösteriyorlardı. Ron'un bu deneyimin keyfini çıkardığı da apaçıktı. O gece olanlar yüzünden hâlâ çok sarsılmış olduğu halde, ona soran herkese, zengin ayrıntılarla, neler olduğunu anlatmak onu mutlu ediyordu.</p><p class="calibre10">“... Uyuyordum ve bir yırtılma sesi duydum, rüyamda oldu sandım, biliyor musunuz? Ama bir de hava cereyanı vardı... Uyandım, bir baktım ki yatağımın perdelerinin bir tarafı aşağı indirilmiş... öbür tarafa döndüm... ve onu tepemde ayakta dururken gördüm... İskelet gibiydi, gür, kirli saçları vardı... elinde koca bir bıçak tutuyordu, 30 santimden fazla olmalı... bana baktı, ben de ona baktım, sonra haykırdım, o da sıvıştı.”</p><p class="calibre10">"Niye, ama?" diye ekledi Ron, Harry'ye. Kan dondurucu hikâyesini dinleyen bir grup ikinci sınıf öğrencisi kız gitmişti. "Niye sıvıştı?"</p><p class="calibre10">Harry de aynı şeyi merak ediyordu. Niye yanlış yatağa giden Black önce Ron'u susturup sonra Harry'ye geçmemişti? Black on iki yıl önce masum insanları öldürmeye aldırmadığını kanıtlamıştı, bu sefer ise dört tanesi uyuyan beş silahsız erkek çocuk vardı karşısında.</p><p class="calibre10">"Sen haykırıp da insanları uyandırınca şatodan çıkmasının zor olacağını anlamış olmalı" dedi Harry düşünceli düşünceli. "Portre deliğinden geçmesi için binadakilerin hepsini öldürmesi gerekecekti... sonra da karşısına öğretmenler çıkacaktı..."</p><p class="calibre10">Neville tam bir yüzkarası haline gelmişti. Profesör McGonagall ona öyle kızmıştı ki, gelecekteki bütün Hogsmeade ziyaretlerini iptal etmiş, ceza vermiş ve başkalarının Neville'e Kule'ye giriş parolasını söylemesini yasaklamıştı. Zavallı Neville her akşam birisi onu içeri soksun diye Ortak Salon'un önünde beklemek zorundaydı. Bu arada güvenlik ifritleri de ona pis pis sırıtarak büsbütün tatsızlık yaratıyorlardı. Ne var ki, bu cezaların hiçbiri ninesinin onun için hazırladığı cezanın yanından bile geçemezdi. Black'in kuleye girişinden iki gün sonra, ninesi Neville'e bir Hogwarts öğrencisinin kahvaltıda alabileceği en kötü şeyi yolladı - bir çığırtkan.</p><p class="calibre10">Okul baykuşları her zamanki gibi postayı taşıyarak Büyük Salon'dan içeri süzüldüler. Büyük bir hüthüt kuşu gagasında kıpkırmızı bir zarfla önüne konunca, Neville az daha tıkanıyordu. Onun karşısında oturan Harry ve Ron mektubun bir çığırtkan olduğunu hemen anladı - Ron da önceki yıl annesinden bir tane almıştı.</p><p class="calibre10">"Vınla, Neville" dedi Ron.</p><p class="calibre10">Neville iki kere söyletmedi. Zarfı yakaladı, bomba gibi önünde tutarak salondan dışarı bir koşu fırladı. Bu arada Slytherin masası da onun haline kahkahalarla gülüyordu. Çığırtkanın Giriş Salonu'nda faaliyete geçtiğini duydular - Neville'in ninesinin sihirle normal volümünün yüz katına yükselmiş sesi, nasıl bütün aileyi rezil ettiğini haykırarak anlatıyordu.</p><p class="calibre10">Neville için üzülmekle meşgul olan Harry, kendisinin de bir mektubu olduğunu hemen fark etmemişti. Hedwig bileğini şiddetle gagalayarak onun dikkatini çekti.</p><p class="calibre10">"Ayy! Şey - teşekkürler, Hedwig..."</p><p class="calibre10">Baykuş, Neville'in patlamış mısırlarını afiyetle yerken, Harry de zarfı yırtıp açtı. İçindeki notta şöyle diyordu:</p><blockquote class="calibre11"><span class="calibre12"><span class="italic">Sevgili Harry ve Ron,</span></span></blockquote><blockquote class="calibre14"><span class="calibre12"><span class="italic">Bu akşam altı sularında benimle çay içmeye ne dersiniz? Sizi ben gelip şatodan alacağım. GİRİŞ SALONU'NDA BENİ BEKLEYİN, TEK BAŞINIZA ÇIKMANIZA İZİN YOK.</span></span></blockquote><blockquote class="calibre14"><span class="calibre12"><span class="italic">Selamlar,</span></span></blockquote><blockquote class="calibre15"><span class="calibre12"><span class="italic">Hagrid</span></span></blockquote><p class="calibre9">"Herhalde Black hikâyesini tüm ayrıntılarıyla dinlemek istiyor!" dedi Ron.</p><p class="calibre10">Böylece o akşam saat altıda Harry ve Ron, Gryffindor Kulesi'nden ayrıldı, koşarak güvenlik ifritlerinin yanından geçti ve aşağı, Giriş Salonu'na indiler.</p><p class="calibre10">Hagrid çoktan gelmiş onları bekliyordu.</p><p class="calibre10">"Pekâlâ, Hagrid" dedi Ron. "Sanırım cumartesi gecesi olup biten her şeyi dinlemek istiyorsun, ha?"</p><p class="calibre10">"Hepsini duydum bile" dedi Hagrid, ön kapıları açıp onları dışarı çıkarırken.</p><p class="calibre10">"Ya" dedi Ron, süngüsü düşmüş görünüyordu.</p><p class="calibre10">Hagrid'in kulübesine girince gözlerine çarpan ilk şey, onun yamalı yorganı üstünde oturan Şahgaga oldu. Muazzam kanatlarını sıkıca vücuduna yapıştırmıştı, keyifle bir tabak dolusu ölü gelincik yiyordu. Bu tatsız sahneden gözlerini kaçıran Harry, Hagrid'in gardırobunun kapısında devasa, tüylü bir kahverengi takım elbise ile korkunç bir sarı-turuncu renkli kravatın asılı olduğunu gördü.</p><p class="calibre10">"Bunlar da n'oluyor, Hagrid?" diye sordu.</p><p class="calibre10">"Şahgaga'nın Tehlikeli Yaratıkların İtlafı Komitesi'ne karşı duruşması" dedi Hagrid. "Bu cuma. Onunla ben birlikte Londra'ya gidiyoruz. Hızır Otobüs'te iki yer ayırttım..."</p><p class="calibre10">Harry berbat bir suçluluk duygusuyla sarsıldı. Şahgaga'nın duruşmasının bu kadar yakın olduğunu tamamen unutmuştu. Ron'un yüzündeki huzursuz ifadeye bakılırsa, o da aynı durumdaydı. Şahgaga'nın savunmasını hazırlamasına yardımcı olma konusundaki sözlerini de unutmuşlardı. Ateşoku'nun gelişi, başka her şeyi akıllarından silmişti.</p><p class="calibre10">Hagrid onlara çay koydu, bir tabak Bath çöreği ikram etti, ama kabul etmeyecek kadar akılları vardı. Daha önce Hagrid'in yemekleri konusunda hayli deneyim edinmişlerdi.</p><p class="calibre10">Hagrid ortalarına oturup ona yakışmayacak kadar ciddi bir görünüme bürünerek, "İkinizle bir şey konuşacağım" dedi.</p><p class="calibre10">"Nedir?" diye sordu Harry.</p><p class="calibre10">"Hermione."</p><p class="calibre10">"Ona ne olmuş?" dedi Ron.</p><p class="calibre10">"Kafasını yiyecek, o olmuş. Noel'den beri sık sık bana geliyor. Kendini yalnız hissediyor. Önce Ateşoku yüzünden onunla konuşmadınız, şimdi de konuşmuyorsunuz çünkü kedisi -"</p><p class="calibre10">"- Scabbers'ı yedi!" diye haykırdı Ron öfkeyle.</p><p class="calibre10">"Çünkü kedisi bütün kediler gibi davrandı" diye devam etti Hagrid inatla. "Bayağı bir ağladı burda, anlıyorsunuz ya. Kötü günler geçiriyor. Becereceğinden fazlasını yüklendi, bana sorarsanız, onca şeyi yapmaya çalışıyor. Yine de Şahgaga'nın duruşması için bana yardım edecek zaman buldu, ha... Bana çok iyi bazı şeyler buldu... Sanırım Şahgaga'nın şimdi hayli şansı var..."</p><p class="calibre10">"Hagrid, biz de yardım etmeliydik -kusura bakma-" diye kekeledi Harry.</p><p class="calibre10">"Sizi suçlamıyorum!" dedi Hagrid, eliyle Harry'nin özrünü bir kenara savurarak. "Tanrı biliyor ya, sizin de yapacak çok işiniz vardı. Gece gündüz Quidditch antrenmanı yaptığınızı gördüm - ama size söyleyeyim, bak. Ben ikinizin arkadaşlarınıza süpürgeler ya da farelerden çok değer verdiğinizi sanırdım. Hepsi bu!"</p><p class="calibre10">Harry ve Ron birbirlerine rahatsız bakışlar attılar.</p><p class="calibre10">"Çok üzüldü, sahiden, Black az daha seni bıçaklayacaktı ya, Ron. İyi bir kalbi var Hermione'nin. Siz ikiniz de onunla konuşmuyorsunuz -”</p><p class="calibre10">"O kediden kurtulsa, konuşurum"' dedi Ron öfkeyle. "Oysa hâlâ onu savunuyor! Kedi bir manyak, ama hakkında tek kötü söz duymak istemiyor!"</p><p class="calibre10">Hagrid bilgece, "Eh, öyle, insanlar hayvanları konusunda biraz aptallık edebilir" dedi Hagrid. Arkasında Şahgaga, Hagrid'in yastığına birkaç gelincik kemiği tükürdü.</p><p class="calibre10">Ziyaretlerinin geri kalanını Gryffindor'un Quidditch Kupası'ndaki şansının artması üzerine konuşarak geçirdiler. Saat dokuzda, Hagrid onları yeniden şatoya götürdü.</p><p class="calibre10">Ortak Salon'a döndüklerinde duyuru tahtasının önünde bir kalabalık toplanmıştı.</p><p class="calibre10">"Hogsmeade, önümüzdeki hafta sonu!" dedi Ron, yeni duyuruyu okumak için insanların başları üzerinden uzanarak. Bir yere oturmaya giderlerken, Harry'ye alçak sesle, "Ne dersin?" diye sordu.</p><p class="calibre10">"Eh, Filch Balyumruk'a giden geçit konusunda bir şey yapmadı" dedi Harry, daha da alçak sesle.</p><p class="calibre10">Sağ kulağında bir ses, "Harry!" dedi. Harry zıpladı ve dönüp Hermione'ye baktı. Tam arkalarındaki masaya oturmuştu, arkasına gömüldüğü kitapları araladı.</p><p class="calibre10">"Harry, eğer yine Hogsmeade'e gidersen... Profesör McGonagall'a o haritayı söylerim!" dedi Hermione.</p><p class="calibre10">"Birinin konuştuğunu duyuyor musun, Harry?" diye hırladı Ron, Hermione'ye bakmadan.</p><p class="calibre10">"Ron, nasıl seninle gitmesine izin verirsin? Sirius Black sana az daha ne yapıyordu, düşünsene. Ciddiyim, söylerim!"</p><p class="calibre10">Ron küplere binmiş halde, "Demek şimdi de Harry’yi okuldan attırmaya çalışıyorsun!" dedi. "Bu yıl yeterince zararın dokunmadı mı?"</p><p class="calibre10">Hermione cevap vermek için ağzını açtı, ama Crookshanks hafifçe tıslayarak kucağına sıçradı. Ron'un yüzündeki ifadeyi görünce ona ürkmüş gözlerle bakan Hermione, Crookshanks'i kucakladı ve hızla kızların yatakhanesine doğru gitti.</p><p class="calibre10">"Ne dersin, peki?" dedi Ron, konuşmaları hiç bölünmemiş gibi. "Hadi hadi, geçen sefer gittiğinde hiçbir şey görmedin. Daha Zonko'nun dükkânına bile girmedin!"</p><p class="calibre10">Harry, Hermione duyamayacak kadar uzakta mı diye etrafına bakındı.</p><p class="calibre10">"Tamam" dedi. "Ama bu kez yanıma görünmezlik pelerinini alıyorum."</p><p class="calibre10">Cumartesi sabahı Harry görünmezlik pelerinini torbasına koydu, Çapulcu Haritası'nı cebine tıktı ve herkesle birlikte kahvaltıya indi. Hermione karşıdan ona kuşkucu bakışlar atıp duruyordu, ama onunla göz göze gelmekten kaçındı ve herkes ön kapılara doğru giderken Hermione onun Giriş Salonu'ndaki mermer merdivene yürüdüğünü görsün diye özen gösterdi.</p><p class="calibre10">Ron'a, "Güle güle!" diye seslendi Harry. "Döndüğünde görüşürüz!"</p><p class="calibre10">Ron sırıttı ve göz kırptı.</p><p class="calibre10">Harry telaşla üçüncü kata çıkarken, Çapulcu Haritası'nı da cebinden çıkardı. Tek gözlü cadının yanına çömelerek haritayı düzeltti. Tek bir küçük nokta, ona doğru hareket ediyordu. Harry gözlerini kısıp baktı. Yanındaki küçücük yazıda "Neville Longbottom" diyordu.</p><p class="calibre10">Harry hemen asasını çıkardı, "Dissendium!" diye mırıldandı ve torbasını heykelin içine tıktı. Ama daha kendisi tırmanamadan Neville köşeyi döndü.</p><p class="calibre10">"Harry! Senin de Hogsmeade'e gitmediğini unutmuşum!"</p><p class="calibre10">"Selam Neville" dedi Harry, hızla heykelden uzaklaşıp haritayı yeniden cebine tıkarak. "Ne yapıyorsun?"</p><p class="calibre10">"Hiç" diye omzunu silkti Neville. "Patlamalı Pişti oynamak ister misin?"</p><p class="calibre10">"Şey -şimdi değil- ben Lupin'in vampir ödevini yapmak için kütüphaneye gidiyordum."</p><p class="calibre10">Neville sevinçle, "Ben de gelirim!" dedi. "O ödevi ben de yapmadım!"</p><p class="calibre10">"Şey -dur bakayım- evet, unutmuşum. Ben dün gece bitirmiştim!"</p><p class="calibre10">"Süper, bana yardım edersin!" dedi Neville, toparlak yüzünde hevesli bir ifadeyle. "Sarımsakla ilgili o meseleyi hiç anlamıyorum - yemeleri mi gerekiyor, yoksa -"</p><p class="calibre10">Neville, Harry'nin omzundan geriye bakarak, bir anda soluğunu tuttu.</p><p class="calibre10">Snape'ti. Neville hemencecik Harry'nin arkasına geçti.</p><p class="calibre10">Durarak bir birine, bir ötekine bakan Snape, "Ya siz ikiniz burada ne yapıyorsunuz?" diye sordu. "Buluşmak için tuhaf bir yer -"</p><p class="calibre10">Snape'in kara gözlerinin her iki yandaki kapı aralığına ve sonra da tek gözlü cadıya kaydığını gören Harry, fena halde huzursuz oldu.</p><p class="calibre10">"Burada - buluşmadık" dedi. "Sadece - karşılaştık."</p><p class="calibre10">"Yok canım?" dedi Snape. "En beklenmedik yerlerde ortaya çıkmak gibi bir huyun var, Potter ve buralara nedensiz gittiğine de pek rastlamadım... Ben şimdi ikinize, ait olduğunuz yere, yani Gryffindor Kulesi'ne gitmenizi öneriyorum."</p><p class="calibre10">Harry ve Neville tek kelime etmeden yola koyuldular. Köşeyi dönerlerken Harry arkasına baktı. Snape elini tek gözlü cadının başının üstünde gezdirip onu yakından inceliyordu.</p><p class="calibre10">Şişman Hanım'ın yanına gelince, Neville'e önce parolayı söyleyip sonra da vampir ödevini kütüphanede unuttuğunu ekleyerek onu atlatmayı başardı. Geri döndü. Güvenlik ifritlerinin görüş sahasından çıkınca da haritayı yine çıkarıp yakından bakmaya başladı.</p><p class="calibre10">Üçünü kat koridoru boşalmış gibi görünüyordu. Harry haritayı dikkatle taradı ve üzerinde "Severus Snape" yazan minik noktanın artık odasına dönmüş olduğunu görerek rahat bir nefes aldı.</p><p class="calibre10">Tabana kuvvet tek gözlü cadıya gitti, kamburunu açtı, kendini içeri attı ve taş oluğun dibinde çantasına kavuşmak üzere aşağı kaydı. Çapulcu Haritası'nı silip yeniden boş hale getirdi, sonra da bir koşu kopardı.</p><p class="calibre10">Görünmezlik pelerininin altına tamamen saklanan Harry, Balyumruk'tan çıkıp güneşli sokağa adım attı ve Ron'un sırtına dokundu.</p><p class="calibre10">"Benim" diye mırıldandı.</p><p class="calibre10">"Niye geciktin?" diye fısıldadı Ron.</p><p class="calibre10">"Snape oralarda dolanıyordu..."</p><p class="calibre10">High Street'ten yukarı doğru yola koyuldular.</p><p class="calibre10">Ron ağzının kenarından, "Neredesin?" diye sordu. "Hâlâ orda mısın? Garip bir duygu bu..."</p><p class="calibre10">Postaneye gittiler; Harry rahatça etrafına bakabilsin diye, Ron Mısır'daki Bill'e bir baykuş göndermenin fiyatını ögreniyormuş gibi yaptı. Baykuşlar oturmuş ona bakıp alçak sesle ötüyorlardı, hiç değilse üç yüz tane vardı. Büyük gri baykuşlardan mini mini ozan baykuşlarına ("Sadece Yerel Teslimat") kadar. Öyle küçüklerdi ki, Harry'nin avucuna oturabilirlerdi.</p><p class="calibre10">Sonra Zonko'nun yerini ziyaret ettiler, ağzına kadar öğrenci dolu olduğundan, Harry kimsenin ayağına basıp paniğe yol açmamak için çok dikkat etmek zorunda kaldı. Burada Fred ve George'un en çılgın hayallerini bile gerçekleştirecek şakalar ve numaralar vardı. Harry, Ron'a fısıltıyla talimat verdi ve pelerininin altından ona biraz altın uzattı. Zonko'nun dükkânını, keseleri hatırı sayılır ölçüde hafiflemiş olarak terk ettiler. Ama cepleri Tezekbombaları, Hıçkırık Şekerleri, Kurbağa Yumurtası Sabunu ve adam başı birer Burun Isıran Çay Fincanı'yla şişmişti.</p><p class="calibre10">Berrak ve meltemli bir gündü, ikisi de içeride kalmak istemiyordu. Üç Süpürge'nin önünden geçerek, İngiltere'nin en perili evi olan Bağıran Baraka'yı ziyaret etmek için yokuşu tırmandılar. Bağıran Baraka, köyün geri kalanının biraz daha yukarısındaydı. Üzerlerine tahta çakılmış pencereleri ve bitkilerle sarılı rutubetli bahçesiyle gün ışığında bile biraz tekinsiz görünüyordu.</p><p class="calibre10">Çite dayanıp binaya bakarlarken, Ron, "Hogwarts hayaletleri bile buradan kaçınır" dedi. "Neredeyse Kafasız Nick'e sordum... Burada çok hoyrat yaratıkların yaşadığını söylüyor. Kimse içeri giremiyor. Fred ve George denedi elbette, ama bütün girişler kapatılmış..."</p><p class="calibre10">Yokuşa tırmandıktan sonra Harry sıcak bastı diye tam birkaç dakikalığına pelerini çıkarmayı düşünüyordu ki, yakında bir yerden sesler duydu. Birileri, tepenin öbür yanından eve doğru tırmanıyordu. Biraz sonra, hemen ardında Crabbe ve Goyle'la Malfoy göründü. Konuşan oydu.</p><p class="calibre10">"... her an babamdan bir baykuş gelebilir. Onlara kolumun durumunu anlatmak için duruşmaya gitmesi gerekti... nasıl üç ay kullanamadığımı falan..."</p><p class="calibre10">Crabbe ve Goyle kıs kıs güldü.</p><p class="calibre10">"O koca, kıllı moronun kendini savunmasını duymak isterdim, gerçekten... '<span class="italic">Hiç zararlı değil, doğru söylüyorum</span>'... O hipogrife ölmüş gözüyle bakabilirsiniz."</p><p class="calibre10">Mâlfoy birden Ron'u gördü. Solgun yüzü hain bir sırıtışla aydınlandı.</p><p class="calibre10">"Ne yapıyorsun, Weasley?"</p><p class="calibre10">Mâlfoy, Ron'un arkasındaki yıkık dökük eve baktı.</p><p class="calibre10">"Herhalde burada oturmak çok hoşuna giderdi, değil mi, Weasley? Kendi yatak odan olsun diye hayal mi kuruyordun? Duydum ki bütün ailen tek bir odada yatıyormuş - doğru mu?"</p><p class="calibre10">Harry, Malfoy'un üzerine atlamasın diye Ron'un cüppesinin arkasına yapıştı.</p><p class="calibre10">Kulağına, "Onu bana bırak" diye fısıldadı.</p><p class="calibre10">Kaçırılmayacak kadar iyi bir fırsattı. Harry sessizce Malfoy, Crabbe ve Goyle'un arkasına süzüldü, eğilip yoldan bir avuç dolusu çamur aldı.</p><p class="calibre10">Malfoy, Ron'a, "Biz de tam dostun Hagrid'den söz ediyorduk," dedi. "Tehlikeli Hayvanların İtlafı Komitesi'ne neler söylediğini hayal etmeye çalışıyorduk. Sence ağlar mı o hipogrifin boynunu -"</p><p class="calibre10">ŞAP!</p><p class="calibre10">Çamur ona çarpınca Malfoy'un başı öne doğru savruldu. Gümüşi-sarı saçları bir anda vıcık vıcık olmuştu.</p><p class="calibre10">"Neler -?"</p><p class="calibre10">Ron öyle bir gülmeye başladı ki, düşmemek için çite tutunmak zorunda kaldı. Malfoy, Crabbe ve Goyle aptal aptal oldukları yerde dönüp deli gibi etraflarına baktılar. Malfoy saçını temizlemeye çalışıyordu.</p><p class="calibre10">"O da neydi? Kim yaptı?"</p><p class="calibre10">Ron, hava durumu hakkında fikir beyan eden birinin havasıyla, "Burası da çok perili, değil mi?" dedi.</p><p class="calibre10">Crabbe ve Goyle korkmuş görünüyordu. Gelişmiş adaleleri hayaletlere karşı fayda etmiyordu. Malfoy çılgınca bomboş araziye bakınıyordu.</p><p class="calibre10">Harry yol boyunca sinsice ilerledi, orada balçık gibi bir su birikintisinde pis kokulu, yeşil bir çamur vardı.</p><p class="calibre10">ŞAPIRT!</p><p class="calibre10">Bu sefer Crabbe ve Goyle da nasibini aldı. Goyle olduğu yerde öfkeyle zıplayarak çamuru küçük, cansız gözlerinden çıkarmaya çalıştı.</p><p class="calibre10">Malfoy yüzünü silip, Harry'nin olduğu yerin yarım metre kadar soluna bakarak, "Oradan geldi!" dedi.</p><p class="calibre10">Crabbe uzun kollarını zombi gibi öne uzatmış, körlemesine ileri yürüdü. Harry onun arkasına geçti, bir sopa alıp Crabbe'nin sırtına fırlattı. O kimin attığını görmek için havada bir tür bale dönüşü yaparken de sessiz bir kahkahayla iki büklüm oldu. Crabbe, orada gördüğü tek kişi olan Ron'a doğru hamle etti. Ama Harry bacağını uzattı. Crabbe sendeledi ve kocaman, düztaban ayağı Harry'nin pelerininin eteğine takıldı. Harry, pelerininin şiddetle çekildiğini hissetti ve pelerin yüzünden kaydı.</p><p class="calibre10">Malfoy bir an ona bakakaldı.</p><p class="calibre10">"AAYYY!" diye feryat etti, eliyle Harry'nin başını göstererek. Sonra geri döndü, tepeden aşağı son sürat koştu, Crabbe ve Goyle da onu izledi.</p><p class="calibre10">Harry, pelerini tekrar başının üstüne çekti, ama olan olmuştu.</p><p class="calibre10">"Harry!" dedi Ron, öne doğru sendeleyerek yürüyüp Harry’nin gözden kaybolduğu noktaya çaresizce bakarak. "Kaçsan iyi olur! Malfoy birilerine söylerse - en iyisi sen şatoya dön, hemen -"</p><p class="calibre10">"Sonra görüşürüz" dedi Harry ve başka tek kelime etmeden Hogsmeade'e giden yoldan aşağı koştu.</p><p class="calibre10">Malfoy gördüğüne inanacak mıydı? Malfoy'a inanan çıkar mıydı? Hiç kimse görünmezlik pelerinini bilmiyordu -Dumbledore dışında hiç kimse. Harry'nin midesi altüst oldu- Malfoy bir şey söylerse Dumbledore neler olup bittiğini anlardı -</p><p class="calibre10">Gerisingeri Balyumruk'a, mahzen merdivenlerinden aşağı, taş döşemeden ileri, kapaktan dışarı - Harry, pelerini çıkardı, kolunun altına sıkıştırdı ve geçit boyunca koşmaya başladı... Malfoy ondan önce geri dönerdi... Bir öğretmen bulması ne kadar vakit alırdı? Soluk soluğa, böğründe keskin bir sancıyla, taş oluğa gelene kadar yavaşlamadı. Pelerini burada bırakmak zorundaydı, eğer Malfoy bir öğretmene ispiyonladıysa, pelerin onu fena halde ele verirdi. Bir köşede, gölgelerin içine sakladı onu, sonra mümkün olduğu kadar çabuk bir şekilde tırmanmaya koyuldu. Terli elleri oluğun iki yanında kayıyordu. Cadının kamburunun iç tarafına ulaştı, asasıyla dokundu, başını dışarı uzattı ve kendini dışarı çekti. Kambur kapandı ve tam Harry heykelin arkasından zıplamıştı ki, hızla yaklaşan ayak sesleri duydu.</p><p class="calibre10">Gelen Snape'ti. Kara cüppesi dalgalanarak Harry’ye süratle yaklaştı, önünde durdu.</p><p class="calibre10">"Demek böyle" dedi.</p><p class="calibre10">Snape'te bastırılmış bir zafer havası seziliyordu. Terli yüzü ve çamurlu ellerinin farkında olan Harry masum bir ifade takınmaya çalıştı. Ellerini hemen cebine sokup gizledi.</p><p class="calibre10">"Benimle gel, Potter" dedi Snape.</p><p class="calibre10">Harry onun ardına düşüp merdivenlerden indi, bir yandan da Snape'e fark ettirmeden ellerini cüppesinin iç tarafına silip temizlemeye çalışıyordu. Merdivenlerden zindana indiler, oradan da Snape'in odasına gittiler.</p><p class="calibre10">Harry buraya daha önce bir kez gelmişti, o zaman da başı çok ciddi şekilde beladaydı. Snape o seferden beri kavanozlara korkunç ve yapışkan birkaç şey daha eklemişti. Hepsi masasının arkasındaki raflarda durmuş, alevlerin ışığında parıldıyor ve tehdit edici atmosfere katkıda bulunuyordu.</p><p class="calibre10">"Otur" dedi Snape.</p><p class="calibre10">Harry oturdu. Ama Snape ayakta kaldı.</p><p class="calibre10">"Mr. Malfoy bana gelip çok garip bir hikâye anlattı, Potter" dedi Snape.</p><p class="calibre10">Harry bir şey söylemedi.</p><p class="calibre10">"Diyor ki, Bağıran Baraka'nın orada Weasley'ye rastlamış - yalnız görünüyormuş."</p><p class="calibre10">Harry yine konuşmadı.</p><p class="calibre10">"Mr. Malfoy diyor ki, o durmuş Weasley'le konuşurken, büyük miktarda çamur başının arka tarafına gelmiş. Sence bu nasıl olmuş olabilir?"</p><p class="calibre10">Harry makul ölçüde şaşırmış görünmeye çalıştı.</p><p class="calibre10">"Bilmiyorum, Profesör."</p><p class="calibre10">Snape'in gözleri deşermişçesine Harry'ninkilere dikilmişti. Bunun bir hipogrife gözlerini kaçırmadan bakmaktan farkı yoktu. Harry göz kırpmamaya çalıştı.</p><p class="calibre10">"Sonra Mr. Malfoy olağanüstü bir görüntüye tanık olmuş. Ne olduğunu tahmin edebiliyor musun, Potter?"</p><p class="calibre10">"Hayır" dedi Harry, şimdi masum ve meraklı görünmeye çalışarak.</p><p class="calibre10">"Başınmış, Potter. Havada duruyormuş."</p><p class="calibre10">Uzun bir sessizlik oldu.</p><p class="calibre10">"Belki de Madam Pomfrey'ye gitmesi gerekir" dedi Harry. "Eğer böyle şeyler görüyorsa -"</p><p class="calibre10">Snape yumuşak bir sesle, "Başın Hogsmeade'de ne yapıyor olabilir, Potter?" dedi. "Başının Hogsmeade'e gitmesine izin yok. Vücudunun herhangi bir bölümünün Hogsmeade'e gitmesine izin yok."</p><p class="calibre10">"Onu biliyorum" dedi Harry, yüzünü suçluluk ve korkudan arındırmaya çalışarak. "Anlaşılan Malfoy halüsin-"</p><p class="calibre10">"Malfoy halüsinasyon görmüyor" diye hırladı Snape. Ellerini Harry'nin koltuğunun iki koluna koyarak eğildi. Şimdi burun burunaydılar. "Başın Hogsmeade'deyse, geri kalanın da oradadır."</p><p class="calibre10">"Gryffindor Kulesi'ndeydim" dedi Harry. "Siz dediniz ya -"</p><p class="calibre10">"Bunu doğrulayacak biri var mı?"</p><p class="calibre10">Harry bir şey söylemedi. Snape'in ince dudaklı ağzı korkunç bir tebessümle kıvrıldı.</p><p class="calibre10">Yeniden doğrularak, "Demek öyle" dedi. "Sihir Bakanı'ndan başlayarak herkes meşhur Harry Potter'ı Sirius Black'ten korumaya çalışıyor. Ama meşhur Harry Potter kendi yasalarını kendi koyuyor. Varsın sıradan insanlar onun güvenliği için endişelensin! Meşhur Harry Potter istediği yere gider, sonuçlarına da aldırmaz."</p><p class="calibre10">Harry suskun kaldı. Snape onu tahrik ederek gerçeği söyletmeye çalışıyordu. Bunu yapmayacaktı. Snape'in elinde kanıt yoktu - henüz.</p><p class="calibre10">Snape birden, gözleri parlayarak, "Babana ne kadar çok benziyorsun, Potter" dedi. "O da fevkalade kendini beğenmişti. Quidditch'e biraz yeteneği olması, hepimizden bir gömlek üstün olduğunu düşünmesine yol açmıştı. Dostları ve hayranlarıyla caka satıp dururdu... aranızdaki benzerlik inanılmaz."</p><p class="calibre10">Harry, kendine engel olamadan, "Babam caka satmazdı" dedi. "Ben de satmıyorum."</p><p class="calibre10">Snape, yüzünde melun bir ifadeyle, yakaladığı zayıf noktanın üstüne giderek, "Baban da kurallara pek aldırmazdı" dedi. "Kurallar sıradan faniler içindir, Quidditch Kupası kazananlar için değil. Burnu öyle büyüktü ki -"</p><p class="calibre10">"KES SESİNİ!"</p><p class="calibre10">Harry birden ayağa fırladı. Privet Drive'daki son gecesinden beri hissetmediği çılgınca bir hiddet, her yanını kaplamıştı. Snape'in yüzünün kaskatı kesilmesine, kara gözlerinin tehlikeli bir şekilde parlamasına aldırmıyordu.</p><p class="calibre10">"Bana ne dedin, Potter?"</p><p class="calibre10">Harry, "Babamı rahat bırakıp sesinizi kesmenizi söyledim!" diye haykırdı. "Gerçeği biliyorum, tamam mı? Sizin hayatınızı kurtardı! Dumbledore bana söyledi! Babam olmasa şu anda burda bile olmayabilirdiniz!"</p><p class="calibre10">Snape'in sarımsı teni, ekşi süt rengine dönüşmüştü.</p><p class="calibre10">"Peki ya müdür sana babanın hayatımı hangi koşullar altında kurtardığını da söyledi mi?" diye fısıldadı. "Yoksa bu ayrıntıların, kıymetli Potter'ın nazik kulakları için pek nahoş olacağını mı düşündü?"</p><p class="calibre10">Harry dudağını ısırdı. Ne olduğunu bilmiyordu, bunu belli etmek de istemiyordu - ama Snape gerçeği tahmin etmişti.</p><p class="calibre10">Yüzünde korkunç, çarpık bir gülümsemeyle, "Baban hakkında yanlış bir fikir edinmenden nefret ederdim, Potter" dedi. "Şanlı bir kahramanlık hikâyesi mi hayal ediyordun? Öyleyse ben hemen bunu düzelteyim - azizden farksız baban ve arkadaşları bana çok eğlenceli bir şaka yaptılar. Eğer baban son anda tırsmamış olsaydı, bu şaka benim canıma mal olabilirdi. Yaptığının cesurca bir yanı yok. Benimkini olduğu kadar kendi canını da kurtarıyordu. Şakaları başarıya ulaşsaydı, Hogwarts'tan atılırdı."</p><p class="calibre10">Snape'in çarpık, sarımsı dişleri ortaya çıkmıştı, "Ceplerini boşalt, Potter" dedi tükürürcesine.</p><p class="calibre10">Harry kıpırdamadı. Kulakları zonkluyordu.</p><p class="calibre10">"Ceplerini boşalt, yoksa dosdoğru müdüre gidiyoruz. Boşalt onları, Potter!"</p><p class="calibre10">Korkudan buz kesmiş olan Harry, yavaşça Zonko'nun şakaları torbasıyla Çapulcu Haritası'nı cebinden çıkardı.</p><p class="calibre10">Snape, Zonko'nun torbasını aldı.</p><p class="calibre10">"Ron verdi onları bana” dedi Harry. Bir yandan da o Snape'e rastlamadan önce Ron'u uyarma fırsatı bulmak için dua ediyordu. "O - geçen sefer onları Hogsmeade'den getirdi."</p><p class="calibre10">"Sahi mi? Ve o günden beri yanında taşıyorsun, ha? Ne kadar dokunaklı... peki, ya bu ne?"</p><p class="calibre10">Snape haritayı eline almıştı. Harry kayıtsız bir ifade takınmak için var gücüyle çabaladı.</p><p class="calibre10">"Yedek parşömen kâğıdı" diye omzunu silkti.</p><p class="calibre10">Snape, gözleri Harry'de, haritayı evirip çevirdi.</p><p class="calibre10">"Bu kadar eski bir parşömen kâğıdına ihtiyacın olamaz, değil mi?" dedi. "Niye - atmıyorum ki bunu?"</p><p class="calibre10">Eli ateşe doğru hareketlendi.</p><p class="calibre10">"Hayır!" dedi Harry hemen.</p><p class="calibre10">"Demek öyle!" dedi Snape, uzun burnunun kanatları titredi. "Bu da Mr. Weasley'den gelmiş bir başka değerli hediye mi yoksa? Ya da - başka bir şey? Bir mektup, belki, görünmez mürekkeple yazılmış bir mektup? Ya da - Ruh Emiciler'in yanından geçmeden Hogsmeade'e gitmek için talimat?"</p><p class="calibre10">Harry gözlerini kırptı. Snape'in gözleri ışıldadı.</p><p class="calibre10">"Bakalım, bakalım..." diye mırıldandı, asasını çıkarıp haritayı masasının üstüne düzelterek yaydı. "Sırrını açığa vur!" dedi, asasıyla parşömene dokunarak.</p><p class="calibre10">Hiçbir şey olmadı. Harry, ellerinin titremesini önlemek için yumruklarını sıktı.</p><p class="calibre10">"Göster kendini!" dedi Snape. haritaya sertçe vurarak.</p><p class="calibre10">Harita bomboş duruyordu. Harry derin derin soluk alıp sakin kalmaya çalışıyordu.</p><p class="calibre10">"Profesör Severus Snape, bu okulun hocası, sana sakladığın bilgiyi vermeni emrediyor!" dedi Snape, asasıyla haritaya vurarak.</p><p class="calibre10">Sanki görünmez bir el üzerinde yazıyormuş gibi, haritanın pürüzsüz yüzeyinde kelimeler belirdi.</p><p class="calibre10">"Mr. Aylak, Profesör Snape'e selamlarını sunar ve anormal derecede büyük burnunu başkalarının işine sokmamasını rica eder."</p><p class="calibre10">Snape dondu kaldı. Harry nutku tutulmuş halde mesaja bakıyordu. Ama harita bununla kalmadı. İlkinin altında başka yazılar da beliriyordu.</p><p class="calibre10">"Mr. Çatalak, Mr. Aylak'a katılmakla kalmayıp, Profesör Snape'in çirkin bir rezil olduğunu eklemek ister."</p><p class="calibre10">Durum o kadar ciddi olmasa, çok komik olurdu aslında. Üstelik dahası da vardı...</p><p class="calibre10">"Mr. Patiayak böyle bir budalanın profesör olabilmesine nasıl hayret ettiğini belirtmek ister."</p><p class="calibre10">Harry dehşet içinde gözlerini yumdu. Onları yeniden açtığında, harita son sözünü söylemişti.</p><p class="calibre10">"Mr. Kılkuyruk, Profesör Snape'e iyi günler diler ve saçını yıkamasını salık verir, pis herif."</p><p class="calibre10">Harry darbenin inmesini bekledi.</p><p class="calibre10">"Demek öyle..." dedi Snape yumuşak bir sesle. "Göreceğiz bakalım..."</p><p class="calibre10">Hızlı hızlı şöminesine doğru gitti, şöminenin üstündeki bir kavanozdan bir avuç parıldayan toz alıp alevlere savurdu.</p><p class="calibre10">Snape ateşe doğru, "Lupin!" diye seslendi. "Seninle konuşmak istiyorum!"</p><p class="calibre10">Neye uğradığını şaşıran Harry ateşe bakakaldı. İçinde yüksek hızla dönen büyük bir şekil peydahlanmıştı. Birkaç saniye sonra, eski püskü giysilerindeki külleri süpürerek, Profesör Lupin şömineden dışarı çıkıyordu.</p><p class="calibre10">"Beni mi çağırdın, Severus?" dedi nezaketle.</p><p class="calibre10">Dönüp masasına giderken yüzü öfkeyle kasılmış olan Snape, "Elbette çağırdım" dedi. "Az önce Potter'dan ceplerini boşaltmasını istedim. Cebinde şu vardı."</p><p class="calibre10">Snape, üzerinde Mösyöler Aylak, Kılkuyruk, Patiayak ve Çatalak kelimeleri hâlâ parıldayan parşömeni parmağıyla gösterdi. Lupin'in yüzünde tuhaf, anlaşılmaz bir ifade belirdi.</p><p class="calibre10">"Ee?" dedi Snape.</p><p class="calibre10">Lupin haritaya bakmayı sürdürdü. Harry’ye büyük bir hızla düşünüyormuş gibi geldi.</p><p class="calibre10">"Ee?" dedi Snape bir kez daha. "Belli ki bu parşömen Kara Büyü dolu. Bu senin uzmanlık alanın sayılıyor, Lupin. Sence Potter böyle bir şeyi nereden almıştır?"</p><p class="calibre10">Lupin başını kaldırdı ve müdahale etmemesi için onu uyarırcasına Harry'ye belli belirsiz bir bakış attı.</p><p class="calibre10">Nezaketle, "Kara Büyü mü dolu?" diye tekrarladı. "Sahiden böyle mi düşünüyorsun, Severus? Bana sanki onu okumaya çalışan herkese hakaret eden zararsız bir parşömen parçasıymış gibi görünüyor. Çocukça ama kesinlikle tehlikeli değil, ha? Sanırım Harry onu bir şaka dükkânından aldı."</p><p class="calibre10">"Öyle mi dersin?" dedi Snape. Çenesi öfkeden kasılmıştı. "Bir şaka dükkânında böyle bir şey bulunur mu dersin? Doğrudan imalatçısından almış olması daha akla yakın değil mi sence?"</p><p class="calibre10">Harry, Snape'in neden söz ettiğini anlamıyordu. Görünüşe bakılırsa, Lupin de anlamıyordu.</p><p class="calibre10">"Yani, Mr. Kılkuyruk'tan ya da bu insanların herhangi birinden mi?" dedi. "Harry, bu adamların herhangi birini tanıyor musun?"</p><p class="calibre10">"Hayır" dedi Harry hemen.</p><p class="calibre10">"Görüyorsun ya, Severus" dedi Lupin, yine Snape'e dönerek "Bana bir Zonko ürünü gibi görünüyor."</p><p class="calibre10">Tam o anda, Ron odaya daldı. Neredeyse soluk alamaz haldeydi. Snape'in masasının az önünde durdu ve eli cüppesinin göğsünde, konuşmaya çalıştı.</p><p class="calibre10">"Harry'ye - o - şeyi - ben - verdim" dedi boğulurcasına. "Çok - çok - önce - Zonko'dan - almıştım."</p><p class="calibre10">"Eh!" dedi Lupin, ellerini birbirine çarpıp, neşeyle çevresine bakarak. "Böylece mesele açıklığa kavuştu! Severus, bunu geri alayım, değil mi?" Haritayı katladı, cüppesinin içine soktu. "Harry, Ron, benimle gelin, vampir ödevi hakkında sizinle konuşmam gerek. Müsadenle, Severus!"</p><p class="calibre10">Odadan çıkarlarken, Harry, Snape'e bakmaya cesaret edemedi. O, Ron ve Lupin, konuşmaksızın ta Giriş Salonu'na kadar yürüdüler. Sonra Harry, Lupin'e döndü.</p><p class="calibre10">"Profesör, ben -"</p><p class="calibre10">Lupin, "Açıklama duymak istemiyorum" diye kesti lafını. Boş Giriş Salonu'na baktı ve sesini alçalttı. "Bu haritanın yıllar önce Mr. Filch tarafından gasp edildiğini biliyorum. Evet, bir harita olduğunu biliyorum" dedi, Harry ve Ron şaşkın şaşkın bakınca. "Sizin elinize nasıl düştüğünü bilmiyorum. Ama onu teslim etmeyişinize hayret ediyorum. Özellikle bir öğrencinin şatoda birtakım bilgiler bırakmasından sonra neler olduğunu düşünecek olursanız. Ve bunu sana geri veremem, Harry."</p><p class="calibre10">Harry bunu bekliyordu ve bazı açıklamalar duymaya öylesine hevesliydi ki, itiraz etmedi.</p><p class="calibre10">"Snape neden bunu imalatçılarından aldığımı sandı?"</p><p class="calibre10">"Çünkü..." Lupin durakladı, "çünkü bu haritayı yapanlar seni kandırıp okul dışına çıkarmayı isterdi. Bunu son derece eğlenceli bulurlardı."</p><p class="calibre10">Etkilenen Harry, "Onları tanıyor musunuz?" diye sordu.</p><p class="calibre10">"Karşılaşmıştık" dedi Lupin kısaca. Harry'ye eskiden olduğundan çok daha büyük bir ciddiyetle bakıyordu.</p><p class="calibre10">"Benden bir daha paçanı kurtarmamı bekleme, Harry. Sirius Black'i ciddiye almanı sağlayamadım. Ama Ruh Emiciler yanına yaklaştığında duyduklarının senin üzerinde daha büyük bir etkisi olmasını beklerdim. Annenle baban sen hayatta kalasın diye canlarını verdiler, Harry. Onlara borcunu böyle mi ödüyorsun - bir torba dolusu sihirli şaka uğruna fedakârlıklarını hiçe sayarak mı?"</p><p class="calibre10">Uzaklaştı. Harry şimdi kendini Snape'in odasında olduğundan çok daha berbat hissediyordu. Ron'la ikisi yavaş yavaş mermer merdivenleri tırmandı. Harry tek gözlü cadının yanından geçerken görünmezlik pelerinini hatırladı - hâlâ orada, aşağıda duruyordu, ama Harry'nin gidip onu alacak cesareti yoktu.</p><p class="calibre10">Ron birden, "Benim kabahatim" dedi. "Seni gitmeye ben ikna ettim. Lupin haklı, aptalca bir şeydi, yapmamalıydık."</p><p class="calibre10">Ron sustu; güvenlik ifritlerinin devriye gezdiği koridora gelmişlerdi ve Hermione onlara doğru yürüyordu. Harry onun yüzüne bakar bakmaz, Hermione'nin olanları duyduğunu anladı. Yüreği ağzına geldi - Profesör McGonagall'a söylemiş miydi acaba?</p><p class="calibre10">Hermione önlerinde durunca, Ron zalim bir sesle, "Söylemiştim size demek için mi geldin?" dedi. "Yoksa az önce bizi ihbar mı ettin?"</p><p class="calibre10">"Hayır" dedi Hermione. Elinde bir mektup tutuyordu, dudakları titriyordu. “Sadece, bilmeniz gerektiğini düşündüm... Hagrid davayı kaybetti. Şahgaga öldürülecek."</p><div class="mbppagebreak" id="calibre_pb_27"></div>
</body></html>
