<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos138227" class="calibre1"><span class="calibre2">
</span></p><p class="calibre7"><span class="calibre4"><span class="bold">BEŞİNCİ  BÖLÜM: </span></span><br class="calibre8"/><span class="calibre4"><span class="bold">RUH  EMİCİ</span></span></p><p class="calibre9">Ertesi sabah Tom, her zamanki dişsiz sırıtışıyla ve elinde bir fincan kahveyle Harry'yi uyandırdı. Harry giyindi ve tam canı sıkkın bir Hedwig'i kafesine dönmeye ikna ediyordu ki, Ron gürültüyle odaya girdi, kafasından sweatshirt'ünü geçiriyor ve sinirlenmiş görünüyordu.</p><p class="calibre10">"Trene ne kadar erken binersek, o kadar iyi" dedi. "Hiç değilse Hogwarts'ta Percy'den uzak kalırım. Şimdi de beni Penelope Clearwater'ın fotoğrafına çay damlatmakla suçluyor. Biliyorsun..." Ron yüzünü buruşturdu, "kız arkadaşı. Yüzünü çerçevenin altına sakladı, çünkü burnunda koca bir leke olmuş..."</p><p class="calibre10">Harry, "Sana bir şey söyleyeceğim" diye söze başladı, ama bu sefer de, Percy'yi yeniden kızdırdığı için Ron'u tebrik etmek amacıyla uğrayan Fred'le George yüzünden lafı yarım kaldı.</p><p class="calibre10">Kahvaltıya indiler. Mr. Weasley, kaşları çatık, Gelecek Postası'nın birinci sayfasını okuyordu. Mrs. Weasley ise Hermione ile Ginny'ye genç kızken yaptığı bir Aşk İksiri'ni anlatıyordu. Üçü de kıkırdayıp duruyordu.</p><p class="calibre10">Masaya otururlarken Ron, Harry'ye, "Ne diyordun sen?" diye sordu.</p><p class="calibre10">"Sonra konuşuruz" diye mırıldandı Harry, tam o sırada Percy fırtına gibi içeri dalmıştı.</p><p class="calibre10">Harry handan ayrılma kargaşası içinde Ron'la da, Hermione'yle de konuşma fırsatı bulamadı. Çatlak Kazan'ın dar merdiveninden sandıklarını güçbela aşağı indirip kapının yakınına yığmakla meşguldüler, üstlerine de tepesinde Hedwig ve Hermes'in (Percy'nin cüce baykuşu) tünediği kafesleri koydular. Sandık yığınının yanında, gürültüyle tükürük saçan küçük bir hasır sepet vardı.</p><p class="calibre10">Hermione hasırların arasından, "Tamam, Crookshanks" diye şakıdı. "Trende seni çıkaracağım."</p><p class="calibre10">"Hayır, çıkarmayacaksın" diye cevabı yapıştırdı Ron. "Zavallı Scabbers ne olacak bakalım?"</p><p class="calibre10">Göğsüne işaret etti, oradaki büyük yumrudan anlaşıldığı kadarıyla Scabbers cebinde büzülmüştü.</p><p class="calibre10">Dışarıda Bakanlık arabalarını bekleyen Mr. Weasley, başını içeri uzattı.</p><p class="calibre10">"Geldiler" dedi. "Haydi, Harry."</p><p class="calibre10">Mr. Weasley, Harry'yi önüne katıp eski moda iki koyu yeşil arabadan ilkine doğru götürdü. Her iki arabayı da, zümrüt yeşili takım elbise giymiş, sinsi görünüşlü iki büyücü sürüyordu.</p><p class="calibre10">Mr. Weasley, kalabalık sokakta aşağı yukarı bakarak, "Bin bakalım, Harry" dedi.</p><p class="calibre10">Harry arabanın arkasına oturdu, çok geçmeden yanına Hermione, Ron ve son olarak da Percy geldi. Ron bundan hiç hoşlanmadı.</p><p class="calibre10">King's Cross yolculuğu, Harry'nin Hızır Otobüs'teki yolculuğuyla karşılaştırılınca fevkalade olaysız sayılırdı. Sihir Bakanlığı arabaları neredeyse sıradan görünüyorlardı, ama Harry onların, Vernon Enişte'nin yeni şirket arabasının kesinlikle geçemeyeceği boşluklardan sıyrılabildiklerini fark etti. King's Cross'a yirmi dakika erken vardılar. Bakanlık sürücüleri onlara bagaj arabaları buldu, sandıklarını çıkardı. Sonra da şapkalarına dokunarak Mr. Weasley'ye selam verdiler ve arabalarına binip gittiler. Nasıl olduysa, trafik ışıklarının önündeki yerinden kıpırdamayan araba kuyruğunun başına geçivermeyi de becerdiler.</p><p class="calibre10">Mr. Weasley istasyona kadar Harry'nin burnunun dibinden ayrılmadı.</p><p class="calibre10">Çevrelerine bakarak, "Peki öyleyse" dedi, "madem bu kadar kalabalığız, ikişer ikişer geçelim. Önce Harry ile ben gidiyoruz."</p><p class="calibre10">Mr. Weasley dokuz ve onuncu peronlar arasındaki bölmeye doğru Harry'nin arabasını iterek yürüdü. Henüz dokuzuncu perona varmış olan 125 numaralı şehirlerarası trenle çok ilgilenmiş gibi görünüyordu. Harry'ye anlamlı bir bakış atarak, kayıtsızca bölmeye yaslandı. Harry de onu taklit etti.</p><p class="calibre10">Bir an sonra katı metalin içinden yanlamasına Peron Dokuz Üç Çeyrek'e geçmişlerdi. Başlarını kaldırınca, çocuklarını trene kadar getirmiş cadılar ve büyücülerle dolu peronda dumanlar saçan, kıpkırmızı lokomotifi, yani Hogwarts Ekspresi'ni gördüler.</p><p class="calibre10">Percy ve Ginny aniden Harry'nin ardında belirdi.</p><p class="calibre10">Soluk soluğaydılar, belli ki bölmeyi koşarak geçmişlerdi.</p><p class="calibre10">"Ah, işte Penelope!" dedi Percy, saçını düzeltip yeniden pembeleşerek. Uzun ve kıvırcık saçlı bir kıza doğru, kız parlak rozetini ille de görsün diye göğsünü çıkararak yürümeye başladı. Ginny ile Harry göz göze geldi, ikisi de güldüklerini gizlemek için sırtlarını döndüler.</p><p class="calibre10">Geri kalan Weasley'ler ile Hermione de onlara katılınca, Harry ve Mr. Weasley öne düşüp, ağzına kadar dolu kompartımanların yanından geçtiler, trenin sonuna, hayli boş görünen bir vagona kadar gittiler. Sandıkları yüklediler, Hedwig'le Crookshanks'i bagaj rafına koydular, sonra da Mr. ve Mrs. Weasley'ye veda etmek için yeniden aşağı indiler.</p><p class="calibre10">Mrs. Weasley önce çocuklarının hepsini, sonra Hermione'yi, nihayet de Harry'yi öptü. Harry, o kendisine fazladan bir kez sarılınca utandı, ama aslında pek de memnun oldu.</p><p class="calibre10">Mrs. Weasley doğrulurken, garip bir şekilde parlayan gözlerle, "Kendine dikkat edeceksin, değil mi, Harry?" dedi. Sonra kocaman el çantasını açtı ve, "Hepinize sandviç yaptım" diye ekledi. "Al bakalım, Ron... hayır, salamura et değil... Fred? Fred nerede? Al, canım..."</p><p class="calibre10">Mr. Weasley yavaşça, "Harry," dedi, "bir dakika buraya gel."</p><p class="calibre10">Başıyla bir sütunu işaret etti, Harry de onu izleyerek sütunun arkasına gitti, diğerlerini Mrs. Weasley'nin etrafına toplanmış halde bıraktı.</p><p class="calibre10">Mr. Weasley, gergin bir sesle, "Gitmeden önce sana söylemem gereken bir şey var." dedi.</p><p class="calibre10">"Tamam, Mr. Weasley, biliyorum," dedi Harry.</p><p class="calibre10">"Biliyor musun? Nasıl bilebilirsin?"</p><p class="calibre10">"Ben... şey... dün gece sizinle Mrs. Weasley'yi konuşurken duydum. İstemeden kulak misafiri oldum" diye ekledi Harry çabucak. "Kusura bakmayın."</p><p class="calibre10">"Bu şekilde öğrenmeni tercih etmezdim" dedi Mr. Weasley, kaygılı görünüyordu.</p><p class="calibre10">"Hayır, doğru söylüyorum, mesele yok. Böylece siz Fudge'a verdiğiniz sözü tutmuş oldunuz, ben de neler olduğunu öğrendim."</p><p class="calibre10">"Harry, çok korkmuş olmalısın."</p><p class="calibre10">Harry içtenlikle, "Korkmadım" dedi. "Sahiden" diye ekledi, çünkü Mr. Weasley inanmamış gibi bakıyordu. "Kahraman olmaya çalışmıyorum ama, yani cidden, Sirius Black, Voldemort'dan beter olamaz, değil mi?"</p><p class="calibre10">Mr. Weasley ismi duyunca irkildi, ama duymazlıktan geldi.</p><p class="calibre10">"Harry, ben senin Fudge'ın düşündüğünden daha sağlam kumaştan olduğunu biliyordum, korkmadığına da elbette memnunum ama -"</p><p class="calibre10">Geri kalan çocukları önüne katmış, trene götüren Mrs. Weasley, "Arthur!" diye seslendi. "Arthur, ne yapıyorsun? Tren kalktı kalkacak!"</p><p class="calibre10">"Geliyoruz, Molly" dedi Mr. Weasley, ama sonra Harry'ye döndü ve daha alçak bir sesle, daha hızla konuşmaya devam etti. "Dinle, bana söz vermeni istiyorum -"</p><p class="calibre10">"- İyi bir çocuk olup şatoda kalacağım konusunda mı?" diye sordu Harry, kederle.</p><p class="calibre10">"Tam öyle sayılmaz." Harry, Mr. Weasley'yi tanıdığından beri hiç bu kadar ciddi görmemişti. "Harry, bana Black'i aramayacağın konusunda yemin et."</p><p class="calibre10">Harry bakakaldı. "Ne?"</p><p class="calibre10">Gürültülü bir düdük sesi duyuldu. Demiryolu görevlileri trenin yanında yürüyor, bütün kapıları çarparak kapatıyorlardı.</p><p class="calibre10">Mr. Weasley, daha da hızlı konuşarak, "Bana söz ver, Harry" dedi, "ne olursa olsun".</p><p class="calibre10">Harry şaşkınlıkla, "Beni öldürmek istediğini bildiğim birini niye arayayım?" diye sordu.</p><p class="calibre10">"Yemin et, ne duyarsan duy."</p><p class="calibre10">"Arthur, çabuk!" diye bağırdı Mrs. Weasley.</p><p class="calibre10">Tren duman salıyordu; hareket etmeye başlamıştı. Harry kompartımanın kapısına koştu, Ron kapıyı açıp o geçsin diye geriye çekildi. Pencereden sarktılar, tren bir köşeyi dönüp onlar gözden kaybolana kadar Mr. ve Mrs. Weasley'ye el salladılar.</p><p class="calibre10">Tren hızlanırken Harry, Ron ve Hermione'ye, "Sizinle özel olarak konuşmam gerek" dedi.</p><p class="calibre10">"Git bakalım, Ginny" dedi Ron.</p><p class="calibre10">Ginny, gücenmiş bir edayla, "Aman ne güzel" dedi ve azametle dışarı çıktı.</p><p class="calibre10">Harry, Ron ve Hermione koridorda yürümeye başladılar. Boş bir kompartıman arıyorlardı, ama trenin en sonundaki dışında hepsi doluydu.</p><p class="calibre10">Bu kompartımanda sadece bir kişi vardı, pencerenin yanında mışıl mışıl uyuyan bir adam. Harry, Ron ve Hermione, eşikte kaldılar. Hogwarts Ekspresi genellikle öğrencilere mahsustu, yemek arabasını iten cadı hariç, bu trende daha önce hiç yetişkin görmemişlerdi.</p><p class="calibre10">Yabancı son derece pejmürde, birçok yeri yamalı bir büyücü cüppesi giymişti. Hasta ve bitkin görünüyordu. Hayli genç olsa da, açık kestane rengi saçları yer yer kırlaşmıştı.</p><p class="calibre10">Pencereden en uzakta olan yerlere oturup kapıyı çekerek kapatırlarken, "Kim dersiniz?" dedi Ron fısıltıyla.</p><p class="calibre10">Hermione hemen, "Profesör R. J. Lupin" diye fısıldadı.</p><p class="calibre10">"Nereden biliyorsun?"</p><p class="calibre10">Hermione, adamın üstündeki bagaj rafını işaret ederek, "Bavulunda yazıyor" dedi. Bagajda özenle düğümlenmiş bol miktarda sicimin bir arada tuttuğu, küçük, hırpalanmış bir bavul vardı. Bir köşesine yarısı soyulmuş harflerle "Profesör R. J. Lupin" adı yapıştırılmıştı.</p><p class="calibre10">Ron, profesörün solgun profiline bakıp kaşlarını çatarak, "Ne dersi okutuyor acaba?" dedi.</p><p class="calibre10">"Orası belli" diye fısıldadı Hermione. "Bir tek boş ders var, değil mi? Karanlık Sanatlara Karşı Savunma."</p><p class="calibre10">Harry, Ron ve Hermione'nin daha önce iki tane Karanlık Sanatlara Karşı Savunma hocaları olmuştu, ikisi de ancak birer yıl dayanabilmişti. İşin tekinsiz olduğuna ilişkin söylentiler vardı.</p><p class="calibre10">"Eh, umarım üstesinden gelir" dedi Ron kuşkuyla. "Sanki sağlam bir nazar değse işi bitecekmiş gibi bir hali var, değil mi? Neyse..." Harry'ye döndü, "sen bize ne anlatacaktın?"</p><p class="calibre10">Harry onlara Mr. ve Mrs. Weasley'nin tartışmasını ve az önce Mr. Weasley'nin ona uyarıda bulunduğunu anlattı. Sözlerini bitirdiği zaman Ron yıldırım çarpmış gibi görünüyordu, Hermione ise ellerini ağzına kapatmıştı. Sonunda onları indirip, "Sirius Black seni bulmak için mi kaçmış?" diye sordu. "Ah, Harry... çok, çok dikkatli olman gerek. Bela arama, Harry..."</p><p class="calibre10">Sinirlenen Harry, "Ben bela aramıyorum" dedi. "Bela genellikle beni buluyor."</p><p class="calibre10">Ron titreyerek, "Harry o kadar aptal mı ki, onu öldürmek isteyen bir kaçığın ardına düşsün?" dedi.</p><p class="calibre10">İkisi de haberden Harry'nin beklediğinden daha fazla etkilenmişlerdi. Ron da, Hermione de Black'ten onun korktuğundan daha fazla korkuyordu.</p><p class="calibre10">Ron sıkıntıyla, "Azkaban'dan nasıl çıktığını kimse bilmiyor" dedi. "Daha önce kimse bunu başaramamıştı. Üstelik de en yüksek güvenlik önlemleriyle korunan bir tutsaktı."</p><p class="calibre10">Hermione içtenlikle, "Ama onu yakalarlar, değil mi?" diye sordu. "Yani bütün Muggle'lar da onu arıyor..."</p><p class="calibre10">Ron birden, "O ses de ne?" dedi.</p><p class="calibre10">Bir yerlerden hafif, teneke gibi bir düdük sesi duyuluyordu. Kompartımanı gözleriyle taradılar.</p><p class="calibre10">"Senin sandığından geliyor, Harry" dedi Ron, ayağa kalkıp bagaj rafına uzandı. Biraz sonra Cep Sinsioskopu'nu Harry'nin cüppelerinin arasından çekip almıştı. Alet Ron'un avucunda hızla dönüyor ve pırıl pırıl ışık saçıyordu.</p><p class="calibre10">Hermione daha iyi görmek için ayağa kalktı, ilgiyle, "O bir Sinsioskop mu?" dedi.</p><p class="calibre10">"Evet... Ha, bak, çok ucuz" dedi Ron. "Onu Harry'ye yollamak için Errol'ın bacağına bağlarken çıldırdı sanki."</p><p class="calibre10">Hermione kurnazca, "O sırada güvenilmez bir şey yapıyor muydun?" diye sordu.</p><p class="calibre10">"Hayır! Şey... Errol'ı kullanmamam gerekiyordu. Biliyorsun, uzun yolculukları kaldıracak halde sayılmaz... İyi ama, Harry'ye hediyesini başka nasıl yollayacaktım?"</p><p class="calibre10">Sinsioskop tiz ıslıklar çalarken, Harry, "Yeniden sandığa koy" diye akıl verdi. "Yoksa onu uyandıracak."</p><p class="calibre10">Başıyla Profesör Lupin'i işaret etti. Ron, Sinsioskop'u Vernon Enişte'nin pek korkunç bir çift çorabının içine sakladı, böylece sesini de kesmiş oldu. Sonra da sandık kapağını üzerine kapadı.</p><p class="calibre10">Yerine oturarak, "Hogsmeade'de kontrol ettirebiliriz" dedi. "Dervish ve Banges'de böyle şeyler satıyorlar, sihirli aletler falan, Fred'le George söylemişti."</p><p class="calibre10">Hermione merakla, "Hogsmeade hakkında fazladan bir şeyler biliyor musun?" diye sordu. "İngiltere'deki tek Muggle'sız yerleşim alanı olduğunu okumuştum."</p><p class="calibre10">"Evet, öyle sanırım," dedi Ron düşünmeden. "Ama gitmek istememin nedeni o değil. Ben sadece Balyumruk'a girmek istiyorum!"</p><p class="calibre10">"O da ne?" diye sordu Hermione.</p><p class="calibre10">Ron'un yüzüne hülyalı bir ifade geldi. "Orası, her şeyin bulunduğu bir şekerci dükkânı... Biber Şeytancıklar ağzından duman çıkarmana yol açıyorlar ve çilek dondurması ile top top kremadan yapılmış kocaman şişman Şokotoplar. Sınıfta emerken, az sonra ne yazacağını düşünüyormuş gibi görünmeni sağlayan gerçekten kusursuz şeker tüy kalemler."</p><p class="calibre10">Hermione azimle ısrar etti. "Ama Hogsmeade çok ilginç bir yer, değil mi? Tarihi Büyücülük Mekânları'nda, hanın 1612 cincüce ayaklanmasının karargâhı olduğu yazılı, Bağıran Baraka da İngiltere'deki en perili binaymış."</p><p class="calibre10">"- ve onları emerken seni yerden birkaç santim yükselten koca koca şerbet topları" dedi Ron. Besbelli, Hermione'nin ağzından çıkan tek kelimeyi bile dinlememişti.</p><p class="calibre10">Hermione dönüp Harry'ye baktı.</p><p class="calibre10">"Okuldan biraz uzaklaşıp Hogsmeade'de keşfe çıkmak hoş olmaz mı?"</p><p class="calibre10">"Sanırım olur," dedi Harry kasvetle. "Siz öğrenince bana söylersiniz."</p><p class="calibre10">"Ne demek istiyorsun?" dedi Ron.</p><p class="calibre10">"Ben gidemem. Dursley'ler izin belgemi imzalamadı, Fudge da olmaz dedi."</p><p class="calibre10">Ron dehşete kapılmıştı.</p><p class="calibre10">"Gelmene izin yok mu? Ama -olmaz ki- McGonagall ya da başka biri sana izin verir."</p><p class="calibre10">Harry sahte sahte güldü. Gryffindor Binası'nın Başkanı olan Profesör McGonagall çok sert biriydi.</p><p class="calibre10">"- ya da Fred'le George'a sorarız, onlar şatonun dışına çıkan bütün gizli geçitleri bilirler."</p><p class="calibre10">"Ron!" dedi Hermione sertçe. "Black henüz yakalanmamışken bence Harry okuldan kaçmamalı."</p><p class="calibre10">Harry acı acı, "Evet, herhalde McGonagall da ondan izin istediğimde böyle diyecek" dedi.</p><p class="calibre10">"Ama biz yanında olursak" dedi Ron, Hermione'ye şevkle, "Black cesaret edemez."</p><p class="calibre10">Hermione, "Aman Ron, saçmalama" diye cevabı yapıştırdı. "Black sokağın orta yerinde bir sürü insanı öldürmüş biri, sırf biz ordayız diye Harry'ye saldırmaktan çekinir mi sanıyorsun?"</p><p class="calibre10">Konuşurken bir yandan da Crookshanks'in sepetinin bağlarıyla oynuyordu.</p><p class="calibre10">"Çıkarma o şeyi dışarı!" dedi Ron, ama çok geç kalmıştı. Crookshanks sepetten kuş gibi sıçradı, gerindi, esnedi ve Ron'un dizlerine atladı. Ron'un cebindeki yumru titredi, o da Crookshanks'i öfkeyle itti.</p><p class="calibre10">"Bırak şunu!"</p><p class="calibre10">"Ron, yapma!" dedi Hermione öfkeyle.</p><p class="calibre10">Ron tam cevap verecekti ki, Profesör Lupin kımıldandı. Yürekleri kalkarak ona baktılar, ama Lupin başını öbür yana çevirip, ağzı biraz açık uyumaya devam etti.</p><p class="calibre10">Hogwarts Ekspresi kararlı bir şekilde kuzeye doğru yoluna devam ediyordu, pencerenin dışındaki manzara gitgide daha vahşi ve karanlık bir hal alırken, tepedeki bulutlar da kalınlaşmıştı, insanlar kompartıman kapısının önünde ileri geri koşturuyorlardı. Crookshanks şimdi boş bir koltuğa oturmuştu, ezik yüzü Ron'a dönüktü, sarı gözleri ise Ron'un üst cebindeydi.</p><p class="calibre10">Saat birde yemek arabasını süren tombul cadı kompartıman kapısına geldi.</p><p class="calibre10">Ron, başıyla Profesör Lupin'i işaret ederek kararsızlık içinde, "Acaba onu uyandırsak mı?" dedi. "Biraz yemek yese iyi olacakmış gibi görünüyor."</p><p class="calibre10">Hermione ihtiyatla Profesör Lupin'e yaklaştı.</p><p class="calibre10">"Şey - Profesör?" dedi. "Özür dilerim - Profesör?"</p><p class="calibre10">Lupin yerinden kımıldamadı.</p><p class="calibre10">Cadı, Harry'ye üst üste dizilmiş koca bir kazan pastası yığını uzatırken, "Üzülme canım" dedi. "Uyanınca karnı acıkmış olursa, ben önde kondüktörün yanında olacağım."</p><p class="calibre10">Cadı kompartımanın kapısını çekip kapatırken, Ron yavaşça, "Gerçekten uyuyor sanırım, ha?" dedi. "Yani, ölmemiştir, değil mi?"</p><p class="calibre10">"Hayır, hayır, nefes alıyor" diye fısıldadı Hermione, bir yandan da Harry'nin ona uzattığı kazan pastasını alıyordu.</p><p class="calibre10">Belki arkadaşlığı iyi sayılmazdı, ama Profesör Lupin'in kompartımanlarında olması işe de yaradı. Öğleden sonra bir ara, tam yağmur yağmaya başlayarak pencerenin dışında yuvarlanıp giden tepeleri flulaştırmışken, koridorda yeniden ayak sesleri duydular. En sevmedikleri üç kişi kapıda belirdi: Draco Malfoy ve iki yanında iki yardakçısı, Vincent Crabbe ve Gregory Goyle.</p><p class="calibre10">Draco Malfoy'la Harry, Hogwarts'a yaptıkları ilk tren yolculuğundan beri birbirine düşmandı. Solgun, sivri yüzünde hep alaycı bir gülüş bulunan Malfoy, Slytherin Binası'ndaydı; Slytherin Quidditch Takımı'nda arayıcı pozisyonunda oynuyordu, yani Harry'nin Gryffindor takımındaki pozisyonu. Crabbe ve Goyle sanki Malfoy'un emirlerini yerine getirmek için doğmuşlardı. İkisi de enine gelişmiş ve kaslıydılar. Saçı kaşlarına kadar inen ve çok kalın bir boynu olan Crabbe daha uzun boyluydu. Goyle'un kısa, kabarık saçları ve uzun, goril kolları vardı.</p><p class="calibre10">Malfoy her zamanki tembel konuşmasıyla kompartıman kapısını açarak, "Bak hele, kimler var burda" dedi. "Potur'la Vızır."</p><p class="calibre10">Crabbe ve Goyle ifrit gibi kıkırdadılar.</p><p class="calibre10">"Babanın bu yaz sonunda biraz altın edindiğini duydum, Weasley" dedi Malfoy. "Annen şoktan öldü mü?"</p><p class="calibre10">Ron yerinden öyle bir fırladı ki, Crookshanks'in sepetine çarpıp yere düşürdü. Profesör Lupin horladı.</p><p class="calibre10">"O da kim?" dedi Malfoy. Lupin'i fark edince otomatikman bir adım geri çekilmişti.</p><p class="calibre10">Ron'u tutmak gerekirse diye her ihtimale karşı ayağa kalkmış olan Harry, "Yeni hoca" dedi. "Ne diyordun, Malfoy?"</p><p class="calibre10">Malfoy'un soluk gözleri kısıldı; bir öğretmenin burnunun dibinde kavga çıkaracak kadar budala değildi.</p><p class="calibre10">Crabbe ile Goyle'a küskün küskün, "Gelin hadi" diye mırıldandı, yok oldular.</p><p class="calibre10">Harry ve Ron yeniden oturdu, Ron yumruklarına masaj yapıyordu.</p><p class="calibre10">Kızgın kızgın, "Bu yıl Malfoy'un saçmalıklarını dinleyecek değilim" dedi. "Doğru söylüyorum. Eğer ailem hakkında bir şaka daha yapacak olursa, kafasını yakaladığım gibi -"</p><p class="calibre10">Ron eliyle havada vahşi bir hareket yaptı.</p><p class="calibre10">Hermione tıslar gibi, "Ron" dedi, bir yandan da Profesör Lupin'i gösteriyordu, "dikkatli ol..."</p><p class="calibre10">Ama Profesör Lupin hâlâ mışıl mışıl uyuyordu.</p><p class="calibre10">Tren daha da kuzeye doğru yoluna devam ederken yağmur şiddetlendi. Pencereler şimdi yekpare, ışıltılı bir griye dönüşmüştü. Bütün koridorlardaki ve bagaj raflarının üstündeki fenerler yanana kadar gittikçe koyulaşmayı sürdüren bir gri. Tren tıngırdadı, zangırdadı, kükredi, ama Profesör Lupin hâlâ uyuyordu.</p><p class="calibre10">Artık tamamen kararmış pencereden bakmak için onun yanından öne eğilen Ron, "Neredeyse varmış olmalıyız" dedi.</p><p class="calibre10">Kelimeler ağzından henüz çıkmıştı ki, tren yavaşlamaya başladı.</p><p class="calibre10">"Harika," dedi Ron, ayağa kalkıp Profesör Lupin'in yanından ihtiyatla yürüyerek dışarıya bakmaya çalışırken. "Açlıktan ölüyorum, şölene gitmek istiyorum..."</p><p class="calibre10">Hermione saatine bakarak, "Varmış olamayız" dedi.</p><p class="calibre10">"Öyleyse niye duruyoruz?"</p><p class="calibre10">Tren gittikçe yavaşlıyordu. Pistonların sesi kesilince, rüzgâr ve yağmur camları daha da büyük bir gürültüyle dövmeye koyuldu.</p><p class="calibre10">Kapıya en yakın olan Harry, koridora bakmak için ayağa kalktı. Vagon boyunca, kafalar merakla kompartımanlardan dışarı uzanıyordu.</p><p class="calibre10">Tren bir sarsıntıyla durdu, uzaktan gelen patırtılar ve gümbürtülerden, bagajların raflardan düştüğünü anladılar. Sonra hiçbir uyarı olmaksızın ışıklar söndü, zifiri karanlığa gömüldüler.</p><p class="calibre10">Ron'un sesi, Harry'nin arkasından, "Neler oluyor?" dedi.</p><p class="calibre10">"Ayy!" diye soludu Hermione. "Ron, o benim ayağım!"</p><p class="calibre10">Harry el yordamıyla yerine döndü.</p><p class="calibre10">"Sence tren arıza mı yaptı?"</p><p class="calibre10">"Bilmem..."</p><p class="calibre10">Bir gıcırtı duyuldu, Harry, pencerenin birazını silip dışarı bakan Ron'un karanlık siluetini hayal meyal seçti.</p><p class="calibre10">"Dışarıda bir hareket var" dedi Ron. "Sanırım birileri trene biniyor..."</p><p class="calibre10">Kompartımanın kapısı aniden açıldı ve birisi Harry'nin bacaklarının üstüne çıkıp canını acıttı.</p><p class="calibre10">"Pardon! Neler oluyor, biliyor musunuz? Ayy! Pardon -"</p><p class="calibre10">"Merhaba, Neville" dedi Harry, karanlıkta el yordamıyla aranıp Neville'i pelerininden çekerek.</p><p class="calibre10">"Harry? Sen misin? Neler oluyor?"</p><p class="calibre10">"Hiçbir fikrim yok! Otursana."</p><p class="calibre10">Gürültülü bir tıslama ve acı bir ciyaklama sesi yükseldi. Neville, Crookshanks'in üstüne oturmaya kalkmıştı.</p><p class="calibre10">Hermione'nin sesi duyuldu: "Gidip kondüktöre neler oluyor diye soracağım." Harry onun yanından geçtiğini ve kapının kayarak yeniden açıldığını hissetti, sonra bir gümbürtü duyuldu, birileri acıyla viyakladı.</p><p class="calibre10">"O da kim?"</p><p class="calibre10">"Kim o?"</p><p class="calibre10">"Ginny?"</p><p class="calibre10">"Hermione?"</p><p class="calibre10">"Ne yapıyorsun?"</p><p class="calibre10">"Ron'u arıyordum."</p><p class="calibre10">"Gel de otur."</p><p class="calibre10">"Buraya değil!" dedi Harry çabucak. "Burda ben varım!"</p><p class="calibre10">"Ayy!" dedi Neville.</p><p class="calibre10">"Susun!" dedi boğuk bir ses birden.</p><p class="calibre10">Anlaşılan Profesör Lupin nihayet uyanmıştı. Harry onun köşesinde hareket ettiğini duyuyordu. Hiçbiri konuşmadı.</p><p class="calibre10">Yumuşak bir çıtırtının ardından titreşen bir ışık kompartımanı doldurdu. Profesör Lupin elinde bir avuç alev tutuyor gibiydi. Bu alevler yorgun gri yüzünü aydınlatıyordu, ama gözlerinde tetikte ve uyanık bir bakış vardı.</p><p class="calibre10">Aynı boğuk sesle, "Olduğunuz yerde kalın" dedi, avuç dolusu ateşini önünde tutarak yavaşça ayağa kalktı.</p><p class="calibre10">Ama kapı, daha Lupin ona ulaşamadan ağır ağır açıldı.</p><p class="calibre10">Kapıda, Lupin' in elindeki titreşen alevlerle aydınlanmış olarak, boyu tavana kadar varan pelerinli bir şekil duruyordu. Yüzü kukuletasının altına tamamen gizlenmişti. Harry'nin gözleri aşağı doğru kaydı ve gördüğü şey midesinin kasılmasına yol açtı. Pelerinden dışarı bir el çıkıyordu. Bu, ıslak ıslak parıldayan, grimsi, yapış yapış görünen, lekeli bir eldi. Suda çürümüş ölü bir şey gibi...</p><p class="calibre10">Ne var ki, görünmesi bir saniye bile sürmedi. Pelerinin altındaki yaratık Harry'nin bakışını hissetmiş gibi, el hemen siyah kumaşın katları arasına çekildi.</p><p class="calibre10">Sonra da kukuletanın altındaki şey, her neyse, uzun uzun, ağır ağır, hırıltıyla nefes aldı. Sanki çevresinden havadan da fazla bir şey emmek istiyor gibiydi.</p><p class="calibre10">Üzerlerine yoğun bir soğuk çöktü. Harry göğsünde soluğunun sıkışıp kaldığını hissetti. Soğuk, derisinden de daha derinlere indi. Göğsünün içindeydi, kalbinin içinde...</p><p class="calibre10">Harry'nin gözleri devrildi. Göremiyordu. Soğukta boğuluyordu. Kulaklarında su sesi gibi bir çağıldama vardı. Aşağı çekiliyordu, kükreme gittikçe artıyordu...</p><p class="calibre10">Ve sonra uzaklardan feryatlar duydu, korkunç, korkmuş, yalvaran feryatlar. Bağıran her kimse, Harry ona yardım etmek istiyordu. Kollarını oynatmaya çalıştı, ama oynatamadı... Kalın, beyaz bir sis çevresinde, içinde anafor gibi dönüyordu.</p><p class="calibre10">"Harry! Harry! İyi misin?"</p><p class="calibre10">Biri yüzünü tokatlıyordu.</p><p class="calibre10">"N-ne?"</p><p class="calibre10">Harry gözlerini açtı. Üstünde fenerler vardı, yer sarsılıyordu. Hogwarts Ekspresi yeniden yola koyulmuş, ışıklar yanmıştı. Oturduğu yerden döşemeye kaymıştı anlaşılan. Ron ve Hermione yanında yere diz çökmüşlerdi, tepelerinde onu gözleyen Neville'le Profesör Lupin'i görebiliyordu. Harry kendini çok hasta hissetti. Gözlüğünü iterek yerine oturtmak için elini yüzüne götürünce de, yüzünün soğuk soğuk terlediğini fark etti.</p><p class="calibre10">Ron ve Hermione onu kaldırıp yerine oturttular.</p><p class="calibre10">Ron kaygıyla, "İyi misin?" diye sordu.</p><p class="calibre10">"Evet" dedi Harry, çabucak kapıya doğru baktı. Kukuletalı yaratık yok olmuştu. "Ne oldu? O - o şey nerde? Kim bağırdı?"</p><p class="calibre10">"Kimse bağırmadı" dedi Ron, daha da kaygılı.</p><p class="calibre10">Harry ışıl ışıl kompartımana baktı. Ginny ve Neville, her ikisi de bembeyaz halde ona baktılar.</p><p class="calibre10">"Ama feryatlar duydum."</p><p class="calibre10">Bir çat sesi, hepsinin yerinden fırlamasına yol açtı. Profesör Lupin muazzam büyüklükte bir çikolatayı parçalara ayırıyordu.</p><p class="calibre10">"Al" dedi Harry'ye, ona özellikle büyük bir parça uzatarak. "Ye. Faydası olur."</p><p class="calibre10">Harry çikolatayı aldı, ama yemedi.</p><p class="calibre10">"O şey neydi?" diye sordu Lupin'e.</p><p class="calibre10">"Bir Ruh Emici" dedi Lupin, şimdi diğerlerine de çikolata veriyordu. "Azkaban'ın Ruh Emicileri'nden biriydi."</p><p class="calibre10">Herkes ona bakakaldı. Profesör Lupin boş çikolata kâğıdını buruşturup cebine soktu.</p><p class="calibre10">"Ye" diye tekrarladı. "Faydası olur. Benim kondüktörle konuşmam gerek, kusura bakmayın..."</p><p class="calibre10">Harry'nin yanından geçti, koridorda gözden kayboldu.</p><p class="calibre10">"İyi olduğundan emin misin, Harry?" diye sordu Hermione, ona endişeyle bakarak.</p><p class="calibre10">"Anlamıyorum... ne oldu?" dedi Harry, yüzündeki teri biraz daha sildi.</p><p class="calibre10">"Eh - o şey - Ruh Emici - oracıkta durdu ve etrafa baktı (yani herhalde, yüzünü göremedim) - ve sen - sen -"</p><p class="calibre10">Hâlâ korkmuş görünen Ron, "Kriz falan geçiriyorsun sandım" dedi. "Sanki kaskatı oldun, yere düştün ve titreyip kasılmaya başladın."</p><p class="calibre10">"Ve Profesör Lupin üzerinden geçti, Ruh Emici'ye doğru yürüdü, asasını çekti" dedi Hermione. "Ve dedi ki 'Hiçbirimiz pelerinlerimizin altında Sirius Black'i saklamıyoruz. Git buradan.” Ama Ruh Emici yerinden kıpırdamadı bile. Lupin bir şeyler mırıldandı, asasının ucundan gümüşümsü bir şey ona doğru fişkırdı, o da döndü ve sanki kayarak uzaklaştı..."</p><p class="calibre10">Neville, her zamankinden daha tiz bir sesle, "Korkunçtu" dedi. "O girince içerisi nasıl soğudu, hissettiniz mi?"</p><p class="calibre10">"Kendimi garip hissettim" dedi Ron, rahatsız rahatsız omuzlarını oynattı. "Sanki bir daha hiç neşelenemeyecekmişim gibi..."</p><p class="calibre10">Köşesine büzülmüş ve neredeyse Harry kadar kötü görünen Ginny, usulca hıçkırdı. Hermione yanına gidip onu teselli etmek istercesine kolunu omzuna doladı.</p><p class="calibre10">Harry kendini garip hissederek, "Ama hiçbiriniz yerinizden aşağı düşmediniz mi?"</p><p class="calibre10">"Hayır" dedi Ron, yeniden endişeyle Harry'ye baktı. "Ama Ginny deliler gibi titriyordu..."</p><p class="calibre10">Harry anlamıyordu. Kendini zayıf ve titrek hissediyordu, sanki ağır bir grip geçirmiş gibi. Yavaş yavaş utanmaya da başlıyordu. Neden başkaları değil de bir tek o darmadağın olmuştu?</p><p class="calibre10">Profesör Lupin geri dönmüştü. İçeri girerken durakladı, onlara baktı ve cılız bir tebessümle, "Yani, o çikolataları zehirlemedim..." dedi.</p><p class="calibre10">Harry bir parça ısırdı ve hayretle, sıcaklığın el ve ayak parmaklarının uçlarına kadar yayıldığını hissetti.</p><p class="calibre10">Profesör Lupin, "On dakika içinde Hogwarts'ta olacağız," dedi. "İyi misin, Harry?"</p><p class="calibre10">Harry, Profesör Lupin'e adını nereden bildiğini sormadı.</p><p class="calibre10">"İyiyim," diye mırıldandı, utançla.</p><p class="calibre10">Yolculuğun geri kalanında pek konuşmadılar. Sonunda tren Hogsmeade İstasyonu'nda durdu, herkes inmek için itişip kakışmaya başladı. Baykuşlar öttü, kediler miyavladı, Neville'in kurbağası şapkasının altında gürültüyle vırakladı. Minik peron buz gibiydi, yağmur buzlu tabakalar halinde yağıyordu.</p><p class="calibre10">Aşina bir ses, "Birinci sınıflar burdan!" dedi. Harry, Ron ve Hermione dönünce Hagrid'in devasa siluetini peronun öbür yanında gördüler. Çok korkmuş görünen birinci sınıfları göldeki geleneksel yolculuklarına çağırıyordu.</p><p class="calibre10">"İyi misiniz, siz üçünüz?" diye kalabalığın başları üzerinden haykırdı. Ona el salladılar, ama konuşma fırsatı bulamadılar, çünkü çevrelerindeki insan yığını onları peron boyunca öbür yana sürüklüyordu. Harry, Ron ve Hermione, inişli çıkışlı bir balçık yola çıkan diğer öğrencileri izlediler. Orada birinci sınıflar dışındaki öğrencileri en azından yüz posta arabası bekliyordu. Harry'nin tahminine göre her biri görünmez birer at tarafından çekiliyordu, çünkü içeri girip kapıyı kapatınca araba kendiliğinden yola koyuluyor, kâh sarsılıyor, kâh yalpalıyordu.</p><p class="calibre10">Araba hafiften hafife humus ve saman kokuyordu. Harry çikolatayı yediğinden beri kendini daha iyi hissediyordu, ama hâlâ zayıftı. Ron ve Hermione, sanki yeniden yığılmasından korkuyorlarmış gibi, yan yan ona bakıyorlardı.</p><p class="calibre10">Araba, tepesinde kanatlı yaban domuzları bulunan taş sütunların arasındaki bir çift muhteşem dövme demir kapıya doğru yuvarlana yuvarlana giderken, Harry kapının iki yanında nöbet tutan heykel gibi, kukuletalı iki Ruh Emici daha gördü. Bir soğuk hastalık dalgası onu yeniden içine almakla tehdit etti; Harry, yamru yumru koltuğunda arkaya yaslanıp, kapılardan geçene kadar gözlerini yumdu. Araba, şatoya çıkan, uzun, eğimli yolda hızlandı. Hermione minik pencerelerden birinden dışarı sarkmış, çok sayıdaki taretin ve kulenin yaklaşmasını seyrediyordu. Sonunda araba sallanarak durdu ve Hermione ile Ron indi.</p><p class="calibre10">Harry de aşağı inerken, tembel ama keyifli bir ses kulağına çarptı.</p><p class="calibre10">"Bayıldın ha, Potter? Longbottom doğru mu söylüyor? Sahiden bayıldın mı?"</p><p class="calibre10">Malfoy, Hermione'ye bir dirsek atıp geçerek şatoya çıkan taş merdivenlerde Harry'nin yolunu kesti. Yüzü neşeliydi, soluk gözleri melun melun parlıyordu.</p><p class="calibre10">Dişleri sıkılmış Ron, "Çek git, Malfoy" dedi.</p><p class="calibre10">Malfoy yüksek sesle, "Sen de bayıldın mı, Weasley? O korkunç ihtiyar Ruh Emici senin de ödünü patlattı mı yoksa?" dedi.</p><p class="calibre10">Sakin bir ses, "Bir sorun mu var?" dedi. Profesör Lupin o anda bir sonraki arabadan çıkmıştı.</p><p class="calibre10">Malfoy, Profesör Lupin'e küstah bir bakış attı. Bu, onun cüppesindeki yamaları ve eski püskü bavulunu da kapsayan bir bakıştı. Sesinde minicik bir alay imasıyla, "Ah, hayır -şey- Profesör" dedi. Sonra da Crabbe ve Goyle'a pis pis sırıttı, önlerine düşüp merdivenlerden şatoya çıktı.</p><p class="calibre10">Hermione acele etsin diye Ron'un sırtını dürttü, üçü merdivenlerde kaynaşan kalabalığa katıldı. Devasa meşe ön kapılardan geçip mağara gibi Giriş Salonu'na girdiler. Salon alev alev meşalelerle aydınlatılmıştı ve üst katlara giden görkemli mermer bir merdiveni barındırıyordu.</p><p class="calibre10">Büyük Salon'un kapısı sağ tarafta açıktı. Harry kalabalığı oraya doğru izledi, ama daha gecenin karanlık ve bulutlu göğünü yansıtan sihirli tavana doğru dürüst bir göz atmadan, bir ses, "Potter! Granger!" diye seslendi. "İkinizi de görmek istiyorum!"</p><p class="calibre10">Harry ve Hermione şaşkınlıkla döndüler. Biçim Değiştirme hocaları ve Gryffindor Binası'nın Başkanı Profesör McGonagall, kalabalığın başları üzerinden sesleniyordu. Saçlarını sımsıkı arkada toplayan sert görünüşlü bir cadıydı. Keskin gözleri, kare biçiminde gözlükle çerçevelenmişti. Harry, içinde kötü bir şey olacağı hissiyle, itişe kakışa zorlukla onun yanına vardı. Profesör McGonagall, içinde hep yanlış bir şey yaptığı duygusunu uyandırırdı.</p><p class="calibre10">Profesör, "Öyle kaygılı görünmenize gerek yok - sadece odamda bir şeyler söyleyeceğim" dedi onlara. "Hadi işine, Weasley."</p><p class="calibre10">Profesör McGonagall, Harry ile Hermione'yi gevezelik eden kalabalıktan uzaklaştırırken, Ron bakakaldı. Harry ve Hermione, Giriş Salonu, mermer merdiven ve bir koridor boyunca profesöre eşlik ettiler.</p><p class="calibre10">Kocaman, hoş geldin diyen bir ateşin yandığı küçük odasına geldiklerinde, Profesör McGonagall eliyle onlara oturmalarını işaret etti. Kendisi de masasının başına geçerek hemen, "Profesör Lupin önden bir baykuş yollayarak trende hastalandığını söyledi, Potter" dedi.</p><p class="calibre10">Daha Harry cevap veremeden kapı hafifçe vuruldu ve revir görevlisi Madam Pomfrey paldır küldür içeri girdi.</p><p class="calibre10">Harry yüzünün kızardığını hissetti. Bayılması yeterdi zaten, ya da her ne yaptıysa... Herkesin böyle gürültü koparmasına gerek yoktu.</p><p class="calibre10">"İyiyim," dedi, "bir şeye ihtiyacım yok -"</p><p class="calibre10">"Ah, sensin, öyle mi?" dedi Madam Pomfrey.</p><p class="calibre10">Harry'nin dediklerine aldırmayarak ona yakından bakmak için eğildi. "Sanırım yine tehlikeli bir şeyler yaptın."</p><p class="calibre10">"Bir Ruh Emici'ydi, Poppy" dedi Profesör McGonagall.</p><p class="calibre10">Birbirlerine karanlık bir bakış attılar ve Madam Pomfrey hoşnutsuzluk içinde "cık cık" dedi.</p><p class="calibre10">"Bir okula Ruh Emiciler'i yerleştirmek" diye mırıldandı, Harry'nin saçını geriye itip alnına elini koyarak. "İlk bayılan o olmayacak. Evet, alnı yapış yapış olmuş. Dehşet verici şeylerdir onlar ve zaten narin olan insanlar üzerindeki etkileri -"</p><p class="calibre10">Harry kızgın kızgın, "Ben narin değilim!" dedi.</p><p class="calibre10">O anda nabzına bakmakta olan Madam Pomfrey dalgın dalgın, "Elbette değilsin" dedi.</p><p class="calibre10">Profesör McGonagall çabucak, "Neye ihtiyacı var?" diye sordu. "Yatak istirahatı mı? Belki de geceyi hastane kanadında geçirmeli, ne dersin?"</p><p class="calibre10">"Ben iyiyim!" dedi Harry, yerinden sıçrayarak. Revire giderse Draco Malfoy'un neler söyleyeceği düşüncesi, işkenceden farksızdı.</p><p class="calibre10">Şimdi Harry'nin gözlerinin içine bakmaya çalışan Madam Pomfrey, "Eh, hiç değilse biraz çikolata yemeli" dedi.</p><p class="calibre10">"Yedim zaten" dedi Harry. "Profesör Lupin bana çikolata verdi. Hepimize verdi."</p><p class="calibre10">Madam Pomfrey, onayladığını belli eden bir edayla, "Verdi, öyle mi?" dedi. "Demek ki sonunda neyin neye deva olduğunu bilen bir Karanlık Sanatlara Karşı Savunma hocamız olmuş."</p><p class="calibre10">Profesör McGonagall, sert bir sesle, "Kendini iyi hissettiğinden emin misin, Potter?" dedi.</p><p class="calibre10">"Evet."</p><p class="calibre10">"Peki öyleyse. Ben Miss Granger'la ders programı üzerinde kısa bir konuşma yaparken dışarıda bekler misin lütfen? Sonra da birlikte şölene ineriz."</p><p class="calibre10">Harry, kendi kendine mırıldanarak hastane kanadına yönelen Madam Pomfrey'le birlikte koridora çıktı. Birkaç dakika beklemesi gerekti, sonra bir şeye pek sevinmiş görünen Hermione, arkasında Profesör McGonagall ile kapıda göründü ve üçü mermer merdivenden aşağı, Büyük Salon'a indi.</p><p class="calibre10">Salon, bir sivri uçlu siyah büyücü şapkaları denizinden farksızdı. Uzun bina masalarının hepsine, ortada masaların üstünde uçuşan binlerce mumun ışığında yüzleri parlayan öğrenciler dizilmişti. Bir tutam beyaz saçlı, minicik bir büyücü olan Profesör Flitwick eski bir şapkayla üç bacaklı bir tabureyi salonun dışına taşıyordu.</p><p class="calibre10">Hermione yavaşça, "Ah" dedi, "Seçme'yi kaçırdık."</p><p class="calibre10">Hogwarts'ın yeni öğrencileri binalarına Seçmen Şapka'yı başlarına takarak seçilirdi, şapka onların en uygun olduğu binayı (Gryffindor, Ravenclaw, Hufflepuff ya da Slytherin) bağırarak duyururdu. Profesör McGonagall uzun adımlarla öğretmenler masasındaki boş iskemlesine doğru yürüdü. Harry ile Hermione ise olabildiğince sessiz adımlarla ters yöne, Gryffindor masasına gittiler. Salonun arkasından geçerlerken insanlar dönüp onlara baktı, bir kaç tanesi de parmağıyla Harry'yi gösterdi. Yoksa Ruh Emici'nin önünde yere yığılmasının hikâyesi bu kadar çabuk mu duyulmuştu?</p><p class="calibre10">Harry ve Hermione, onlara yer ayırmış olan Ron'un iki yanına oturdular.</p><p class="calibre10">Ron, "Neymiş mesele?" diye mırıldandı Harry'ye.</p><p class="calibre10">Harry fısıldayarak açıklamaya koyuldu ama, tam o sırada müdür ayağa kalkıp konuşmaya başlayınca, lafını yarıda kesti.</p><p class="calibre10">Profesör Dumbledore çok yaşlı olmasına rağmen insanda hep büyük enerjiye sahipmiş izlenimi uyandırırdı. Çok uzun gümüşi renkte saçları ve sakalı, dar çerçeveli gözlüğü ve son derece kemerli bir burnu vardı. Genellikle çağının en büyük büyücüsü olarak tanımlanırdı, ama Harry'nin ona saygı duymasının nedeni bu değildi. Albus Dumbledore'a güvenmeden edemezdiniz ve Harry onun öğrencilere gülümseyişini izlerken, Ruh Emici tren kompartımanına girdiğinden beri kendini ilk kez gerçekten sakin hissetti.</p><p class="calibre10">Mum ışığı sakalının üstünde ışıldayan Dumbledore,</p><blockquote class="calibre11"><span class="calibre12"><span class="italic">“Hoş geldiniz!"</span></span></blockquote><p class="calibre9">dedi.</p><blockquote class="calibre11"><span class="calibre12"><span class="italic">"Hogwarts'ta bir başka yıla hoş geldiniz! Size söyleyecek birkaç şeyim var ve içlerinden birisi çok ciddi. Mükemmel şölenimiz kafanızı karıştırmadan en iyisi onu aradan çıkarmak herhalde..."</span></span></blockquote><p class="calibre9">Dumbledore boğazını temizleyerek devam etti:</p><blockquote class="calibre11"><span class="calibre12"><span class="italic">"Hepinizin Hogwarts Ekspresi'ndeki aramalardan sonra farkına varmış olacağı gibi, okulumuz şu anda Sihir Bakanlığı'nın bir işi için burada bulunan bir takım Azkaban Ruh Emicileri'ne ev sahipliği ediyor."</span></span></blockquote><p class="calibre9">O duraklayınca Harry de, Mr. Weasley'nin söylediklerini hatırladı: Dumbledore, Ruh Emiciler'in okulu korumasından memnun değildi.</p><p class="calibre10">Dumbledore,</p><blockquote class="calibre11"><span class="calibre12"><span class="italic">"Arazinin bütün girişlerine mevzilendiler"</span></span></blockquote><p class="calibre9">diye devam etti,</p><blockquote class="calibre11"><span class="calibre12"><span class="italic">"ve bizimle birlikte oldukları sürece, kimsenin okuldan izinsiz ayrılmaya kalkışmaması gerektiğini açıklığa kavuşturmak zorundayım. Ruh Emiciler numaralara, kılık değiştirmeye kanmaz - hatta görünmezlik pelerinlerine bile."</span></span></blockquote><p class="calibre9">diye yumuşak başlı bir edayla ekledi. Harry ve Ron birbirlerine baktı.</p><blockquote class="calibre11"><span class="calibre12"><span class="italic">"Rica ya da mazereti anlamak bir Ruh Emici'nin doğasında yoktur. Bunun için her birinizi uyarıyorum, size zarar vermeleri için neden yaratmayın, Ruh Emiciler söz konusu olunca hiçbir öğrencinin kural dışı davranmaması için sınıf başkanlarına ve kız ve erkeklerin iki yeni öğrenci başına güveniyorum."</span></span></blockquote><p class="calibre9">Harry'nin birkaç iskemle ötesinde oturan Percy yine göğsünü şişirdi ve hayranlık beklentisiyle etrafa baktı. Dumbledore yeniden durakladı, büyük bir ciddiyetle salonu süzdü. Yerinden kıpırdayan ya da ses çıkaran olmadı.</p><blockquote class="calibre11"><span class="calibre12"><span class="italic">"Mutlu olay ise"</span></span></blockquote><p class="calibre9">dedi,</p><blockquote class="calibre11"><span class="calibre12"><span class="italic">"bu yıl aramıza katılan iki yeni öğretmene hoş geldin dememiz.</span></span></blockquote><blockquote class="calibre15"><span class="calibre12"><span class="italic">Önce, Karanlık Sanatlara Karşı Savunma öğretmenliği görevini almayı kabul etme lütfunda bulunan Profesör Lupin."</span></span></blockquote><p class="calibre9">Dağınık, coşkudan hayli uzak alkışlar duyuldu. Sadece trende Profesör Lupin'le aynı kompartımanda olanlar şiddetle alkışladı, Harry dahil. Profesör Lupin, en iyi cüppelerini giymiş olan diğer öğretmenlerin yanında daha da pejmürde duruyordu.</p><p class="calibre10">Ron, "Snape'e bak," diye fısıldadı Harry'nin kulağına.</p><p class="calibre10">İksir hocası Profesör Snape, öğretmen masasının öbür ucundan Profesör Lupin'e bakıyordu. Herkes Snape'in Karanlık Sanatlara Karşı Savunma hocalığını ne kadar istediğini bilirdi, ama Snape'ten nefret eden Harry bile onun ince, sarımsı renkteki yüzünü çarpıtan ifadeye hayret etti. Öfkenin de ötesindeydi: nefretti. Harry bu ifadeyi çok iyi biliyordu. Snape, gözleri ne vakit Harry'ye ilişse hep bu ifadeyi takınırdı.</p><blockquote class="calibre11"><span class="calibre12"><span class="italic">"İkinci yeni hocamıza gelince"</span></span></blockquote><p class="calibre9">diye devam etti Dumbledore, Profesör Lupin için tutulan isteksiz alkış sona ererken,</p><blockquote class="calibre11"><span class="calibre12"><span class="italic">"Sihirli Yaratıkların Bakımı hocamız Profesör Kettleburn'ün geçen yıl sonunda geri kalan uzuvlarının keyfini daha uzun süre çıkarabilmek için emekliye ayrıldığını söylemekten üzüntü duyuyorum. Öte yandan, onun yerini dolduracak şahsın Rubeus Hagrid olması beni sevindiriyor. Hagrid, bekçilik görevlerine ek olarak bu öğretmenlik işini de yapmayı kabul etti."</span></span></blockquote><p class="calibre9">Harry, Ron ve Hermione, nutku tutulmuş halde birbirlerine baktılar. Sonra da özellikle Gryffindor masasından gök gürültüsü gibi yükselen alkışa katıldılar. Harry, yüzü yakut kırmızısına dönüşmüş, kocaman tebessümü kara sakalının arapsaçından farksız yığını arkasında saklanmış halde, eğilerek muazzam ellerine bakan Hagrid'i görmek için öne eğildi.</p><p class="calibre10">Ron, masayı yumruklayarak, "Bilmeliydik!" diye kükredi. "Başka kim bize ısıran bir kitap gönderirdi ki?"</p><p class="calibre10">Herkes durduktan sonra bile alkışlamaya devam eden Harry, Ron ve Hermione, Profesör Dumbledore yeniden konuşmaya başlarken Hagrid'in gözlerini masa örtüsüne sildiğini gördüler.</p><blockquote class="calibre11"><span class="calibre12"><span class="italic">"Eh, sanırım önemli şeyler bundan ibaret"</span></span></blockquote><p class="calibre9">dedi Dumbledore.</p><blockquote class="calibre11"><span class="calibre12"><span class="italic">"Şölen başlasın!"</span></span></blockquote><p class="calibre9">Önlerindeki altın tabaklar ve kadehler birden yiyecek ve içeceklerle doldu. Aniden acayip acıkan Harry, elinin uzanabildiği her şeyden tabağına doldurup yemeye koyuldu.</p><p class="calibre10">Çok leziz bir şölendi; salon konuşmalarla, kahkahalarla ve çatal bıçak şıngırtılarıyla dolmuştu. Ancak Harry, Ron ve Hermione şölen bir an önce bitsin istiyorlardı ki, Hagrid'le konuşabilsinler. Öğretmen olmanın onun için ne büyük anlam taşıdığını biliyorlardı. Hagrid, tam bir büyücü değildi. Öğrenciliğinin üçüncü yılında, işlemediği bir suç yüzünden Hogwarts'tan atılmıştı. Geçen yıl onun adını temize çıkaran, Harry, Ron ve Harmione olmuştu.</p><p class="calibre10">En sonunda, son balkabağı turtası lokmaları altın tabaklarda eriyip bitince, Dumbledore yatağa gitme vakti geldiğini bildirdi ve aradıkları fırsatı ele geçirdiler.</p><p class="calibre10">Öğretmenler masasına vardıklarında Hermione, "Tebrikler, Hagrid!" dedi bir sevinç çığlığıyla.</p><p class="calibre10">"Hepsi siz üçünüz sayesinde" dedi Hagrid, başını kaldırıp onlara bakarken parıldayan yüzünü peçetesine silerek. "İnanamıyorum... büyük adam, Dumbledore... Profesör Kettleburn yeter artık dedikten sonra dosdoğru kulübeme geldi... hep istediğim şeydi..."</p><p class="calibre10">Duygularına yenilip yüzünü peçetesine gömdü, Profesör McGonagall da onları kovaladı.</p><p class="calibre10">Harry, Ron ve Hermione, mermer merdivenden yukarı akın akın çıkan Gryffindor'lara katıldılar. Artık adamakıllı yorulmuşlardı. Birkaç koridordan daha geçtiler, başka merdivenlerden çıkıp durdular ve sonunda Gryffindor Kulesi'nin gizli girişine geldiler. Pembe elbiseli şişman bir hanımın kocaman portresi, "Parola?" diye sordu.</p><p class="calibre10">"Geliyorum, geliyorum!" diye seslendi Percy kalabalığın arkasından. "Yeni parola, Fortuna Major".</p><p class="calibre10">"Ah hayır," dedi Neville Longbottom hüzünle. Parolaları hatırlamakta hep güçlük çekerdi.</p><p class="calibre10">Portre deliğinden ve Ortak Salon'dan geçen kızlarla oğlanlar ayrılıp kendi yatakhane merdivenlerinden çıktılar. Harry'nin döne döne yükselen merdiveni çıkarken tek düşündüğü şey, buraya döndüğüne ne kadar memnun olduğuydu. İçinde beş tane dört direkli karyola bulunan, bildik, daire biçimindeki yatakhanelerine vardılar ve etrafa bakan Harry, sonunda evinde olduğunu hissetti.</p><div class="mbppagebreak" id="calibre_pb_9"></div>
</body></html>
