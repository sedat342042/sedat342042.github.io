<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos431624" class="calibre1"><span class="calibre2">
</span></p><p class="calibre7"><span class="calibre4"><span class="bold">ON  BİRİNCİ  BÖLÜM: ATEŞOKU</span></span></p><p class="calibre9">Harry'nin, nasıl olup da gerisingeri Balyumruk kilerine girmeyi başardığı, tünelden geçtiği ve şatoya döndüğü hakkında çok belirgin bir fikri yoktu. Bütün bildiği, dönüş yolculuğunun hemen hemen hiç vakit almamış olduğuydu. Ne yaptığının da pek farkına varmamıştı, çünkü az önce duyduğu konuşma yüzünden başı hâlâ zonkluyordu.</p><p class="calibre10">Niye kimse ona söylememişti? Dumbledore, Hagrid, Mr. Weasley, Cornelius Fudge... Neden hiç kimse Harry'nin annesiyle babasının, en iyi arkadaşları onlara ihanet ettiği için öldüğünü söylememişti?</p><p class="calibre10">Ron ve Hermione akşam yemeği boyunca Harry'yi tedirgin tedirgin izlediler, ama kulak misafiri oldukları konu hakkında konuşmaya cesaret edemediler, çünkü Percy yakınlarında oturuyordu. Kalabalık Ortak Salon'a çıktıkları zaman da, sömestr sonu geldi diye bir neşe krizi geçiren Fred ve George'un beş-altı tane Tezekbombası atmış olduğunu gördüler. Fred ve George'un, Hogsmeade'e ulaşıp ulaşmadığını sormalarını istemeyen Harry, sessiz sedasız boş yatakhaneye çıktı. Dosdoğru yatağının başucundaki komodine gitti. Kitaplarını kenara itti, aradığı şeyi çabucak buldu - Hagrid'in ona iki yıl önce verdiği, annesiyle babasının büyücü portreleriyle dolu deri kaplı fotoğraf albümü. Yatağına oturdu, perdeleri etrafına çekti ve sayfaları çevirerek aramaya koyuldu, ta ki...</p><p class="calibre10">Annesiyle babasının düğün gününden bir resme gelince durdu. İşte babası orada, gülümseyerek ona el sallıyordu, Harry'ye miras bıraktığı hizaya gelmez siyah saçları dört bir yana dağılmıştı. İşte annesi, mutlulukla ışıldayarak, babasının koluna girmişti. Ve işte... bu o olmalıydı. Sağdıçları... Harry daha önce ona hiç dikkat etmemişti.</p><p class="calibre10">Aynı kişi olduğunu bilmese, bu eski fotoğraftakinin Black olduğunu asla tahmin etmezdi. Yüzü çökmüş ya da mum gibi olmaktan çok uzaktı, yakışıklıydı, gülüyordu. Bu fotoğraf çekildiğinde Voldemort için çalışmaya başlamış mıydı acaba? Yanındaki iki kişinin ölümlerini mi planlıyordu? Azkaban'da onu tanınmaz hale getirecek on iki yıl geçireceğinin farkında mıydı?</p><p class="calibre10">Ama Ruh Emiciler onu etkilemiyor, diye düşündü Harry, yakışıklı, gülen yüze bakarak. Onlar çok yakına geldiklerinde annemin çığlık attığını duymak zorunda değil.</p><p class="calibre10">Harry albümü çarpıp kapattı, uzandı ve yeniden komodinine koydu. Cüppesiyle gözlüğünü çıkarıp yatağa girdi. Bu arada perdeleri de onu gözden saklayacak şekilde ayarladı.</p><p class="calibre10">Yatakhane kapısı açıldı.</p><p class="calibre10">Ron, endişeli bir sesle, "Harry?" dedi.</p><p class="calibre10">Ama Harry hiç kıpırdamadan yatarak, uyuyormuş gibi yaptı. Ron'un çıktığını duydu ve dönüp sırtüstü uzandı. Gözleri faltaşı gibi açıktı.</p><p class="calibre10">Daha önce asla bilmediği türden bir nefret, Harry'nin içine zehir gibi doluyordu. Sanki albümdeki resim gözlerinin üstüne yapıştırılmış gibi, Black'in karanlığın içinden ona güldüğünü görebiliyordu. Biri ona film oynatıyormuş gibi, Sirrus Black'in Peter Pettigrew'i (Neville Longbottom'a benziyordu) uçurup bin parçaya ayırmasını izledi. Birinin alçak sesle, heyecanlı heyecanlı mırıldandığını duyabiliyordu (oysa Black'in sesinin neye benzediği konusunda en ufak bir fikri yoktu). "Tamam, Lord'um... Potter'lar beni Sır Tutucuları yaptı..." Sonra bir ses daha geldi, gülen tiz bir ses, Ruh Emiciler yakınına geldiklerinde Harry'nin kafasında duyduğu ses...</p><p class="calibre10">"Harry, sen - berbat görünüyorsun."</p><p class="calibre10">Harry, gün ağarana kadar uyumamıştı. Uyandığında yatakhaneyi boş bulmuş, giyinmiş ve dönen merdivenlerden aşağı inmişti. Ortak Salon, yediği “naneli kurbağa”dan dolayı karnını ovalayan Ron ve ev ödevlerini üç masaya yaymış Hermione dışında boştu.</p><p class="calibre10">"Herkes nerede?" diye sordu Harry.</p><p class="calibre10">"Gittiler! Tatilin ilk günü, unuttun mu?" dedi Ron. Bir yandan da Harry'yi dikkatle süzüyordu. "Öğle yemeği vakti geldi nerdeyse, ben de bir dakika sonra gelip seni uyandıracaktım."</p><p class="calibre10">Harry ateşin yanındaki bir iskemleye çöktü. Dışarıda hâlâ kar yağıyordu. Crookshanks kocaman, sarı turuncu bir halı gibi şöminenin önüne yayılmıştı.</p><p class="calibre10">Hermione kaygıyla onun yüzüne bakarak, "Gerçekten de iyi görünmüyorsun, biliyor musun?" dedi.</p><p class="calibre10">"İyiyim" dedi Harry.</p><p class="calibre10">Hermione, Ron'la bakışarak, "Harry, dinle" dedi, "dün duyduklarımız seni sahiden üzmüş olmalı. Ama aptalca bir şey yapmaya kalkışmaman gerek."</p><p class="calibre10">"Ne gibi?" dedi Harry.</p><p class="calibre10">"Black'in ardına düşmek gibi" dedi Ron sert sert.</p><p class="calibre10">Harry o uyurken ikisinin bu konuşmayı prova ettiklerini anlamıştı. Bir şey demedi.</p><p class="calibre10">"Yapmayacaksın, değil mi, Harry?" dedi Hermione.</p><p class="calibre10">Ron, "Çünkü Black için ölmeye değmez" dedi.</p><p class="calibre10">Harry onlara baktı. Hiçbir şey anlamıyor gibiydiler.</p><p class="calibre10">"Bir Ruh Emici yanına her yaklaştığında ne görüp duyduğumu biliyor musunuz?" dedi. Tedirgin olan Ron ve Hermione başlarını hayır anlamında salladılar. "Annemin çığlık attığını ve Voldemort'a yalvardığını duyuyorum. Eğer siz de ölümün eşiğindeki annenizin böyle çığlık attığını duysanız, bunu hemen unutmazdınız. Eğer dostu olduğu sanılan birinin ona ihanet ettiğini ve Voldemort'u peşine taktığını öğrenmiş olsanız..."</p><p class="calibre10">"Yapabileceğin hiçbir şey yok!" dedi Hermione, sarsılmış, görünüyordu. "Ruh Emiciler Black'i yakalayacak ve Azkaban'a geri götürecek - belasını bulacak!"</p><p class="calibre10">"Fudge'ın ne dediğini duydunuz. Black, Azkaban'dan normal insanların etkilendiği gibi etkilenmiyor. Azkaban'da kalmak onun için diğerleri kadar büyük bir ceza değil."</p><p class="calibre10">Çok gergin görünen Ron, "Ne diyorsun yani?" diye sordu. "Sen - Black'i öldürmek falan mı istiyorsun?"</p><p class="calibre10">Hermione paniğe kapılarak, "Aptallık etme" dedi. "Harry kimseyi öldürmek istemiyor. Değil mi, Harry?"</p><p class="calibre10">Harry yine cevap vermedi. Ne yapmak istediğini bilmiyordu. Tek bildiği, Black özgür dolaşırken kendisinin hiçbir şey yapmadan durması fikrine tahammül edemediğiydi.</p><p class="calibre10">Birden, "Malfoy biliyor" dedi. "Bana İksir dersinde ne dediğini hatırlıyor musunuz? '<span class="italic">Ben olsam onu kendim yakalardım... İntikam isterdim.</span>' "</p><p class="calibre10">Ron öfkeyle, "Bizim lafımıza değil de Malfoy'unkine mi kulak vereceksin yani?" dedi. "Dinle... Black onunla işini bitirdikten sonra Pettigrew'in annesine ne gönderdiler, biliyor musun? Babam bana söylemişti - Birinci Sınıf Merlin Nişanı ve bir kutuda Pettigrew’in parmağı. Ondan bulabildikleri en büyük parça bu olmuş. Black delinin biri, Harry ve tehlikeli - "</p><p class="calibre10">Harry, ona kulak asmadan, "Malfoy'a babası söylemiş olmalı" dedi. "O, Voldemort'un yakın çevresindendi."</p><p class="calibre10">Ron, "Kim-Olduğunu-Bilirsin-Sen de, tamam mı?" diye lafını kesti kızgınlıkla.</p><p class="calibre10">"Demek ki, Malfoy'lar, Black'in Voldemort adına çalıştığını biliyorlardı."</p><p class="calibre10">"Ve Malfoy da senin tıpkı Pettigrew gibi binlerce parçaya ayrılmana bayılır! Anlasana şunu, Malfoy sadece, o sana karşı Quidditch oynamadan önce senin kendini öldürtmeni istiyor."</p><p class="calibre10">"Harry, lütfen" dedi Hermione, şimdi gözlerinde yaşlar parıldıyordu. "lütfen, aklını başına topla. Black korkunç, korkunç bir şey yaptı, ama ken-kendini tehlikeye atma. Black'in istediği de bu... Ah, Harry, onun ardına düşersen Black'in ekmeğine yağ sürersin. Annenle baban sana zarar gelmesini istemezdi, değil mi? Black'in ardına düşmeni asla istemezlerdi!"</p><p class="calibre10">"Black'in sayesinde, ne istediklerini asla bilemeyeceğim" dedi Harry ters ters. "Onlarla hiç konuşmadım ben."</p><p class="calibre10">Bir sessizlik oldu. Crookshanks rahat rahat gerindi, pençelerini büktü. Ron'un cebi titredi.</p><p class="calibre10">"Bak" dedi Ron, konuyu değiştirmeye çalıştığı belliydi, "tatildeyiz! Noel'e az kaldı! Hadi - hadi gidip Hagrid'i görelim. Ne vakittir onu ziyaret etmiyoruz!"</p><p class="calibre10">"Hayır!" dedi Hermione hemen. "Harry'nin şatodan ayrılmaması gerekiyor, Ron -"</p><p class="calibre10">Harry yerinde doğruldu. "Evet, gidelim" dedi. "Ben de ona, annemle babam hakkında her şeyi anlattığı halde nasıl olup da Black'ten hiç söz etmediğini sorarım!"</p><p class="calibre10">Anlaşılan Ron bunu Sirius Black gündemde kalmasın diye teklif etmişti aslında.</p><p class="calibre10">Telaşla, "Ya da satranç oynarız" dedi, "Ya da Tükürenbilye. Percy bir takım bırakmıştı."</p><p class="calibre10">"Hayır, Hagrid'i ziyaret edelim' dedi Harry kararlı bir şekilde.</p><p class="calibre10">Yatakhaneden pelerinlerini aldılar ve portre deliğinden geçtiler ("Kalkın da dövüşün, sizi ödlek köpekler!"), boş şatoda yürüdüler ve meşe ön kapıdan dışarı çıktılar.</p><p class="calibre10">Çimenlikten yavaş yavaş geçtiler. Ayakları parlak, tozumsu karın içinde sığ çukurlar oluşturuyordu. Çoraplarıyla pelerinlerinin eteği ıslandı, buz gibi oldu. Yasak Orman sanki büyülüymüş gibi duruyordu, her ağaç gümüşe bulanmış gibiydi. Hagrid'in kulübesi de kremalı pastaya benziyordu.</p><p class="calibre10">Ron kapıya vurdu, ama cevap alamadı.</p><p class="calibre10">Pelerininin altında tir tir titreyen Hermione, "Dışarıda değildir herhalde, değil mi?" dedi.</p><p class="calibre10">Ron kulağını kapıya dayadı.</p><p class="calibre10">"Garip bir ses var" dedi. "Dinlesenize - Fang mi bu?"</p><p class="calibre10">Harry ve Hemnione de kulaklarını kapıya yapıştırdılar. Kulübenin içinden boğuk, aralıklı iniltiler geliyordu.</p><p class="calibre10">Ron tedirgin tedirgin, "Gidip birini çağırsak mı dersiniz?" diye sordu.</p><p class="calibre10">"Hagrid!" diye seslendi Harry, kapıya vurarak. "Hagrid, içeride misin?"</p><p class="calibre10">Ağır ayak sesleri duyuldu, sonra kapı gıcırdayarak açıldı. Hagrid kıpkırmızı, şiş gözlerle orada duruyordu. Deri yeleğinin önüne gözlerinden sel gibi yaş akıyordu.</p><p class="calibre10">"Duymuşsunuz!" diye böğürdü ve kendini Harry'nin boynuna attı.</p><p class="calibre10">Doğrusu, Hagrid normal bir insanın iki katı büyüklükte olduğu için, bu hiç de komik bir şey değildi. Harry, tam Hagrid'in ağırlığı altında ezilecekken, Ron ve Hermione tarafından kurtarıldı. İkisi Hagrid'i birer kolunun altından tutarak kaldırdılar, Harry'nin de yardımıyla yeniden kulübeye soktular. Hagrid, onların kendisini bir iskemleye oturtmasına izin verdi ve masanın üstüne yığılarak kendini koyverip ağlamaya koyuldu. Yüzü, arapsaçı gibi sakalının içine damlayan yaşlarla parıldıyordu.</p><p class="calibre10">Donakalan Hermione, "Hagrid, neler oluyor?" diye sordu.</p><p class="calibre10">Harry'nin gözüne, masanın üstünde duran resmi görünüşlü bir mektup çarptı.</p><p class="calibre10">"Bu ne, Hagrid?"</p><p class="calibre10">Hagrid'in hıçkırıkları iki misli arttı, ama mektubu Harry'ye doğru iteledi. O da alıp yüksek sesle okudu:</p><blockquote class="calibre11"><span class="calibre12"><span class="italic">Sayın Mr. Hagrid,</span></span></blockquote><blockquote class="calibre16"><span class="calibre12"><span class="italic">Sınıfınızdaki bir öğrenciye bir hipogrifin saldırmasıyla ilgili soruşturmamıza ek olarak bildirmek isteriz ki, Profesör Dumbledore'un müessif kazada sizin hiçbir sorumluluk taşımadığınız yolundaki teminatını kabul ettik.</span></span></blockquote><p class="calibre9">Ron, Hagrid'in omzuna bir şaplak atarak, "Eh, tamam öyleyse, Hagrid!" dedi. Ama Hagrid hıçkırmayı sürdürdü ve devasa ellerinden birini sallayarak, Harry'yi devam etmeye davet etti.</p><blockquote class="calibre11"><span class="calibre12"><span class="italic">Ancak, sözü geçen hipogrife ilişkin kaygılarımızı dile getirmek zorundayız. Mr. Lucius Malfoy'un resmi şikâyetini göz önüne almaya karar verdik. Bu yüzden de bu konu, Tehlikeli Yaratıkların İtlafı Komitesine götürülecektir. 20 Nisan'da Komite'nin Londra’daki bürosunda yapılacak olan duruşmada sizin ve hipogrifinizin de hazır bulunmanızı rica ederiz. Bu arada, hipogrifin bağlı tutulması ve tecrit edilmesi gerekmektedir.</span></span></blockquote><blockquote class="calibre16"><span class="calibre12"><span class="italic">Dostane saygılarımızla...</span></span></blockquote><p class="calibre9">Yazının altında da yönetim kurulu üyelerinin bir listesi vardı.</p><p class="calibre10">"Ah" dedi Ron. "Ama sen Şahgaga'nın kötü bir hipogrif olmadığını söylemiştin, Hagrid. Eminim ki sorun çıkmadan -"</p><p class="calibre10">Hagrid, "Siz o Tehlikeli Yaratıkların İtlafı Komitesi'ndeki dinozorları bilmiyorsunuz!" dedi tıkanırcasına. Gözlerini koluna sildi. "Onlar ilginç yaratıklara gıcıktır bir kere!"</p><p class="calibre10">Hagrid'in kulübesinin köşesinden aniden yükselen bir ses, Harry, Ron ve Hermione'nin oldukları yerde hızla dönmelerine yol açtı. Hipogrif Şahgaga, köşede uzanmış, kanlı bir şeyi geveliyordu.</p><p class="calibre10">Hagrid heyecandan güçlükle konuşarak, "Onu dışarıda karın altında bağlı bırakamazdım!" dedi. "Tek başına! Noel'de!"</p><p class="calibre10">Harry, Ron ve Hermione bakıştılar. Hagrid'in "ilginç yaratıklar", diğer insanlarınsa "korkutucu canavarlar" dediği şeylere hiçbir zaman onunla aynı gözle bakmamışlardı. Öte yandan, Şahgaga da pek öyle zararlı görünmüyordu. Hatta Hagrid'in standardına göre basbayağı şirin sayılırdı.</p><p class="calibre10">"Sağlam bir savunma hazırlaman gerek, Hagrid" dedi Hermione. Oturdu ve elini Hagrid'in muazzam büyüklükteki koluna koydu. "Eminim Şahgaga'nın güvenli olduğunu kanıtlayabilirsin."</p><p class="calibre10">"Hiç fark etmez!" dedi Hagrid hıçkırarak. "O İtlaf Şeytanları, hepsi Lucius Malfoy'un bir sözüne bakıyor! Ondan korkuyorlar! Ve eğer davayı kaybedersem, Şahgaga -"</p><p class="calibre10">Hagrid parmaklarını gırtlak kesermiş gibi boğazından geçirdi, sonra büyük bir hüngürtü koparıp öne atıldı, yüzünü kollarına gömdü.</p><p class="calibre10">"Peki ya Dumbledore?" dedi Harry.</p><p class="calibre10">"Benim için gerekenden fazlasını yaptı zaten" diye inledi Hagrid. "Hem başında yeterince dert var. O Ruh Emiciler'i şatodan uzak tutmaya çalışıyor, Sirius Black de sinsi sinsi ortalarda geziniyor."</p><p class="calibre10">Ron ve Hermione çabucak Harry'ye baktılar. Ona Black hakkındaki gerçeği anlatmadığı için Hagrid'i azarlamaya başlamasını bekliyor gibiydiler. Ama Harry'nin bunu yapmaya içi elvermedi, Hagrid böylesine perişan ve korkmuşken, olmazdı.</p><p class="calibre10">"Dinle, Hagrid" dedi. "Vazgeçemezsin. Hermione haklı, senin sadece iyi bir savunmaya ihtiyacın var. Bizi tanık olarak çağırabilirsin -"</p><p class="calibre10">Hermione düşünceli düşünceli, "Ben hipogrif tacizine ilişkin bir şeyler okuduğumdan eminim," dedi.</p><p class="calibre10">"Hipogrif kurtulmuştu. Senin için ararım, Hagrid. Tam olarak neyin nesiymiş, görürüz."</p><p class="calibre10">Hagrid daha da yüksek sesle ulumaya koyuldu. Harry ve Hermione, onlara yardım etsin diye Ron'a baktılar.</p><p class="calibre10">"Şey - çay yapayım mı?" dedi Ron.</p><p class="calibre10">Harry hayretle ona baktı.</p><p class="calibre10">Ron omuzlarını silkerek, "Birisi üzüldü mü annem hep öyle yapar" diye mırıldandı.</p><p class="calibre10">Nihayet, başka bir sürü yardım vaadinde bulunulup, önüne dumanları tüten bir çay kupası koyulduktan sonra, Hagrid burnunu masa örtüsü büyüklüğünde bir mendile sildi. "Haklısınız" dedi. "Darmadağın olmayı kaldıracak halim yok. Kendimi toparlamalıyım..."</p><p class="calibre10">Zağar Fang ürkek ürkek masanın altından çıktı ve başını Hagrid'in dizine dayadı.</p><p class="calibre10">Hagrid, bir eliyle Fang'i okşayıp öbürüyle yüzünü silerek, "Son günlerde kendimde değildim" dedi. "Şahgaga için üzülüyordum, kimse de derslerimi sevmiyor."</p><p class="calibre10">Hermione hemen, "Biz seviyoruz!" diye yalan attı.</p><p class="calibre10">"Evet, harika!" dedi Ron, masanın altında parmaklarını çapraz tutarak. "Şey - Pıtırkurtlar nasıl?"</p><p class="calibre10">"Öldüler" dedi Hagrid kederle. "Fazla yeşil salatadan."</p><p class="calibre10">"Ah, hayır!" dedi Ron. Ağzı kulaklarına doğru hareketlenmeye başlamıştı.</p><p class="calibre10">"O Ruh Emiciler falan da acayip sinirimi bozuyor, ha" dedi Hagrid, ani bir titreyişle. "Ne zaman Üç Süpürge'de bir şey içmek istesem, önlerinden geçiyorum. Azkaban'a geri dönmüş gibi."</p><p class="calibre10">Sustu, çayını yudumladı. Harry, Ron ve Hermione soluk almadan onu gözlediler. Hagrid'in Azkaban'da kısa süreli kalışı hakkında daha önce konuştuğunu hiç duymamışlardı. Biraz sonra Hermione çekinerek, "Orada kalmak korkunç bir şey mi, Hagrid?" diye sordu.</p><p class="calibre10">Hagrid alçak sesle, "Bilemezsiniz" dedi. "Öyle yer görmedim hayatımda. Deliriyorum sandım. Hep kafamdaki korkunç şeyleri hatırlayıp durdum... Hogwarts'tan atıldığım gün... babamın öldüğü gün... Norbert'ı bıraktığım gün..."</p><p class="calibre10">Gözleri yaşlarla doldu. Norbert, Hagrid'in bir vakitler iskambilde kazandığı bebek ejderhaydı.</p><p class="calibre10">"Bir süre sonra kim olduğunu da hatırlamıyorsun. Ve yaşamanın anlamı kalmıyor. Ben hep uykumda ölsem diye ümit ederdim... Beni bıraktıklarında yeniden doğmuş gibiydim, her şey dalgalar halinde, sel gibi geri geldi, dünyanın en iyi duygusuydu. Gerçi Ruh Emiciler beni bırakmak istememişti ya..."</p><p class="calibre10">"Ama masumdun!" dedi Hermione.</p><p class="calibre10">Hagrid bir hıh sesi çıkarttı.</p><p class="calibre10">"Onlar için önemi var mı sanıyorsun? Umurlarında değil. Orada kendileriyle birlikte sıkışıp kalmış iki yüz insan oldukça kim suçluymuş, kim değilmiş aldırmazlar. Birileri olsun ki, bütün mutluluklarını çekip alsınlar, sülük gibi."</p><p class="calibre10">Hagrid bir an suskun kaldı, gözlerini çayına dikti. Sonra alçak sesle, "Şahgaga'yı bıraksam, gitse dedim..." dedi. "Uçsun gitsin diye uğraştım... Ama bir hipogrife saklanması gerektiğini nasıl anlatırsın? Hem ben - ben yasaya karşı gelmeye korkuyorum..." Onlara baktı, yine yüzünden aşağı yaşlar süzüldü. "Bir daha Azkaban'a gitmek istemiyorum, asla."</p><p class="calibre10">Hagrid'e gidişleri hiç eğlenceli olmasa bile yine de Ron ve Hermione'nin umdukları etkiyi yaratmıştı. Harry, Black'i unutmaya unutmamıştı ama, Tehlikeli Yaratıkların İtlafı Komitesi'ne karşı davasında Hagrid'e yardımcı olmak istiyorsa, kafasını da hep intikama takamazdı. Ertesi gün o, Ron ve Hermione kütüphaneye gittiler. Şahgaga için bir savunma hazırlamalarına yardımcı olabilecek kitapları yüklenip boş Ortak Salon'a döndüler. Üçü gürül gürül yanan ateşin karşısında oturup, ünlü saldırgan hayvan davalarına ilişkin tozlu ciltlerin sayfalarını ağır ağır çevirdiler. Davaya uygun bir şeye rastladıklarında da birbirleriyle konuşuyorlardı.</p><p class="calibre10">"Burda bir şey var... 1722'de bir dava varmış... ama hipogrif mahkûm olmuş - öff, ona yaptıklarına bakın, iğrenç..."</p><p class="calibre10">"Bunun yararı olabilir, bakın - 1296'da bir mantikor birine saldırmış, onlar da mantikoru bırakmışlar -yo- hayır, yanına gitmeye kimse cesaret edemiyormuş da ondan..."</p><p class="calibre10">Bu arada şatonun geri kalan bölümlerinde her zamanki görkemli Noel süslemeleri hazırlanmıştı. Hem de onların keyfini çıkaracak öğrenci pek olmadığı halde. Koridorlara çobanpüskülü ve ökseotundan kalın şeritler asılmıştı, her zırhın içinde esrarengiz ışıklar yanıyordu ve Büyük Salon her zamanki gibi, altın yıldızlarıyla parıldayan on iki Noel ağacıyla dolmuştu. Güçlü ve leziz bir yiyecek kokusu koridorları sarmıştı. Noel'den bir önceki akşamda ise, bu koku öyle baskın bir hal almıştı ki, Scabbers bile Ron'un cebinin güvenli ortamından burnunu dışarı uzatıp umutla havayı kokladı.</p><p class="calibre10">Noel sabahı Harry, Ron'un ona yastığını atmasıyla uyandı.</p><p class="calibre10">"Hey hey! Hediyeler!"</p><p class="calibre10">Harry uzanıp gözlüğünü aldı, taktı. Yarı karanlıkta, ufak bir hediye yığınının belirdiği yatağının ayak ucuna gözlerini kısarak baktı. Ron kendi hediyelerinin paketlerini açmaya başlamıştı bile.</p><p class="calibre10">"Annemden bir kazak daha... yine açık kahverengi... Bak bakalım, senin de var mı?"</p><p class="calibre10">Vardı. Mrs. Weasley ona, önüne Gryffindor Aslanı işlenmiş kırmızı bir kazak göndermişti. Ayrıca, on iki tane de evde pişmiş elmalı üzümlü tart, bir Noel pastası ve bir kutu fındıklı tatlı. Harry bütün bunları kenara çekerken, altlarında duran uzun, ince bir paket gördü.</p><p class="calibre10">"O da ne?" dedi Ron, elinde paketinden yeni çıkmış bir çift açık kahverengi çorapla uzanıp bakarak.</p><p class="calibre10">"Bilmem..."</p><p class="calibre10">Harry paketi parçalarcasına açtı ve görkemli, pırıl pırıl bir süpürge yatak örtüsünün üstüne yuvarlanınca şaşkınlıkla içini çekti. Ron çoraplarını elinden düşürdü, daha yakından bakmak için yatağından zıplayıp kalktı.</p><p class="calibre10">Boğuk bir sesle, "İnanamıyorum" dedi.</p><p class="calibre10">Bir Ateşoku'ydu, Harry'nin her gün Diagon Yolu'nda görmeye gittiği, rüyalarının süpürgesinin tıpkısı. Eline alırken sapı ışıldıyordu. Onun titreştiğini hisseden Harry elinden bıraktı; süpürge, destek gerektirmeden havada asılı kaldı, tam onun binmesine uygun yükseklikteydi. Gözleri sapın tepesindeki altın kayıt numarasından kuyruğu oluşturan son derece düzgün, aerodinamik huş ağacı dallarına kadar uzandı.</p><p class="calibre10">Ron saygılı bir sesle, "Bunu sana kim gönderdi?" diye sordu.</p><p class="calibre10">"Bak bakalım bir kart var mı?" dedi Harry.</p><p class="calibre10">Ron, Ateşoku'nun ambalaj kâğıdını parçalarcasına karıştırdı.</p><p class="calibre10">"Hiçbir şey yok! Vay canına, kim senin için bu kadar para harcar?"</p><p class="calibre10">"Eh" dedi, fena halde şaşırmış Harry. "Bahse girerim ki Dursley'ler değildir."</p><p class="calibre10">Ateşoku'nun etrafında dolanıp her görkemli santimini içine sindiren Ron, "Bahse girerim Dumbledore'dur" dedi. "Görünmezlik pelerinini de sana isimsiz olarak göndermişti."</p><p class="calibre10">"Ama o babamındı. Dumbledore sadece babama ait olan bir şeyi bana veriyordu. Benim için yüzlerce Galleon harcayamaz. Öğrencilere böyle şeyler vermeyi sürdüremez."</p><p class="calibre10">"İşte bunun için de kendisinin gönderdiğini söylemiyor!" dedi Ron. "Malfoy gibi pislikler, seni kayırıyor demesin diye. Hey, Harry - " Ron keyifli bir kahkaha attı, "Malfoy! Hele seni bunun üstünde görsün! Gıcık olacak! Bu var ya, uluslararası standartlara uygun bir süpürge!"</p><p class="calibre10">Harry, bir elini Ateşoku'nun üstünde gezdirerek, "Buna inanamıyorum" dedi. Bu arada Ron, Harry'nin yatağına çökmüş, Malfoy'u düşünerek gülmekten yerlere yuvarlanıyordu. "Kim -?"</p><p class="calibre10">"Biliyorum" dedi Ron, kendine hâkim olarak. "Kim olabileceğini biliyorum - Lupin!"</p><p class="calibre10">"Ne?" dedi Harry, şimdi de o gülmeye başlamıştı. "Lupin mi? Bak, onun bu kadar altını olsaydı, kendine yeni cüppe alırdı."</p><p class="calibre10">"İyi de, seni seviyor" dedi Ron. "Ve senin Nimbus'un parçalandığında burada değildi. Sonradan duymuş olabilir, Diagon Yolu'nu ziyaret edip sana bunu almaya karar vermiştir belki -"</p><p class="calibre10">"Burada değil miydi, ne demek istiyorsun?" dedi Harry. "Ben o maçta oynarken hastaydı."</p><p class="calibre10">"Eh, hastane kanadında değildi ama. Ben oradaydım, Snape'in cezası yüzünden yatak lazımlıklarını temizliyordum, unuttun mu?"</p><p class="calibre10">Harry ona bakıp kaşlarını çattı.</p><p class="calibre10">"Lupin'in böyle bir şeyi alacak parası olduğuna inanamıyorum."</p><p class="calibre10">"Siz ikiniz neye gülüyorsunuz?"</p><p class="calibre10">Hermione o sırada içeri girmişti, sırtında sabahlığı vardı ve boynuna kurdele bağlanmış, pek somurtkan görünen Crookshanks'i kucağında taşıyordu.</p><p class="calibre10">"Onu buraya getirme!" dedi Ron. Hemen yatağının derinliklerinden Scabbers'ı kaptı, pijamasının cebine yerleştirdi. Ama Hermione onu dinlemiyordu. Crookshanks'i Seamus'ın boş yatağına bırakmış, ağzı açık, Ateşoku'na bakıyordu.</p><p class="calibre10">"Ah, Harry! Kim gönderdi bunu sana?"</p><p class="calibre10">"Hiçbir fikrim yok" dedi Harry. "İçinde kart falan yoktu."</p><p class="calibre10">Hayret ki Hermione ne heyecanlanmış ne de meraklanmıştı. Tersine, yüzü asıldı ve dudağını ısırdı.</p><p class="calibre10">"Sana da neler oluyor?" dedi Ron.</p><p class="calibre10">Hermione yavaş yavaş, "Bilmiyorum" dedi. "Ama biraz garip, değil mi? Yani, bunun iyi bir süpürge olması gerekiyor, değil mi?</p><p class="calibre10">Ron kızgın kızgın öf çekti.</p><p class="calibre10">"Bu, dünyanın en iyi süpürgesi, Hermione" dedi.</p><p class="calibre10">"Öyleyse çok da pahalı olmalı..."</p><p class="calibre10">Ron mutlulukla, "Herhalde Slytherin'in bütün süpürgelerinin toplamından daha pahalıdır" dedi.</p><p class="calibre10">"Peki... Harry'ye bunca pahalı bir şeyi kim gönderir, hem de adını bile vermeden?" dedi Hermione.</p><p class="calibre10">"Kime ne?" dedi Ron sabırsızlanarak. "Baksana, Harry, bir deneyebilir miyim? Ha, deneyebilir miyim?"</p><p class="calibre10">"Bence o süpürgeye şimdilik kimse binmemeli!" dedi Hermione tiz bir sesle.</p><p class="calibre10">Harry ve Ron ona baktılar.</p><p class="calibre10">"Harry onunla ne yapsın peki?" dedi Ron. "Yerleri mi süpürsün?"</p><p class="calibre10">Ama daha Hermione cevap veremeden, Crookshanks, Seamus'ın yatağından dosdoğru Ron'un göğsüne fırladı.</p><p class="calibre10">"ÇIKAR - ŞUNU - BURDAN!" diye böğürdü Ron. Crookshanks'in tırnakları pijamasını parçalarken, Scabbers da omzundan çılgınca kaçmaya çalışıyordu. Ron, Scabbers'ı kuyruğundan yakaladı ve Crookshanks'e bir tekme savurdu, ama isabet ettiremedi. Ayağı Harry'nin yatağının ucundaki sandığa çarptı, onu devirdi. Ron acıyla uluyarak oracıkta zıplamaya koyuldu.</p><p class="calibre10">Birden Crookshanks'in tüyleri dikildi. Odayı tiz, tenekemsi bir ıslık sesi dolduruyordu. Cep Sinsioskopu, Vernon Enişte'nin eski çoraplarından kurtulmuştu, yerde deli gibi dönüyor ve ışıl ışıl yanıyordu.</p><p class="calibre10">"Bunu unutmuştum!" dedi Harry, eğilip Sinsioskop'u yerden alarak. "Mümkünse o çorapları hiç giymem..."</p><p class="calibre10">Sinsioskop avcunda dönüyor ve ıslık çalıyordu. Crookshanks de ona tıslayıp tükürüyordu.</p><p class="calibre10">"O kediyi burdan götürsen iyi olur, Hermione" dedi, küplere binmiş Ron. Harry'nin yatağına oturmuş ayak başparmağını ovuyordu. "Şunu susturamaz mısın?" dedi Harry'ye de. Hermione odadan hızla çıkarken, Crookshanks de sarı gözleri hâlâ Ron'a dikili, hain hain bakıyordu.</p><p class="calibre10">Harry, Sinsioskop'u yeniden çorapların içine yerleştirip sandığının içine attı. Şimdi sadece Ron'un acı ve öfke iniltileri duyuluyordu. Scabbers, Ron'un ellerinde büzülmüştü. Harry onun Ron'un cebinden çıktığını son göreli epey olmuştu. Vaktiyle çok şişman olan Scabbers'ın şimdi çok zayıfladığını görmek onu şaşırttı, hiç de hoşuna gitmedi. Anlaşılan tüyleri de yer yer dökülmüştü.</p><p class="calibre10">"İyi görünmüyor, değil mi?" dedi Harry.</p><p class="calibre10">"Stresten!" dedi Ron. "O aptal, koca tüy torbası onu kendi haline bıraksa iyileşir!"</p><p class="calibre10">Harry ise, Sihirli Hayvanevi'ndeki kadının, farelerin üç yıl yaşadığını söyleyişini hatırladı. Scabbers şimdiye kadar hiç ortaya koymadığı güçlere sahip değilse, ömrünün sonuna geliyor demektir, diye düşünmekten kendini alıkoyamadı. Ron'un sık sık onun sıkıcı ve yararsız olduğundan yakınmasına rağmen, Scabbers ölürse perişan olacağını da düşündü.</p><p class="calibre10">O sabah Gryffindor Ortak Salonu'nda Noel ruhunun hayli zayıf olduğu söylenebilirdi. Hermione, Crookshanks'i yatakhaneye kapatmıştı, ama ona tekme attığı için Ron'a da fena halde kızmıştı. Ron ise hâlâ Crookshanks'in Scabbers'ı yeme yolundaki son çabasına ateş püskürüyordu. Harry onları birbiriyle barıştırmaya çalışmaktan vazgeçti ve kendini, Ortak Salon'a getirdiği Ateşoku'nu incelemeye verdi. Nedense bu da Hermione'yi aynı derecede kızdırdı. Bir şey demedi, ama sanki o da kedisini eleştirmiş gibi, süpürgeye karanlık bakışlar atıyordu.</p><p class="calibre10">Öğle yemeğinde Büyük Salon'a gittiler. Bina masaları yine duvarların önüne çekilmişti. Salonun ortasında on iki kişilik tek bir masa duruyordu. Profesörlerden Dumbledore, McGonagall, Snape, Sprout ve Flitwick oradaydı. Her zamanki kahverengi ceketini çıkarmış, çok eski ve birazcık küflü görünen bir frak giymiş olan hademe Filch de oradaydı. Masada sadece üç öğrenci vardı: son derece tedirgin görünen iki birinci sınıf öğrencisi ve asık suratlı bir Slytherin beşinci sınıf öğrencisi.</p><p class="calibre10">Harry, Ron ve Hermione masaya yaklaşırken, Dumbledore, "Mutlu Noeller!" dedi. "Sayımız o kadar az ki, bina masalarını kullanmak bana budalaca göründü - oturun, oturun!"</p><p class="calibre10">Harry, Ron ve Hermione masanın ucuna yan yana oturdular.</p><p class="calibre10">"Maytap!" dedi Dumbledore coşkuyla, kocaman gümüş rengi bir maytabın ucunu Snape'e uzattı. Snape gönülsüzce alıp çekti. Tabanca atışı gibi bir patlamayla maytap ikiye ayrıldı ve üzerinde içi dolmuş bir akbaba olan büyük, ucu sivri bir cadı şapkası ortaya çıktı.</p><p class="calibre10">Böcürt'ü hatırlayan Harry, Ron'la göz göze geldi, ikisi de gülümsediler. Snape'in ağzı kızgınlıktan incecik bir çizgi halini aldı, şapkayı Dumbledore'a doğru itti. O da şapkayı hemen kendi büyücü şapkasıyla değiştirdi.</p><p class="calibre10">Herkese gülümseyerek masaya, "Yumulun!" diye emir verdi.</p><p class="calibre10">Harry kendine fırın patates alırken, Büyük Salon'un kapıları yeniden açıldı. İçeri giren Profesör Trelawney'di, onlara doğru tekerlekler üzerinde yürüyormuş gibi kayarak geliyordu. Yemek şerefine payetli yeşil bir elbise giymişti. Bu elbiseyle parıl parıl, kocaman bir yusufçuğa her zamankinden fazla benzemişti.</p><p class="calibre10">Dumbledore ayağa kalkarak, “Sybill, ne hoş sürpriz!” dedi.</p><p class="calibre10">Profesör Trelawney, en puslu, en uzaklardan gelen sesiyle, "Kristal küreme bakıyordum, Müdür Bey" dedi. "Ve hayretler içinde kendimi tek başıma yediğim yemeği bırakmış, sizin yanınıza gelirken buldum. Ben kimim ki kaderin çağrısını reddedeyim? Aceleyle kulemden çıktım, lütfen beni bağışlayın, geç kaldığım..."</p><p class="calibre10">"Tabii, tabii" dedi Dumbledore, gözleri parıldayarak. "Sana bir iskemle çekeyim."</p><p class="calibre10">Gerçekten de asasıyla havadan bir iskemle çekti. İskemle güm diye Profesör Snape ve Profesör McGonagall'ın ortasına düşmeden önce, havada birkaç saniye döndü. Ama Profesör Trelawney oturmadı; koskocaman gözleri masada dolaşıyordu. Birden küçük bir çığlık attı.</p><p class="calibre10">"Cesaret edemem, Müdür Bey! Eğer ben de masaya katılırsam, on üç kişi olacağız! Bundan bahtsız bir şey olamaz! Unutmayın ki on üç kişi birlikte yemek yerse, masayı ilk terk eden kişi ilk ölen olur!"</p><p class="calibre10">Profesör McGonagall sabırsızlıkla, "Bu tehlikeyi göze alacağız Sybill" dedi. "Şimdi otur, hindi buz gibi oldu."</p><p class="calibre10">Profesör Trelawney duraksadı, sonra boş iskemleye oturdu. Gözlerini yummuştu, ağzı da sıkı sıkıya kapalıydı, sanki masaya yıldırım düşmesini bekliyormuş gibi. Profesör McGonagall en yakındaki kâsenin içine büyük bir kaşık soktu.</p><p class="calibre10">"İşkembe ister misin, Sybill?"</p><p class="calibre10">Profesör Trelawney ona aldırmadı. Gözlerini yeniden açarak etrafa bir kez daha baktı ve sordu: "İyi ama, sevgili Profesör Lupin nerede?"</p><p class="calibre10">"Korkarım zavallı adam yine hasta” dedi Dumbledore, bir yandan da herkese tabağınıza yemek alın diye işaret ediyordu. "Noel günü böyle bir şey olması talihsizlik."</p><p class="calibre10">"Ama sen mutlaka bunu biliyordun, değil mi, Sybill?" dedi Profesör McGonagall, kaşları havada.</p><p class="calibre10">Profesör Trelawney, Profesör McGonagall'a çok soğuk bir bakış attı.</p><p class="calibre10">"Elbette biliyordum, Minerva" dedi yavaşça. "Ama insan Her-Şeyi-Bildiği gerçeğiyle gösteriş yapamaz. Ben genelde İç Göz'e sahip değilmiş gibi davranırım ki, başkaları tedirgin olmasın."</p><p class="calibre10">Profesör McGonagall ekşi bir sesle, "Bak, bu çok şeyi açıklıyor" dedi.</p><p class="calibre10">Profesör Trelawney'nin sesi birden çok daha puslu bir hal aldı.</p><p class="calibre10">"Eğer bilmen gerekiyorsa, Minerva, o zavallı Profesör Lupin'in uzun süre aramızda kalmayacağını gördüm. Kendisi de vaktinin az olduğunun farkında gibi. Onun için kristal küreye bakmayı teklif ettiğimde kaçtı desem yeridir."</p><p class="calibre10">"Kimin aklına gelir?" dedi Profesör McGonagall, ince bir alayla.</p><p class="calibre10">Dumbledore, Profesör McGonagall ile Profesör Trelawney'nin konuşmalarına son veren neşeli ama biraz yüksek bir sesle, "Ben" dedi, "Profesör Lupin'in öyle acil bir tehlikeyle karşı karşıya olduğunu sanmıyorum. Severus, ona yeniden iksir yaptın, değil mi?"</p><p class="calibre10">"Evet, Müdür Bey" dedi Snape.</p><p class="calibre10">"İyi. Öyleyse göz açıp kapayana kadar ayağa kalkacak demektir... Derek, bu parmak sosislerden aldın mı? Mükemmeldirler."</p><p class="calibre10">Birinci sınıf öğrencisi Derek, Dumbledore ona doğrudan doğruya hitap edince kıpkırmızı kesildi ve sosis tabağını titreyen ellerle aldı.</p><p class="calibre10">Profesör Trelawney, Noel yemeğinin ta sonuna kadar, yani iki saat süreyle adeta normal davrandı. Ama tıka basa doymuş olan ve hâlâ maytap şapkalarını takan Harry ile Ron masadan ilk kalkanlar olunca, acı bir çıtlık attı.</p><p class="calibre10">"Yavrularım! Hanginiz önce kalktı yerinden? Hanginiz?"</p><p class="calibre10">"Bilmem" dedi Ron, rahatsız rahatsız Harry'ye bakarak.</p><p class="calibre10">Profesör McGonagall soğuk bir edayla, "Eğer baltalı bir deli Giriş Salonu'na ilk girecek olanı kesmek için dışarıda beklemiyorsa, pek fark edeceğini sanmıyorum" dedi.</p><p class="calibre10">Ron bile güldü. Profesör Trelawney ise çok alınmış göründü.</p><p class="calibre10">"Geliyor musun?" dedi Harry, Hermione'ye.</p><p class="calibre10">"Hayır" diye mırıldandı Hermione. "Profesör McGonagall'a söylemek istediğim bir şey var."</p><p class="calibre10">Hiçbir baltalı delinin bulunmadığı Giriş Salonu'na doğru giderlerken, "Herhalde başka derslere de girebilir mi diye soracak" dedi Ron esneyerek.</p><p class="calibre10">Portre deliğine vardıklarında, Sir Cadogan'ı iki keşiş, birkaç eski Hogwarts Müdürü ve tombul midillisiyle bir Noel partisinin keyfini çıkarırken buldular. Sir Cadogan miğfer başlığını yukarı itti ve bir koca şişe dolusu şekerli içkiyi onların şerefine havaya kaldırdı.</p><p class="calibre10">"Mutlu -hık- Noeller! Parola?"</p><p class="calibre10">" '<span class="italic">Adi köpek</span>' dedi Ron.</p><p class="calibre10">"Size de, efendim!" diye kükredi Sir Cadogan, resim ileri doğru açılıp onları içeri alırken.</p><p class="calibre10">Harry dosdoğru yatakhaneye gitti, Ateşoku'nu ve Hermione'nin doğum gününde ona verdiği Süpürge Bakım Seti'ni aldı. Onları aşağı indirip Ateşoku'nun bakım yapılacak bir yanını aradı. Ancak, kesilecek kıvrık çalı teli falan yoktu, sapı da öyle bir parlıyordu ki, cilalamak anlamsızdı. Ron'la ikisi oturup ona her açıdan hayran hayran bakmakla yetindiler. Ta ki portre deliği açılıp da yanında Profesör McGonagall'la birlikte Hermione gelene kadar.</p><p class="calibre10">Profesör McGonagalI, Gryffindor Binası'nın Başkanı olduğu halde, Harry onu Ortak Salon'da daha önce bir tek kez görmüştü, o da çok vahim bir duyuruda bulunmak içindi. O ve Ron, her ikisi de Ateşoku'nu ellerinde tutarak, profesöre bakakaldı. Hermione çevrelerinden dolaştı, oturdu, en yakındaki kitabı aldı ve yüzünü içine gömdü.</p><p class="calibre10">Profesör McGonagalI şömineye yürüyüp Ateşoku'na boncuk gibi gözleriyle bakarak, "Demek bu, öyle mi?" dedi. "Miss Granger az önce sana bir süpürge gönderildiğini bildirdi, Potter."</p><p class="calibre10">Harry ve Ron dönüp Hermione'ye baktılar. Ters tuttuğu kitabın arkasında alnının kızardığını görebiliyorlardı.</p><p class="calibre10">"Müsaade eder misiniz?" dedi Profesör McGonagall, ama Ateşoku'nu ellerinden almadan önce cevap vermelerini de beklemedi. Sapından çalı uçlarına kadar onu inceledi. "Hımmm. Ve herhangi bir not yoktu, öyle mi, Potter? Kart da yoktu? Herhangi bir mesaj da?"</p><p class="calibre10">"Hayır," dedi Harry, boş boş bakarak.</p><p class="calibre10">"Anlıyorum. Eh, korkarım bunu almak zorundayım, Potter."</p><p class="calibre10">"N-ne?" dedi Harry, ayağa fırlayarak. "Niye?"</p><p class="calibre10">"Uğursuzluk büyüsü için kontrol edilmesi gerekiyor" dedi Profesör McGonagall. "Tabii ben uzman değilim, ama eminim ki Madam Hooch ile Profesör Flitwick onu söküp bakacaklardır."</p><p class="calibre10">"Sökmek mi?" diye tekrarladı Ron, Profesör McGonagall aklını kaçırmış gibi.</p><p class="calibre10">"Birkaç haftadan fazla sürmez. Zararlı bir büyü olmadığını anladığımız anda geri alırsın."</p><p class="calibre10">Harry, sesi hafifçe titreyerek, "Hiçbir şeyi yok!" dedi. "Gerçekten, Profesör."</p><p class="calibre10">"Bunu bilemezsin, Potter" dedi Profesör McGonagall şefkatle. "Yani, onunla uçmadan önce bilemezsin ve korkarım biz ona müdahale edilmediğinden emin olmadan önce uçman da imkânsız. Seni gelişmelerden haberdar ederim."</p><p class="calibre10">Profesör McGonagall olduğu yerde döndü ve Ateşoku'nu portre deliğinin ötesine taşıdı, delik arkasından kapandı. Harry onun ardından bakakaldı, Rötuş Cilası kutusunu hâlâ sımsıkı elinde tutuyordu. Ron ise hışımla Hermione'ye döndü.</p><p class="calibre10">"Niye McGonagall'a yetiştirdin hemen?" Hermione kitabını bir kenara attı. Yüzü hâlâ pembeydi, ama ayağa kalktı ve meydan okurcasına Ron'un karşısına dikildi.</p><p class="calibre10">"Çünkü düşündüm ki -ve Profesör McGonagall da benimle aynı fikirde- o süpürgeyi Harry'ye büyük ihtimalle Sirius Black göndermiştir!"</p><div class="mbppagebreak" id="calibre_pb_21"></div>
</body></html>
