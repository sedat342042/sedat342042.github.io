<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos477389" class="calibre1"><span class="calibre2">
</span></p><p class="calibre7"><span class="calibre4"><span class="bold">ON  İKİNCİ  BÖLÜM: PATRONUS</span></span></p><p class="calibre9">Harry, Hermione'nin niyetinin iyi olduğunu biliyordu ama, bu ona kızmasına engel değildi. Birkaç saat için dünyanın en iyi süpürgesine sahip olmuştu ve şimdi Hermione'nin işine karışması yüzünden bir daha onu görüp görmeyeceğini bilemiyordu. Ateşoku'nun temiz olduğundan emindi ama, bütün o büyü saptama testlerinden geçtikten sonra ne hale gelecekti kim bilir?</p><p class="calibre10">Ron da Hermione'ye fena halde kızmıştı. Onun gözünde yepyeni bir Ateşoku'nun sökülmesi cinayetten başka şey değildi. Doğru şeyi yaptığını düşünen Hermione ise Ortak Salon'dan kaçmaya başlamıştı. Harry ve Ron onun kütüphaneye sığındığını varsayıyorlardı, geri gelsin diye ikna etmeye çalışmadılar. Sonuçta, öğrencilerin geri kalanı Yeni Yıl'ın hemen ardından dönüp, Gryffindor Kulesi bir kez daha kalabalık ve gürültülü bir hal alınca hoşnut oldular.</p><p class="calibre10">Wood, sömestr başlamadan önceki akşam Harry'yi aradı.</p><p class="calibre10">"İyi bir Noel geçirdin mi?" diye sordu. Sonra da cevabını beklemeden oturdu, sesini alçalttı ve, "Noel'de biraz düşündüm, Harry" dedi. "Son maçtan sonra diyorum, anlıyorsun ya. Eğer Ruh Emiciler önümüzdeki maça da gelirlerse... yani... senin şey yapmanı göze alamayız -yani-"</p><p class="calibre10">Wood sustu, ne diyeceğini bilemeyerek baktı.</p><p class="calibre10">Harry hemen, "Üstünde çalışıyorum" dedi. "Profesör Lupin, Ruh Emicileri savuşturmak için beni eğiteceğini söyledi. Bu hafta başlamamız gerekiyor. Noel'den sonra vaktim olur, dedi."</p><p class="calibre10">Yüzüne rahat bir ifade yerleşen Wood, "Ah" dedi, "öyleyse - Arayıcı olarak senden yoksun kalmak istemem, Harry. Peki, yeni bir süpürge sipariş ettin mi?"</p><p class="calibre10">"Hayır."</p><p class="calibre10">"Ne?! Hemen işe girişsen iyi olur, biliyor musun - Ravenclaw maçında o Kayan Yıldız'a binemezsin!"</p><p class="calibre10">"Noel'de ona bir Ateşoku yolladılar" dedi Ron.</p><p class="calibre10">"Ateşoku mu? Hayır! Cidden? Ger-gerçek bir Ateşoku mu?"</p><p class="calibre10">Harry üzüntüyle, "Heyecanlanma, Oliver" dedi. "Artık bende değil. Gasp edildi." Ve Ateşoku'nun o anda uğursuzluk büyüsü var mı yok mu diye kontrol edildiğini açıkladı.</p><p class="calibre10">"Uğursuzluk büyüsü mü? Nasıl büyülenmiş olur ki?"</p><p class="calibre10">"Sirius Black" dedi Harry bezgin bezgin. "Benim peşimde olduğu söyleniyor. Bu yüzden de McGonagall süpürgeyi onun göndermiş olabileceğini düşünüyor."</p><p class="calibre10">Ünlü bir katilin Arayıcısı'nın peşinde olduğu yolundaki bilgiyi kulak arkası eden Wood, "Ama" dedi, "Black bir Ateşoku almış olamaz ki, adam kaçak! Bütün ülkede aranıyor! Kaliteli Quidditch Malzemeleri dükkânına dalıp süpürge mi almış yani?"</p><p class="calibre10">"Biliyorum" dedi Harry, "ama McGonagall yine de onu sökmek istiyor."</p><p class="calibre10">Wood'un rengi soldu.</p><p class="calibre10">"Gidip onunla konuşacağım, Harry" diye söze verdi. "Mantıklı davranmasını sağlarım... Bir Ateşoku..., takımımızda gerçek bir Ateşoku... Gryffindor'un kazanmasını o da bizim kadar ister... Mantıklı davranmasını sağlayacağım... bir Ateşoku..."</p><p class="calibre10">Ertesi gün dersler yeniden başladı. Buz gibi bir ocak sabahında insanın en az yapmak isteyeceği şey, okul arazisinde iki saat geçirmektir. Ama Hagrid onları eğlendirmek için semenderlerle dolu bir şenlik ateşi yakmıştı. Kuru tahtalar ve yapraklar toplayarak ateşi alev alev yanar halde tuttular ve son derece iyi bir ders geçirdiler. Alevlere bayılan kertenkeleler de ufalanan, akkor haline gelmiş kütükler arasında yukarı aşağı koşuşturup durdu. Dönemin ilk Kehanet dersi ise hiç de bu kadar eğlenceli değildi. Profesör Trelawney şimdi onlara el falı öğretiyordu ve zerre kadar vakit kaybetmeden Harry'ye, hayatında gördüğü en kısa ömür çizgisine sahip olduğunu söyledi.</p><p class="calibre10">Harry'nin girmek için asıl can attığı ders, Karanlık Sanatlara Karşı Savunma'ydı. Wood'la konuşmasından sonra, Ruh Emici Savuşturma derslerine mümkün olduğunca çabuk başlamak istiyordu.</p><p class="calibre10">Harry dersin sonunda ona vaadini hatırlatınca Lupin, "Ah, evet" dedi. "Dur bakayım... Perşembe akşamı saat sekiz nasıl? Sihir Tarihi sınıfı yeterince büyük, sanırım... Bunu nasıl yapacağımızı dikkatle düşünmem gerek... üzerinde alıştırma yapmak için şatoya gerçek bir Ruh Emici getiremeyiz..."</p><p class="calibre10">Yemeğe gitmek için koridordan geçerlerken, Ron, "Hâlâ hasta görünüyor, değil mi?" dedi. "Sence nesi var?"</p><p class="calibre10">Arkalarından gürültülü ve sabırsız bir "hah" sesi yükseldi. Hermione'ydi, bir zırhın ayakları dibinde oturmuş, kitaplarla tıkış tıkış dolu olduğu için kapanmayan çantasını yeniden yerleştiriyordu.</p><p class="calibre10">Ron sinirli sinirli, "Ne hahlıyorsun bize öyle?" dedi.</p><p class="calibre10">Hermione kibirli bir sesle, "Hiç" dedi, çantasını yeniden omzuna attı.</p><p class="calibre10">"Evet, hahladın" dedi Ron. "Lupin'in nesi olduğunu merak ettiğimi söyledim, sen de -"</p><p class="calibre10">Hermione insanı çıldırtan bir tepeden bakışla, "Eh, besbelli değil mi?" dîye sordu.</p><p class="calibre10">"Bize söylemek istemiyorsan, söyleme" diye cevabı yapıştırdı Ron.</p><p class="calibre10">"İyi" dedi Hermione azametle. Yürüyüp gitti.</p><p class="calibre10">Onun arkasından gücenik gücenik bakan Ron, "Hiçbir şey bildiği yok" dedi. "Sadece onunla yeniden konuşmamızı sağlamaya çalışıyor."</p><p class="calibre10">Perşembe akşamı saat sekizde, Harry, Gryffindor Kulesi'nden ayrılarak Sihir Tarihi sınıfına doğru yola koyuldu. Oraya vardığında sınıf karanlık ve boştu, ama o, lambaları asasıyla yaktı. Henüz beş dakika beklemişti ki, Profesör Lupin büyük bir sandıkla çıkageldi. Sandığı Profesör Binns'in masasına koydu.</p><p class="calibre10">"O ne?" diye sordu Harry.</p><p class="calibre10">Lupin pelerinini çıkartarak, "Yine bir Böcürt" dedi. "Geçen salıdan beri şatoyu tarıyorum, ne şans ki bunu Mr. Filch'in dosya dolabına sinmiş halde buldum. Gerçek bir Ruh Emici'ye bundan fazla benzeyenini bulamayız. Böcürt seni görünce Ruh Emici'ye dönüşecek, biz de onun üzerinde alıştırma yapacağız. Kullanmadığımız zaman onu odamda saklayabilirim, masamın altında hoşuna gidecek bir dolap var."</p><p class="calibre10">"Tamam" dedi Harry. Hiç korkmuyormuş ve sadece Lupin gerçek bir Ruh Emici'nin yerine geçecek bu kadar iyi bir vekil bulduğu için hayatından memnunmuş gibi bir ses tonuyla konuşmaya çalışıyordu.</p><p class="calibre10">"Pekâlâ..." Profesör Lupin kendi asasını çıkardı ve Harry'ye de aynı şeyi yapması için işaret etti. "Birazdan deneyeceğim ve sana da öğreteceğim büyü, çok ileri derecede bir sihirdir, Harry - Sıradan Büyücülük Düzeyi'nin çok ötesinde. Buna Patronus büyüsü denir."</p><p class="calibre10">Harry kaygıyla, "Nasıl işler?" dedi.</p><p class="calibre10">"Eh, gerektiği gibi işleyince bir Patronus meydana getirir" dedi Lupin. "Bu da bir tür Ruh Emici savuşturucudur - seninle Ruh Emici arasında kalkan görevi gören bir koruyucu."</p><p class="calibre10">Harry birden kendini, elinde büyük bir sopa tutan Hagrid boyunda bir şeklin arkasına çömelmiş olarak gördü. Profesör Lupin devam etti: "Patronus, bir tür pozitif güçtür; Ruh Emici'nin beslendiği şeylerin -umut, mutluluk, varlığını sürdürme arzusu- bir yansımasıdır, ama gerçek insanlar gibi umutsuzluk hissetmez, bu yüzden de Ruh Emiciler'in ona zararı dokunmaz. Ama seni uyarmalıyım, Harry. Bu büyü senin için çok ileri olabilir. Birçok usta büyücü onu yapmakta güçlük çekmiştir."</p><p class="calibre10">Harry merakla, "Bir Patronus neye benzer?" diye sordu.</p><p class="calibre10">"Onları yaratan büyücüye bağlı, hepsi farklı farklıdır."</p><p class="calibre10">'Peki, nasıl yapılıyor?"</p><p class="calibre10">"İki sihirli sözle. Ama sadece var gücünle tek ve mutlu bir anı üzerinde konsantre olursan işler."</p><p class="calibre10">Harry kafasında mutlu bir anı arandı. Dursley'lerde başına gelen hiçbir şey söz konusu bile olamazdı. Sonunda, bir süpürgeye ilk kez bindiği anda karar kıldı.</p><p class="calibre10">"Tamam" dedi, içindeki o harika, şahane duyguyu tam olarak hatırlamaya çalışarak.</p><p class="calibre10">"Sihirli sözler şunlar" dedi Lupin, boğazını temizledi. "Expecto patronum!"</p><p class="calibre10">"Expecto patronum" diye tekrarladı Harry alçak sesle, "expecto patronum."</p><p class="calibre10">"Mutlu anıya var gücünle konsantre oluyor musun?"</p><p class="calibre10">"Ah - evet" dedi Harry, düşüncelerini hemencecik o ilk süpürge sefasına dönmeye zorladı. "Expecto patrona - hayır, patronum - özür dilerim - ezpecto patronum, expecto patronum - "</p><p class="calibre10">Aniden asasının ucundan bir şey vıj diye fırladı; gümüşi renkte bir gaz tutamağına benziyordu.</p><p class="calibre10">Harry heyecanla, "Gördünüz mü?" diye sordu. "Bir şey oldu!"</p><p class="calibre10">Lupin gülümseyerek, "Çok iyi" dedi. "Peki öyleyse - bir Ruh Emici üzerinde denemeye hazır mısın?"</p><p class="calibre10">"Evet" dedi Harry. Asasını sıkı sıkı kavradı ve boş sınıfın ortasına doğru yürüdü. Aklını uçma üzerinde tutmaya çalışıyordu, ama araya giren başka bir şey vardı... Her an, annesini yeniden duyabilirdi... ama bunu düşünmemeliydi, yoksa sahiden de duyardı, oysa bunu istemiyordu - yoksa istiyor muydu?</p><p class="calibre10">Lupin sandığın kapağını tuttu ve çekti.</p><p class="calibre10">Bir Ruh Emici yavaşça kutudan yükseldi, kukuletalı yüzü Harry'ye döndü. Islak ıslak ışıldayan, lekeli bir el kendi pelerinini kavradı. Sınıftaki lambalar titreşerek söndü. Ruh Emici kutudan çıktı ve derin derin, hırıltılı bir nefes alarak sessizce Harry'ye doğru kaymaya koyuldu. Harry'yi iliklerine işleyen bir soğuk dalgası sardı.</p><p class="calibre10">"Expecto patronum!" diye haykırdı Harry. "Expecto patronum! Expecto -"</p><p class="calibre10">Ama hem sınıf, hem de Ruh Emici kaybolmaya başlamıştı... Harry yine kalın beyaz bir sisin içine düşüyordu ve annesinin her zamankinden de yüksek sesi, kafasının içinde yankılanıyordu "Harry'yi bırak! Harry'yi bırak! Lütfen - ne istersen yaparım -"</p><p class="calibre10">"Kenara çekil - kenara çekil, kızım -"</p><p class="calibre10">"Harry!"</p><p class="calibre10">Harry sarsılarak kendine geldi. Yerde sırtüstü yatıyordu. Sınıfın lambaları yeniden yanmıştı. Neler oldu diye sormadı.</p><p class="calibre10">"Özür dilerim' diye mırıldandı. Doğrulup oturdu ve gözlüğünün ardından soğuk ter süzüldüğünü hissetti.</p><p class="calibre10">"İyi misin?" dedi Lupin.</p><p class="calibre10">"Evet..." Harry kendini sıralardan birine çekti ve ona yaslandı.</p><p class="calibre10">"Al" Lupin ona bir Çikolatalı Kurbağa verdi. "Yeniden denemeden önce bunu ye. İlk seferinde yapmanı beklememiştim. Doğrusunu istersen, yapsan şaşırırdım."</p><p class="calibre10">Harry, Kurbağa'nın kafasını ısırıp kopararak, "Gittikçe kötüleşiyor" dedi. "Bu sefer annemin sesi daha yüksekti - ve onun - Voldemort'un -"</p><p class="calibre10">Lupin her zamankinden daha solgun göründü.</p><p class="calibre10">"Harry, eğer devam etmek istemiyorsan, çok iyi anlarım bunu."</p><p class="calibre10">"İstiyorum ama!" dedi Harry hiddetle. Çikolatalı Kurbağa'nın geri kalanını ağzına tıktı. "Yapmak zorundayım! Ya Ruh Emiciler Ravenclaw maçımıza da gelirlerse? Yeniden düşmeyi göze alamam. Bu oyunu kaybedersek, Quidditch Kupası'nı da kaybederiz!"</p><p class="calibre10">"Peki öyleyse..." dedi Lupin. "Başka bir anı seçmek isteyebilirsin, mutlu bir anı. Yani, üzerinde konsantre olmak için diyorum... Anlaşılan öteki anın yeterince kuvvetli değilmiş..."</p><p class="calibre10">Harry düşündü, düşündü ve sonunda, geçen yıl Gryffindor'un Okul Şampiyonası'nı kazandığı sıradaki duygularının kesinlikle çok mutlu sayılabileceğine karar verdi. Asasına yeniden sımsıkı sarıldı ve sınıfın ortasında yerini aldı.</p><p class="calibre10">"Hazır mısın?" dedi Lupin, kutunun kapağını kavrayarak.</p><p class="calibre10">"Hazırım" dedi Harry. Var gücüyle, kafasını kutu açılınca neler olacağına ilişkin karanlık düşüncelerle değil, Gryffindor'un galibiyetine ilişkin mutlu düşüncelerle doldurmaya çalışıyordu.</p><p class="calibre10">"Haydi!" dedi Lupin, kapağı kaldırarak. Oda bir kez daha buz gibi soğudu, karardı. Ruh Emici öne doğru kayarcasına ilerledi. Çürümekte olan bir elini Harry’ye doğru uzatarak hırıltıyla nefes alıyordu.</p><p class="calibre10">"Expecto patronum!" diye haykırdı Harry. "Expecto patronum! Expecto pat–"</p><p class="calibre10">Beyaz sis, duyularını sildi... çevresinde kocaman, flulaşmış şekiller hareket ediyordu... sonra yeni bir ses geldi, bir adamın sesi, haykıran, panik içinde bir ses:</p><p class="calibre10">"Lily, Harry'yi al ve git! Bu o! Git! Koş! Ben onu oyalarım."</p><p class="calibre10">Bir odadan sendeleyerek gelen birinin sesleri - hızla açılan bir kapı - tiz sesli, gıdaklar gibi bir kahkaha...</p><p class="calibre10">"Harry! Harry... uyan..."</p><p class="calibre10">Lupin, Harry'nin yüzüne şiddetli tokatlar atıyordu.</p><p class="calibre10">Bu sefer Harry neden tozlu bir sınıf döşemesinde yattığını anlayana kadar aradan bir dakika geçti.</p><p class="calibre10">"Babamı duydum" diye mırıldandı Harry. "Onun sesini ilk kez duyuyorum - Voldemort'u oyalamaya çalıştı, annem kaçacak vakit bulsun diye..."</p><p class="calibre10">Harry birden yüzünde yaşlar olduğunu fark etti, tere karışmışlardı. Lupin görmesin diye yüzünü mümkün olduğunca eğip, ayakkabısının bağını bağlama bahanesiyle, yaşları cüppesine sildi.</p><p class="calibre10">Lupin garip bir sesle, "James'i mi duydun?" dedi.</p><p class="calibre10">"Evet..." Harry, yüzü kuru, başını kaldırıp baktı. "Niye - babamı tanımıyordunuz, değil mi?"</p><p class="calibre10">"Ben - ben tanıyordum aslında" dedi Lupin. "Hogwarts'ta arkadaştık. Dinle, Harry - belki de bu gecelik burada bırakmalıyız. Bu büyü, saçmalık derecesinde ileri bir büyü... Sana bütün bunları yaşatabilecek bir şeyi hiç önermemeliydim."</p><p class="calibre10">"Hayır!" dedi Harry. Yeniden ayağa kalktı. "Bir kez daha deneyeceğim! Yeterince mutluluk verici şeyler düşünmüyorum, mesele bu... bir dakika bekleyin..."</p><p class="calibre10">Beynini zorladı. Sahiden, sahiden mutlu bir anı... iyi, güçlü bir Patronus'a dönüştürebileceği bir anı...</p><p class="calibre10">Büyücü olduğunu, Dursley'lerden ayrılıp Hogwarts'a gideceğini ilk öğrendiği an! Artık bu da mutlu bir anı değilse, ne mutlu anı sayılırdı, bilmiyordu... Privet Drive'dan ayrılacağını anladığında hissettiklerine var gücüyle konsantre olarak ayağa kalktı ve bir kez daha sandığın karşısına geçti.</p><p class="calibre10">"Hazır mısın?" dedi Lupin, bunu, doğru olmadığını bile bile yapıyor gibiydi. "İyice konsantre oldun mu? Peki - haydi!"</p><p class="calibre10">Sandığın kapağını üçüncü kez kaldırdı ve Ruh Emici içinden yükseldi; oda soğuk ve karanlığa büründü.</p><p class="calibre10">"EXPECTO PATRONUM!" diye haykırdı Harry. "EXPECTO PATRONUM! EXPECTO PATRONUM!"</p><p class="calibre10">Harry'nin başının içindeki çığlık yeniden başlamıştı - ama bu kez ayarı iyi yapılmamış bir radyodan gelir gibiydi. Daha alçak, daha yüksek, sonra yine daha alçak... Ve hâlâ Ruh Emici'yi görebiliyordu... duraklamıştı... Sonra Harry'nin asasının ucundan muazzam, gümüş rengi bir gölge fışkırdı. Onunla Ruh Emici arasında havada durdu. Harry'nin bacakları su gibi olsa da, hâlâ ayaklarının üstünde duruyordu... ancak, daha ne kadar duracağını bilemiyordu...</p><p class="calibre10">Lupin öne fırlayarak, "Riddikulus!" diye kükredi.</p><p class="calibre10">Gürültülü bir çatırtı duyuldu ve Harry'nin bulutlu Patronus'u, Ruh Emici'yle birlikte yok oldu. Harry bir iskemleye çöktü, kendini sanki bir mil koşmuş kadar bitkin hissediyordu, bacakları titriyordu. Gözünün ucuyla Profesör Lupin'in asasıyla Böcürt'ü sandığa dönmeye zorladığını gördü. Böcürt yine gümüşi bir küreye dönüşmüştü.</p><p class="calibre10">Lupin hızlı adımlarla Harry'nin oturduğu yere gelerek, "Mükemmel!" dedi. "Mükemmel, Harry! Bu kesinlikle bir başlangıçtı!"</p><p class="calibre10">"Bir kez daha deneyebilir miyiz? Bir kerecik daha?"</p><p class="calibre10">"Şimdi değil" dedi Lupin kararlı bir şekilde. "Bir gece için yeterince denedin. Al."</p><p class="calibre10">Ona Balyumruk'un en iyi çikolatalarının birinden koca bir parça uzattı.</p><p class="calibre10">"Hepsini ye, yoksa Madam Pomfrey kanımı içer. Önümüzdeki hafta aynı saat, tamam mı?"</p><p class="calibre10">"Tamam" dedi Harry. Çikolatadan bir lokma ısırdı ve Lupin'in, Ruh Emici ortadan kaybolunca yeniden yanmış lambaları söndürmesini izledi. Birden aklına bir şey geldi.</p><p class="calibre10">"Profesör Lupin?" dedi. "Madem babamı tanıyordunuz, Sirius Black'i de tanıyor olmalısınız."</p><p class="calibre10">Lupin hızla döndü.</p><p class="calibre10">Haşin bir sesle, "Bunu da nerden çıkardın?" dedi.</p><p class="calibre10">"Hiç - yani, Hogwarts'ta arkadaş olduklarını biliyordum da..."</p><p class="calibre10">Lupin'in yüzü gevşedi.</p><p class="calibre10">"Evet, tanıyordum" dedi. "Ya da tanıdığımı sanıyordum. Artık gitsen iyi olur, Harry, saat geç oldu."</p><p class="calibre10">Harry sınıftan çıktı, bir koridor boyunca yürüdü, bir köşeyi döndü. Sonra bir zırhın arkasından dolanarak kaidesine oturup çikolatasını bitirdi. Keşke Black'in sözünü etmeseydim diye düşünüyordu, çünkü belli ki Lupin bu konuda hiç hevesli değildi. Sonra Harry'nin düşünceleri yeniden annesiyle babasına gitti...</p><p class="calibre10">Boğazına kadar çikolatayla dolu olduğu halde kendini güçsüz ve garip bir şekilde boş hissediyordu. Annesiyle babasının son anlarının kafasının içinde yeniden canlandığını duymak korkunç olsa da, Harry küçücük bir çocuk olduğundan bu yana onların sesini ilk defa duyuyordu. Ama bir taraftan annesiyle babasının sesini duymayı istediği müddetçe, asla doğru dürüst bir Patronus yapamazdı...</p><p class="calibre10">Kendi kendine sertçe, "Onlar öldü" dedi. "Öldüler ve yankılarını dinlemek de onları geri getirmez. O Quidditch Kupası'nı istiyorsan, kendine hâkim olman gerek."</p><p class="calibre10">Ayağa kalktı, son çikolata parçasını ağzına tıktı ve Gryffindor Kulesi'nin yolunu tuttu.</p><p class="calibre10">Ravenrlaw sömestrin ilk haftasında Slytherin'le oynadı. Slytherin çok az farkla kazandı. Wood'a göre, bu sonuç Gryffindor açısından hayırlıydı, onlar da Ravenclaw'ı yenerlerse ikinci olurlardı. Harry bu yüzden antrenman sayısını haftada beşe çıkardı. Lupin'in altı Quidditch antrenmanından daha yorucu olan Ruh Emici Savuşturma derslerini de katınca, Harry'ye ev ödevlerini yapmak için haftada sadece bir gece kalıyordu. Yine de bu zorlamanın izlerini, omuzlarındaki muazzam yükün nihayet etkiliyor gibi göründüğü Hermione kadar göstermiyordu. Hermione'yi hiç sektirmeden her gece Ortak Salon'un bir köşesinde görmek mümkündü. Birkaç masaya kitaplarını, Aritmansi çizelgelerini, Eski İşaretler sözlüklerini, ağır şeyler kaldırmış Muggle'ları gösteren şemaları ve dosyalar dolusu ayrıntılı notlarını yayıyordu. Hemen hemen hiç kimseyle konuşmuyordu, biri çalışmasını yarıda bölünce de tepesi atıyordu. Bir akşam Harry oturmuş, Snape için Fark Edilmeyen Zehirler hakkında belalı bir ödevi bitirirken, Ron, "Bunu nasıl yapıyor?" diye sordu. Harry başını kaldırdı. Hermione yıkılacakmış gibi duran bir kitap yığınının ardında neredeyse gözden kaybolmuştu.</p><p class="calibre10">"Neyi nasıl yapıyor?"</p><p class="calibre10">"Bütün derslerine nasıl girebiliyor?" dedi Ron. "Bu sabah onu Aritmansi cadısı Profesör Vector'la konuşurken duydum. Dünkü dersten söz ediyorlardı, ama Hermione o derste olamaz, çünkü Sihirli Yaratıkların Bakımı'nda bizimle birlikteydi! Ve Ernie McMillan bana onun bir tek Muggle Araştırmaları dersini bile kaçırmadığını söyledi. Oysa bu derslerin yarısı Kehanet'le aynı saatte. Kehanet derslerinin de hiçbirini kaçırmadı."</p><p class="calibre10">Harry'nin o an Hermione'nin imkânsız ders programının esrarını çözecek vakti yoktu. Snape'in ödevini yazmaya gerçekten devam etmesi gerekiyordu. Ne var ki, iki saniye sonra yeniden çalışması bölündü. Bu sefer ki, Wood'du.</p><p class="calibre10">"Kötü haber, Harry. Az önce Ateşoku için Profesör McGonagall'ı görmeye gittim. O -şey- bana biraz kötü davrandı. Bana önceliklerimin yanlış olduğunu söyledi. Senin hayatta kalmandan çok Kupa'yı kazanmaya önem verdiğimi düşündü sanırım. Üstelik de sırf, önce Snitch'i yakalayacak olduktan sonra Ateşoku'nun seni sırtından atmasına aldırmadığımı söyledim diye." Wood inanmazlıkla başını salladı. "Gerçekten, ne biçim bağırdı bana... Korkunç bir şey söylemişim sanırsın. Sonra ona süpürgeyi daha ne kadar tutacağını sordum..." Yüzünü buruşturup Profesör McGonagall'ın sert sesini taklit etti: " '<span class="italic">Gerektiği kadar, Wood</span>'... Sanırım yeni bir süpürge sipariş etme vaktin geldi, Harry. Hangi süpürgenin arkasında bir sipariş formu var... Malfoy gibi sen de bir Nimbus 2001 alabilirsin."</p><p class="calibre10">"Malfoy'un iyi olduğunu düşündüğü hiçbir şeyi alacak değilim" dedi Harry, kararlı bir şekilde.</p><p class="calibre10">Ocak çaktırmadan şubata dönüştü, dondurucu soğuk havada değişiklik olmadı. Ravenclaw maçı gittikçe yaklaşıyordu, ama Harry hâlâ yeni bir süpürge ısmarlamamıştı. Artık, her Biçim Değiştirme dersinin arkasından, Hermione yüzünü kaçırarak hızla yanlarından geçiyor, Ron da umutla yanı başında dikilirken, Profesör McGonagall'a Ateşoku'nu soruyordu.</p><p class="calibre10">On ikinci seferde, o daha ağzını bile açmadan, Profesör McGonagall, "Hayır, Potter, alamazsın" dedi. "Süpürgeyi bilinen lanetlerin çoğu için kontrol ettik, ama Profesör Flitwick bir Üzerinden Atma Nazarı olabileceğini düşünüyor. Kontrollerimiz sona erdiğinde ben sana söylerim. Lütfen artık başımın etini yemekten vazgeç."</p><p class="calibre10">İşin fena tarafı, Harry'nin Ruh Emici Savuşturma dersleri de umduğu kadar iyi gitmiyordu. Birkaç ders sonra Böcürt-Ruh Emici ona her yaklaştığında belirsiz, gümüşi bir gölge yaratmayı başarır olmuştu. Ama Patronus'u, Ruh Emici'yi uzaklaştıramayacak kadar zayıftı. Yarı saydam bir bulut gibi havada durarak, onu orada tutmak için çırpınan Harry'nin enerjisini emiyordu. Harry kendine kızıyordu, annesiyle babasının seslerini yeniden duyma yolundaki gizli arzusu, ona suçluluk duygusu veriyordu.</p><p class="calibre10">Çalışmaya başladıklarının dördüncü haftasında Profesör Lupin kesin bir ifadeyle, "Kendinden çok fazla şey bekliyorsun" dedi. "On üç yaşında bir büyücü için, belli belirsiz bir Patronus bile büyük başarıdır. Artık hiç olmazsa kendinden geçmiyorsun, değil mi?"</p><p class="calibre10">Harry, morali bozuk halde, "Bir Patronus - Ruh Emiciler'i püskürtür falan diye düşünmüştüm" dedi. "Onları yok eder diye -"</p><p class="calibre10">"Gerçek Patronus bunu yapar" dedi Lupin. "Ama sen de çok kısa sürede büyük şeyler başardın. Eğer bir sonraki Quidditch maçında Ruh Emiciler ortaya çıkarsa, onları yere inecek kadar uzun süre uzakta tutabilirsin."</p><p class="calibre10">"Çok sayıda oldukları vakit daha zor olur demiştiniz."</p><p class="calibre10">Lupin gülümseyerek, "Sana güvenim tam" dedi. "Al bakalım - bir içkiyi hak ettin. Üç Süpürge'den, daha önce denemediğin bir şey."</p><p class="calibre10">Çantasından iki şişe çıkardı.</p><p class="calibre10">Harry düşünmeden, "Kaymakbirası!" dedi. "Evet, çok severim!"</p><p class="calibre10">Lupin tek kaşını kaldırdı.</p><p class="calibre10">"Şey - Ron ile Hermione, Hogsmeade'den gelirken bana biraz getirmişlerdi" diye palavrayı attı Harry hemen.</p><p class="calibre10">"Anlıyorum" dedi Lupin, oysa yine de biraz şüpheleniyormuş gibi bir hali vardı. "Neyse - Gryffindor'un Ravenclaw'a karşı zaferine içelim! Tabii benim taraf tutmamam gerekiyor, hoca olarak..." diye ekledi çabucak.</p><p class="calibre10">Kaymakbiralarını sessizce içtiler, derken Harry bir süredir merak ettiği bir şeyi sordu.</p><p class="calibre10">"Bir Ruh Emici'nin kukuletasının altında ne var?"</p><p class="calibre10">Profesör Lupin düşünceli düşünceli şişesini indirdi.</p><p class="calibre10">"Hımmm... eh, bunu gerçekten bilen kişiler artık bize söyleyebilecek durumda değil. Anlıyorsun ya, Ruh Emici kukuletasını ancak son ve en kötü silahını kullanmak için açar."</p><p class="calibre10">"Nedir o?"</p><p class="calibre10">Lupin, biraz çarpık bir tebessümle, "Ruh Emici Öpücüğü diyorlar" dedi. "Ruh Emiciler bunu, tamamen yok etmek istedikleri kişilere yapar. Sanırım o kukuletanın altında bir tür ağız var, çünkü çenelerini kurbanlarının ağzına yapıştırıyor ve - ve ruhunu emiyorlar."</p><p class="calibre10">Harry boş bulunup birkaç damla kaymakbirası tükürdü.</p><p class="calibre10">"Ne - öldürüyorlar mı -?"</p><p class="calibre10">"Ah, hayır" dedi Lupin. "Daha da beteri. Biliyorsun, beynin ve kalbin çalışmayı sürdürdükçe ruhsuz da varlığını sürdürebilirsin. Ama artık hiçbir benlik duygun, hafızan... hiçbir şeyin olmaz. Düzelme şansın sıfırdır. Sadece - var olursun. Boş bir kabuk gibi. Ve ruhunsa ebediyen gider... kaybolur."</p><p class="calibre10">Lupin biraz daha kaymakbirası içti, sonra da, "Bu, Sirius Black'i bekleyen kader" dedi. "Bu sabah Gelecek Postası'nda yazıyordu. Bakanlık onu bulurlarsa böyle yapmaları için Ruh Emiciler'e izin vermiş."</p><p class="calibre10">Harry bir an, birinin ruhunun ağzından emilip çekilmesi fikriyle nutku tutulmuş halde oturdu. Ama sonra Black'i düşündü.</p><p class="calibre10">Birden, "Hak ediyor" dedi.</p><p class="calibre10">Lupin kayıtsız bir sesle, "Öyle mi dersin?" diye sordu. "Herhangi birinin bunu hak ettiğini düşünüyor musun gerçekten?"</p><p class="calibre10">"Evet" dedi Harry, meydan okurcasına. "Bazı... bazı şeyler için."</p><p class="calibre10">Lupin'e Üç Süpürge'de kulak misafiri olduğu konuşmayı anlatmak isterdi. Black'in annesiyle babasına ihanet edişini de. Ama bunları anlatınca, Hogsmeade'e izinsiz gittiği de ortaya çıkacaktı ve Lupin'in bundan pek memnun kalmayacağını biliyordu. Onun için kaymakbirasını bitirdi, Lupin'e teşekkür etti ve Sihir Tarihi sınıfından çıktı.</p><p class="calibre10">Kendi kendine, yoksa bir Ruh Emici'nin kukuletasının altında ne olduğunu sormasa mıydım, diye düşündü, cevap o kadar korkunçtu. Tam ruhunun emilip alınmasının nasıl bir duygu olduğu gibi tatsız düşüncelere dalmıştı ki, merdivenlerin orta yerinde Profesör McGonagall'a tosladı.</p><p class="calibre10">"Önüne bak, Potter!"</p><p class="calibre10">"Özür dilerim, Profesör -"</p><p class="calibre10">"Ben de şimdi Gryffindor Ortak Salonu'nda sana baktım. Eh, burada işte, aklımıza gelen her yönteme başvurduk ve hiçbir şeyi yokmuş gibi görünüyor - bir yerlerde çok iyi bir dostun var, Potter..."</p><p class="calibre10">Harry'nin ağzı açık kaldı. Profesör elinde, her zamanki kadar harika görünen Ateşoku'nu tutuyordu.</p><p class="calibre10">Cılız bir sesle, "Yani geri alabilir miyim?" diye sordu Harry. "Sahiden?"</p><p class="calibre10">"Sahiden" dedi Profesör McGonagall, şimdi resmen gülümsüyordu. "Sanırım cumartesi günkü maçtan önce elin alışsın istersin, değil mi? Ve Potter, lütfen kazanmaya çalış, tamam mı? Yoksa arka arkaya sekizinci yıldır Kupa şansımızı kaybetmiş olacağız. Profesör Snape daha dün gece bana bunu hatırlatmak nezaketini gösterdi..."</p><p class="calibre10">Söyleyecek şey bulamayan Harry, Ateşoku'nu yukarı, Gryffindor Kulesi'ne doğru taşıdı. Bir köşeyi dönerken, ağzı kulaklarında ona doğru koşan Ron'u gördü.</p><p class="calibre10">"Verdi, ha? Mükemmel! Dinle, hâlâ deneyebilirim, değil mi? Yarın?"</p><p class="calibre10">"Evet... nasıl istersen..." dedi Harry, kalbi bir aydır olduğundan daha hafifti. "Bak ne diyeceğim - Hermione ile barışmalıyız. Sadece yardım etmeye çalışıyordu..."</p><p class="calibre10">"Tamam," dedi Ron. "Az önce Ortak Salon'daydı - çalışıyordu, değişiklik olsun diye!"</p><p class="calibre10">Gryffindor Kulesi'ne giden koridora saptılar ve Sir Cadogan'a yalvaran Neville Longbottom'ı gördüler. Anlaşıldığı kadarıyla Sir Cadogan onu içeri almayı reddediyordu.</p><p class="calibre10">Neville, gözleri yaşlı, "Onları bir yere yazmıştım" diyordu, "ama düşürmüş olmalıyım!"</p><p class="calibre10">"Ben de inandım!" diye kükredi Sir Cadogan. Sonra, Harry ile Ron'u gördü. "İyi akşamlar, genç soylu hizmetkârlarım! Gelin de bu deliyi demire vurun, içeriye zorla girmeye çalışıyordu."</p><p class="calibre10">"Öf, kes sesini" dedi Ron, Harry ile ikisi Neville'in yanına geldiklerinde.</p><p class="calibre10">Neville, perişan bir halde, "Parolaları kaybettim" dedi. "Bu hafta kullanacağı parolaları ona söylettiydim, çünkü ikide bir değiştiriyor ve şimdi de onları ne yaptığımı bilemiyorum."</p><p class="calibre10">"Elemterehiş" dedi Harry. Sir Cadogan büyük bir düş kırıklığıyla, Ortak Salon'a girmelerine izin vermek için istemeye istemeye öne doğru savruldu. Herkesin başı onlara doğru çevrilirken ani, heyecanlı bir mırıltı ortalığı kapladı. Bir an sonra Harry, Ateşoku hakkında coşkuyla konuşan insanlarla çevrilmişti.</p><p class="calibre10">"Nerden buldun, Harry?"</p><p class="calibre10">"Denememe izin verir misin?"</p><p class="calibre10">"Hiç onunla uçtun mu, Harry?"</p><p class="calibre10">"Ravenclaw'ın hiç şansı yok, onların hepsinin süpürgeleri Tertemiz Yedi."</p><p class="calibre10">"Bir tutayım mı, Harry?"</p><p class="calibre10">Ateşoku'nun elden ele geçip her açıdan hayranlıkla izlendiği on dakika kadar bir süreden sonra kalabalık dağıldı. Harry ve Ron, koşarak yanlarına gelmemiş tek kişi olan Hermione'yi şimdi rahatça görebiliyorlardı. Ödevlerinin üzerine eğilmişti ve onlarla göz göze gelmemeye özen gösteriyordu. Harry ve Ron onun masasına yaklaşınca, Hermione nihayet başını kaldırıp baktı.</p><p class="calibre10">"Geri aldım' dedi Harry gülümseyerek ve Ateşoku'nu havaya kaldırdı.</p><p class="calibre10">"Gördün mü, Hermione? Hiçbir şeyi yokmuş" dedi Ron.</p><p class="calibre10">Hermione, "Eh - olabilirdi ama!" dedi. "Yani, hiç değilse şimdi güvenli olduğunu biliyorsun!"</p><p class="calibre10">"Evet, sanırım öyle" dedi Harry. "Yukarı koysam iyi olur."</p><p class="calibre10">"Ben götürürüm!" dedi Ron hevesle. "Zaten Scabbers'a da Fare Toniği'ni vermem gerek."</p><p class="calibre10">Ateşoku'nu aldı, sanki camdan yapılmış gibi tutarak, erkeklerin merdivenine doğru taşıdı,</p><p class="calibre10">Harry, "Öyleyse oturabilir miyim?" diye sordu Hermione'ye.</p><p class="calibre10">"Herhalde" dedi Hermione, iskemledeki bir sürü parşömeni kaldırdı.</p><p class="calibre10">Harry tıkış tıkış dolu masaya baktı: Mürekkebi hâlâ parlayan uzun Aritmansi ödevine, daha da uzun Muggle Araştırmaları ödevine ("Muggle'ların Niye Elektriğe İhtiyacı Olduğunu Açıklayın") ve Hermione'nin şimdi üzerinde çalıştığı Eski İşaretler çevirilerine.</p><p class="calibre10">"Bunların hepsini nasıl hallediyorsun?" diye sordu Harry ona.</p><p class="calibre10">"Eh, işte -bilirsin ya- çok çalışarak" dedi Hermione. Harry yakından bakınca onun da Lupin kadar yorgun göründüğünü fark etti.</p><p class="calibre10">Eski İşaretler sözlüğünü bulmak için kitapları karıştırmasını seyrederken de, "Neden birkaç dersi bırakmıyorsun?" diye sordu.</p><p class="calibre10">Dehşete kapılmış görünen Hermione, "Bunu yapamam!" dedi.</p><p class="calibre10">Harry, çok karmaşık görünen bir sayı çizelgesini eline aldı. "Aritmansi berbat bir şeye benziyor."</p><p class="calibre10">Hermione ciddiyetle, "Ah, hayır, harika!" dedi. "Benim en sevdiğim ders! Aritmansi-"</p><p class="calibre10">Ama Harry, Aritmansi'nin nesinin harika olduğunu asla öğrenemedi. Tam o anda erkeklerin merdiveninden aşağı doğru boğulurcasma bir çığlık yankılandı. Bütün Ortak Salon sustu, taşlaşmış gibi hepsi girişe bakakaldı. Telaşlı ayak sesleri duyuldu, gitgide yaklaştı - ve sonra, Ron koşarak göründü. Peşinde bir çarşaf sürüklüyordu.</p><p class="calibre10">"BAK!" diye böğürdü, hızlı adımlarla Hermione'nin masasına gelerek. "BAK!" diye haykırdı, çarşafı onun yüzüne doğru sallıyordu.</p><p class="calibre10">"Ron, ne -?"</p><p class="calibre10">"SCABBERS! BAK! SCABBERS!"</p><p class="calibre10">Neye uğradığını anlamayan Hermione, Ron'dan kaçmak için geriye doğru kaykılmıştı. Harry, Ron'un elindeki çarşafa baktı. Üzerinde kırmızı bir şey vardı. Bu sanki fena halde -</p><p class="calibre10">"KAN!" diye feryat etti Ron, şaşkın sessizliği bozarak. "GİTMİŞ! VE YERDE NE VARDI, BİLİYOR MUSUN?"</p><p class="calibre10">"Ha - hayır," dedi Hermione, titrek bir sesle.</p><p class="calibre10">Ron, onun Eski İşaretler çevirisinin üzerine bir şey attı. Hermione ve Harry öne doğru eğildi. Garip, çivi yazısı gibi şekillerin üzerinde birkaç tane uzun, sarı kedi tüyü duruyordu.</p><div class="mbppagebreak" id="calibre_pb_23"></div>
</body></html>
