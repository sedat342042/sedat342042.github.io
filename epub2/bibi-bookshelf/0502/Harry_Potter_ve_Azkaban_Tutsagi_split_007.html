<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos249441" class="calibre1"><span class="calibre2">
</span></p><p class="calibre7"><span class="calibre4"><span class="bold">YEDİNCİ  BÖLÜM: </span></span><br class="calibre8"/><span class="calibre4"><span class="bold">GARDIROPTAKİ  BÖCÜRT</span></span></p><p class="calibre9">Malfoy ancak perşembe günü öğleden sonra, Slytherin'ler ve Gryffindor'lar iki saatlik İksir dersinin yarısına gelmişken sınıfta göründü. Bandajlı kolu askıda, kasıla kasıla zindana girdi. Harry'ye göre, korkunç bir muharebeden geriye kalmış son kahraman pozu takınıyordu.</p><p class="calibre10">Pansy Parkinson, "Nasıl, Draco?" diye sordu. "Çok acıyor mu?"</p><p class="calibre10">"Evet" dedi Malfoy, yiğitçe yüzünü buruşturarak. Ama Harry onun, Pansy başını çevirince Crabbe ve Goyle'a göz kırptığını gördü.</p><p class="calibre10">Profesör Snape tembel tembel, "Otur yerine, otur" dedi.</p><p class="calibre10">Harry ve Ron birbirlerine bakıp yüzlerini ekşittiler. Onlar geç kalmış olsa Snape "otur yerine" demez, ceza verirdi. Ama Malfoy, Snape'in derslerinde ne yapsa paçayı sıyırmayı başarmıştı. Snape, Slytherin Binası'nın Başkanı'ydı ve genellikle kendi öğrencilerini kayırırdı.</p><p class="calibre10">Bugün yeni bir iksir yapıyorlardı, bir Ufalma İksiri.</p><p class="calibre10">Malfoy kazanını hemencecik Harry ile Ron'un yanına kurdu, malzemelerini aynı masada hazırlıyorlardı.</p><p class="calibre10">"Efendim," diye seslendi Malfoy, "efendim, bu papatya köklerini kesmek için yardıma ihtiyacım var, çünkü kolum -"</p><p class="calibre10">Snape başını kaldırmadan, "Weasley," dedi, "Malfoy'un köklerini onun için kesiver."</p><p class="calibre10">Ron'un yüzü tuğla kırmızısı bir renk aldı.</p><p class="calibre10">Malfoy'a, "Kolunda hiçbir şey yok" dedi, tıslar gibi.</p><p class="calibre10">Malfoy, masanın karşısından sanki marifet yapmış gibi sırıttı.</p><p class="calibre10">"Weasley, Profesör Snape'in ne dediğini duydun, kes şu kökleri."</p><p class="calibre10">Ron bıçağını kavradı, Malfoy'un köklerini önüne çekti ve onları rasgele kesmeye başladı. Sonunda hepsi farklı boyda oldu.</p><p class="calibre10">Malfoy canından bezmiş gibi, "Profesör" dedi, "Weasley köklerimi kullanılmaz hale getiriyor, efendim."</p><p class="calibre10">Snape masalarına yaklaştı, kemerli burnunun üstünden köklere baktı, sonra uzun, yağlı siyah saçlarının altından Ron'a pis pis gülümsedi.</p><p class="calibre10">"Malfoy'la köklerini değiştir, Weasley."</p><p class="calibre10">"Ama efendim -!"</p><p class="calibre10">Ron son çeyrek saati, kendi köklerini özenle, tamı tamına eşit boyda keserek geçirmişti.</p><p class="calibre10">Snape en tehlikeli sesiyle, "Şimdi" dedi.</p><p class="calibre10">Ron güzel güzel kesilmiş kendi köklerini masanın öbür yanına, Malfoy'a doğru itti, sonra da bıçağını yeniden eline aldı.</p><p class="calibre10">"Efendim, bir de bu Büzüşmüşincir'in soyulması gerek" dedi Malfoy. Sesinde melun bir keyif seziliyordu.</p><p class="calibre10">Snape, daima ve sadece ona ayırdığı nefret dolu bakışını Harry'ye çevirerek, "Potter, Malfoy'un Büzüşmüşincir'ini sen soyabilirsin" dedi.</p><p class="calibre10">Harry, Malfoy'un Büzüşmüşincir'ini aldı. Ron ise şimdi kullanmak zorunda olduğu köklerin uğradığı hasarı onarmaya çalışıyordu. Harry, Büzüşmüşincir'i elinden geldiğince çabuk soydu ve hiçbir şey demeden masanın öbür yanına, Malfoy'a attı. Malfoy'un ağzı şimdi iyiden iyiye kulaklarına varmıştı.</p><p class="calibre10">Yavaşça, "Dostunuz Hagrid'i son zamanlarda gördünüz mü?" diye sordu.</p><p class="calibre10">Ron, kesik kesik, kafasını kaldırmadan, "Senin üstüne vazife değil," dedi.</p><p class="calibre10">"Korkarım uzun süre öğretmenlik yapamayacak" dedi Malfoy, sesinde sahte bir üzüntüyle. "Babam yaralanmamdan hiç memnun kalmadı."</p><p class="calibre10">"Konuşmaya devam et de, Malfoy, ben sana sahiden yaralanmak nasıl olurmuş göstereyim" diye hırladı Ron.</p><p class="calibre10">"Okul yönetim kuruluna şikâyet etti. Sihir Bakanlığı'na da. Babamın çok nüfusu vardır, biliyorsunuz. Ve bunun gibi kalıcı bir yaralanma - abartılı, sahte bir şekilde içini çekti, "kim bilir kolum artık eskisi gibi olacak mı hiç?"</p><p class="calibre10">Eli öfkeyle titrediği için yanlışlıkla ölü bir tırtılın kafasını kesen Harry, "Demek bunun için numara yapıyorsun?" dedi. "Hagrid'i kovdurabilmek için."</p><p class="calibre10">"Eh," dedi Malfoy, sesini fısıltı düzeyine indirerek, "kısmen, Potter. Ama başka faydaları da olacak. Weasley, tırtıllarımı benim için dilimle."</p><p class="calibre10">Birkaç kazan ötede, Neville'in başı derde girmişti. Neville her İksir dersinde darmadağın olurdu; en kötü dersiydi, Profesör Snape'e duyduğu büyük korku da her şeyi on kat beter hale getiriyordu. Parlak bir asit yeşili olması gereken iksiri sonuçta -</p><p class="calibre10">“Turuncu, Longbottom," dedi Snape, iksirin bir kısmını kepçeyle alıp herkes görebilsin diye yeniden kazana dökerek. "Turuncu. Söyle bana, çocuk, o kalın kafana tek bir şey bile girmiyor mu? Hiçbir kuşkuya yer açmayacak şekilde, sadece bir fare dalağı yeterli dediğimi duymadın mı? Bir parça sülük sıvısının yeterli olacağını açıkça belirtmedim mi? Senin anlayabilmeni sağlamak için ne yapmalıyım, Longbottom?"</p><p class="calibre10">Neville pespembe olmuştu, titriyordu. Ağladı ağlayacak bir hali vardı.</p><p class="calibre10">"Lütfen, efendim," dedi Hermione, "lütfen, Neville'e düzeltmesi için yardımcı olabilirim."</p><p class="calibre10">"Sizden gösteriş yapmanızı istediğimi hatırlamıyorum, Miss Granger" dedi Snape soğuk soğuk. Hermione de Neville gibi pembeleşti. "Longbottom, bu dersin sonunda iksirinin birkaç damlasını kurbağana vereceksin, hep birlikte neler olacağını göreceğiz. Belki de bu durum seni işini doğru dürüst yapmaya teşvik eder."</p><p class="calibre10">Snape, Neville'i korkudan soluğu kesilmiş halde bırakarak onun yanından ayrıldı.</p><p class="calibre10">Neville, Hermione'ye dönüp, "Bana yardım et!" diye inledi.</p><p class="calibre10">"Hey, Harry" dedi Seamus Finnigan, Harry'nin pirinç ölçeklerini ödünç almak için eğilirken, "duydun mu? Bu sabahki Gelecek Postası'nda Sirius Black'in görüldüğünü sanıyorlar."</p><p class="calibre10">"Nerde?" dedi Harry ve Ron hemen. Masanın öbür yanında Malfoy başını kaldırdı, dikkatle dinlemeye koyuldu.</p><p class="calibre10">"Buradan çok uzakta değil" dedi Seamus, heyecanlı görünüyordu. "Onu bir Muggle görmüş. Tabii meseleyi pek kavrayamamış. Muggle'lar onu sıradan bir suçlu sanıyor, değil mi? Kadın özel telefon hattını aramış. Sihir Bakanlığı'ndakiler oraya varana kadar Sirius toz olmuş."</p><p class="calibre10">Ron, "Buradan çok uzakta değil..." diye tekrarladı, anlamlı anlamlı Harry'ye bakıyordu. Geri dönünce Malfoy'un da can kulağıyla dinlediğini gördü. "N'oldu, Malfoy? Soyulacak başka bir şey mi var?"</p><p class="calibre10">Ama Malfoy'un gözleri kötü kötü parlıyordu ve Harry'nin üstüne dikilmişti. Masaya yaslandı.</p><p class="calibre10">"Black'i tek başına yakalamayı mı düşünüyorsun, Potter?"</p><p class="calibre10">"Evet, öyle," dedi Harry, baştan savarcasına.</p><p class="calibre10">Malfoy'un ince ağzı hain bir gülümsemeyle bükülüyordu.</p><p class="calibre10">Alçak sesle, "Tabii, ben olsam" dedi, "çoktan bir şeyler yapmış olurdum. İyi bir çocuk gibi okulda kalmazdım, dışarıda, onu arıyor olurdum."</p><p class="calibre10">Ron kaba bir tavırla, "Sen ne diyorsun, Malfoy?" diye sordu.</p><p class="calibre10">"Bilmiyor musun, Potter?" diye soludu Malfoy, soluk gözleri kısılmıştı.</p><p class="calibre10">"Neyi?"</p><p class="calibre10">Malfoy alçak sesle, alaylı alaylı güldü.</p><p class="calibre10">"Belki de kelleni tehlikeye atmak istemiyorsundur. İşi Ruh Emiciler'e bırakmak istiyorsun, öyle mi? Oysa ben olsam, intikam isterdim. Onu kendim yakalamak isterdim."</p><p class="calibre10">Tam Harry öfkeyle, "Ne diyorsun sen?" derken, Snape seslendi: "Şimdi malzemeleri katmayı bitirmiş olmanız gerek. Bu iksirin içilmeden önce kaynaması gerekiyor. O kaynarken ortalığı toplayın, sonra da Longbottom'ınkini deneyelim..."</p><p class="calibre10">Crabbe ve Goyle, kan ter içindeki Neville'in iksirini telaşla karıştırmasına bakarak açık açık güldüler. Hermione, Snape görmesin diye ona ağzının kenarıyla talimat veriyordu, Harry ve Ron kullanmadıkları malzemeleri kaldırdılar, ellerini ve kepçelerini yıkamak için köşedeki taş lavaboya gittiler.</p><p class="calibre10">Harry bir heykelin ağzından akan buz gibi basınçlı suyun altına ellerini tutarken, Ron'a, "Malfoy ne demek istedi?" diye mırıldandı. "Black'ten niye intikam almak isteyeyim ki? Bana hiç bir şey yapmadı, yani şimdilik."</p><p class="calibre10">Ron hiddetle, "Uyduruyor" dedi, "sana aptalca bir şeyler yaptırmaya çalışıyor..."</p><p class="calibre10">Dersin sonu yaklaşmıştı, Snape uzun adımlarla, kazanının başına sinmiş Neville'in yanına gitti.</p><p class="calibre10">Kara gözleri parıldayarak, "Herkes buraya toplansın," dedi, "ve Longbottom'ın kurbağasının başına gelenleri izlesin. Eğer bir Ufalma İksiri yapmayı başardıysa, kurbağası küçülüp kurbağa yavrusu olacak. Eğer yanlış yaptıysa, ki bundan eminim, zehirlenecek."</p><p class="calibre10">Gryffindor'lar korku içinde izlediler. Slytherin'ler heyecanlanmış görünüyorlardı. Snape kurbağa Trevor'ı sol eline aldı, Neville'in artık yeşil bir renge bürünmüş iksirine küçük bir kaşık soktu. Trevor'ın boğazından aşağı birkaç damla damlattı.</p><p class="calibre10">Bir an derin bir sessizlik hâkim oldu, bu arada Trevor yutkundu. Sonra küçük bir pof sesi duyuldu ve Trevor bir kurbağa yavrusu olarak Snape'in avucunda debelenmeye başladı.</p><p class="calibre10">Gryffindor'lar alkışlamaya koyuldular. Bozulmuş görünen Snape, cüppesinin cebinden küçük bir şişe çıkardı, kurbağanın tepesine birkaç damla döktü. Trevor birden eskisi gibi yetişkin bir kurbağa oldu.</p><p class="calibre10">Snape, "Gryffindor'dan beş puan siliyorum" dedi, herkesin yüzündeki tebessüm de silindi. "Size ona yardım etmeyin demiştim, Miss Granger. Ders bitmiştir."</p><p class="calibre10">Harry, Ron ve Hermione, Giriş Salonu'na giden merdivenleri tırmandılar. Harry hâlâ Malfoy'un söylediklerini düşünürken, Ron da Snape'e kızıp köpürmekle meşguldü.</p><p class="calibre10">"İksir doğru yapılmış diye Gryffindor'dan beş puan silmek, ha! Niye yalan söylemedin, Hermione? Neville tek başına yaptı diyebilirdin."</p><p class="calibre10">Hermione cevap vermedi. Ron etrafına bakındı.</p><p class="calibre10">"Nerde bu?"</p><p class="calibre10">Harry de döndü. Artık merdivenlerin tepesine varmışlardı. Büyük Salon'da yemeğe giden sınıfın geri kalanının yanlarından geçişini izlediler.</p><p class="calibre10">Ron kaşlarını çatarak, "Şuracıkta, yanı başımdaydı" dedi.</p><p class="calibre10">Crabbe ile Goyle'un arasında yürüyen Malfoy yanlarından geçti. Harry'ye pis pis sırıttı ve gözden kayboldu.</p><p class="calibre10">"İşte orda" dedi Harry.</p><p class="calibre10">Hermione, soluğu biraz kesilmiş halde aceleyle merdivenlerden çıkıyordu. Bir eliyle sıkı sıkı çantasını tutmuştu, diğeriyle cüppesinin içine bir şeyi sokuşturuyor gibiydi.</p><p class="calibre10">"Nasıl yaptın bunu?" diye sordu Ron.</p><p class="calibre10">"Neyi?" dedi, yanlarına gelen Hermione.</p><p class="calibre10">"Bir an önce hemen arkamızdaydın, bir an sonra ise merdivenlerin altında."</p><p class="calibre10">"Ne?" Hermione'nin biraz kafası karışmış gibiydi. "Ah - bir şey almak için geri gitmek zorunda kaldım. Ah, hayır-"</p><p class="calibre10">Hermione'nin çantasında bir dikiş patlamıştı. Harry buna şaşmadı. Çantanın on taneden çok, kocaman ve ağır kitapla ağzına kadar dolu olduğunu görebiliyordu.</p><p class="calibre10">Ron, "Bunların hepsini niye yanında taşıyorsun ki?" diye sordu.</p><p class="calibre10">Hermione soluk soluğa, "Kaç ders alıyorum, biliyorsunuz" dedi. "Şunları benim için tutabilir misin?"</p><p class="calibre10">"Ama" Ron eline tutuşturulan kitapları çevirmiş, kapaklarına bakıyordu, "bugün bu derslerin hiçbiri yok ki. Öğleden sonra sadece Karanlık Sanatlara Karşı Savunma'ya gireceğiz."</p><p class="calibre10">"Ah, evet" dedi Hermione, aklı başka yerdeymiş gibi, ama yine de kitapları çantasına tıktı. "Umarım yemekte iyi bir şeyler vardır, açlıktan ölüyorum." Sonra da Büyük Salon'a doğru yürüyüp gitti.</p><p class="calibre10">Ron, Harry'ye, "Sana da Hermione bizden bir şeyler saklıyormuş gibi geliyor mu?" diye sordu.</p><p class="calibre10">İlk Karanlık Sanatlara Karşı Savunma dersine geldiklerinde, Profesör Lupin ortalarda yoktu. Hepsi oturup kitaplarını, tüy kalemlerini, parşömen tomarlarını çıkardı. Sonunda Lupin odaya girdiğinde, aralarında konuşuyorlardı. Lupin belli belirsiz gülümsedi ve eski püskü çantasını öğretmen masasının üstüne koydu. Her zamanki gibi pejmürdeydi, ama trende olduğundan daha sağlıklı görünüyordu. Sanki arada birkaç iyi yemek yemiş gibiydi.</p><p class="calibre10">"İyi günler" dedi. "Lütfen kitaplarınızı kaldırıp çantalarınıza koyar mısınız? Bugünkü dersimiz, uygulamalı bir ders olacak. Sadece asalarınıza ihtiyacınız var."</p><p class="calibre10">Öğrenciler kitaplarını kaldırırken kimi birbirine merakla baktı. Daha önce hiç uygulamalı bir Karanlık Sanatlara Karşı Savunma dersi yapmamışlardı. Tabii geçen yılki hocalarının sınıfa bir kafes dolusu cinperi getirip ortaya saldığı o unutulmaz dersi saymazsanız.</p><p class="calibre10">Herkes hazır olunca, "Peki öyleyse" dedi Profesör Lupin. "Lütfen beni izler misiniz."</p><p class="calibre10">Hem şaşıran, hem meraklanan sınıf ayağa kalktı, derslikten çıkan Profesör Lupin'i izlediler. Profesör onların önüne düşüp ıssız bir koridordan geçti. Köşeyi dönünce hortlak Peeves'i gördüler. Havada tepe üstü uçar gibi durmuş, en yakındaki anahtar deliğini çikletle tıkıyordu.</p><p class="calibre10">Peeves, Profesör Lupin yarım metre kadar ötesine gelmeden başını kaldırmadı, sonra kıvrık tırnaklı ayağını oynatarak şarkı söylemeye başladı.</p><p class="calibre10">"Deli lüleli Lupin" diye şakıdı Peeves. "Deli lüleli Lupin, deli lüleli Lupin."</p><p class="calibre10">Hemen hemen her zamanki kadar kaba ve başa çıkılmaz görünen Peeves genelde öğretmenlere biraz saygı gösterirdi. Herkes bir anda dönüp Profesör Lupin'e baktı, buna ne tepki göstereceğini merak ediyorlardı. Onun hâlâ gülümsemekte olduğunu görünce şaşırdılar.</p><p class="calibre10">Tatlı tatlı, "Ben senin yerinde olsam çikleti o anahtar deliğinden çıkarırdım, Peeves" dedi. "Yoksa Mr. Filch süpürgelerini içeri koyamaz."</p><p class="calibre10">Filch, Hogwarts'ın hademesiydi. Öğrencilere ve, evet, Peeves'e karşı da sürekli savaş ilan etmiş, kötü huylu, başarısız bir büyücü. Ne var ki, Peeves, Profesör Lupin'in dediklerine aldırmadı. Dilini dudaklarının arasından çıkarıp hızla üfleyerek tükürüklü bir pırrrt sesi çıkarmakla yetindi.</p><p class="calibre10">Profesör Lupin hafifçe içini çekti ve asasını çıkardı.</p><p class="calibre10">Omzunun üstünden sınıfa, "Bu, yararlı küçük bir büyüdür" dedi. "Lütfen dikkatle bakın."</p><p class="calibre10">Asasını omuz hizasına kaldırdı ve, "Waddiwasi!" diyerek Peeves'e doğrulttu.</p><p class="calibre10">Çiklet kurşun hızıyla anahtar deliğinden fırlayıp dosdoğru Peeves'in sol burun deliğine daldı. Peeves tepe üstü dönüp düzeldi ve lanet ederek hızla uzaklaştı.</p><p class="calibre10">Dean Thomas hayret içinde, "Süperdi, efendim!" dedi.</p><p class="calibre10">“Teşekkür ederim, Dean" dedi Profesör Lupin, asasını ortadan kaldırarak. "Devam edelim mi?"</p><p class="calibre10">Yeniden yola düştüler, öğrenciler pejmürde Profesör Lupin'i artan bir saygıyla süzüyorlardı. Onları ikinci bir koridordan geçirdi ve öğretmenler odasının tam önünde durdu.</p><p class="calibre10">"İçeri buyurun" dedi kapıyı açıp yana çekilerek.</p><p class="calibre10">Eski, dağınık iskemlelerle dolu, uzun, duvarları ahşap kaplamalı bir oda olan öğretmenler odasında, bir öğretmen hariç, kimse yoktu. Profesör Snape alçak bir koltukta oturuyordu, sınıf içeri girerken dönüp baktı. Gözleri pırıl pırıl parlıyordu, ağzının kenarında pis ve alaylı bir gülüş vardı. Profesör Lupin içeri girip kapıyı kapamaya kalkışınca Snape, "Açık bırak, Lupin" dedi. "Buna tanık olmamayı tercih ederim." Ayağa kalktı, kara cüppesi arkasında dalgalanarak sınıfın yanından geçti. Kapıya gelince olduğu yerde döndü ve, "Herhalde seni uyaran olmamıştır, Lupin" dedi. "Ama bu sınıfta Neville Longbottom var. Ona zor bir şeyi emanet etmemeni tavsiye ederim. Tabii, Miss Granger kulağına talimatlarını fısıldamıyorsa."</p><p class="calibre10">Neville kıpkırmızı oldu. Harry ise gözlerinden ateşler saçarak Snape'e baktı. Kendi sınıfında Neville'e zorbalık etmesi bile yeterince kötüyken, şimdi de kalkmış başka öğretmenlerin önünde aynı şeyi yapıyordu.</p><p class="calibre10">Profesör Lupin kaşlarını kaldırdı.</p><p class="calibre10">"Operasyonun ilk aşamasında bana Neville'in yardımcı olacağını umuyordum" dedi, "ve eminim hayran olunacak bir performans gösterecek."</p><p class="calibre10">Neville'in yüzü, böyle bir şey mümkünse eğer, daha da kızardı. Snape dudak büktü, sonra da kapıyı çarparak çıkıp gitti.</p><p class="calibre10">Profesör Lupin, eliyle sınıfı odanın ucuna doğru çağırarak, "Şimdi" dedi. Burada öğretmenlerin yedek cüppelerini bulundurdukları eski bir gardıroptan başka bir şey yoktu. Profesör Lupin yanına gidince, gardırop birden yalpalayıp duvara çarptı.</p><p class="calibre10">Çocuklardan kimi korkuyla geriye atlarken, Profesör Lupin sükûnetle, "Kaygılanacak bir şey yok" dedi. "Orada bir Böcürt var."</p><p class="calibre10">Çoğuna göre bu kaygılanacak bir şeydi, oysa. Neville, Profesör Lupin'e dehşet dolu bir bakış attı, Seamus Finnigan ise zangırdamaya başlamış kapı topuzunu endişeyle süzdü.</p><p class="calibre10">"Böcürt'ler karanlık, kapalı yerleri severler" dedi Profesör Lupin. "Gardıropları, yatakların altındaki boşlukları, lavaboların altındaki dolapları - bir keresinde birinin sarkaçlı, büyük bir saat içine saklandığını bile görmüştüm. Bu Böcürt ise buraya dün öğleden sonra geldi. Ben de, acaba üçüncü sınıflara uygulama yapmam için öğretmenler burayı bana bırakır mı diye müdüre sordum.</p><p class="calibre10">"O zaman, kendimize soracağımız ilk soru şu: Böcürt nedir?"</p><p class="calibre10">Hermione elini kaldırdı.</p><p class="calibre10">"Bir biçim değiştiricidir" dedi. "Bizi en fazla neyin korkutacağını düşünüyorsa onun biçimine bürünür."</p><p class="calibre10">Profesör Lupin, "Ben bile daha iyi anlatamazdım" dedi, Hermione ışıldadı. "Öyleyse karanlıkta oturan Böcürt henüz bir biçime bürünmüş değil. Kapının öbür yanındaki kişiyi en fazla neyin korkutacağını bilmiyor. Tek başına olduğu vakit bir Böcürt'ün neye benzediğini kimse bilmez. Ama ben onu dışarı çıkardığım anda, her birimizin en çok korktuğu şey olacak.</p><p class="calibre10">"Yani" dedi Profesör Lupin, Neville'in korkudan ağzından biraz tükürük saçmaya başlamasını görmezlikten gelerek, "daha başlamadan Böcürt'e karşı büyük bir avantajımız var. Ne olduğunu fark ettin mi, Harry?"</p><p class="calibre10">Elini kaldırmış, ayaklarının üzerinde yaylanan Hermione yanındayken bir soruya cevap vermek çok cesaret kırıcı bir işti ama, Harry yine de şansını denedi.</p><p class="calibre10">"Şey - çok kalabalık olduğumuz için hangi biçime bürüneceğini bilemez de ondan mı?"</p><p class="calibre10">"Tam dediğin gibi" dedi Profesör Lupin, Hermione de biraz düş kırıklığına uğramış görünerek elini indirdi. “Bir Böcürt'le başa çıkmak için yanınızda birilerinin olması her zaman en iyisidir. Aklı karışır. Ne olmalı acaba, başsız bir ceset mi, et yiyen bir sümüklüböcek mi? Bir seferinde bir Böcürt'ün tam da bu hatayı işlediğini görmüştüm. aynı anda iki kişiyi birden korkutmaya çalıştı, yarı yarıya sümüklüböceğe dönüştü. Doğrusu, hiç de korkutucu değil.”</p><p class="calibre10">"Bir Böcürt'ü püskürten büyü basittir, ama zihin gücü gerektirir. Anlıyorsunuz ya, Böcürt'lerin işini asıl bitiren şey kahkahadır. Yapmanız gereken, onu eğlenceli bulacağınız bir biçime bürünmeye zorlamaktır.</p><p class="calibre10">"Büyüyü önce asasız deneyeceğiz. Arkamdan tekrarlayın, lütfen... Riddikulus".</p><p class="calibre10">Sınıf hep bir ağızdan, "Riddikulus!" dedi.</p><p class="calibre10">"İyi. Çok iyi. Ama korkarım bu kolay bölümüydü. Çünkü bu kelime tek başına yeterli değil. İşte sen de bu noktada devreye giriyorsun, Neville."</p><p class="calibre10">Gardırop yeniden sarsıldı, ama idama gidiyormuş gibi öne çıkan Neville ondan fazla sarsılıyordu.</p><p class="calibre10">"Şimdi, Neville" dedi Profesör Lupin. "Önce şunu sorayım: Seni dünyada en çok korkutan şey nedir dersin?"</p><p class="calibre10">Neville'in dudakları kıpırdadı, ama ses çıkmadı.</p><p class="calibre10">Profesör Lupin neşeyle, "Pardon, Neville, duyamadım" dedi.</p><p class="calibre10">Neville, sanki birisi ona yardım etsin diye yalvarıyormuş gibi, çaresizce etrafına bakındı. Sonra da zar zor duyulan bir sesle, adeta fısıldayarak, "Profesör Snape" dedi.</p><p class="calibre10">Hemen hemen herkes güldü. Hatta Neville bile özür dilercesine sırıttı. Ancak Profesör Lupin düşünceli görünüyordu.</p><p class="calibre10">"Demek Profesör Snape... hımmm... Neville, sanırım ninenle birlikte oturuyorsun, değil mi?"</p><p class="calibre10">"Şey - evet" dedi Neville, tedirgin bir şekilde. "Ama - Böcürt'ün ona dönüşmesini de istemiyorum."</p><p class="calibre10">"Hayır, hayır, beni yanlış anladın" dedi Profesör Lupin. Şimdi gülümsüyordu. "Acaba bize ninenin genelde ne tür şeyler giydiğini söyleyebilir misin?"</p><p class="calibre10">Neville şaşırmış göründü, ama cevap da verdi: "Eh... hep aynı şapkayı giyer. Yüksek bir şapka, tepesinde de doldurulmuş bir akbaba var. Ve uzun bir elbise... normalde, yeşil... bazen de tilki kürkünden bir eşarp."</p><p class="calibre10">"Peki ya çanta?" diye tüyo verdi Profesör Lupin.</p><p class="calibre10">"Büyük, kırmızı bir çanta" dedi Neville.</p><p class="calibre10">"Tamam öyleyse... O giysileri çok canlı bir şekilde gözünün önüne getirebiliyor musun, Neville? Zihninin gözünde onları görebiliyor musun?"</p><p class="calibre10">Neville, pek de emin olmadan, "Evet" dedi. Belli ki arkasından ne geleceğini merak ediyordu.</p><p class="calibre10">Lupin, "Böcürt bu dolaptan dışarı fırlayınca ve seni görünce, Neville" dedi, "Profesör Snape'in biçimine bürünecek. Sen de asanı kaldıracaksın -böyle- ve '<span class="italic">Riddikulus</span>' diye bağıracaksın - ve ninenin giysileri üzerinde var gücünle yoğunlaşacaksın. Her şey yolunda giderse, Profesör Böcürt Snape, o yeşil elbiseyi giyip, o akbabalı şapkayı takmak ve büyük, kırmızı çantayı taşımak zorunda kalacak."</p><p class="calibre10">Herkes kahkahayı bastı. Gardırop daha da şiddetle yalpaladı.</p><p class="calibre10">"Eğer Neville başarılı olursa, böcürt büyük bir ihtimalle dikkatini sırayla hepimize çevirecek" dedi Profesör Lupin. "Şimdi hepinizin bir dakikanızı ayırıp sizi en fazla korkutan şeyi düşünmenizi ve ne yapıp da onu komik görünmeye zorlayacağınızı hayal etmenizi istiyorum..."</p><p class="calibre10">Herkes sustu. Harry düşündü... Dünyada onu en çok korkutan şey neydi?</p><p class="calibre10">Aklına önce Lord Voldemort geldi - tüm gücüne kavuşmuş bir Voldemort. Ama daha o bir Böcürt Voldemort'a karşı olası bir karşı saldırıyı planlamaya başlamadan, zihninin yüzeyine korkunç bir görüntü süzüldü...</p><p class="calibre10">Çürümekte olan, ıslak ıslak ışıldayan bir el, kara bir pelerinin altına kayarcasına sokulan bir el... görünmeyen bir ağızdan çıkan uzun, hırıltılı bir soluk... sonra insanda boğuluyormuş duygusu uyandıracak kadar içe işleyen bir soğuk...</p><p class="calibre10">Harry ürperdi, sonra da kimsenin fark etmediğini umarak çevresine bakındı. Çoğu kişi gözlerini sıkı sıkıya yummuştu. Ron kendi kendine, "Bacaklarını kopar" diyordu. Harry onun neyi kastettiğinden emindi, çünkü Ron en çok örümceklerden korkardı.</p><p class="calibre10">Profesör Lupin, "Herkes hazır mı?" diye sordu.</p><p class="calibre10">Harry korkuyla sarsıldı. O hazır değildi. İnsan bir Ruh Emici'yi nasıl daha az korkunç hale getirirdi? Ama ek süre istemek de hoşuna gitmiyordu. Başka herkes “evet" anlamında başını sallıyor ve kollarını sıvıyordu.</p><p class="calibre10">"Neville, geriye çekileceğiz" dedi Profesör Lupin. "Önünde açık bir alan olsun, tamam mı? Bir sonrakini ben öne çıksın diye çağıracağım... Hadi bakalım, hepiniz geriye çekilin ki, Neville rahat rahat çalışsın."</p><p class="calibre10">Hepsi geriye, duvarların dibine çekilerek Neville'i gardırobun yanında tek başına bıraktı. Neville solgun ve korkmuş görünüyordu, ama cüppesinin kollarını sıvamıştı ve asasını hazır tutuyordu.</p><p class="calibre10">Kendi asasını da gardırop kapısının topuzuna yöneltmiş olan Profesör Lupin, "Üçe kadar sayıyorum, Neville" dedi. "Bir - iki - üç - şimdi"</p><p class="calibre10">Profesör Lupin'in asasının ucundan kıvılcımlar fışkırarak kapının topuzuna çarptı. Kapı bir hamlede açıldı. Kanca burunlu ve tehdit edici görünen Profesör Snape dışarı çıktı, gözlerinden şimşekler çakarak Neville'e baktı.</p><p class="calibre10">Neville geriledi, asasını kaldırdı, ağzını açtı, ama ses çıkmadı. Snape, cüppesinin içine elini atarak, onun üzerine yürüyordu.</p><p class="calibre10">"R-r-riddikulus!" diye ciyakladı Neville.</p><p class="calibre10">Kırbaç şakırtısı gibi bir ses duyuldu. Snape sendeledi. Sırtında uzun, dantelli bir elbise, başında da tepesinde güve yenikli bir akbabanın bulunduğu yüksek bir şapka vardı şimdi. Elinde koskocaman, kırmızı bir çanta taşıyordu.</p><p class="calibre10">Herkes kahkahayı bastı; kafası karışan böcürt tereddüt etti ve Profesör Lupin bağırdı: "Parvati! Öne çık!"</p><p class="calibre10">Parvati, yüzünde kararlı bir ifadeyle, öne yürüdü. Snape ona döndü. Bir şrak sesi daha duyuldu. Şimdi Snape'in yerinde kan lekeleri içinde, sargılı bir mumya duruyordu. Görmeyen yüzü Parvati'ye çevriliydi. Yavaş yavaş, ayaklarını sürüyüp kaskatı kollarını havaya kaldırarak ona doğru yürümeye başladı.</p><p class="calibre10">"Riddikulus!" diye haykırdı Parvati.</p><p class="calibre10">Sargılardan biri mumyanın ayağı dibinde çözüldü, mumyanın ayağı sargıya takıldı, yüzükoyun yere düştü, kafası yuvarlanıp gitti.</p><p class="calibre10">"Seamus!" diye bağırdı Profesör Lupin.</p><p class="calibre10">Seamus, Parvati'nin yanından ok gibi atıldı.</p><p class="calibre10">Şrak! Mumyanın olduğu yerde şimdi siyah saçları yere kadar uzanan, iskelet gibi, yemyeşil suratlı bir kadın vardı - bir ölüm perisi. Ağzını ardına kadar açtı, odayı bu dünyaya ait olmayan bir ses doldurdu; Harry'nin başındaki saçları diken diken eden, uzun, iniltili bir feryat -</p><p class="calibre10">"Riddikulus!" diye haykırdı Seamus.</p><p class="calibre10">Ölüm perisi boğulur gibi bir ses çıkardı ve boğazını kavradı; sesi gitmişti.</p><p class="calibre10">Şrak! Ölüm perisi şimdi döne döne kuyruğunu kovalayan bir fareye dönüşmüştü, sonra -şrak!- kayan ve kıvranan bir çıngıraklı yılan olmuştu ki -şrak!- tek, kanlı bir gözbebeğine dönüştü.</p><p class="calibre10">"Aklı karıştı!" diye bağırdı Lupin. "Başarıyoruz! Dean!"</p><p class="calibre10">Dean hızla öne yürüdü.</p><p class="calibre10">Şrak! Gözbebeği kopuk bir el oldu; el fırlayıp dönerek döşemede yengeç gibi sürünmeye koyuldu.</p><p class="calibre10">"Riddikulus!" diye feryat etti Dean.</p><p class="calibre10">Bir çat sesi duyuldu, el bir fare kapanına sıkıştı.</p><p class="calibre10">"Mükemmel! Sıra sende, Ron!"</p><p class="calibre10">Ron öne fırladı.</p><p class="calibre10">"Şrak!"</p><p class="calibre10">Bir çok kişi çığlık attı. İki metre boyunda, baştan aşağı tüylü dev bir örümcek, kıskaçlarını tehdit edici şekilde şaklatarak Ron'un üzerine yürüyordu. Harry bir an Ron'un donup kaldığını sandı. Sonra; "Riddikulus!" diye böğürdü Ron ve örümceğin bacakları yok oldu. Yuvarlanmaya başladı. Lavender Brown viyaklayarak onun önünden kaçtı ve örümcek Harry'nin ayakları dibinde durdu. Harry asasını kaldırarak hazırlandı, ama "Bırak!" diye bağırdı Profesör Lupin birden, hızla ilerledi.</p><p class="calibre10">Şrak!</p><p class="calibre10">Bacaksız örümcek yok olmuştu. Bir saniye herkes nerede olduğunu görmek için çılgınca etrafa bakındı. Sonra Lupin'in önünde gümüşi beyaz bir kürenin havada asılı olduğunu gördüler. Lupin, adeta tembelce, "Riddikulus!" dedi.</p><p class="calibre10">Şrak!</p><p class="calibre10">Böcürt bir karafatma olarak yere inerken, Lupin, "İleri, Neville, bitir işini!" diye bağırdı.</p><p class="calibre10">Şrak!</p><p class="calibre10">Snape geri dönmüştü. Bu sefer Neville, çok kararlı görünerek hamle etti.</p><p class="calibre10">"Riddikulus!" diye bağırdı ve bir an Snape'i dantelli elbisesiyle görür gibi oldular, sonra Neville gürültüyle, "Ha!" diye güldü ve böcürt patladı. Binlerce minik duman demetine ayrılıp kayboldu.</p><p class="calibre10">Sınıf alkışlamaya başlarken, Profesör Lupin, "Mükemmel!" diye bağırdı. “Mükemmel, Neville! Hepinize aferin. Durun bakalım... Böcürt'le uğraşan her kişi için Gryffindor'a beş puan - iki kez yaptığı için Neville'e on puan - Hermione ile Harry’ye de onbeşer puan.”</p><p class="calibre10">"Ama ben hiçbir şey yapmadım ki" dedi Harry.</p><p class="calibre10">"Sen ve Hermione dersin başında sorularımı doğru cevapladınız, Harry" dedi Lupin tatlılıkla. "Çok iyi, millet, mükemmel bir dersti. Ev ödevi olarak da, bir zahmet Böcürt bölümünü okuyup benim için özetini çıkartın... ödevler pazartesi günü verilecek. Hepsi bu kadar."</p><p class="calibre10">Öğrenciler heyecanla konuşarak öğretmenler odasını terk ettiler. Ancak Harry kendini hiç de keyifli hissetmiyordu. Profesör Lupin kasıtlı olarak onun Böcürt'le uğraşmasına engel olmuştu. Neden? Yoksa Harry'nin trende yığıldığını gördüğü ve onun beceremeyeceğini düşündüğü için mi? Harry'nin yine kendinden geçeceğini mi sanıyordu?</p><p class="calibre10">Ama başka kimse olayın farkında değildi.</p><p class="calibre10">"O ölüm perisini nasıl hallettiğimi gördünüz mü?" diye bağırdı Seamus.</p><p class="calibre10">"Ya eli?" diye bağırdı Dean, kendi elini sallayarak.</p><p class="calibre10">"O şapkayla Snape'i?"</p><p class="calibre10">"Ya benim mumyamı?"</p><p class="calibre10">Lavender düşünceli düşünceli, "Acaba Profesör Lupin neden kristal toplardan korkuyor?" dedi.</p><p class="calibre10">Çantalarını almak için sınıfa dönerlerken, Ron heyecanla, "Bu şimdiye kadar yaptığımız en iyi Karanlık Sanatlara Karşı Savunma dersiydi, değil mi?" diye sordu.</p><p class="calibre10">Hermione, "Çok iyi bir öğretmene benziyor" dedi onaylayarak. "Ama keşke ben de Böcürt'le karşı karşıya gelseydim".</p><p class="calibre10">"Seninki ne olurdu?" dedi Ron, kıs kıs gülerek. "On üzerinden dokuz aldığın bir ev ödevi mi?"</p><div class="mbppagebreak" id="calibre_pb_13"></div>
</body></html>
