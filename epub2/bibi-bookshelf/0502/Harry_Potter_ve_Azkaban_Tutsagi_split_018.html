<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos718699" class="calibre1"><span class="calibre2">
</span></p><p class="calibre7"><span class="calibre4"><span class="bold">ON  SEKİZİNCİ  BÖLÜM: AYLAK,  KILKUYRUK, </span></span><br class="calibre8"/><span class="calibre4"><span class="bold">PATİAYAK  VE  ÇATALAK</span></span></p><p class="calibre9">Bu cümlenin saçmalığını kavramaları için birkaç saniye geçmesi gerekti. Sonra Ron, Harry'nin düşündüğü şeyi dile getirdi.</p><p class="calibre10">"İkiniz de çatlaksınız."</p><p class="calibre10">"Gülünç" dedi Hermione zayıf bir sesle.</p><p class="calibre10">"Peter Pettigrew öldü!" dedi Harry. "On iki yıl önce o öldürdü!"</p><p class="calibre10">Eliyle Black'i işaret etti, Black'in yüzü kasıldı.</p><p class="calibre10">"Niyetim buydu" diye homurdandı, sarı dişleri meydanda, "ama küçük Peter beni alt etti... bu sefer öyle olmayacak!"</p><p class="calibre10">Ve Black, Scabbers'ın üzerine atlarken, Crookshanks yere savruldu; Black'in ağırlığı kırık bacağının üstüne binince Ron acıyla feryat etti.</p><p class="calibre10">"Sirius, HAYIR!" diye haykırdı Lupin, ileri atılıp Black'i Ron'un üstünden çekerek. "BEKLE! Bu şekilde yapamazsın - anlamaları gerek - açıklamalıyız -"</p><p class="calibre10">"Sonradan açıklarız!" diye hırladı Black. Lupin'i üstünden atmaya çalışıyordu, bir eli Scabbers'a ulaşmaya çabalarken havayı pençeliyordu. Scabbers ise domuz yavrusu gibi viyaklıyor, kaçmaya çalışırken Ron'un yüzünü ve boynunu tırmalıyordu.</p><p class="calibre10">Hâlâ Black'i tutmaya çalışan Lupin, "Her - şeyi - öğrenmeye - hakları - var!" dedi. "Ron yıllarca hayvanı diye baktı ona! Benim bile anlamadığım yanları var bu işin! Ve Harry - Harry'ye hakikati borçlusun, Sirius!"</p><p class="calibre10">Black mücadele etmeyi bıraktı, ama derine çökmüş gözleri yine de Ron'un ısırılmış, tırmalanmış ve kanayan elleri arasında sıkıca tuttuğu Scabbers'a dikilmişti.</p><p class="calibre10">"Peki öyleyse" dedi Black, gözlerini fareden ayırmadan. "Onlara ne istersen anlat. Ama elini çabuk tut, Remus. Uğruna hapse atıldığım cinayeti işlemek istiyorum..."</p><p class="calibre10">"Kafadan kontaksınız, ikiniz de" dedi Ron, destek olsunlar diye Harry ve Hermione'ye bakarak. "Artık canıma yetti. Ben gidiyorum."</p><p class="calibre10">Sağlam ayağı üzerinde doğrulmaya çalıştı, ama Lupin yeniden asasını kaldırıp Scabbers'ın üzerine tuttu.</p><p class="calibre10">Yavaşça, "Beni sonuna kadar dinleyeceksin, Ron" dedi. "Dinlerken Peter'ı sıkı sıkı tut, yeter."</p><p class="calibre10">"O PETER DEĞİL, SCABBERS!" diye feryat etti Ron. Bir yandan da fareyi ön cebine sokmaya çalışıyordu, ama Scabbers sıkı mücadele ediyordu. Ron sallandı, dengesini kaybetti ve Harry onu yakalayıp yeniden yatağın üstüne itti. Sonra, Black'i yok sayarak Lupin'e döndü.</p><p class="calibre10">"Pettigrew'in öldüğünü gören tanıklar var" dedi. "Bir sokak dolusu..."</p><p class="calibre10">"Gördüklerini sandıkları şeyi görmediler!" dedi Black vahşi bir tavırla; Ron'un elinde debelenen Scabbers'a bakıyordu hâlâ.</p><p class="calibre10">"Herkes Sirius'un Peter'ı öldürdüğünü düşündü" dedi Lupin, başını sallayarak. "Ben de öyle sanıyordum, bu akşam haritayı görene kadar. Çünkü Çapulcu Haritası asla yalan söylemez... Peter yaşıyor. Ron elinde onu tutuyor, Harry."</p><p class="calibre10">Harry, Ron'a baktı, bakışları karşılaşınca sessizce anlaştılar: Black de, Lupin de akıllarını kaçırmıştı. Hikâyelerinde zerrece mantık yoktu. Scabbers nasıl Peter Pettigrew olabilirdi? Azkaban sonunda Black'in de aklını oynatmasına yol açmıştı demek - ama neden Lupin de ona uyuyordu?</p><p class="calibre10">Sonra Hermione, titrek, sözde sakin bir sesle konuştu. Profesör Lupin'i mantığa davet eder gibiydi.</p><p class="calibre10">"Ama Profesör Lupin... Scabbers, Pettigrew olamaz... bu doğru olamaz, biliyorsunuz olamayacağını..."</p><p class="calibre10">"Neden doğru olamazmış?" dedi Lupin sakin sakin, sanki sınıftaymışlar da Hermione sadece Garkenezler'e ilişkin bir deneyde bir sorun saptamış gibi.</p><p class="calibre10">"Çünkü... çünkü Peter Pettigrew Animagus olsa, insanlar bilirdi. Profesör McGonagall'ın sınıfında Animagus'ları okuduk. Ve ev ödevimi yaparken onları araştırdım -</p><p class="calibre10">Bakanlık, hayvan olabilen cadılarla büyücüleri takip ediyor. Hangi hayvan haline dönüştüklerini, işaretlerini ve benzer şeyleri gösteren kayıtları var... Gidip kayıtlarda Profesör McGonagall'a baktım, bu yüzyılda sadece yedi Animagus olmuş. Pettigrew'in adı da o listede yok -"</p><p class="calibre10">Daha Harry'nin, Hermione'nin ev ödevleri için harcadığı çabaya içten içe hayret etmesine fırsat kalmadan, Lupin gülmeye başladı.</p><p class="calibre10">"Yine doğru, Hermione!" dedi. "Ama Bakanlık, Hogwarts'ta dolaşan üç tane kaydedilmemiş Animagus olduğunu asla bilmedi."</p><p class="calibre10">"Eğer onlara hikâyeyi anlatacaksan, bir an önce başla, Remus" diye hırladı Black. Scabbers'ın her umutsuz hareketini gözlüyordu hâlâ. "On iki yıl bekledim, daha fazla bekleyecek değilim."</p><p class="calibre10">"Pekâlâ... ama senin de bana yardım etmen gerek, Sirius" dedi Lupin. "Ben yalnızca nasıl başladığını biliyorum..."</p><p class="calibre10">Lupin durdu. Arkalarından bir gacırtı gelmişti. Yatak odası kapısı kendi kendine açılmıştı. Beşi birden gözlerini oraya dikti. Sonra Lupin kapıya doğru yürüdü ve dışarı, sahanlığa baktı.</p><p class="calibre10">"Kimse yok..."</p><p class="calibre10">"Burası perili!" dedi Ron.</p><p class="calibre10">"Değil." Lupin hâlâ şaşkın gözlerle kapıya bakıyordu. "Bağıran Baraka hiçbir zaman perili değildi... Köylülerin duyduğu çığlıklar ve ulumalar bana aitti."</p><p class="calibre10">Kırlaşmış saçlarını gözlerinden çekti, bir an düşündü, sonra, "Her şey bununla başlıyor zaten -" dedi, "- benim kurtadam olmamla. Eğer ben ısırılmamış olsaydım, bunların hiçbiri olmazdı... tabii bir de delice cesur olmasaydım..."</p><p class="calibre10">Sakin ve yorgun görünüyordu. Ron sözünü kesmeye kalktı, ama Hermione, "Şışşt!" dedi. Büyük bir dikkatle Lupin'i gözlüyordu.</p><p class="calibre10">"Isırıldığımda çok küçük bir çocuktum. Annemle babam her şeyi denedi, ama o günlerde bunun şifası yoktu. Profesör Snape'in benim için yaptığı İksir, çok yeni bir buluş. Beni güvenli hale getiriyor, anlıyorsunuz ya. Dolunaydan önceki hafta onu aldığım sürece, dönüştüğümde aklım başımda oluyor... Ofisimde kıvrılıyorum, zararsız bir kurt suretinde ayın yeniden küçülmesini bekliyorum.</p><p class="calibre10">"Ancak Kurtboğan İksiri bulunmadan önce, ayda bir kez tam tekmil bir canavar olurdum. Hogwarts'a gelmem imkânsız görünüyordu. Öbür anne babalar çocuklarının bana karşı korunmasız kalmasını istemezdi herhalde.</p><p class="calibre10">"Derken Dumbledore müdür oldu ve anlayışlı davrandı. Birtakım önlemleri aldığımız sürece okula gelmemem için bir neden olmadığını söyledi..." Lupin içini çekti ve dosdoğru Harry'ye baktı. "Sana aylar önce Şamarcı Söğüt'ün benim Hogwarts'a geldiğim yıl dikildiğini söylemiştim. Gerçek şu ki, Söğüt, ben Hogwarts'a geldiğim için dikildi. Bu ev -" Lupin odaya mutsuz bir bakış attı, "- buraya gelen tünel - ben kullanayım diye yapıldı. Ayda bir şatodan kaçırılırdım, buraya, dönüşmeye getirilirdim. Ağaç, tehlikeli olduğum sırada başka birinin bana rastlamasını önlemek için tünelin ağzına dikilmişti."</p><p class="calibre10">Harry bu hikâyenin nereye varacağını anlamıyordu, ama yine de kendinden geçmiş halde dinliyordu.</p><p class="calibre10">Lupin'in sesi dışındaki tek ses, Scabbers'ın korkmuş ciklemeleriydi.</p><p class="calibre10">"O günlerdeki dönüşümlerim - korkunçtu. Bir kurtadama dönüşmek çok acı vericidir. Kırabileceğim insanlardan uzak tutuluyordum, onun için kendimi ısırıp tırmalıyordum. Köylüler gürültüyü ve çığlıkları duyuyor, vahşi ruhları duyduklarını sanıyorlardı. Dumbledore da bu söylentileri destekliyordu... Şimdi bile, ev yıllardır suskun kaldığı halde, köylüler buraya yaklaşmaya cesaret edemez...</p><p class="calibre10">“Ama, dönüşümlerim dışında, hayatımda olmadığım kadar mutluydum. İlk kez dostlarım olmuştu, üç büyük dost Sirius Black... Peter Pettigrew... ve tabii baban, Harry - James Potter.”</p><p class="calibre10">“Bu üç dostun benim ayda bir kaybolduğumu anlamamaları zordu. Türlü türlü hikâye uydurdum. Onlara annem hasta dedim, eve gidip onu görmem gerek dedim... Ne olduğumu öğrendikleri anda beni bırakacaklar diye dehşet içindeydim. Ama elbette, onlar da senin gibi, Hermione, gerçeği anladılar...”</p><p class="calibre10">"Ve beni terk etmediler. Onun yerine, dönüşümlerimi yalnızca daha tahammül edilir hale getirmekle kalmayıp, ömrümün en güzel günleri haline getiren bir şey yaptılar. Animagus oldular."</p><p class="calibre10">"Babam da mı?" diye sordu Harry hayretle.</p><p class="calibre10">"Evet, o da" dedi Lupin. "Bunu nasıl yapacaklarını anlamaları neredeyse üç yıl sürdü. Baban ve Sirius okulun en zeki öğrencileriydi. İyi ki de öyleymiş, çünkü Animagus dönüşümü korkunç bir şekilde ters gidebilir -</p><p class="calibre10">Bakanlık'ın bunu deneyenleri bu kadar yakından gözlemesinin nedenlerinden biri de bu. James ve Sirius'un Peter’a epey yardım etmesi gerekti. Sonunda, beşinci yılımızda, becerdiler. İstedikleri zaman hepsi farklı bir hayvana dönüşebiliyordu."</p><p class="calibre10">"İyi ama bunun size ne faydası oldu?" diye sordu Hermione, şaşırmış bir hali vardı.</p><p class="calibre10">"İnsan olarak bana arkadaşlık edemiyorlardı, onlar da hayvan olarak ettiler" dedi Lupin. "Bir kurtadam sadece insanlar için tehlikelidir. Her ay James'in görünmezlik pelerininin altında şatodan kaçarlardı. Dönüşüm geçirirlerdi... Peter, en küçükleri olarak, Söğüt'ün saldırgan dallarının altına sızıp ağacı donduran yumruya dokunabiliyordu. Sonra tünelden geçer ve bana katılırlardı. Onların etkisiyle, daha az tehlikeli bir hal aldım. Bedenim hâlâ kurt bedeniydi, ama onlarla birlikteyken zihnim o kadar kurtlaşmıyordu."</p><p class="calibre10">"Çabuk ol, Remus" diye hırladı Black. Yüzünde korkunç bir açlık ifadesiyle hâlâ Scabbers'ı gözlüyordu.</p><p class="calibre10">"Bitti bitiyor, Sirius, tamam... eh, hepimiz dönüşebildiğimiz için önümüzde son derece heyecan verici olanaklar vardı. Çok geçmeden Bağıran Baraka'dan çıkıp geceleri okul arazisinde ve köyde dolaşmaya başladık. Sirius ve James öyle büyük hayvanlara dönüşmüşlerdi ki, bir kurtadamı kontrol altında tutabiliyorlardı. Hiçbir Hogwarts öğrencisinin okul arazisi ve Hogsmeade hakkında bizim kadar çok şey öğrendiğini sanmam... İşte Çapulcu Haritası'nı yazmaya böyle başladık, lakaplarımızla da imzaladık. Sirius Patiayak'tı, Peter Kılkuyruk, James ise Çatalak."</p><p class="calibre10">"Ne tür hayvan -?" diye başladı Harry, ama Hermione onun sözünü kesti.</p><p class="calibre10">"Yine de çok tehlikeliymiş! Karanlıkta bir kurtadamla birlikte dolaşmak, ha! Ya ötekileri atlatıp da birilerini ısırsaydınız?"</p><p class="calibre10">"Bugün bile aklımdan çıkmayan bir düşünce" dedi Lupin ciddiyetle. "Ve birçok kez de, böyle bir şeyin olmasına ramak kaldı. Sonradan bunları hatırlayıp gülerdik. Gençtik, düşüncesizdik - kendi zekâmızdan başımız dönmüştü.</p><p class="calibre10">"Bazen Dumbledore'un güvenine ihanet ettim diye kendimi suçlu hissettiğim olurdu, tabii... Başka hiçbir müdürün yapmayacağı şeyi yapmış ve beni Hogwarts'a kabul etmişti. Benim ve başkalarının güvenliği için koyduğu kuralları yıktığımdan haberi yoktu. Üç öğrenci arkadaşımın yasadışı olarak Animagus olmalarına önayak olduğumu asla bilmedi. Ama bir sonraki ayın macerasını planlamak için her oturduğumuzda, suçluluk duygularımı unutmayı başarırdım. Ve bugün de değişmedim..."</p><p class="calibre10">Lupin'in yüzü sertleşti, ses tonundan kendinden iğrendiği anlaşılıyordu. "Bütün bu yıl boyunca kendimle mücadele ettim, Dumbledore'a Sirius'un bir Animagus olduğunu söylesem mi diye düşündüm. Ama söylemedim. Neden? Ödlektim de ondan. Bunu söylemek, bu okulda okurken onun güvenine ihanet ettiğimi kabul etmek, başkalarını da kendimle birlikte sürüklediğimi kabul etmek anlamına gelecekti... ve Dumbledore'un güveni benim için her şey demekti. Beni Hogwarts'a öğrenci olarak aldı, bana iş verdi. Oysa bütün yetişkinlik hayatım boyunca insanlar benden uzak durmuştu, böyle olduğum için ücretli iş bulamamıştım. Ben de Sirius'un okula Voldemort'dan öğrendiği Karanlık Sanatlar'dan yararlanarak girdiğine, Animagus olmasının bu işle bir ilgisi olmadığına kendimi ikna ettim... Yani, bir anlamda, Snape benim hakkımda başından beri haklıydı."</p><p class="calibre10">"Snape mi?" dedi Black sertçe, dakikalardır ilk kez Scabbers'ı gözlemeyi bıraktı ve başını kaldırıp Lupin'e baktı. "Snape'in bununla ne ilgisi var?"</p><p class="calibre10">"O burada, Sirius" dedi Lupin ciddi ciddi. "O da burada öğretmenlik yapıyor." Harry, Ron ve Hermione'ye baktı.</p><p class="calibre10">"Profesör Snape de okulda bizimle birlikteydi. Karanlık Sanatlara Karşı Savunma hocası olarak tayinime bütün gücüyle karşı çıktı. Yıl boyunca Dumbledore'a benim güvenilir biri olmadığımı söyledi durdu. Kendince nedenleri var... anlıyorsunuz ya, Sirius ona bir oyun oynadı, sonunda Snape az daha canından oluyordu, benim de dahil olduğum bir oyun -"</p><p class="calibre10">Black'ten alaycı bir nida geldi.</p><p class="calibre10">"Layığını buldu" dedi dudak bükerek. "Sinsi sinsi dolaşır, neler yaptığımızı anlamaya çalışırdı... bizi okuldan attırabileceğini umardı..."</p><p class="calibre10">Lupin, "Severus benim her ay nereye gittiğimle çok ilgileniyordu" dedi Harry, Ron ve Hermione'ye. "Aynı sınıftaydık, anlıyorsunuz ya ve -şey- birbirimizi pek sevmezdik. Özellikle James'i sevmezdi. Sanırım James'in Quidditch sahasındaki becerilerini kıskanırdı... Neyse, Snape bir akşam, beni dönüşüm geçireyim diye Şamarcı Söğüt'e götüren Madam Pomfrey'le araziden geçtiğimizi gördü. Sirius ise, Snape'e, benim arkamdan içeri girmek için yapması gereken tek şeyin uzun bir sopayla ağacın gövdesindeki yumruya dokunmak olduğunu söylemenin -şey- eğlenceli olacağını düşünmüş. Eh, Snape bunu denedi, tabii -eğer bu eve kadar gelseydi, karşısında dönüşümünü tamamlamış bir kurtadam bulacaktı- ama baban, Sirius'un ne yaptığını duyunca, Snape'in arkasından gitti ve kendi hayatını hiçe sayarak onu geri çekti... Yine de Snape beni tünelin sonunda şöylesine bir gördü. Dumbledore başkalarına söylemesini yasakladı ama, o andan itibaren ne olduğumu anladı..."</p><p class="calibre10">Harry ağır ağır, "Demek Snape bunun için sizi sevmiyor" dedi. "Sizin de bu şakaya dahil olduğunuzu sandığı için."</p><p class="calibre10">"Doğru" dedi hor gören, soğuk bir ses. Lupin'in arkasındaki duvardan geliyordu.</p><p class="calibre10">Severus Snape, görünmezlik pelerinini çıkardı. Asası dosdoğru Lupin'e dönüktü.</p><div class="mbppagebreak" id="calibre_pb_35"></div>
</body></html>
