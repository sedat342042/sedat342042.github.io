<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos597136" class="calibre1"><span class="calibre2">
</span></p><p class="calibre7"><span class="calibre4"><span class="bold">ON  BEŞİNCİ  BÖLÜM: QUIDDITCH  FİNALİ</span></span></p><p class="calibre9">"Bana - bana bunu gönderdi” dedi Hermione, mektubu uzatarak.</p><p class="calibre10">Harry mektubu aldı. Parşömen nemliydi, iri iri gözyaşları mürekkebi öyle kötü dağıtmıştı ki, bazı yerleri okumak iyice zorlaşmıştı.</p><blockquote class="calibre11"><span class="calibre12"><span class="italic">Sevgili Hermione,</span></span></blockquote><blockquote class="calibre16"><span class="calibre12"><span class="italic">Kaybettik. Onu Hogwarts'a geri getirmeme izin verdiler, infaz tarihi henüz belli değil. Gaga, Londra'yı çok sevdi. Bize yardımını unutmayacağım.</span></span></blockquote><blockquote class="calibre16"><span class="calibre12"><span class="italic">Hagrid.</span></span></blockquote><p class="calibre9">"Bunu yapamazlar" dedi Harry. "Yapamazlar. Şahgaga tehlikeli değil."</p><p class="calibre10">"Malfoy'un babası Komite'yi korkutarak yaptırdı bunu" dedi Hermione, gözlerini silerek. "O nasıl biri, biliyorsunuz. Ötekilerin de hepsi titrek yaşlı ahmaklar, korktular. Gerçi bir temyiz olacak, hep olur. Ama ben umut görmüyorum... hiçbir şey değişmiş olmayacak."</p><p class="calibre10">"Hayır, olacak" dedi Ron hiddetle. "Bu defa bunca işi tek başına yapman gerekmeyecek, Hermione. Ben yardım edeceğim."</p><p class="calibre10">'Ah, Ron!"</p><p class="calibre10">Hermione kollarını Ron'un boynuna doladı ve kendini tamamen koyverdi. Dehşete düşen Ron, onun başını beceriksizce okşamaya koyuldu. Sonunda, Hermione onu bırakıp geri çekildi.</p><p class="calibre10">"Ron, Scabbers için çok çok üzgünüm" dedi ağlayarak.</p><p class="calibre10">"Ee - şeyy - yaşlıydı zaten" dedi Ron. Hermione'nin onu bırakmış olmasından çok rahatlamış görünüyordu. "Ayrıca pek bir işe de yaramıyordu. Kim bilir, belki annemle babam şimdi bana bir baykuş alır."</p><p class="calibre10">Black'in binaya ikinci kez girişinden sonra öğrencilere dayatılan güvenlik önlemleri, Harry, Ron ve Hermione'nin akşamları gidip Hagrid'i ziyaret etmelerini imkânsız hale getirmişti. Onunla konuşmak için tek fırsatları, Sihirli Yaratıkların Bakımı dersleriydi.</p><p class="calibre10">Hagrid, kararın yarattığı şokla uyuşmuş gibi görünüyordu.</p><p class="calibre10">"Hep benim suçum. Dilim tutuldu. Hepsi siyah cüppeleri içinde orada oturuyorlardı, bense habire notlarımı düşürüyordum, o benim için baktığın tarihler var ya, Hermione, onları unutuyordum. Sonra Lucius Malfoy ayağa kalkıp söyleyeceklerini söyledi, Komite de o onlara ne dediyse aynen yaptı..."</p><p class="calibre10">"Daha temyiz var!" dedi Ron hiddetle. "Henüz pes etme, biz üstünde çalışıyoruz!"</p><p class="calibre10">Sınıftaki diğer öğrencilerle birlikte şatoya dönüyorlardı. Az ötede Malfoy’u görebiliyorlardı, Crabbe ve Goyle'la yürüyor, ikide bir dönüp arkasına bakıyor ve alaylı alaylı gülüyordu.</p><p class="calibre10">"Yararı yok, Ron" dedi Hagrid üzgün üzgün. Şatonun merdivenlerine varmışlardı. "O Komite Malfoy'un avucunun içinde. Ben sadece Gaga'nın kalan vaktinin ömrünün en güzel günleri olmasını sağlayayım diyorum. Bunu ona borçluyum..."</p><p class="calibre10">Hagrid arkasını dönüp kulübesine doğru yürümeye başladı. Yüzü mendiline gömülüydü.</p><p class="calibre10">"Şuna bakın, nasıl da zırlıyor!"</p><p class="calibre10">Malfoy, Crabbe ve Goyle şato kapılarının hemen içinde durmuş, dinliyorlardı.</p><p class="calibre10">"Hayatınızda böyle zavallı bir şey gördünüz mü?" dedi Malfoy. "Bir de öğretmenimiz olacak!"</p><p class="calibre10">Hem Harry hem de Ron öfkeyle Malfoy'a doğru hamle etti, ama Hermione onlardan çabuk davranmıştı - ŞLAP!</p><p class="calibre10">Bütün gücüyle Malfoy'un suratına bir tokat atmıştı. Malfoy sendeledi. Harry, Ron, Crabbe ve Goyle afallayıp kalmışlardı. Hermione yine elini kaldırdı.</p><p class="calibre10">"Bir daha sakın Hagrid'e zavallı deme, seni iğrenç - seni kötü kalpli -"</p><p class="calibre10">"Hermione!" dedi Ron cılız bir sesle. Hermione bir tokat daha atmaya yeltenirken elini yakalamaya çalıştı.</p><p class="calibre10">"Bırak, Ron!"</p><p class="calibre10">Hermione asasını çıkardı. Malfoy geriledi. Crabbe ve Goyle tamamen şaşkın halde, ona bakarak komut beklediler.</p><p class="calibre10">Malfoy, "Yürüyün" diye mırıldandı ve üçü zindana giden geçitte kayboldu.</p><p class="calibre10">"Hermione!" dedi Ron yine. Hem afallamış, hem de etkilenmiş bir hali vardı.</p><p class="calibre10">"Harry, Quidditch finalinde onları yenseniz iyi olur!" dedi Hermione tiz bir sesle. "Yenin, çünkü Slytherin'in kazandığını görmeye dayanamam!"</p><p class="calibre10">"Muska dersi başlıyor" dedi Ron. Hâlâ Hermione'ye faltaşı gibi açılmış gözlerle bakıyordu. "Gitsek iyi olacak."</p><p class="calibre10">Aceleyle mermer merdivenlerden çıkıp Profesör Flitwick'in sınıfının yolunu tuttular.</p><p class="calibre10">Harry sınıfın kapısını açtığında, "Geç kaldınız, çocuklar!" dedi Profesör Flitwick paylarcasına. "Haydi, girin, asalarınızı çıkarın, bugün Neşelendirme Büyüleri'ni deniyoruz. Çiftlere ayrıldık bile -"</p><p class="calibre10">Harry ve Ron hemen arka taraftaki bir sıraya gittiler ve çantalarını açtılar. Ron dönüp arkasına baktı.</p><p class="calibre10">"Hermione nerede?"</p><p class="calibre10">Harry de etrafına bakındı. Hermione sınıftan içeri girmemişti, oysa Harry kapıyı açtığında hemen yanı başındaydı.</p><p class="calibre10">"Garip," dedi Harry, Ron'a bakarak. "Belki - belki tuvalete falan gitmiştir, ha?"</p><p class="calibre10">Ama Hermione bütün ders boyunca ortaya çıkmadı.</p><p class="calibre10">"Bir Neşelendirme Büyüsü onun da işine yarayabilirdi" dedi Ron. Öğle yemeği için sınıftan çıkmışlardı, hepsinin ağzı kulaklarındaydı - Neşelendirme Büyüleri onlarda büyük bir hoşnutluk duygusu yaratmıştı.</p><p class="calibre10">Hermione öğle yemeğinde de yoktu. Elmalı pastalarını bitirdiklerinde Neşelendirme Büyüleri'nin etkisi geçmeye yüz tutmuş, Harry ve Ron yavaş yavaş endişelenmeye başlamışlardı.</p><p class="calibre10">"Malfoy ona bir şey yapmış olmasın sakın?" dedi Ron kaygıyla, Gryffindor Kulesi'nin merdivenlerini çıkarlarken.</p><p class="calibre10">Güvenlik ifritlerinin yanından geçtiler, Şişman Hanım'a parolayı söylediler ("Boşboğaz") ve portre deliğinden geçip Ortak Salon'a girdiler.</p><p class="calibre10">Hermione masada oturmuş, mışıl mışıl uyuyordu. Başını önünde açık duran Aritmansi kitabına yaslamıştı. Gidip iki yanına oturdular. Harry onu dürterek uyandırdı.</p><p class="calibre10">"N-ne?" dedi Hermione. Sarsılarak uyanıp telaşla etrafına bakınmaya başladı. "Vakit geldi mi? Ha-hangi ders var şimdi?"</p><p class="calibre10">"Kehanet, ama daha yirmi dakika var" dedi Harry. "Hermione, niye Muska'ya gelmedin?"</p><p class="calibre10">"Ne? Yo, olamaz!" diye ciyakladı Hermione. "Muska'ya girmeyi unuttum!"</p><p class="calibre10">"Ama nasıl unutursun?" dedi Harry. "Sınıfın kapısına gelene kadar bizimle birlikteydin!"</p><p class="calibre10">"İnanamıyorum!" diye sızlandı Hermione. "Profesör Flitwick kızdı mı? Aman, hep Malfoy'un yüzünden. Aklım ondaydı, ipin ucunu kaçırdım!"</p><p class="calibre10">"Biliyor musun, Hermione?" dedi Ron, Hermione'nin yastık niyetine kullandığı kocaman Aritmansi kitabına bakarak. "Bence sen elden gidiyorsun. Çok fazla şey yapmaya çalışıyorsun."</p><p class="calibre10">"Hayır, hiç de değil!" dedi Hermione, saçını gözlerinin önünden çekip çaresizce çantasını arayarak. "Bir yanlışlık yaptım, hepsi bu! Hemen gidip Profesör Flitwick'i görsem ve özür dilesem iyi olur... Kehanet'te görüşürüz!"</p><p class="calibre10">Hermione onlara yirmi dakika sonra, Profesör Trelawney'nin sınıfına çıkan merdivenin başında katıldı. Son derece hırpalanmış görünüyordu.</p><p class="calibre10">"Neşelendirme Büyüleri'ni kaçırdığıma inanamıyorum! Şimdi kesin sınavda çıkar. Profesör Flitwick öyle bir imada bulundu!"</p><p class="calibre10">Beraberce merdivenleri çıkıp loş, boğucu kule odasına girdiler. Bütün küçük masaların üzerinde içi inci beyazı sisle dolu birer kristal küre parlıyordu. Harry, Ron ve Hermione sallanan bir masaya beraberce oturdular.</p><p class="calibre10">"Kristal kürelere önümüzdeki sömestre kadar başlamıyoruz sanıyordum" diye mırıldandı Ron, Profesör Trelawney oralarda bir yerde mi diye etrafına bakınarak.</p><p class="calibre10">"Hiç şikâyet etme, bu demektir ki el falını bitirdik" diye mırıldandı Harry. "Elime her bakışında irkilmesinden usanmıştım."</p><p class="calibre10">"İyi günler!" dedi tanıdık, puslu bir ses. Profesör Trelawney her zamanki gibi gölgelerin arasından dramatik bir giriş yaptı. Parvati ve Lavender heyecanla titredi, yüzleri kristal kürelerin ışığında pınl pırıldı.</p><p class="calibre10">"Kristal küreye planladığımdan önce başlamaya karar verdim" dedi Profesör Trelawney, ateşe sırtı dönük oturup etrafına bakarak. "Ama kader tanrıçaları bana hazirandaki sınavınızın '<span class="italic">küre</span>' hakkında olacağı bilgisini iletti, ben de size yeteri kadar alıştırma yaptırmak için sabırsızlanıyorum."</p><p class="calibre10">Hermione hıh diye güldü.</p><p class="calibre10">"Hadi canım... '<span class="italic">kader tanrıçaları ona bilgi vermiş</span>'... sınavı kim hazırlıyor? O! Aman ne kadar hayret verici bir kehanet!" dedi. Sesini alçak tutma zahmetine bile katlanmamıştı.</p><p class="calibre10">Profesör Trelawney'nin onu duyup duymadığı belli olmuyordu, çünkü yüzü gölgelerin içindeydi. Ancak, duymamış gibi devam etti.</p><p class="calibre10">"Kristale bakma son derece ince bir sanattır" dedi hülyalı bir şekilde. "Kürenin sonsuz derinliklerine ilk baktığınızda hiçbirinizden görmenizi beklemiyorum. İşe, bilinçli zihni ve dış gözleri dinlendirme çalışmalarıyla başlayacağız."</p><p class="calibre10">Ron kendine hâkim olamayarak kıs kıs gülmeye başladı, sesi bastırmak için yumruğunu ağzına tıkması gerekti - "böylece İç Göz'ü ve Süperbilinci berraklaştıracağız. Belki, eğer şanslıysak, ders bitmeden bazılarınız görebilir."</p><p class="calibre10">Başladılar. Kendi adına Harry, kendini salak gibi hissediyordu. Oturmuş kristal küreye boş boş bakıyor, sürekli "bu çok aptalca" gibisinden düşüncelerin üşüştüğü zihnini boş tutmaya çalışıyordu. Ron'un alçak sesle kıkırdayıp durmasının, Hermione'nin ise ikide bir cık-cıklamasının da duruma pek faydası olmuyordu.</p><p class="calibre10">Sessiz sessiz kristale bakmakla geçen on beş dakikanın ardından, "Bir şey gördünüz mü?" diye sordu onlara.</p><p class="calibre10">"Evet, bu masada bir yanık var" dedi Ron, parmağıyla göstererek. "Biri mumunu dökmüş."</p><p class="calibre10">"Vakit kaybı bu" diye tısladı Hermione. "Faydalı bir şeyler çalışıyor olabilirdim. Mesela Neşelendirme Büyüsü'ndeki eksiklerimi kapatıyor olabilirdim."</p><p class="calibre10">Profesör Trelawney hışırdayarak yanlarından geçti.</p><p class="calibre10">"Küresindeki gölgeli işaretleri yorumlamada yardımımı isteyeniniz var mı?" diye mırıldandı, bileziklerini şakırdatarak.</p><p class="calibre10">"Benim yardıma ihtiyacım yok" diye fısıldadı Ron. "Bunun ne demek olduğu gayet ortada. Bu gece fena sis olacak."</p><p class="calibre10">Hem Harry hem de Hermione kahkahayı patlattı.</p><p class="calibre10">"Yapmayın ama!" dedi Profesör Trelawney. Bütün kafalar onlara dönmüştü. Parvati ve Lavender öfkelenmiş görünüyordu. "Durugörü titreşimlerini dağıtıyorsunuz!" Masalarına yaklaşıp kristal kürelerine baktı. Harry'nin içi burkuldu. Olacakları bildiğinden emindi...</p><p class="calibre10">"Burada bir şey var!" diye fısıldadı Profesör Trelawney. Yüzünü kristal küreye yaklaştırmıştı ve küre, kocaman gözlük camlarından yansıyordu. "Hareket eden bir şey... ama ne?"</p><p class="calibre10">Harry, Ateşoku da dahil olmak üzere elindeki her şey üzerine iddiaya girebilirdi ki, gördüğü her neyse, iyi bir şey değildi. Ve tabii ki...</p><p class="calibre10">"Yavrum..." Profesör Trelawney gözlerini Harry'ye çevirerek derin bir soluk aldı. "İşte burada, hem de her zamankinden daha berrak... Yavrum, sana doğru geliyor, giderek yaklaşıyor... Ec–"</p><p class="calibre10">"Öff, Tanrı aşkına!" dedi Hermione yüksek sesle. "Yine mi o Ecel saçmalığı!"</p><p class="calibre10">Profesör Trelawney kocaman gözlerini Hermione'nin suratına dikti. Parvati, Lavender'a fısır fısır bir şeyler söyledi ve ikisi de Hermione'ye kızgın kızgın baktı. Profesör Trelawney ayağa kalkıp Hermione'yi gözle görülür bir öfkeyle süzmeye başladı.</p><p class="calibre10">"Kusura bakma, yavrum, ama ne yazık ki bu sınıfa ayak bastığından beri sende soylu Kehanet sanatının gerektirdiği şeylerin bulunmadığı çok belliydi. Hatta, zihni bu kadar iflah olmaz bir şekilde dünyevi olan bir başka öğrenciye rastladığımı sanmıyorum."</p><p class="calibre10">Kısa bir sessizlik oldu. Sonra -</p><p class="calibre10">"İyi!" dedi Hermione aniden. Ayağa kalkıp Geleceğin Sis Perdesini Aralamak'ı, çantasına tıktı, "iyi!" dedi tekrar, çantasını omzunun üstünden atıp bu arada da neredeyse Ron'u devirerek. "Bırakıyorum! Ayrılıyorum!"</p><p class="calibre10">Bütün sınıfın hayret dolu bakışları arasında, Hermione gidip kapağı bir tekmede açtı ve merdivenlerden inip gözden kayboldu.</p><p class="calibre10">Sınıfın normale dönmesi birkaç dakika aldı. Profesör Trelawney, Ecel konusunu tamamen unutmuş görünüyordu. Birden Harry ve Ron'un masasına arkasını dönüp derin derin nefes aldı ve tüllü şalına sıkı sıkı sarındı.</p><p class="calibre10">"Ooooo!" dedi Lavender birden. Herkes yerinden sıçradı. "Oooooo, Profesör Trelawney, şimdi hatırladım! Onun gideceğini görmüştünüz, değil mi? '<span class="italic">Paskalya sıralarında, içimizden biri bizi sonsuza dek terk edecek!</span>' Ta ne zaman söylemiştiniz, Profesör!"</p><p class="calibre10">Profesör Trelawney ona nemli gözlerle gülümsedi.</p><p class="calibre10">"Evet, yavrum, Miss Granger'ın bizi terk edeceğini gerçekten de görmüştüm. Ama insan yine de İşaretler'i yanlış değerlendirmiş olmayı umuyor... İç Göz bir yük halini alabiliyor, anlıyorsunuz ya..."</p><p class="calibre10">Lavender ve Parvati derinden etkilenmiş görünüyordu. Profesör Trelawney onların masasına oturabilsin diye kenara kaydılar.</p><p class="calibre10">Ron yüzünde dehşet dolu bir ifadeyle, "Hermione'nin günü bayağı iyi geçiyor, ha?" diye mırıldandı Harry'ye.</p><p class="calibre10">"Evet..."</p><p class="calibre10">Harry kristal küreye baktı, ama büklüm büklüm beyaz sisten başka bir şey görmedi. Acaba Profesör Trelawney gerçekten de Ecel'i görmüş müydü yine? Ya o görecek miydi? Olabilecek en kötü şey, Quidditch finali yaklaşırken neredeyse ölümcül bir kaza daha geçirmesiydi.</p><p class="calibre10">Paskalya tatili pek de dinlendirici sayılmazdı. Üçüncü sınıfların hiç bu kadar çok ödevleri olmamıştı. Neville Longbottom sinirden neredeyse baygınlık geçirecekti, üstelik bu konuda yalnız da değildi.</p><p class="calibre10">"Buna da tatil mi diyorlar!" diye kükredi Seamus Finnigan bir gün Ortak Salon'da. "Daha sınavlara çok var, ne yapmaya çalışıyorlar?"</p><p class="calibre10">Ama kimsenin Hermione kadar çok işi yoktu. Kehanet’i bırakmış olmasına rağmen, herkesten daha fazla dersi vardı. Genellikle geceleri Ortak Salon'dan son çıkan ve ertesi sabah kütüphaneye ilk gelen o oluyordu; gözlerinde Lupin'inkiler gibi gölgeler vardı ve her an ağlayacakmış gibi görünüyordu.</p><p class="calibre10">Şahgaga'nın temyizinin sorumluluğunu Ron üstüne almıştı. Ödevini yapmadığı zamanlarda “Hipogrif Psikolojisinin El Kitabı ve Kanatlı mı Belalı mı? Hipogrif Vahşetine Dair Bir İnceleme” gibi isimleri olan koca koca kitaplara gömülüyordu. Kendini o kadar kaptırmıştı ki, Crookshanks'e kötü davranmayı bile unutuyordu.</p><p class="calibre10">Bu arada Harry'nin, her günkü Quidditch antrenmanı ve Wood'la sonu gelmez taktik tartışmalarının arasında ödevlerini yapacak vakit bulması gerekiyordu. Gryffindor-Slytherin maçı Paskalya tatilinden sonraki ilk cumartesi yapılacaktı. Slytherin turnuvada tamı tamına iki yüz sayı farkla öndeydi. Bu da (Wood'un takımına hatırlatıp durduğu gibi) Kupa'yı almak için maçı bundan büyük bir farkla kazanmaları gerekiyor demekti. Ayrıca yükün çoğunun da Harry'nin omzunda olduğu anlamına geliyordu, çünkü Snitch'i yakalamak takıma yüz elli sayı kazandırıyordu.</p><p class="calibre10">Wood sürekli, "Yani Snitch'i, eğer elli sayıdan daha büyük bir farkla öndeysek yakalamalısın" diyordu Harry'ye. "Elli sayıdan daha büyük bir farkla öndeysek yakala, yoksa maçı kazanırız, ama Kupa'yı kaybederiz. Anladın, değil mi? Snitch'i eğer -"</p><p class="calibre10">"BİLİYORUM, OLIVER!" diye bağırdı Harry.</p><p class="calibre10">Bütün Gryffindor Binası kafayı maça takmıştı. Gryffindor, efsanevi Charlie Weasley'nin (Ron'un ikinci en büyük ağabeyi) Arayıcı olduğu zamandan beri Quidditch Kupası'nı kazanamamıştı. Ama Harry kimsenin, hatta Wood'un bile, kazanmayı kendisi kadar istediğini sanmıyordu. Harry ve Malfoy arasındaki düşmanlık doruk noktasına varmıştı. Malfoy hâlâ Hogsmeade'deki çamur fırlatma olayının acısını unutmamıştı. Harry'nin bir şekilde ceza almadan paçayı kurtarmasına ise daha da çok kızmıştı. Harry de, Ravenclaw maçında Malfoy’un onu sabote etme girişimini unutmamıştı, ama Malfoy'u bütün okulun önünde yenme konusundaki kararlılığının en önemli sebebi Şahgaga meselesiydi.</p><p class="calibre10">Kimse bir maç öncesinde böylesine elektrikli bir atmosfer görmemişti. Tatil bittiğinde iki takım ve bina arasındaki gerginlik neredeyse kopma noktasına gelmişti. Koridorlarda ufak tefek itiş kakışlar oluyordu. En sonunda Gryffindor'dan bir dördüncü sınıf ve Slytherin'den bir altıncı sınıf öğrencisi, kendilerini kulaklarından pırasalar fışkırır halde hastane kanadında buldular. Harry'nin işi daha da zordu. Sınıfa giderken Slytherin'ler bacaklarını uzatıp çelme takmaya çalışıyorlardı; Crabbe ve Goyle her gittiği yerde karşısına çıkıyor ve etrafındaki insanları görünce şapşal şapşal yürüyüp gidiyordu. Wood, Slytherin'ler devreden çıkarmaya çalışır korkusuyla, Harry'ye sürekli birilerinin eşlik etmesi talimatını vermişti. Bütün Gryffindor Binası bu görevi şevkle benimsemişti, öyle ki Harry etrafındaki büyük, gürültülü kalabalık yüzünden derslere yetişemiyordu. Harry kendi güvenliğinden çok Ateşoku'nun güvenliğiyle ilgileniyordu. Onunla uçmadığı zamanlarda Ateşoku'nu sandığına kilitliyor ve teneffüslerde sık sık Gryffindor Kulesi'ne fırlayıp hâlâ orada mı diye bakıyordu.</p><p class="calibre10">Maçtan önceki gece Gryffindor Ortak Salonu'nda her zamanki işler bir kenara bırakıldı. Hermione bile kitaplarını bırakmıştı.</p><p class="calibre10">"Çalışamıyorum, konsantre olamıyorum” diyordu gergin gergin.</p><p class="calibre10">Büyük bir gürültü vardı. Fred ve George Weasley baskının üstesinden gelmek için her zamankinden de çok ses çıkarıp daha da fazla şaklabanlık yapıyorlardı. Oliver Wood bir köşede bir Quidditch sahası modelinin üstüne eğilmiş, asasıyla modelin üzerindeki küçük şefleri hareket ettirip kendi kendine mırıldanıyordu.</p><p class="calibre10">Angelina, Alicia ve Katie, Fred'le George'un esprilerine gülüyorlardı. Harry, Ron ve Hermione'yle birlikte hengâmenin merkezinden uzakta oturuyor, ertesi günü düşünmemeye çalışıyordu. Çünkü her düşündüğünde midesindeki devasa bir şey dışarı çıkmaya çabalıyormuş gibi hissediyordu kendini.</p><p class="calibre10">"Hiç merak etme" dedi Hermione, ama o da dehşete düşmüş görünüyordu.</p><p class="calibre10">"Bir Ateşoku'n var!" dedi Ron.</p><p class="calibre10">"Evet..." dedi Harry. Midesine sancı girmişti.</p><p class="calibre10">Wood birden ayağa kalkıp, “Takım! Yatağa!" dediğinde, çok rahatladı.</p><p class="calibre10">Harry çok rahatsız bir gece geçirdi. Önce rüyasında uyuyakaldığını ve Wood'un, "Neredeydin? Yerine Neville'i kullanmak zorunda kaldık!" diye bağırdığını gördü. Sonra Malfoy'la Slytherin takımının diğer oyuncularının maça ejderlerin üstünde geldiklerini gördü. Son hızla uçuyor, Malfoy'un bineğinin ağzından püsküren alevlerden kaçmaya çalışıyordu ki, Ateşoku'nu unuttuğunun farkına varıyordu. Yere doğru düşmeye başlayıp sıçrayarak uyandı.</p><p class="calibre10">Harry’nin maçın daha oynanmadığını, yatağında güven içinde yattığını ve Slytherin takımının maça ejderlerle gelmesine kesinlikle izin verilmeyeceğini idrak etmesi için birkaç saniye geçmesi gerekti. Çok susamıştı. Çıt çıkarmamaya çalışarak dört direkli yatağından çıktı ve pencerenin altındaki gümüş sürahiden kendine biraz su koydu.</p><p class="calibre10">Okul arazisi sessiz ve sakindi. Yasak Orman'daki ağaçların tepesinde yaprak kımıldamıyordu; Şamarcı Söğüt hiç kıpırdamadan, masum bir görünüşle orada duruyordu. Maç sırasında koşullar mükemmel olacağa benziyordu.</p><p class="calibre10">Harry kadehini bırakmış, tam yatağına dönmek üzereydi ki, gözünün ucuna bir şey ilişti. Gümüşi çimenin üzerinde bir tür hayvan dolanıyordu.</p><p class="calibre10">Harry çabucak komodinine gitti, gözlüğünü alıp gözüne taktı ve aceleyle pencere kenarına döndü. Ecel olamazdı herhalde -tam da şimdi, tam da maçtan önce-</p><p class="calibre10">Yine araziye bakmaya başladı ve bir dakika kadar arandıktan sonra, onu gördü. Şimdi Orman'ın kenarında geziyordu... Ecel falan değildi... bir kediydi... Harry çizgili kuyruğu tanıyınca, pencere kenarına tutunarak rahat bir nefes aldı. Sadece Crookshanks'ti bu.</p><p class="calibre10">Yoksa sadece Crookshanks değil miydi? Harry burnunu cama dayayıp gözlerini kısarak baktı. Görünüşe bakılırsa Crookshanks durmuştu. Harry ağaçların gölgesinde başka bir şeyin daha hareket ettiğini gördüğünden emindi.</p><p class="calibre10">Hemen sonra, o şey ortaya çıktı: Dev gibi, salkımsaçak tüylü, siyah bir köpek, çimin üzerinde sinsi sinsi dolaşıyordu. Crookshanks de onun yanında gidiyordu. Harry bakakaldı. Ne demekti bu? Eğer Crookshanks de köpeği görebiliyorsa, bu nasıl Harry'nin ölümünün alameti olabilirdi ki?</p><p class="calibre10">"Ron!" diye fısıldadı. "Ron! Uyan!"</p><p class="calibre10">"Ha?"</p><p class="calibre10">"Bir baksana, bir şey görebiliyor musun?"</p><p class="calibre10">"Çok karanlık, Harry" diye mırıldandı Ron boğuk bir sesle. "N'apıyorsun sen?"</p><p class="calibre10">"Şurada, aşağıda -"</p><p class="calibre10">Harry hemen başını çevirip yine pencereden dışarı baktı.</p><p class="calibre10">Crookshanks ve köpek ortadan kaybolmuştu. Harry tam aşağı, şatonun gölgesine bakabilmek için pencere pervazına tırmandı, ama orada değildiler. Nereye gitmişlerdi?</p><p class="calibre10">Yanından gürültülü bir horlama geliyordu. Ron yine uykuya dalmıştı.</p><p class="calibre10">Ertesi gün Harry ve Gryffindor takımının diğer oyuncuları Büyük Salon'a muazzam bir alkış eşliğinde girdiler. Harry, Ravenclaw ve Hufflepuff masalarının da onları alkışladığını gördüğünde sırıtmadan edemedi. Slytherin masasıysa onlar geçerken yüksek sesle tısladı. Harry, Malfoy'un her zamankinden de solgun göründüğünü fark etti.</p><p class="calibre10">Wood bütün kahvaltıyı takımına yemek yemelerini söyleyerek geçirdi, ama kendi bir lokma bile yemedi. Sonra koşulları gözden geçirmek için diğerleri kahvaltılarını bitirmeden kalkıp sahanın yolunu tuttular. Büyük Salon'dan çıkarlarken herkes yine alkışladı.</p><p class="calibre10">"İyi şanslar, Harry!" diye seslendi Cho Chang. Harry kızardığını hissetti.</p><p class="calibre10">"Pekâlâ... rüzgâr yok gibi... güneş biraz parlak, görüşünüzü biraz etkileyebilir, o yüzden dikkat edin... Zemin epey sert, iyi, maçın başında hızlı havalanmamızı sağlar..."</p><p class="calibre10">Wood sahada gezinip etrafa bakıyor, takımı da arkasından yürüyordu. Sonunda uzakta şatonun ön kapıları açıldı ve okulun geri kalanı çimenliğe çıktı.</p><p class="calibre10">"Soyunma odası" dedi Wood sadece.</p><p class="calibre10">Kırmızı cüppelerini giyerlerken hiç konuşmadılar. Harry diğerlerinin de aynı duygular içinde olup olmadığını merak etti: Sanki kahvaltıda kıvrılıp duran bir şey yemiş gibiydi. Daha ne olduğunu anlamadan, Wood, "Tamam, vakit geldi, gidelim..." dedi.</p><p class="calibre10">Bir artıp bir azalan gürültü dalgası içinde sahaya çıktılar. Seyircilerin dörtte üçü kırmızı rozetler takmış, üzerinde Gryffindor Aslanı bulunan kırmızı bayraklarla "BASTIR GRYFFINDOR!" ya da "KUPA ASLANLARIN!" gibi sloganlar yazan flamalar sallıyorlardı. Öte yandan Slytherin kale direklerinin arkasında yeşiller giymiş iki yüz kadar seyirci vardı; bayraklarında Slytherin'in gümüşi yılanı parlıyordu ve diğerleri gibi yeşil giymiş olan Profesör Snape, yüzünde çok gaddar bir gülümsemeyle en ön sırada oturuyordu.</p><p class="calibre10">Her zamanki gibi maçı anlatan Lee Jordan,</p><blockquote class="calibre11"><span class="calibre12"><span class="italic">- İşte Gryffindor'lar sahaya çıkıyor!</span></span></blockquote><p class="calibre9">diye bağırdı.</p><blockquote class="calibre11"><span class="calibre12"><span class="italic">- Potter, Bell, Johnson, Spinnet, Weasley, Weasley ve Wood. Çoğuna göre Hogwarts'ın senelerdir gördüğü en iyi takım.</span></span></blockquote><p class="calibre9">Lee'nin yorumları Slytherin'lerin yuhalamalarıyla boğuldu.</p><blockquote class="calibre11"><span class="calibre12"><span class="italic">- Ve işte Slytherin takımı geliyor, başlarında kaptan Flint var. Takımda birtakım değişiklikler yaptı, beceri yerine boyutu tercih etmiş gibi görünüyor.</span></span></blockquote><p class="calibre9">Slytherin taraftarlarından yine yuhalamalar yükseldi. Ancak Harry, Lee'nin haklı olduğunu düşünüyordu. Malfoy açık arayla Slytherin takımındaki en küçük oyuncuydu; diğerleri çok iriydi.</p><p class="calibre10">"Kaptanlar, el sıkışın!" dedi Madam Hooch.</p><p class="calibre10">Flint ve Wood birbirlerine yaklaştılar ve birbirlerinin elini sıkı sıkı kavradılar; ikisi de diğerinin parmaklarını kırmaya çalışıyor gibiydi.</p><p class="calibre10">"Süpürgelerinize binin!" dedi Madam Hooch. "Üç... iki... bir..."</p><p class="calibre10">On dört süpürge havaya fırlarken düdük sesi seyircinin gürlemesi arasında kaynadı gitti. Harry saçlarının alnından geriye uçuştuğunu hissetti. Uçmanın verdiği heyecanla gerginliği geçti; etrafına bakındı, Malfoy'un kuyruğunda olduğunu gördü ve hızlanıp Snitch'i aramaya başladı.</p><blockquote class="calibre11"><span class="calibre12"><span class="italic">- Ve Gryffindor atakta, Quaffle, Gryffindor'dan Alicia Spinnet'ta, doğruca Slytherin kale direklerine doğru gidiyor, çok iyi, Alicia! Ahh, hayır!</span></span></blockquote><blockquote class="calibre16"><span class="calibre12"><span class="italic">-       Warrington araya girip Quaffle'ı aldı. Slytherin'den Warrington sahayı hızla derinlemesine geçiyor</span></span></blockquote><blockquote class="calibre16"><span class="calibre12"><span class="italic">- BAM!</span></span></blockquote><blockquote class="calibre16"><span class="calibre12"><span class="italic">- George Weasley'den çok iyi bir Bludger hamlesi, Warrington Quaffle'ı düşürüyor ve Quaffle şimdi Johnson'da. Gryffindor atağa kalkıyor, haydi, Angelina!</span></span></blockquote><blockquote class="calibre16"><span class="calibre12"><span class="italic">- Montague'nün etrafından çok iyi dönüyor</span></span></blockquote><blockquote class="calibre16"><span class="calibre12"><span class="italic">- Eğil, Angelina, Bludger geliyor!</span></span></blockquote><blockquote class="calibre16"><span class="calibre12"><span class="italic">- VE SAYI! GRYFFINDOR ON - SIFIR ÖNDE!</span></span></blockquote><p class="calibre9">Angelina yumruğunu kaldırıp sahanın bir ucunda daireler çizerek uçtu; aşağıdaki kırmızı deniz, sevinç çığlıkları atıyordu.</p><p class="calibre10">"AH!"</p><p class="calibre10">Angelina, Marcus Flint'in ona hızla çarpması yüzünden az daha süpürgesinden düşüyordu.</p><p class="calibre10">"Kusura bakmayın!" dedi Flint. Aşağıdaki kalabalık yuh çekiyordu. "Kusura bakmayın, onu görmedim!"</p><p class="calibre10">Hemen ardından Fred Weasley, vurucu sopasını Flint'in kafasının arkasına çakmıştı. Flint'in burnu süpürgesinin sapına çarpıp kanamaya başladı.</p><p class="calibre10">"Yeter artık!" dedi Madam Hooch, hızla aralarına girerek. "Kovalayıcılar'ına yönelik kışkırtılmamış saldırıdan dolayı Gryffindor lehine penaltı. Kovalayıcılar'ına kasti hasardan dolayı Slytherin lehine de bir penaltı!"</p><p class="calibre10">"Yapmayın, Miss!" diye uludu Fred. Ama Madam Hooch düdüğünü öttürdü ve Alicia uçup ilk penaltıyı kullanmaya gitti.</p><blockquote class="calibre11"><span class="calibre12"><span class="italic">- Haydi, Alicia!</span></span></blockquote><p class="calibre9">diye bağırdı Lee, kalabalığın üstüne çöken sessizliği yırtarcasına.</p><blockquote class="calibre20"><span class="calibre12"><span class="italic">-       EVET! TUTUCU'YU MAĞLUP ETTİ!</span></span><br class="calibre8"/><span class="calibre12"><span class="italic">       GRYFFINDOR YİRMİ - SIFIR ÖNDE!</span></span></blockquote><p class="calibre9">Harry, hâlâ burnu kanayarak Slytherin'in penaltısını kullanmaya giden Flint'i izlemek için Ateşoku'yla keskin bir dönüş yaptı. Wood, Gryffindor kale direklerinin önünde havada süzülüyordu. Dişlerini sıkmıştı.</p><p class="calibre10">Flint, Madam Hooch'un düdüğünü beklerken, Lee Jordan seyircilere,</p><blockquote class="calibre11"><span class="calibre12"><span class="italic">- Tabii, Wood süper bir tutucu!</span></span></blockquote><p class="calibre9">dedi.</p><blockquote class="calibre11"><span class="calibre12"><span class="italic">- Süper! Geçmesi çok zor - gerçekten çok zor.</span></span></blockquote><blockquote class="calibre16"><span class="calibre12"><span class="italic">- EVET! İNANAMIYORUM! KURTARDI!</span></span></blockquote><p class="calibre9">Harry rahatlamış bir şekilde hızla uzaklaşıp Snitch'i aramaya başladı. Ama bir kulağı Lee'nin yorumundaydı, söylediklerini kelimesi kelimesine duymaya çalışıyordu. Gryffindor elli sayıdan daha büyük bir farkla öne geçene kadar Malfoy'u Snitch'ten uzak tutması çok önemliydi...</p><blockquote class="calibre11"><span class="calibre12"><span class="italic">- Gryffindor atakta, hayır, Slytherin atakta</span></span></blockquote><blockquote class="calibre16"><span class="calibre12"><span class="italic">- Hayır!</span></span></blockquote><blockquote class="calibre16"><span class="calibre12"><span class="italic">-       Yine Gryffindor atakta ve Katie Bell gidiyor, Quaffle, Gryffindor'dan Katie Bell'de, hızla gidiyor.</span></span></blockquote><blockquote class="calibre16"><span class="calibre12"><span class="italic">- KASTİ HAREKET!</span></span></blockquote><p class="calibre9">Slytherin kovalayıcısı Montague, Katie'nin önünden dönmüş ve Quaffle'ı almak yerine Katie'nin kafasını yakalamıştı. Katie havada takla attı, süpürgesinin üstünde kalmayı başardı, ama Quaffle'ı düşürdü.</p><p class="calibre10">Madam Hooch'un düdüğü bir kez daha çaldı. Montague'ye doğru uçup bağırmaya başladı. Bir dakika sonra Katie, Slytherin tutucusuna karşı bir penaltıyı daha sayıya çevirmişti.</p><blockquote class="calibre11"><span class="calibre12"><span class="italic">-       OTUZ - SIFIR! ALIN BAKALIM, SİZİ PİS, HİLE       BAZ–</span></span></blockquote><p class="calibre9">"Jordan, eğer tarafsız bir şekilde anlatamayacaksan -!"</p><p class="calibre10">"Olduğu gibi anlatıyorum, Profesör!"</p><p class="calibre10">Harry'nin içinde büyük bir heyecan dalgası kabardı. Snitch'i görmüştü -Gryffindor kale direklerinden birinin dibinde parıldıyordu- ama henüz onu yakalamamalıydı. Ve Malfoy bir görse -</p><p class="calibre10">Bir şey aniden dikkatini çekmiş gibi yapan Harry, Ateşoku'nu döndürüp sahanın Slytherin tarafına doğru hızlandı. Bu numara işe yaradı. Malfoy alelacele peşine düştü, belli ki Harry'nin orada Snitch'i gördüğünü sanmıştı...</p><p class="calibre10">VIJJJT.</p><p class="calibre10">Slytherin vurucusu Derrick'in vurduğu bir Bludger, Harry'nin sağ kulağını yalayarak geçti. Hemen sonra -</p><p class="calibre10">VIJJJT.</p><p class="calibre10">İkinci Bludger, Harry'nin dirseğini sıyırmıştı. Öbür vurucu, yani Bole, yaklaşıyordu.</p><p class="calibre10">Harry bir an Bole'la Derrick'in, sopaları havada, ona yaklaşmakta olduklarını gördü.</p><p class="calibre10">Ateşoku'nu son saniyede yukarı doğrulttu ve Bole'la Derrick iç gıcıklayıcı bir çatırtıyla çarpıştı.</p><p class="calibre10">Slytherin vurucuları kafalarını tutarak birbirlerinden uzaklaşırken, Lee Jordan,</p><blockquote class="calibre11"><span class="calibre12"><span class="italic">- Ha haa!</span></span></blockquote><p class="calibre9">diye bağırdı.</p><blockquote class="calibre11"><span class="calibre12"><span class="italic">-       Vah vah, çocuklar! Bir Ateşoku'nu alt etmek için bundan çok daha erken kalkmanız gerekiyor!</span></span></blockquote><blockquote class="calibre16"><span class="calibre12"><span class="italic">-       Ve şimdi yine Gryffindor atakta, Johnson Quaffle'ı alıyor.</span></span></blockquote><blockquote class="calibre16"><span class="calibre12"><span class="italic">-       Hemen yanında Rint var.</span></span></blockquote><blockquote class="calibre16"><span class="calibre12"><span class="italic">-       Sopanı onun gözüne sok, Angelina!</span></span></blockquote><blockquote class="calibre16"><span class="calibre12"><span class="italic">-       Şakaydı Profesör, şakaydı</span></span></blockquote><blockquote class="calibre16"><span class="calibre12"><span class="italic">-       Yo, hayır!</span></span></blockquote><blockquote class="calibre16"><span class="calibre12"><span class="italic">-       Flint Quaffle'ı aldı, Flint Gryffindor kale direklerine doğru uçuyor, haydi, Wood, kurtar -!</span></span></blockquote><p class="calibre9">Ama Flint sayı yapmıştı; Slytherin tarafından sevinç naraları yükseldi, Lee ise öyle bir küfür etti ki, Profesör McGonagall sihirli megafonu elinden çekip almaya çalıştı.</p><p class="calibre10">"Özür dilerim, Profesör, özür dilerim! Bir daha olmayacak!”</p><blockquote class="calibre11"><span class="calibre12"><span class="italic">- Evet, Gryffindor otuza on önde ve Quaffle Gryffindor'da -</span></span></blockquote><p class="calibre9">Maç, Harry'nin o güne kadar oynadığı en pis maça dönüşüyordu. Gryffindor'un bu kadar erken öne geçmesine sinirlenen Slytherin'ler, Quaffle'ı ellerine geçirmek için giderek her yola başvurmaya başlamışlardı. Bole, Alicia'ya sopasıyla vurup onu Bludger sandığını söylemeye kalktı. George Weasley misilleme yaparak Bole'un suratına dirsek attı. Madam Hooch iki tarafa da penaltı verdi ve Wood bir muhteşem kurtarış daha yaparak skorun Gryffindor lehine kırk - on olmasını sağladı.</p><p class="calibre10">Snitch yine ortadan kaybolmuştu. Malfoy hâlâ Harry'ye yakın duruyordu, Harry ise oyunun yukarısında uçuyor, etrafına bakmıyordu - hele Gryffindor elli sayı öne geçsin...</p><p class="calibre10">Katie sayı yaptı. Elli - on. Slytherin'ler intikam almaya kalkarsa diye Fred ve George Weasley, sopaları havada, onun etrafında geziyorlardı. Bole ve Derrick, Fred'le George'un yokluğundan yararlanıp iki Bludger'ı da Wood'un üzerine fırlattılar; ikisi de üst üste Wood'un karnına çarptı ve Wood soluğu büsbütün kesilmiş halde, süpürgesine tutunarak havada dönmeye başladı.</p><p class="calibre10">Madam Hooch deliye dönmüştü.</p><p class="calibre10">"Quaffle sayı yapma mesafesinde olmadığı sürece tutucuya saldıramazsınız!" diye bağırdı Bole ve Derrick'e. "Gryffindor penaltı kullanacak!"</p><p class="calibre10">Ve Angelina sayı yaptı. Altmış - on. Az sonra Fred Weasley, Warrington'a bir Bludger yapıştırıp Quaffle'ı elinden düşürttü; Alicia Quaffle'ı yakaladı ve Slytherin kalesinden geçirdi: yetmiş - on.</p><p class="calibre10">Aşağıdaki Gryffindor taraftarlarının bağırmaktan sesi kısılacaktı - Gryffindor altmış sayı öndeydi ve eğer Harry Snitch'i şimdi yakalarsa, Kupa onların olacaktı. Harry oyunun çok yukarısında, kuyruğunda Malfoy'la sahanın üzerinde dönüp dururken, yüzlerce gözün onu izlediğini hissedebiliyordu adeta.</p><p class="calibre10">Ve onu gördü. Snitch yedi metre yukarısında ışıldıyordu.</p><p class="calibre10">Harry büyük bir süratle fırladı, rüzgâr kulaklarında uğulduyordu; elini uzattı, ama aniden Ateşoku yavaşlamaya başladı.</p><p class="calibre10">Dehşete düşmüş bir halde etrafına baktı. Malfoy ileri atılıp Ateşoku'nun kuyruğuna yapışmış, çekiyordu.</p><p class="calibre10">"Seni-"</p><p class="calibre10">Harry, Malfoy'a vurabilecek kadar kızgındı, ama uzanamıyordu. Malfoy Ateşoku'na tutunmak için gösterdiği çabadan dolayı soluk soluğaydı, ama gözleri hain hain parlıyordu. Amacına ulaşmıştı - Snitch bir kez daha gözden kaybolmuştu.</p><p class="calibre10">Malfoy yeniden kendi Nimbus 2001’ine binerken, Madam Hooch hızla oraya gelip, "Penaltı!" diye ciyakladı. "Gryffindor lehine penaltı! Ömrümde böyle taktik görmedim!"</p><p class="calibre10">Lee Jordan, Profesör McGonagall'ın erişemeyeceği bir yerde zıplayarak,</p><blockquote class="calibre11"><span class="calibre12"><span class="italic">- SENİ HİLEBAZ PİSLİK!</span></span></blockquote><p class="calibre9">diye uluyordu megafona.</p><blockquote class="calibre11"><span class="calibre12"><span class="italic">- SENİ PİS, HİLEBAZ Pİ–</span></span></blockquote><p class="calibre9">Profesör McGonagall onu azarlamadı bile. Malfoy'a doğru yumruğunu sallıyordu; şapkası başından düşmüştü ve o da öfkeyle bağırıyordu.</p><p class="calibre10">Gryffindor penaltısını Alicia kullandı, ama o kadar sinirliydi ki, birkaç metre farkla kaçırdı. Gryffindor takımı konsantrasyonunu yitiriyordu, Malfoy'un Harry'ye yaptığı faulden dolayı zevkten dört köşe olan Slytherin'ler ise bu şevkle daha iyi oynamaya başlamışlardı.</p><blockquote class="calibre11"><span class="calibre12"><span class="italic">- Slytherin atakta, Slytherin kaleye doğru gidiyor - Montague sayı yapıyor -</span></span></blockquote><p class="calibre9">diye inledi Lee. </p><blockquote class="calibre11"><span class="calibre12"><span class="italic">- Yetmiş - yirmi Gryffindor önde...</span></span></blockquote><p class="calibre9">Harry şimdi Malfoy'u o kadar yakından marke ediyordu ki, ikisinin dizleri birbirine çarpıp duruyordu. Malfoy'un Snitch'in yakınına gitmesine izin vermeyecekti...</p><p class="calibre10">Malfoy, tam dönmeye çalışırken Harry onu engelleyince, "Defol şuradan, Potter!" diye bağırdı çaresizce.</p><blockquote class="calibre11"><span class="calibre12"><span class="italic">- Gryffindor'dan Angelina Johnson Quaffle'ı alıyor, haydi, Angelina, HAYDİ!</span></span></blockquote><p class="calibre9">Harry dönüp baktı. Malfoy dışındaki bütün Slytherin oyuncuları, hatta Slytherin tutucusu bile, Angelina'ya doğru uçuyordu - hepsi onu engelleyeceklerdi -</p><p class="calibre10">Harry Ateşoku'nu çevirdi, süpürgenin üstüne iyice yattı ve ileri fırladı. Bir mermi gibi, Slytherin'lerin üzerine uçtu.</p><p class="calibre10">"AHHHHHH!"</p><p class="calibre10">Ateşoku üstlerine doğru gelirken hepsi dağıldı; Angelina'nın önü açılmıştı.</p><blockquote class="calibre11"><span class="calibre12"><span class="italic">- SAYI! SAYI! Gryffindor seksene yirmi önde!</span></span></blockquote><p class="calibre9">Az kalsın dümdüz tribünlere yapışacak olan Harry kayarak havada durdu, süpürgesini çevirdi ve hızla sahanın ortasına döndü.</p><p class="calibre10">Sonra neredeyse kalbinin durmasına sebep olan bir şey gördü. Malfoy dalışa geçmişti, yüzünde muzaffer bir eda vardı - orada, aşağıdaki çimenin birkaç metre üstünde, minicik, altın bir parıltı duruyordu.</p><p class="calibre10">Harry Ateşoku'yla hızla aşağı doğru fırladı, ama Malfoy çok öndeydi.</p><p class="calibre10">"Hadi! Hadi! Hadi!" diyordu Harry süpürgesine. Malfoy'a yaklaşıyorlardı... Bole üstüne bir Bludger gönderirken Harry iyice eğilip süpürge sapının üstüne yattı... Malfoy'un hemen topuğundaydı... aynı hizadaydı...</p><p class="calibre10">Harry iki elini de süpürgesinden çekerek ileri atıldı. Malfoy'un eline çarpıp aradan çekti ve...</p><p class="calibre10">"EVET!"</p><p class="calibre10">Eli havada, dalıştan çıktı ve stadyum ayağa kalktı. Harry kalabalığın tepesinde geziniyordu, kulağında tuhaf bir çınlama vardı. Minik altın top yumruğunun içine hapsolmuş, umutsuzca kanat çırpıyordu.</p><p class="calibre10">Wood, gözlerindeki yaşlardan yarı yarıya kör olmuş halde, hızla üzerine geliyordu; Harry'nin boynuna dolanıp başını omzuna yaslayarak kendini tutmadan ağlamaya başladı. Harry iki büyük darbe hissetti, Fred'le George onlara çarpmışlardı. Angelina, Alicia ve Katie'nin, "Kupayı kazandık! Kupayı kazandık!" diyen seslerini duydu. Gryffindor takımı sarmaş dolaş halde ve kısılmış seslerle bağırarak yere doğru süzülmeye başladı.</p><p class="calibre10">Taraftarlar dalga dalga bariyerlerin üstünden atlayıp sahaya doluyordu. Herkes sırtlarına vuruyordu. Harry sesleri ve üstüne yaslanan vücutların baskısını hayal meyal hissediyordu. Sonra kalabalık onu ve takımın diğer oyuncularını omuzlara aldı. Havaya fırlatıldığında, kırmızı rozetler takmış olan Hagrid'i gördü - "Onları yendin, Harry, onları yendin! Hele bir Şahgaga'ya söyleyeyim!" Percy manyak gibi zıplayıp duruyordu, saygınlığı falan unutmuştu. Profesör McGonagall, Wood'dan da çok ağlıyor, gözlerini devasa bir Gryffindor Bayrağı'na siliyordu; ve Ron'la Hermione de işte orada, itişe kakışa Harry'ye doğru geliyorlardı. Söyleyecek laf bulamadılar ama, Harry, Dumbledore'un, elinde muazzam Quidditch Kupası'yla beklediği tribünlere taşınırken, sadece ağızları kulaklarında tebessüm ettiler.</p><p class="calibre10">Etrafta bir Ruh Emici olsaydı keşke... Ağlayan bir Wood'dan Kupa'yı alıp havaya kaldırdığında, Harry dünyanın en iyi Patronus'unu yaratabileceğine inanıyordu.</p><div class="mbppagebreak" id="calibre_pb_29"></div>
</body></html>
