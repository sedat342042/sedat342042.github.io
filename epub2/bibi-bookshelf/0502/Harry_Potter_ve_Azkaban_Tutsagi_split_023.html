<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="calibre2">
</span></p><blockquote class="calibre21"><span class="calibre12"><span class="italic">Siparişi Baykuş Bürosu'na benim için Crookshanks götürdü. Senin adını kullandım, ama onlara altını Gringotts'taki yedi yüz on bir numaralı kasadan almalarını söyledim - yani benim kasamdan. Lütfen bunu vaftiz babanın, senin on üç yıllık doğum günlerine karşılık toptan bir hediyesi olarak kabul et.</span></span></blockquote><blockquote class="calibre15"><span class="calibre12"><span class="italic">Eniştenin evini terk ettiğin o gece seni korkuttum sanırım, onun için de ayrıca özür dilerim. Kuzeye yolculuğuma başlamadan önce seni bir kez görebileyim istiyordum, ama sanırım görünümüm seni ürküttü.</span></span></blockquote><blockquote class="calibre15"><span class="calibre12"><span class="italic">Ýlişikte sana, Hogwarts'ta önümüzdeki yılı daha keyifli geçirmeni sağlayacağını düşündüğüm bir şey gönderiyorum.</span></span></blockquote><blockquote class="calibre15"><span class="calibre12"><span class="italic">Bana ne zaman ihtiyacın olursa, haber gönder. Baykuşun beni bulur.</span></span></blockquote><blockquote class="calibre15"><span class="calibre12"><span class="italic">Yakında tekrar yazarım.</span></span></blockquote><blockquote class="calibre14"><span class="calibre12"><span class="italic">Sirius</span></span></blockquote><p class="calibre9">Harry hevesle zarfın içine baktı. Bir parşömen parçası daha vardı. Çabucak okudu ve içi ısındı, memnuniyetle doldu. Sanki bir şişe sıcak kaymakbirasını bir dikişte içmiş gibiydi.</p><blockquote class="calibre11"><span class="calibre12"><span class="italic">Ben, Sirius Black, Harry Potter'ın vaftiz babası sıfatıyla, onun hafta sonlarında Hogsmeade'i ziyaret etmesine izin veriyorum.</span></span></blockquote><p class="calibre9">"Dumbledore için bu yeterli olur!" dedi Harry sevinçle. Gözlerini yine Sirius'un mektubuna çevirdi. "Bir dakika, bir not var..."</p><blockquote class="calibre11"><span class="calibre12"><span class="italic">Arkadaşın Ron'un bu baykuşu isteyeceğini düşündüm, ne de olsa artık bir faresi olmaması benim suçum.</span></span></blockquote><p class="calibre9">Ron'un gözleri irileşti. Minik baykuş hâlâ avucunda heyecanlı heyecanlı ötüyordu.</p><p class="calibre10">"İstemek mi?" dedi kararsız bir sesle. Bir süre baykuşu yakından inceledi, sonra, Harry ile Hermione'yi çok şaşırtarak, onu koklaması için Crookshanks'in önüne uzattı.</p><p class="calibre10">"Ne diyorsun?" diye sordu kediye. "Kesin baykuş mu?"</p><p class="calibre10">Crookshanks mırladı.</p><p class="calibre10">"Bana bu kadarı yeter" dedi Ron sevinçle. "Artık o benim."</p><p class="calibre10">Harry, King's Cross İstasyonu'na varana kadar Sirius'un mektubunu tekrar tekrar okudu. Ron ve Hermione ile birlikte Peron Dokuz Üç Çeyrek'teki bölmenin içinden geçerken, onu hâlâ elinde sıkı sıkı tutuyordu.</p><p class="calibre10">Harry orada bekleyen Vernon Enişte'yi hemen gördü. Mr. ve Mrs. Weasley'den epey ileride durmuş, onlara kuşkulu gözlerle bakıyordu. Mrs. Weasley, Harry'yi kucaklayınca, onlar hakkındaki en kötü kuşkuları onaylanmış gibi bir tavır takındı.</p><p class="calibre10">"Dünya Kupası için ararım!" diye seslendi Ron, Harry'nin arkasından. Harry onunla ve Hermione'yle vedalaşmış, sandığını ve Hedwig'in kafesini koyduğu arabayı itiyordu. Vernon Enişte onu her zamanki gibi karşıladı.</p><p class="calibre10">"O ne?" diye hırladı, Harry'nin hâlâ elinde tuttuğu zarfa bakarak. "Eğer imzalamam gereken yeni bir belgeyse, senin -"</p><p class="calibre10">"Değil" dedi Harry neşeyle. "Vaftiz babamdan bir mektup."</p><p class="calibre10">"Vaftiz baban mı?" dedi Vernon Enişte tükürükler saçarak. "Senin vaftiz baban yok!"</p><p class="calibre10">"Var" dedi Harry neşeyle. "Annemle babamın en iyi arkadaşıydı. Kendisi hüküm giymiş bir katil, ama büyücü hapishanesinden kaçtı ve şu anda saklanıyor. Yine de benimle temasta kalmayı seviyor... benden haberdar olmayı... mutlu olup olmadığımı kontrol etmeyi..."</p><p class="calibre10">Ve Harry, Vernon Enişte'nin yüzündeki dehşet ifadesine bakıp sırıtarak, önünde Hedwig'in tangırdayan kafesiyle istasyon çıkışına yöneldi. Bu yaz geçen yılkinden çok daha iyi olacağa benziyordu.</p><div class="mbppagebreak" id="calibre_pb_44"></div>
</body></html>
