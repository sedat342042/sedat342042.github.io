<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos516874" class="calibre1"><span class="calibre2">
</span></p><p class="calibre7"><span class="calibre4"><span class="bold">ON  ÜÇÜNCÜ  BÖLÜM: GRYFFINDOR – RAVENCLAW</span></span></p><p class="calibre9">Ron'la Hermione'nin arkadaşlığının sonu gelmiş gibi görünüyordu. İkisi de birbirine öyle kızgındı ki, Harry onların bir daha nasıl olup da barışacağını bilmiyordu.</p><p class="calibre10">Ron, Hermione'ye öfkeliydi, çünkü Crookshanks'in Scabbers'ı yeme girişimlerini hiçbir zaman ciddiye almadığını, onu sıkı sıkı göz altında tutmadığını ve daha hâlâ Ron'a Scabbers'ı bütün yatakların altında aramasını önererek Crookshanks masummuş gibi davrandığını düşünüyordu. Öte yandan Hermione, Crookshanks'in Scabbers'ı yediğine dair hiçbir kanıt bulunmadığını, sarı tüylerin Noel'den beri orada duruyor olabileceğini ve Crookshanks, Sihirli Hayvanevi'nde kafasına atladığından beri Ron'un kedisine karşı önyargılı olduğunu ileri sürüyordu.</p><p class="calibre10">Harry kendi adına Crookshanks'in Scabbers'ı yediğinden emindi ve ona bütün delillerin bu yönde olduğunu söylediğinde, Hermione Harry'ye de sinirlendi.</p><p class="calibre10">"Tamam, Ron'un tarafını tut sen! Biliyordum zaten!" diye yakındı. "Önce Ateşoku, şimdi Scabbers, her şey benim suçum, değil mi?! Beni rahat bırak, Harry, yapacak bir sürü işim var!"</p><p class="calibre10">Faresini kaybeden Ron, çökmüş haldeydi.</p><p class="calibre10">"Haydi, Ron, hep Scabbers'ın ne kadar sıkıcı olduğunu söylüyordun" dedi Fred, teselli edercesine. "Hem ne zamandır rengi solgundu, gözü toprağa bakıyordu. Böyle çabucak gazlaması daha iyi olmuştur. Bir lokmada gitti - büyük ihtimalle hiçbir şey hissetmemiştir."</p><p class="calibre10">"Fred!" dedi Ginny hiddetle.</p><p class="calibre10">"Yiyip uyumaktan başka bir şey yapmazdı, Ron, bunu kendin söylemiştin" dedi George.</p><p class="calibre10">"Bir keresinde bizim için Goyle'u ısırmıştı!" dedi Ron perişan bir halde. "Hatırlıyor musun, Harry?"</p><p class="calibre10">"Evet, bu doğru" dedi Harry.</p><p class="calibre10">"Ömrünün gurur ânıydı" dedi Fred, ciddi bir ifade takınmakta çok zorlanarak. "Goyle'un parmağındaki yara izi onun hatırasına bir anıt olarak kalsın. Haydi, Ron, yapma, Hogsmeade'e gidip kendine yeni bir fare al. Sızlanmanın ne anlamı var?"</p><p class="calibre10">Harry, Ron'u neşelendirmek adına son bir gayretle onu Gryffindor takımının Ravenclaw maçından önceki son antrenmanına gelmeye ikna etti. Gelirse, antrenman bittikten sonra Ateşoku'na binebileceğini söylemişti. Bu, Ron'un aklını bir süre olsun Scabbers'tan uzaklaştırmasını sağladı ("Süper! Peki onunla birkaç atış da yapabilir miyim?"). Böylece ikisi beraber Quidditch sahasına doğru yola koyuldular.</p><p class="calibre10">Hâlâ Harry'ye göz kulak olmak için Gryffindor antrenmanlarını denetleyen Madam Hooch da Ateşoku'ndan herkes kadar etkilenmişti. Antrenman başlamadan önce onu eline alıp oradakilere profesyonel fikrini sunma lütfunda da bulundu.</p><p class="calibre10">"Şunun dengesine bakın! Nimbus serisinin bir hatası varsa, o da kuyruk bölümündeki hafif bir yatıklıktır - genellikle birkaç yıl sonra ufak bir hava direncine neden olmaya başlar. Sapı da modernleştirmişler, Tertemizlerden biraz daha ince, bana eski Gümüş Oklar'ı hatırlatıyor. Sahi, Gümüş Oklar'ın üretimini durdurmaları ne yazık. Uçmayı onlardan biriyle öğrenmiştim, çok da iyi bir süpürgeydi..."</p><p class="calibre10">Bir süre daha bu şekilde devam etti, ta ki Wood araya girene dek: "Şeyy - Madam Hooch? Bir mahzuru yoksa Harry Ateşoku'nu geri alabilir mi? Antrenman yapmamız gerekiyor da..."</p><p class="calibre10">"Ah -tabii- al bakalım, Potter" dedi Madam Hooch. "Ben Weasley'le birlikte şurada oturacağım..."</p><p class="calibre10">Ron'la birlikte sahadan çıkıp tribüne oturdular. Gryffindor takımı da ertesi günkü maçla ilgili son talimatları dinlemek için Wood'un etrafında toplandı.</p><p class="calibre10">"Harry, Ravenclaw'da kimin Arayıcı oynayacağını öğrendim: Cho Chang. Dördüncü sınıfta ve bayağı iyi... Aslında oynayacak kadar iyi durumda olmamasını umuyordum, bazı sakatlık sorunları yaşamıştı da..." Cho Chang'in tamamen iyileşmesinden duyduğu hoşnutsuzlukla Wood'un suratı asılmıştı. "Öte yandan, o bir Kuyrukluyıldız İki Yüz Altmış kullanıyor ki Ateşoku'nun yanında komik kalır." Harry'nin süpürgesine takdirle dolup taşan gözlerle baktı. "Pekâlâ, millet, başlayalım."</p><p class="calibre10">Ve nihayet Harry Ateşoku'na binip hızla havalandı.</p><p class="calibre10">Hayallerinin de ötesinde bir şeydi bu. Ateşoku en ufak dokunuşuyla dönüyordu; tutuşundan çok düşüncelerine itaat ediyor gibiydi. Sahanın üzerinde öyle bir hızla ilerliyordu ki, stadyum yeşil ve gri renkte bulanık bir görüntüye dönüşmüştü; bir ara o kadar hızlı döndü ki, Alicia Spinner çığlık attı. Sonra Harry son derece kontrollü bir dalışa geçti ve sahanın çim zeminini ayaklarıyla yaladıktan sonra yine havaya fırlayıp yükselmeye başladı, on metre, on beş metre, yirmi metre -</p><p class="calibre10">"Harry, Snitch'i salıyorum!" diye seslendi Wood.</p><p class="calibre10">Harry dönüp kale direklerine doğru bir Bludger'la yarıştı; onu kolayca geçti ve Snitch'in Wood'un arkasından bir yerden fırladığını gördü. On saniye sonra, onu sağ elinde sıkı sıkı tutuyordu.</p><p class="calibre10">Takım çılgınca alkışlayıp bağırdı. Harry, Snitch'i bir kez daha bıraktı, bir dakika avans verdi ve diğerlerinin yanından hızla geçerek peşinden gitti. Snitch'i Katie Bell'in dizlerinin yanında gördü ve kızın etrafından kolayca dolanıp tekrar yakaladı.</p><p class="calibre10">O zamana kadarki en iyi antrenmanlarıydı bu; takım, aralarında bir Ateşoku olmasının şevkiyle, en iyi hareketlerini kusursuz bir şekilde gerçekleştirdi. Yine yere indiklerinde Wood'un tek bir eleştirisi bile yoktu ve bu, George Weasley'nin de belirttiği gibi, ilk kez oluyordu.</p><p class="calibre10">"Yarın bizi ne durdurabilir, bilmiyorum!" dedi Wood. "Tabii eğer - Harry, Ruh Emici sorununu çözdün, değil mi?"</p><p class="calibre10">"Evet" dedi Harry. Cılız Patronus'u aklına geldi ve keşke daha güçlü olsaydı diye düşündü.</p><p class="calibre10">"Ruh Emiciler bir daha boy göstermeyecek, Oliver. Yoksa Dumbledore öfkeden köpürür" dedi Fred kendinden emin bir tavırla.</p><p class="calibre10">"Eh, umarım gelmezler" dedi Wood. "Neyse - çok iyiydi, millet. Kuleye dönelim, herkes erken yatsın."</p><p class="calibre10">Harry, "Ben biraz kalıyorum, Ron Ateşoku'nu bir denemek istiyor" dedi Wood'a. Diğer oyuncular soyunma odasına giderlerken, Harry Ron'a doğru yürüdü, o da tribünlerle sahanın arasındaki bariyerin üzerinden atlayıp Harry'nin yanına geldi. Madam Hooch koltuğunda uyuyakalmıştı.</p><p class="calibre10">"Al bakalım" dedi Harry, Ron'a Ateşoku'nu vererek.</p><p class="calibre10">Ron yüzünde büyük bir coşkuyla süpürgeye bindi ve bastırmaya başlayan karanlığın içine doğru fırladı, Harry de sahanın kenarında gezinerek onu izledi. Madam Hooch sıçrayarak uyandığında gece olmuştu. Harry ile Ron'u onu uyandırmadıkları için haşladı ve şatoya dönmeleri konusunda ısrar etti.</p><p class="calibre10">Harry Ateşoku'nu omzuna yasladı ve Ron'la birlikte Ateşoku'nun son derece yumuşak hareketlerini, inanılmaz ivmesini ve çok isabetli dönüşlerini tartışarak karanlık stadyumdan çıktılar. Şatoya giden yolun yarısına gelmişlerdi ki, Harry soluna bakıp yüreğini ağzına getiren bir şey gördü - karanlıkta parıldayan bir çift göz.</p><p class="calibre10">Harry kalakaldı, kalbi kaburgalarına çarparcasına atıyordu.</p><p class="calibre10">"Ne var?" dedi Ron.</p><p class="calibre10">Harry parmağıyla işaret etti. Ron asasını çıkarıp, "Lumos!" dedi.</p><p class="calibre10">Çime bir ışık huzmesi düştü, bir ağacın dibine vurup dallarını aydınlattı; orada, yeni çıkmakta olan yaprakların arasında çömelmiş halde, Crookshanks duruyordu.</p><p class="calibre10">"Defol şuradan!" diye kükredi Ron. Eğilip çimin üstünde duran bir taşı eline aldı, ama o daha bir şey yapamadan Crookshanks uzun sarı kuyruğunu şöyle bir sallayıp ortadan kaybolmuştu bile.</p><p class="calibre10">"Gördün mü?" dedi Ron öfkeyle, taşı yeniden yere atarak. "İstediği gibi dolaşmasına izin veriyor - büyük ihtimalle Scabbers'ın üstüne katık olsun diye bir iki kuş yemiştir..."</p><p class="calibre10">Harry hiçbir şey demedi. Derin bir soluk aldı, içi rahatlamıştı; bir an için o gözlerin Ecel'e ait olduğunu sanmıştı. Bir kez daha şatonun yolunu tuttular. Küçük panik anından biraz utanan Harry, Ron'a hiçbir şey söylemedi - ve aydınlık Giriş Salonu'na varıncaya dek bir daha sağına soluna bakmadı.</p><p class="calibre10">Harry ertesi sabah kahvaltıya yatakhanesindeki diğer çocuklarla birlikte indi, hepsi de Ateşoku'nun bir tür şeref kıtasını hak ettiğine inanıyordu. Harry Büyük Salon'a girerken bütün kafalar Ateşoku'na döndü ve her tarafta mırıldanmalar başladı. Slytherin takımının yıldırım çarpmış gibi görünüşü, Harry'de büyük bir tatmin duygusu yaratmıştı.</p><p class="calibre10">Ron, dönüp Malfoy'a bakarak, "Suratını gördün mü?" dedi neşeyle. "İnanamıyor! Harika bir şey bu!"</p><p class="calibre10">Wood da Ateşoku kendisinin olmadığı halde onun ihtişamının tadını çıkarıyordu.</p><p class="calibre10">"Buraya koy, Harry” dedi. Süpürgeyi masanın ortasına yerleştirip, adı yukarı baksın diye özenle çevirdi. Az sonra Ravenclaw ve Hufflepuff masalarından insanlar süpürgeye bakmak için gelmeye başlamışlardı. Cedric Diggory gelip Nimbus'unun yerini böyle üstün bir süpürgeyle doldurduğu için Harry'yi tebrik etti. Percy'nin Ravenclaw'lı kız arkadaşı Penelope Clearwater ise düpedüz Ateşoku'nu tutmak için izin istedi.</p><p class="calibre10">O, Ateşoku'nu yakından incelerken, Percy, "Aman diyeyim, Penny, sabotaj olmasın da!" dedi. "Penelope'yle iddiaya girdik" diye açıkladı takıma. "Maçın sonucu üzerine on Galleon'luk bir iddia!"</p><p class="calibre10">Penelope Ateşoku'nu masanın üzerine bıraktı, Harry'ye teşekkür etti ve masasına döndü.</p><p class="calibre10">"Harry - lütfen kazanın" dedi Percy telaşlı bir fısıltıyla. "On Galleon'um yok. Evet, geliyorum, Penny!" Ve tostunu paylaşmak için onun yanına gitti.</p><p class="calibre10">"O süpürgeyi idare edebileceğinden emin misin, Potter?" dedi soğuk, uyuşuk bir ses.</p><p class="calibre10">Draco Malfoy daha yakından bakmak için gelmişti, Crabbe ve Goyle da hemen arkasındaydı.</p><p class="calibre10">"Evet, sanırım" dedi Harry kayıtsızca.</p><p class="calibre10">"Bir sürü özelliği var, değil mi?" dedi Malfoy. Gözleri hain hain parıldıyordu. "Yazık, paraşüt koymamışlar - bir Ruh Emici'ye çok yaklaşırsan diye diyorum."</p><p class="calibre10">Crabbe ve Goyle kıs kıs güldüler.</p><p class="calibre10">"Senin de kendininkine fazladan bir kol bağlayamaman çok yazık, Malfoy" dedi Harry. "O zaman Snitch'i senin yerine yakalayabilirdi."</p><p class="calibre10">Gryffindor takımı kahkahalarla güldü. Malfoy soluk renkli gözlerini kıstı ve uzaklaştı. Gidip Slytherin takımının diğer oyuncularına katıldı. Kafa kafaya vermişler, şüphesiz Malfoy'a Harry'nin süpürgesinin gerçek bir Ateşoku olup olmadığını soruyorlardı.</p><p class="calibre10">On bire çeyrek kala, Gryffindor takımı soyunma odasının yolunu tuttu. Hava Hufflepuff’la yaptıkları maçtakine hiç benzemiyordu. Berrak, serin bir gündü, çok hafif bir esinti vardı. Bu defa görme zorluğu olmayacaktı ve Harry, her ne kadar gergin olsa da, sadece bir Quidditch maçının getirebileceği heyecanı hissetmeye başlamıştı. Kalabalığın ilerideki stadyuma doğru gittiğini duyabiliyorlardı. Harry siyah okul cüppesini çıkardı ve cebinden asasını alıp Quidditch cüppesinin altına giyeceği tişörtün içine soktu. Ona ihtiyacı olmamasını diliyordu. Birden Profesör Lupin'in de kalabalığın içinde olup olmadığını, seyredip seyretmediğini merak etti.</p><p class="calibre10">"Ne yapmamız gerektiğini biliyorsunuz" dedi Wood, tam soyunma odasından çıkmaya hazırlanırlarken. "Bu maçı kaybedersek, Kupa şansımız kalmıyor. Siz - siz dünkü antrenmandaki gibi uçun yeter, hiçbir sorun yaşamayız!"</p><p class="calibre10">Stadyumu inleten bir tezahürat altında sahaya çıktılar. Mavi giymiş Ravenclaw takımı, sahanın ortasında bekliyordu. Arayıcıları Cho Chang, takımlarındaki tek kızdı. Harry'den bir baş kısaydı. Harry, üstündeki bütün gerginliğe rağmen, onun çok - çok güzel olduğunun farkına varmadan edemedi. İki takım, kaptanlarının arkasında karşı karşıya dizildiğinde, kız Harry'ye gülümsedi ve Harry midesi civarında bir yerde maçla hiç ilgisi olmadığını düşündüğü bir sarsıntı hissetti.</p><p class="calibre10">"Wood, Davies, el sıkışın" dedi Madam Hooch canlı bir sesle. Wood, Ravenclaw kaptanıyla el sıkıştı.</p><p class="calibre10">"Süpürgelerinize binin... düdüğümü bekleyin... üç - iki - bir -"</p><p class="calibre10">Harry ayağıyla yere vurarak yükseldi. Ateşoku diğer bütün süpürgelerden daha büyük bir hızla fırlamıştı; Harry stadyumun üzerinde uçup Snitch'e bakınmaya başladı. Bir taraftan da Weasley ikizlerinin arkadaşı Lee Jordan'ın yorumunu dinliyordu.</p><blockquote class="calibre11"><span class="calibre12"><span class="italic">- Maç başladı ve bu maçın en büyük heyecan unsuru Gryffindor'dan Harry Potter'ın kullandığı Ateşoku. Hangi süpürgeye göre Ateşoku, bu yıl yapılacak Dünya Şampiyonası'nda çoğu milli takımın tercihi olacak...</span></span></blockquote><p class="calibre9">"Jordan, senin için bir mahzuru yoksa bize maçta olanları anlatır mısın?" diye araya girdi Profesör McGonagall'ın sesi.</p><p class="calibre10">"Haklısınız, Profesör - birkaç gerekli bilgi veriyordum da. Aklıma gelmişken, Ateşoku'nun kendinden otomatik freni ve -"</p><p class="calibre10">"Jordan!"</p><p class="calibre10">"Tamam, tamam.”</p><blockquote class="calibre11"><span class="calibre12"><span class="italic">- Şu anda Gryffindor atakta, Gryffindor'dan Katie Bell kaleye doğru gidiyor...</span></span></blockquote><p class="calibre9">Harry, Katie'nin tam tersi yönde giderek onun yanından geçti. Etrafına bakınıp altın bir parıltı ararken, Cho Chang'ın kendisini yakından takip ettiğinin farkına vardı. Cho'nun çok iyi bir uçucu olduğuna şüphe yoktu - bir o tarafından bir bu tarafından yaklaşıyor, onu yön değiştirmeye zorluyordu.</p><p class="calibre10">Fred, Alicia'ya doğru giden bir Bludger'ın peşine düşmüş, hızla geçerken, "Ona sürat neymiş göster, Harry!" diye bağırdı.</p><p class="calibre10">Ravenclaw kale direklerinin etrafından dönüyorlardı ki, Harry Ateşoku'nun hızını artırdı ve Cho geride kaldı. Tam Katie maçın ilk golünü atmayı başardığında ve sahanın Gryffindor tarafı sevinçten çılgına döndüğünde, onu gördü - Snitch, zemine yakın bir yerde, bariyerlerden birinin yanında uçup duruyordu.</p><p class="calibre10">Harry dalışa geçti; Cho da onun ne yaptığını görüp peşinden fırladı. Harry giderek hızlanıyor, heyecan her tarafını kaplıyordu; dalışlar onun uzmanlık alanıydı. Sadece üç metre kalmıştı -</p><p class="calibre10">Ansızın, Ravenclaw Vurucuları'ndan birinin vurduğu bir Bludger çıktı ortaya; Harry yolundan sapıp birkaç santimle kurtuldu, ama o birkaç kritik saniye içinde Snitch ortadan kaybolmuştu.</p><p class="calibre10">Gryffindor taraftarlarından düş kırıklığıyla dolu koca bir "Aaaaaaaahhh!" sesi çıktı, Ravenclaw tarafındansa vurucularına epey alkış geldi. George Weasley ikinci Bludger’ı doğruca sıkıntı yaratan Vurucu'nun üstüne yollayarak ferahladı. Vurucu'nun Bludger'dan kaçması için havada baş aşağı dönmesi gerekti.</p><blockquote class="calibre11"><span class="calibre12"><span class="italic">- Gryffindor seksene sıfır önde ve şu Ateşoku'na bakın! Potter onun bütün marifetlerini sergilemeye başladı şimdi. Nasıl döndüğüne bakın - Chang'in Kuyrukluyıldız'ı ona rakip ola-maz. Ateşoku'nun ince dengesi gerçekten de kendini göster-meye başlıyor bu uzun -</span></span></blockquote><p class="calibre9">"JORDAN! ATEŞOKU'NUN REKLAMINI YAPMAN İÇİN PARA MI VERDİLER SANA? YORUMUNA DEVAM ET!"</p><p class="calibre10">Ravenclaw yetişmeye başlamıştı; üç gol atmışlardı, bu da Gryffindor sadece elli sayı önde demekti - Cho, Snitch'i ondan önce yakalarsa, Ravenclaw kazanacaktı. Harry alçaldı, bir Ravenclaw Kovalayıcısı'na çarpmaktan kıl payı kurtuldu ve sahayı deli gibi taramaya başladı. Bir altın parıltısı, minicik kanatlar - Snitch, Gryffindor kale direklerinin etrafında dönüyordu.</p><p class="calibre10">Harry hızlandı, gözleri ilerideki altın beneğe kilitlenmişti - ama hemen sonra Cho birdenbire ortaya çıkıp önünü kesti -</p><p class="calibre10">Harry çarpışmayı engellemek için yön değiştirince, "HARRY, CENTİLMENLİK ETMENİN SIRASI DEĞİL!" diye kükredi Wood. "GEREKİRSE ONU SÜPÜRGESİNDEN DÜŞÜR!"</p><p class="calibre10">Harry dönüp Cho'yu gördü; Cho sırıtıyordu. Snitch yine ortadan kaybolmuştu. Harry Ateşoku'nu yukarı doğrulttu, az sonra oyunun yedi metre yukarısındaydı. Gözünün kenarından, Cho'nun onu takip ettiğini gördü... Snitch'i kendi aramaktansa onu marke etmeye karar vermişti. Peki öyleyse... eğer Harry'nin kuyruğuna yapışacaksa, sonuçlarına da katlanması gerekecekti...</p><p class="calibre10">Harry yeniden dalışa geçti. Onun Snitch'i gördüğünü sanan Cho, takip etmeye çalıştı. Harry çok keskin bir dönüşle dalıştan çıktı, Cho ise hızla aşağı doğru inmeye devam etti; Harry bir kez daha mermi gibi yukarı fırladı ve Snitch'i üçüncü kez gördü: Ravenclaw tarafında, sahanın çok üzerinde ışıldıyordu.</p><p class="calibre10">Hızlandı; metrelerce altında, Cho da hızlandı. Harry kazanmak üzereydi, arayı açıyor, her geçen saniye Snitch'e daha da yaklaşıyordu - derken -</p><p class="calibre10">"Aa!" diye çığlık attı Cho, parmaklarıyla bir yeri işaret ederek.</p><p class="calibre10">Dikkati dağılan Harry, aşağı baktı.</p><p class="calibre10">Üç Ruh Emici, üç uzun boylu, siyahlara bürünmüş, kukuletalı Ruh Emici, kafalarını kaldırmış ona bakıyordu.</p><p class="calibre10">Düşünerek vakit kaybetmedi. Elini cüppesinin yakasından sokup asasını çıkardı ve kükredi: "Expecto patronum!"</p><p class="calibre10">Asasının ucundan gümüşi beyaz devasa bir şey fırladı. Onun tam Ruh Emiciler'e doğru gittiğini biliyordu, ama durup seyretmedi. Zihni hâlâ mucizevi bir şekilde berraktı, dönüp önüne baktı - hedefine neredeyse ulaşmıştı. Hâlâ asayı tutan eliyle öne doğru uzandı ve parmaklarıyla minik, mücadeleci Snitch'i kavramayı başardı.</p><p class="calibre10">Madam Hooch'un düdüğü duyuldu. Harry havada arkasına döndü ve kırmızı renkli altı bulanık şeklin hızla ona doğru yaklaştığını gördü. Az sonra bütün takım onu öylesine sıkı kucaklıyordu ki, neredeyse süpürgesinden düşecekti. Aşağıda, kalabalığın içindeki Gryffindor'ların sevinç naralarını duyabiliyordu.</p><p class="calibre10">"İşte böyle oğlum!" diye bağırıp duruyordu Wood. Alicia, Angelina ve Katie, üçü de Harry'yi öpmüşlerdi, Fred ise ona öyle sıkı sarılmıştı ki, Harry kafasının kopacağını sandı. Takım tam bir karmaşa içinde yere inmeyi başardı. Harry süpürgesinden indi ve bir sürü Gryffindor taraftarının sahaya fırladığını gördü, en önde de Ron vardı. Daha ne olduğunu anlamadan, coşkuyla bağırıp çağıran kalabalık onu sarmıştı.</p><p class="calibre10">"Evet!" diye bağırdı Ron, Harry'nin kolunu havaya kaldırarak. "Evet! Evet!"</p><p class="calibre10">"Aferin, Harry!" dedi Percy, çok memnun görünüyordu. "On Galleon kazandım! Penelope'yi bulmam gerek, affedersiniz."</p><p class="calibre10">"Çok iyiydin, Harry!" diye kükredi Seamus Finnigan.</p><p class="calibre10">"Müthişti be!" diye seslendi Hagrid, oraya üşüşmüş Gryffindor'ların kafalarının üzerinden.</p><p class="calibre10">"Bayağı iyi bir Patronus'tu" dedi bir ses Harry'nin kulağına.</p><p class="calibre10">Harry arkasına dönüp Profesör Lupin'i gördü. Lupin hem sarsılmış, hem de memnun kalmış görünüyordu.</p><p class="calibre10">"Ruh Emiciler beni hiç etkilemedi!" dedi Harry heyecanla. "Hiçbir şey hissetmedim!"</p><p class="calibre10">"Çünkü -ee- onlar Ruh Emici değildi" dedi Profesör Lupin. "Gel de bak -"</p><p class="calibre10">Harry'yi kalabalığın içinden çıkarıp sahanın kenarını görebileceği bir yere götürdü.</p><p class="calibre10">"Mr. Malfoy’u epey korkuttun" dedi Lupin.</p><p class="calibre10">Harry bakakaldı. Malfoy, Crabbe, Goyle ve Slytherin takım kaptanı Marcus Flint, yerde darmadağın bir yığın halinde yatıyorlardı. Kendilerini uzun, siyah, kukuletalı cüppelerin içinden çıkarmak için debeleniyorlardı. Görünüşe bakılırsa Malfoy, Goyle'un omuzlarında ayakta durmuştu. Profesör McGonagall yüzünde katıksız bir öfke ifadesiyle tepelerine dikilmişti.</p><p class="calibre10">"Alçakça bir hile!" diye bağırıyordu. "Gryffindor Arayıcısı'na yönelik rezil ve ödlekçe bir sabotaj girişimi! Hepiniz cezaya kalıyorsunuz, ayrıca Slytherin'den elli puan düşürüyorum! Bu konuyu Profesör Dumbledore'la da görüşeceğim, hiç şüpheniz olmasın! Hah, işte geliyor!"</p><p class="calibre10">Gryffindor'un zaferini perçinleyecek bir şey varsa, o da buydu; ite kaka Harry'nin yanına gelmiş olan Ron, Malfoy'un kendini cüppeden kurtarmak için çabalayışını ve Goyle'un cüppenin içine sıkışmış kafasını izlerken gülmekten iki büklüm oldu.</p><p class="calibre10">"Haydi, Harry!" dedi George, ite kaka yanına gelerek. "Parti var! Gryffindor Ortak Salonu'nda, hemen şimdi!"</p><p class="calibre10">"Tamam," dedi Harry, kendini çok uzun süredir olmadığı kadar mutlu hissediyordu. Hâlâ kırmızı cüppelerinin içindeki takımla birlikte önden giderek stadyumdan çıktılar ve şatoya döndüler.</p><p class="calibre10">Sanki Quidditch Kupası'nı kazanmışlardı; parti bütün gün ve gecenin büyük bir bölümü boyunca sürdü. Fred ve George Weasley bir iki saatliğine ortadan kaybolup kucak dolusu kaymakbirası şişesi, balkabağı gazozu ve torba torba Balyumruk tatlılarıyla döndüler.</p><p class="calibre10">"Bunu nasıl yaptınız?" diye çığlık attı Angelina Johnson. George kalabalığa Naneli Kurbağalar fırlatmaya başlamıştı.</p><p class="calibre10">Fred, Harry'nin kulağına, "Aylak, Kılkuyruk, Patiayak ve Çatalak'ın da yardımıyla" diye fısıldadı.</p><p class="calibre10">Kutlamaya sadece bir kişi katılmamıştı. Hermione inanılmaz bir şekilde bir köşede oturmuş, İngiliz Muggle'larının Ev Hayatı ve Sosyal Alışkanlıkları adında kocaman bir kitap okuyordu. Harry, Fred'le George'un birkaç kaymakbirası şişesini havaya atıp tuttuğu masadan uzaklaşıp onun yanına gitti.</p><p class="calibre10">"Maça da mı gelmedin?" diye sordu.</p><p class="calibre10">Hermione ona bakmadan, "Tabii ki geldim" dedi tuhaf, tiz bir sesle. "Ve kazandığımız için çok mutluyum ve senin çok iyi oynadığını düşünüyorum, ama bunu pazartesiye kadar bitirmiş olmalıyım."</p><p class="calibre10">"Haydi, Hermione, gel de bir şeyler ye" dedi Harry. Ron'a bakıp onun savaş baltasını gömebilecek kadar neşeli olup olmadığını merak etti.</p><p class="calibre10">“Yapamam, Harry, hâlâ okumam gereken dört yüz yirmi iki sayfam var!" dedi Hermione. Sesi hafiften isterik bir hal almıştı. "Neyse, zaten..." dedi Ron'a bakarak, "o benim katılmamı istemiyor."</p><p class="calibre10">Harry'nin buna diyebileceği bir şey yoktu, çünkü Ron tam o anda dönüp yüksek sesle "Scabbers yenmiş olmasaydı, bu Şeker Sinekler'den yiyebilirdi, gerçekten çok severdi onları." dedi.</p><p class="calibre10">Hermione gözyaşlarına boğuldu. Harry daha bir şey diyemeden ya da bir şey yapamadan, kocaman kitabı koltuk altına almış ve ağlayarak kızlar yatakhanesine çıkan merdivene doğru koşup gözden kaybolmuştu.</p><p class="calibre10">Harry alçak sesle, "Ona biraz daha yumuşak davranamaz mısın?" diye sordu Ron'a.</p><p class="calibre10">"Hayır” dedi Ron kararlı bir sesle. "Eğer pişman olmuş gibi davransaydı - ama yok, asla hatalı olduğunu kabul etmeyecek Hermione. Hâlâ Scabbers tatile çıkmış falan gibi davranıyor."</p><p class="calibre10">Gryffindor partisi ancak Profesör McGonagall sabahın birinde ekose sabahlığı ve başında saç filesiyle çıkagelip hepsinin yatmasında ısrar edince sona erdi. Harry ve Ron yatakhanelerine çıktılar, bir taraftan hâlâ maçı tartışıyorlardı. Sonunda Harry bitkin bir halde yatağına tırmandı, ay ışığı gelmesin diye perdelerini çekti, arkasına yaslandı ve neredeyse anında uykuya daldığını hissetti...</p><p class="calibre10">Çok garip bir rüya gördü. Omzunda Ateşoku'yla bir ormanda yürüyor, gümüşi beyaz bir şeyi takip ediyordu. O şey ilerideki ağaçların arasında dolanıyordu, onu sadece yaprakların arasından görebiliyordu. Yakalamak için hızını artırdı, ama o hızlandıkça avı da hızlanıyordu. Harry koşmaya başladı ve ileride bir yerde toynakların giderek süratlendiğini duydu. Şimdi son sürat koşuyordu ve ilerisinde dört nala koşma sesi duyuyordu. Sonra bir köşeyi dönüp açıklığa çıktı ve -</p><p class="calibre10">"AAAAAAAAAAHHHHHHHHHHHHHHHHH! YOOOOOOOOOOOOOOOOO!"</p><p class="calibre10">Harry sanki yüzüne bir şey çarpmış gibi aniden uyandı. Zifiri karanlıkta tamamen yönünü şaşırmış halde, perdelerini çekiştirdi - etrafında birinin hareket ettiğini ve odanın öbür ucundan Seamus Finnigan'ın sesinin geldiğini duyabiliyordu.</p><p class="calibre10">"Neler oluyor?"</p><p class="calibre10">Harry yatakhane kapısının çarpılarak kapandığını duydu sanki. Sonunda perdelerin aralığını buldu, açtı ve tam o anda Dean Thomas lambasını yaktı.</p><p class="calibre10">Ron yatakta oturmuştu. Bir taraftaki perdeleri yırtıktı, yüzündeyse tam bir dehşet ifadesi vardı.</p><p class="calibre10">"Black! Sirius Black! Bıçağı vardı!"</p><p class="calibre10">"Ne?"</p><p class="calibre10">"Buradaydı! Daha şimdi! Perdeleri kesti! Beni uyandırdı!"</p><p class="calibre10">"Rüya görmediğinden emin misin, Ron?" dedi Dean.</p><p class="calibre10">"Perdelere bakın! Söylüyorum size, buradaydı!"</p><p class="calibre10">Hepsi yataklarından çıktılar; yatakhane kapısına önce Harry ulaştı ve merdivenlerden aşağı koşarak indiler. Arkalarından kapılar açılıyor, uykulu sesler yükseliyordu.</p><p class="calibre10">"Kim bağırdı?"</p><p class="calibre10">"Ne yapıyorsunuz?"</p><p class="calibre10">Ortak Salon'daki tek ışık partiden arta kalan süprüntülerle dolu, sönmek üzere olan ateşin parıltısıydı. İçerisi bomboştu.</p><p class="calibre10">"Rüya görmediğinden emin misin, Ron?"</p><p class="calibre10">"Söylüyorum size, onu gördüm!"</p><p class="calibre10">"Nedir bu gürültü?"</p><p class="calibre10">"Profesör McGonagall yatmamızı söylemişti!"</p><p class="calibre10">Kızlardan birkaçı üstlerine sabahlıklarını geçirip aşağı inmişti, esniyorlardı. Erkekler de yeniden ortaya çıkmaya başlamışlardı.</p><p class="calibre10">"Harika, devam mı ediyoruz?" dedi Fred Weasley keyifle.</p><p class="calibre10">"Herkes yukarı dönsün!" dedi Percy, aceleyle Ortak Salon'a girerek. Konuşurken bir yandan da öğrenci başı rozetini pijamasına iğneliyordu.</p><p class="calibre10">"Percy - Sirius Black!" dedi Ron cılız bir sesle. "Yatakhanemizdeydi! Bıçağı vardı! Beni uyandırdı!"</p><p class="calibre10">Ortak Salon sus pus oldu.</p><p class="calibre10">"Saçmalama!" dedi Percy, sarsılmış görünüyordu. "Fazla yedin Ron - kâbus gördün -"</p><p class="calibre10">"Söylüyorum sana -"</p><p class="calibre10">"Haydi ama, yeter artık!"</p><p class="calibre10">Profesör McGonagall geri dönmüştü. Ortak Salon'a girerken portreyi çarparak kapatıp kızgın gözlerle etrafına bakmaya başladı.</p><p class="calibre10">"Gryffindor'un maçı kazanmasına çok sevindim, ama bu iş saçma bir hal almaya başladı! Percy, senden daha fazlasını beklerdim!"</p><p class="calibre10">"Ben kesinlikle böyle bir şeye izin vermedim, Profesör!" dedi Percy, kızgın kızgın şişinerek. "Ben de şimdi hepsine yataklarına dönmelerini söylüyordum! Kardeşim Ron kâbus görmüş -"</p><p class="calibre10">"KÂBUS DEĞİLDİ!" diye bağırdı Ron. "PROFESÖR, BİR UYANDIM Kİ SIRIUS BLACK ELİNDE BİR BIÇAKLA TEPEMDE DİKİLMİŞ!"</p><p class="calibre10">Profesör McGonagall ona bakakaldı.</p><p class="calibre10">"Saçmalama, Weasley, portre deliğinden nasıl geçmiş olabilir?"</p><p class="calibre10">"Ona sorun!" dedi Ron, bir parmağını Sir Cadogan'ın resminin arkasına doğru sallayarak. "Sorun bakalım görmüş mü -"</p><p class="calibre10">Profesör McGonagall, Ron'a şüpheyle, ters ters bakarak portreyi yeniden itip açtı ve dışarı çıktı. Bütün salon nefesini tutup dinledi.</p><p class="calibre10">"Sir Cadogan, az önce bir adamın Gryffindor Kulesi'ne girmesine izin verdiniz mi?"</p><p class="calibre10">"Elbette, asil leydim!" diye haykırdı Sir Cadogan.</p><p class="calibre10">Ortak Salon'un hem içinde, hem de dışında hayret dolu bir sessizlik oldu.</p><p class="calibre10">"Ver - verdiniz mi?" dedi Profesör McGonagall. "Ama - ama ya parola?!"</p><p class="calibre10">"Parolaları vardı!" dedi Sir Cadogan gururla. "Bütün haftanın parolaları vardı, leydim! Küçük bir kâğıttan okudu!"</p><p class="calibre10">Profesör McGonagall kendini çekerek portre deliğinden geçip, afallamış kalabalığın önüne geldi. Bembeyaz kesilmişti.</p><p class="calibre10">"Kim," dedi, sesi titreyerek, "hangi su katılmamış salak bütün haftanın parolalarını bir kâğıda yazıp da ortalıkta bıraktı?"</p><p class="calibre10">Mutlak bir sessizlik oldu, arada küçücük, korku dolu ciklemeler duyuluyordu. Neville Longbottom, baştan aşağı, ponpon terlikli ayak parmaklarına kadar titreyerek, ağır ağır elini kaldırdı.</p><div class="mbppagebreak" id="calibre_pb_25"></div>
</body></html>
