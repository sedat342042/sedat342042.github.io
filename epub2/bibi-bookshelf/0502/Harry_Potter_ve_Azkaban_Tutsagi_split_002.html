<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos30342" class="calibre1"><span class="calibre2">
</span></p><p class="calibre7"><span class="calibre4"><span class="bold">İKİNCİ  BÖLÜM:</span></span><br class="calibre8"/><span class="calibre4">MARGE  HALA'NIN  BÜYÜK</span><br class="calibre8"/><span class="calibre4">HATASI</span></p><p class="calibre9">Harry ertesi sabah kahvaltıya indiğinde, üç Dursley de kahvaltı masasının etrafında oturuyordu. Yepyeni bir televizyonu izliyorlardı, buzdolabı ile salondaki televizyon arasındaki yolun uzunluğundan yüksek sesle şikâyet edip duran Dudley için bir "eve hoş geldin" hediyesi. Dudley yazları vaktinin çoğunu, küçük domuz gözleri ekrana çivilenmiş, beş gıdısı o yerken sürekli titreyerek, mutfakta geçirirdi.</p><p class="calibre10">Harry, Dudley ile boynu kısa, bıyığı gür, iriyarı, kalıplı bir adam olan Vernon Enişte'nin arasına oturdu. Harry'ye mutlu yıllar dilemek bir yana, Dursley'ler onun odaya girdiğini fark ettikleri yolunda bir işaret bile vermediler, ama Harry bu muameleye öyle alışkındı ki aldırmadı. Kendine bir parça kızarmış ekmek aldı, sonra da kaçak bir mahkûm hakkındaki bir haberin orta yerinde olan televizyondaki spikere baktı.</p><p class="calibre10">"... halk, Black'in silahlı ve son derece tehlikeli olduğu konusunda uyarılmıştır. Özel bir telefon hattı kurulmuştur, Black'i görenler hemen buraya haber vermelidir."</p><p class="calibre10">Vernon Enişte, gazetesinin üstünden tutsağa bakarak, "Onun beş para etmediğini bize söylemelerine gerek yok," diye homurdandı "Şu haline bak, pis serseri! Saçına bakın şunun!"</p><p class="calibre10">Yan yan Harry'ye pis bir bakış attı, Harry'nin dağınık saçları onun için hep bir kızgınlık kaynağı olmuştu. Ama kupkuru yüzü, dirseğine kadar inen keçeleşmiş, arapsaçı gibi saçlarla çevrili olan televizyondaki adamla karşılaştırınca, Harry kendini gerçekten temiz pak hissetti.</p><p class="calibre10">Spiker yeniden ortaya çıkmıştı.</p><p class="calibre10">"Tarım ve Balıkçılık Bakanlığı'nın bugün ilan edeceği..."</p><p class="calibre10">Vernon Enişte spikere kötü kötü bakarak, "Dur bakalım!" dedi havlarcasına. "Bize manyağın nereden kaçtığını söylemedin! Bunun ne yararı var? Deli herif şu an sokakta buraya doğru geliyor olabilir!"</p><p class="calibre10">Kemikli ve at suratlı Petunia Teyze, şimşek gibi dönerek mutfak penceresinden dikkatle dışarı baktı. Harry onun özel telefon hattını arayacak kişi olmaya bayılacağını biliyordu. Petunia Teyze dünyanın en meraklı kadınıydı ve hayatının büyük kısmını sıkıcı, yasalara saygılı komşularını casus gibi gözleyerek geçirmişti.</p><p class="calibre10">Vernon Enişte kocaman mor yumruğuyla masaya vurarak, "Ne zaman öğrenecekler?" dedi, "Böyle insanlarla başa çıkmanın tek yolu idam!"</p><p class="calibre10">Hâlâ gözlerini kısmış, kapı komşusunun çalı fasulyelerine bakan Petunia Teyze, "Çok doğru," dedi.</p><p class="calibre10">Vernon Enişte fincanındaki çayı bitirdi, saatine baktı ve ekledi: "Hemen çıksam iyi olur, Petunia, Marge'ın treni saat onda geliyor."</p><p class="calibre10">Aklı yukarı kattaki süpürge bakım setinde olan Harry, bu nahoş darbeyle dünyaya döndü.</p><p class="calibre10">"Marge Hala mı?" diye kekeledi. "O - o buraya gelmiyor, değil mi?"</p><p class="calibre10">Marge Hala, Vernon Enişte'nin kardeşiydi. Harry ile onun arasında kan bağı olmadığı halde (Harry'nin annesi, Petunia Teyze'in kardeşiydi) ömür boyu ona "hala" demeye zorlanmıştı. Marge Hala kent dışında, buldog yetiştirdiği büyük bahçeli bir evde otururdu. Privet Drive'da pek kalmazdı, çünkü kıymetli köpeciklerini bırakmaya içi elvermezdi, ama onun ziyaretlerinin her biri Harry'nin aklına korkunç bir canlılıkla kazınmıştı.</p><p class="calibre10">Dudley'nin beşinci doğum günü partisinde Marge Hala, Harry'nin, yeğenini müzikli biblolar oyununda yenmesini önlemek için bastonuyla incik kemiklerine vurmuştu. Bir kaç yıl sonra Noel'de gelmiş, Dudley'ye bilgisayarlı bir robot, Harry'ye de köpek bisküvisi getirmişti. Onun Hogwarts'a başlamasından bir önceki yılda yaptığı son ziyarette Harry kazayla en sevdiği köpeğinin patisine basmıştı. Ripper, Harry'yi bahçeye kadar kovalamış, o da bir ağaca tırmanmıştı ve Marge Hala saat gece yarısını geçene kadar onu çağırmayı reddetmişti. Bu olayın anısı hâlâ Dudley'nin gözlerinin gülmekten yaşarmasına yol açıyordu.</p><p class="calibre10">Vernon Enişte, "Marge bir hafta burada kalacak," diye hırladı, "ve hazır konu açılmışken," dedi, şişman parmağıyla tehdit edici şekilde Harry'yi göstererek, "ben onu almadan önce bazı şeyleri açıklığa kavuşturmamız gerekiyor."</p><p class="calibre10">Dudley yılışık yılışık sırıtarak televizyon izlemekten vazgeçti. Vernon Enişte'nin Harry'ye zorbalık etmesini izlemek onu en fazla eğlendiren şeydi.</p><p class="calibre10">"Önce," diye hırladı Vernon Enişte, "Marge'la konuşurken terbiyeni takınacaksın."</p><p class="calibre10">Harry acı acı, "Tamam," dedi, "o da takınırsa."</p><p class="calibre10">"İkinci olarak," dedi Vernon Enişte, Harry'nin cevabını duymamış gibi davranıyordu, "Marge senin anormalliğin hakkında hiçbir şey bilmediği için, o buradayken hiçbir -ama hiçbir- acayip şey istemiyorum. Adam gibi davran, anlıyor musun?"</p><p class="calibre10">Harry dişlerini sıkarak, "O davranırsa, ben de davranırım," dedi.</p><p class="calibre10">"Ve üçüncü olarak," dedi Vernon Enişte, hain küçük gözleri şimdi kocaman mor yüzünde çizik çizik olmuştu, "Marge'a senin St. Brutus İflah Olmaz Suçlu Çocuklar Güvenlik Merkezi'ne gittiğini söyledik."</p><p class="calibre10">"Ne?" diye feryat etti Harry.</p><p class="calibre10">"Ve sen de öyle diyeceksin, yoksa karışmam," dedi Vernon Enişte, tükürürcesine.</p><p class="calibre10">Harry, yüzü bembeyaz, küplere binmiş halde oracıkta oturmuş Vernon Enişte'ye bakıyor, duyduklarına inanamıyordu. Marge Hala bir haftalık bir ziyaret için geliyordu - bu, Dursley'lerin ona verdiği en berbat doğum günü hediyesiydi, eniştesinin eski çorapları dahil.</p><p class="calibre10">Vernon Enişte ağır ağır ayağa kalkarak, "Eh, Petunia" dedi, "öyleyse ben istasyona gidiyorum. Sen de gelmek ister misin, Dudd?"</p><p class="calibre10">"Hayır," dedi Dudley, babası Harry'yi tehdit etmeye son verdiği için yine televizyonu izlemeye koyulmuştu.</p><p class="calibre10">Petunia Teyze, Dudley'nin kalın telli sarı saçlarını düzeltti. "Duddy halası için şıkır şıkır giyinecek. Anneciği ona yepyeni, güzel mi güzel bir papyon kravat aldı."</p><p class="calibre10">Vernon Enişte, Dudley'nin besili omzuna bir şaplak attı.</p><p class="calibre10">"Öyleyse birazdan görüşürüz," dedi ve mutfaktan çıktı.</p><p class="calibre10">Dehşetten kendinden geçmiş gibi oturan Harry'nin aklına birden bir fikir geldi. Kızarmış ekmeğini bırakarak hemen ayağa kalktı ve ön kapıya giden Vernon Enişte'nin ardına düştü.</p><p class="calibre10">Eniştesi araba ceketini giymekteydi.</p><p class="calibre10">Dönüp de Harry'nin ona baktığını görünce, "Seni götürmüyorum," diye hırladı.</p><p class="calibre10">Harry soğuk soğuk, "Sanki gelmek isteyen var da," dedi. "Size bir şey sormak istiyorum."</p><p class="calibre10">Vernon Enişte kuşkuyla ona baktı.</p><p class="calibre10">"Hog– yani okulumdaki üçüncü sınıfların bazen köyü ziyaret etmesine izin veriliyor," dedi Harry.</p><p class="calibre10">Vernon Enişte kapının yanındaki bir kancadan araba anahtarlarını alarak, "Ee?" diye lafı ağzına tıkadı.</p><p class="calibre10">Harry telaşla, "İzin belgesini imzalamanız gerek," dedi.</p><p class="calibre10">Eniştesi, "Niye imzalayacakmışım peki?" diye dudak büktü.</p><p class="calibre10">"Eh," dedi Harry, kelimelerini dikkatle seçerek, "zor iş olacak çünkü, Marge Hala'ya numara yapmak, o şeye gidiyorum diye, neydi hani St..."</p><p class="calibre10">Vernon Enişte, "St. Brutus İflah Olmaz Suçlu Çocuklar Güvenlik Merkezi!" diye böğürdü ve Harry sesinde belirgin bir panik tınısı duyarak memnun oldu.</p><p class="calibre10">Onun kocaman, mor renkli yüzüne sakin sakin bakarak, "Aynen öyle," dedi. "Uzun uzun ezberlemek gerek. Üstelik de inandırıcı şekilde söylemeliyim, değil mi? Ya kazayla ağzımdan bir şey kaçırırsam?"</p><p class="calibre10">"Eşek sudan gelene kadar dayak yersin o zaman, ona göre!" diye kükredi Vernon Enişte, yumruğu havada Harry'nin üstüne yürüyerek. Ama Harry pes etmedi.</p><p class="calibre10">Azimle, "Bana eşek sudan gelene kadar dayak atmak Marge Hala'nın söyleyebileceklerimi unutmasını sağlamaz," dedi.</p><p class="calibre10">Vernon Enişte durdu, yumruğu hâlâ havadaydı, yüzü çirkin bir patlıcan moruna bürünmüştü.</p><p class="calibre10">Harry çabucak, "Ama izin belgemi imzalarsanız," dedi, "yemin ederim ki sözde hangi okula gittiğimi hatırlarım ve davranışlarım da tıpkı bir Mug– yani normal olurum, falan."</p><p class="calibre10">Harry, Vernon Enişte'nin meseleyi yeniden düşündüğünü görüyordu, dişleri meydanda olsa ve alnında bir damar atsa bile. </p><p class="calibre10">Sonunda, "Tamam," diye kesip attı. "Marge'ın ziyareti sırasında davranışlarını dikkatle izleyeceğim. Eğer bu ziyaretin sonunda yoldan çıkmaz ve dediklerimi doğrulamış olursan, kahrolası belgeni imzalarım."</p><p class="calibre10">Hışımla döndü, ön kapıyı açtı ve öyle hızla çarptı ki, tepedeki küçük renkli camlardan biri yere düştü.</p><p class="calibre10">Harry mutfağa dönmedi. Üst kata, kendi yatak odasına çıktı. Gerçek bir Muggle gibi hareket edecekse, işe şimdiden başlaması isabet olurdu. Yavaşça ve üzüntüyle bütün hediyelerini, doğum günü kartlarını topladı, ev ödeviyle birlikte gevşek döşeme tahtasının altına sakladı. Sonra Hedwig'in kafesine gitti. Errol kendine gelmiş görünüyordu, o ve Hedwig, kafaları kanatlarının altında uyuyorlardı. Harry içini çekti, sonra ikisini de dürtüp uyandırdı.</p><p class="calibre10">Kederle, "Hedwig," dedi, "bir hafta kadar buralarda görünmemen gerek. Errol'la git, Ron sana göz kulak olur. Ona durumu açıklayan bir not yazarım. Bana da öyle bakma" - Hedwig'in kehribar rengi büyük gözlerinde suçlayıcı bir ifade vardı, "benim kabahatim değil. Ron ve Hermione ile birlikte Hogsmeade'i ziyaret edebilmemin tek yolu bu."</p><p class="calibre10">On dakika sonra Errol ve (bacağına Ron için bir not bağlanmış olan) Hedwig, pencereden dışarı süzülüp gözden kayboldular. Şimdi kendini gerçekten berbat hisseden Harry de boş kafesi gardırobuna koyup ortadan kaldırdı.</p><p class="calibre10">Ama Harry'nin acı acı düşünecek pek vakti olmadı. Daha ancak kafesi kaldırmıştı ki, Petunia Teyze aşağı inip konuklarını karşılasın diye, yukarı, Harry'ye feryat etmeye koyuldu.</p><p class="calibre10">O, hole varır varmaz da, "Saçına bir şeyler yap!" dedi telaşla.</p><p class="calibre10">Harry saçını dümdüz yatırmaya çalışmanın bir anlamını göremiyordu. Marge Hala onu eleştirmeye bayılırdı, yani Harry ne kadar bakımsız görünürse o da o kadar mutlu olacaktı.</p><p class="calibre10">Pek az sonra, Vernon Enişte'nin arabasının geri geri park yerine girerken çakılları ezdiği duyuldu, derken araba kapıları vuruldu ve bahçe patikasından ayak sesleri geldi.</p><p class="calibre10">Petunia Teyze, "Kapıyı aç!" diye tısladı Harry'ye.</p><p class="calibre10">Midesinde büyük bir sıkıntıyla, Harry kapıyı çekip açtı.</p><p class="calibre10">Eşikte Marge Hala duruyordu. Vernon Enişte'ye çok benziyordu: İriyarı, kalıplı ve mor yüzlüydü, hatta kardeşininki kadar gür olmasa bile bir bıyığı da vardı. Bir elinde muazzam büyüklükte bir bavul tutuyordu, diğer kolunun altına da ihtiyar ve kötü huylu bir buldog sıkıştırmıştı.</p><p class="calibre10">Marge Hala, "Benim Dudd'im nerde?" diye kükredi. "Nerde benim canımın içi?"</p><p class="calibre10">Dudley holden badi badi geldi, sarı saçları şişman kafasına sımsıkı yapıştırılmıştı, gıdılarının altından bir papyon kravat güçbela görünüyordu. Marge Hala bavulu Harry'nin karnına doğru savurarak onun nefesini kesti, tek koluyla Dudley'yi sıkıca sardı ve yanağına koca bir öpücük kondurdu.</p><p class="calibre10">Harry, Dudley'nin Marge Hala'ya, sadece onun sarılmalarına iyi para verdiği için tahammül ettiğini biliyordu. Ayrıldıklarında Dudley tombul eliyle elbette ki gıcır gıcır bir yirmi sterlinlik banknotu sıkı sıkıya tutmuştu.</p><p class="calibre10">Marge Hala, sanki o bir şapka askısıymış gibi Harry'nin yanından hızla geçerek, "Petunia!" diye haykırdı. Marge Hala ile Petunia Teyze öpüştüler, daha doğrusu, Marge Hala koca çenesini Petunia teyze'nin yanak kemiğine tosladı.</p><p class="calibre10">O sırada Vernon Enişte içeri girdi, kapıyı kaparken neşeyle güldü.</p><p class="calibre10">"Çay ister misin, Marge?" dedi. "Ya Ripper'ın ister mi?"</p><p class="calibre10">Harry'yi holde bavulla bir başına bırakarak hepsi sürü halinde mutfağa giderlerken, Marge Hala, "Ripper benim fincanımdan biraz çay içebilir" dedi. Ama Harry'nin şikâyeti yoktu, Marge Hala'dan kurtulmasını sağlayan her bahane ona uyardı. Bu yüzden bavulu üst kata, yedek yatak odasına taşımaya koyuldu, mümkün olduğu kadar uzun sürede.</p><p class="calibre10">Mutfağa döndüğünde, Marge Hala'ya çay ve meyveli kek ikram edilmişdi, Ripper da bir köşede gürültülü gürültülü bir şeyler yutuyordu. Harry, Petunia Teyze'nin, tertemiz döşemesini kirleten çay ve salya lekelerini görünce hafifçe irkildiğini fark etti. Hayvanlardan nefret ederdi o.</p><p class="calibre10">Vernon Enişte, "Öteki köpeklere kim bakıyor, Marge?" diye sordu.</p><p class="calibre10">Marge Hala, "Ah, onları Albay Fubster'a emanet ettim," diye gürledi. "Artık emekli, hiç değilse oyalanacak bir şeyi olur. Ama zavallı ihtiyar Ripper'ı bırakamadım. Benden uzakta kalınca özleyip dertleniyor."</p><p class="calibre10">Harry yerine oturunca Ripper yeniden hırlamaya başladı. Bu hırlama da Marge Hala'nın ilk kez Harry'ye dikkat etmesine yol açtı.</p><p class="calibre10">"Ya!" dedi havlarcasına. "Hâlâ burdasın, öyle mi?"</p><p class="calibre10">"Evet" dedi Harry.</p><p class="calibre10">"Öyle nankör nankör '<span class="italic">evet</span>' deme bana," diye hırladı Marge Hala. "Vernon ile Petunia'nın sana bakmaları ne nimet. Ben olsam yapmazdım. Benim kapıma bırakılmış olsan, dosdoğru bir yetimhaneye giderdin."</p><p class="calibre10">Harry'nin, Dursley'lerle yaşayacağına bir yetimhanede yaşamayı tercih edeceğini söylemek için içi gidiyordu, ama Hogsmeade belgesi düşüncesi onu durdurdu. Yüzüne zorla acılı bir gülümseme yerleştirdi.</p><p class="calibre10">"Yılışık yılışık sırıtma öyle!" diye gürledi Marge Hala. "Görüyorum ki, seni son görüşümden beri hiç ıslah olmamışsın. Okul seni biraz adam eder diye ummuştum." Çayından koca bir yudum alıp bıyığını sildi. "Onu nereye yolladım demiştin, Vernon?"</p><p class="calibre10">Vernon Enişte hemen, "St. Brutus," dedi. "Umutsuz vakalar için birinci sınıf bir kurumdur."</p><p class="calibre10">"Anlıyorum," dedi Marge Hala. Ve masanın karşı ucundan havladı: "St. Brutus'ta sopa var mı, çocuk?"</p><p class="calibre10">"Şey..."</p><p class="calibre10">Vernon Enişte, Marge Hala'nın ardından başını ters ters aşağı yukarı salladı.</p><p class="calibre10">"Evet," dedi Harry. Sonra bir iş yapıyorsa tam yapması iyi olur duygusuna kapılarak ekledi: "Her zaman."</p><p class="calibre10">"Mükemmel," dedi Marge Hala. "Ben hak eden insanlara vurmamak şeklindeki bu saçma sapan çekingenliği, kaypaklığı kabul etmem. Yüz olaydan doksan dokuzunda gerekli olan iyi bir sopadır. Sen sık sık dayak yedin mi?"</p><p class="calibre10">"A, evet," dedi Harry, “hem de defalarca."</p><p class="calibre10">Marge Hala gözlerini kıstı.</p><p class="calibre10">"Sesinin tonundan hoşlanmıyorum hiç, çocuk," dedi. "Yediğin dayaktan böyle kayıtsızca söz edebiliyorsan, sana yeterince sopa çekmediler demektir. Petunia, senin yerinde olsam onlara yazarım. Bu çocuğun durumunda aşırı şiddet kullanımını onayladığını açıkça belirt."</p><p class="calibre10">Vernon Enişte herhalde Harry'nin pazarlıklarını unutacağından endişeleniyordu ki, konuyu anında değiştirdi.</p><p class="calibre10">"Bu sabahki haberleri dinledin mi, Marge? Kaçak mahkûma ne dersin, ha?"</p><p class="calibre10">Marge Hala kendini evinde hissetmeye hazırlanırken, Harry, dört numaralı evde onsuz hayatı özlediğini fark etti. Vernon Enişte ile Petunia Teyze, çoğu kez Harry'yi ayak altından çekilmeye teşvik ederlerdi, doğrusu Harry'nin de cennet canına minnetti. Öte yandan Marge Hala, Harry'yi her an gözünün önünde istiyordu ki, ıslah olması için önerilerini boru sesiyle ilan edebilsin. Harry'yi Dudley ile karşılaştırmaktan pek hoşlanırdı ve Dudley'ye pahalı hediyeler alırken, sanki niye hediye almadığını sorsun diye, gözlerinden ateş saçarak, ona meydan okurcasına Harry'ye bakardı. Harry'yi neyin böyle kifayetsiz yaptığına ilişkin karanlık imalarda da bulunurdu.</p><p class="calibre10">Üçüncü gün öğle yemeğinde, "Çocuk böyle oldu diye kendini suçlamamalısın, Vernon." demişti. "Eğer insanın içinde bir çürüme varsa, kimsenin elinden bir şey gelmez."</p><p class="calibre10">Harry dikkatini yemeğe vermeye çalıştı, ama elleri titriyordu, yüzü de öfkeden kızarmaya başlamıştı. Kendi kendine, belgeyi unutma, dedi. Hogsmeade'i düşün. Hiçbir şey söyleme. Kalkma –</p><p class="calibre10">Marge Hala şarap kadehine uzandı.</p><p class="calibre10">"Yetiştirmenin temel kurallarından biridir bu," dedi. "Köpeklerde hep görülür. Eğer dişi köpekte bir bozukluk varsa, yavrusunda da olur -"</p><p class="calibre10">Tam o anda Marge Hala'nın şarap kadehi elinde patladı. Cam parçacıkları dört bir yana uçuştu, Marge Hala abuk sabuk sesler çıkardı, gözlerini kırpıştırdı, koca kırmızı yüzü sırılsıklam olmuştu.</p><p class="calibre10">Petunia Teyze, "Marge!" diye cikledi. "Marge, iyi misin?"</p><p class="calibre10">Marge Hala yüzünü peçetesiyle silerek, "Endişelenecek bir şey yok," dedi. "Fazla sıkmış olmalıyım. Geçenlerde Albay Fubster'ın evinde de aynı şeyi yaptım. Yaygaraya gerek yok; Petunia, sıktım mı sıkarım..."</p><p class="calibre10">Ama hem Petunia Teyze, hem de Vernon Enişte şüpheyle Harry'ye bakıyorlardı, o da pudinginden vazgeçip mümkün olduğu kadar erkenden masadan kaçmaya karar verdi.</p><p class="calibre10">Hole çıktığında duvara yaslanıp derin derin nefes aldı. Kontrolünü kaybedip bir şeyi patlatmayalı çok olmuştu. Bir daha böyle bir olayı kaldıramazdı. Tehlikede olan tek şey de Hogsmeade belgesi değildi - eğer bu şekilde devam ederse, Sihir Bakanlığı'yla başı derde girecekti.</p><p class="calibre10">Harry hâlâ yaşça küçük bir büyücüydü, büyücülük yasaları onun okul dışında sihre başvurmasını yasaklıyordu. Sicili de pek temiz sayılmazdı. Daha geçen yaz, Privet Drive'da bir daha sihir kullanıldığı bakanlığın kulağına çalınırsa, Harry'nin Hogwarts'tan atılacağını oldukça açıklıkla bildiren resmi bir uyarı almıştı.</p><p class="calibre10">Dursley'lerin masadan kalktığını duydu ve hızla yukarı çıkıp ayak altından çekildi.</p><p class="calibre10">Harry sonraki üç günü, Marge Hala onunla uğraşmaya girişince Kendi Kendine Süpürge Bakımı El Kitabı'nı düşünmek için kendini zorlaması sayesinde atlattı. Hayli işe yarıyor gibiydi, ama bakışlarının cam gibi olmasına da yol açıyordu anlaşılan, çünkü Marge Hala Harry'nin akılca normalin altında olduğu yolundaki fikrini dile getirmeye başlamıştı.</p><p class="calibre10">Sonunda, en sonunda, Marge'ın konukluğunun son akşamı geldi. Petunia Teyze göz alıcı yemekler yapmıştı, Vernon Enişte de birkaç şişe şarap açmıştı. Harry'nin kusurları hakkında tek laf edilmeden çorbalarını içip somon balıklarını yediler; limonlu kremalı pastayı yerlerken, Vernon Enişte matkap yapım şirketi Grunnings hakkındaki uzun bir nutukla hepsini sıkıntıdan patlattı. Derken Petunia Teyze kahve yaptı ve Vernon Enişte bir şişe konyak çıkardı.</p><p class="calibre10">"Seni baştan çıkarabilir miyim, Marge?"</p><p class="calibre10">Marge Hala zaten yeterince şarap içmişti. Koskoca yüzü kıpkırmızı olmuştu.</p><p class="calibre10">"Öyleyse, azıcık," diye kıkır kıkır güldü. "Ondan biraz daha fazla... birazcık daha... hah işte."</p><p class="calibre10">Dudley dördüncü pasta dilimini yiyordu. Petunia Teyze, serçe parmağı havada, kahvesini yudumluyordu. Harry aslında yok olup yatak odasına gitmek istiyordu, ama Vernon Enişte'nin küçük gözlerinin kızgın bakışıyla karşılaşınca biraz daha dayanması gerektiğini anladı.</p><p class="calibre10">Marge Hala dudaklarını şaplatıp boş konyak kadehini yerine koyarken, "Ooh," dedi. "Nefis yemekti, Petunia. On iki köpeğe bakmak zorunda olduğum için normalde akşamları kızartmayla falan idare ediyorum..." Gürültüyle geğirdi, tüvit örtülü şişkin göbeğini sıvazladı. "Pardon. Ama sağlıklı cüssede bir çocuk görmek hoşuma gider," diye devam etti, Dudley'ye göz kırparak. "Sen boylu poslu, sağlam bir adam olacaksın, Dudd, baban gibi. Evet, biraz daha konyak alırım, Vernon..."</p><p class="calibre10">"Şuna gelince -"</p><p class="calibre10">Başıyla aniden Harry'yi işaret etti, Harry midesinin kasıldığını hissetti. El kitabı diye düşündü hemen.</p><p class="calibre10">"Bunun hain, çelimsiz bir görünüşü var. Köpeklerde de olur. Geçen yıl Albay Fubster'a bir tanesini boğdurdum. Sıçan gibi bir şeydi. Cılız. Cinsi bozuk."</p><p class="calibre10">Harry, kitabının on ikinci sayfasını hatırlamaya çalışıyordu: “Gönülsüz Geri Çeviricilere Şifa Verme Büyüsü”.</p><p class="calibre10">"Her şey kanda biter, geçen gün de diyordum ya. Kötü kan kendini belli eder. Şimdi, senin ailen aleyhinde bir şey demiyorum, Petunia" - Petunia Teyze'nin kemikli elini kendi kürek gibi eliyle okşadı, "ama kız kardeşin kötü tohumdu. En iyi ailelerde bile çıkar. Sonra da beş para etmez biriyle kaçtı, işte sonucu karşımızda duruyor."</p><p class="calibre10">Harry gözlerini dikmiş tabağına bakıyordu, kulaklarında garip bir çınlama vardı. Süpürgenizi kuyruğundan şifaca yakalayın, diye düşündü. Ama gerisini hatırlamıyordu. Marge Hala'nın sesi, tıpkı Vernon Enişte'nin matkaplarından biri gibi, onu deliyordu sanki.</p><p class="calibre10">"Bu Potter," dedi Marge Hala yüksek sesle, bir yandan da konyak şişesini alıp hem bardağına biraz daha koydu, hem de masa örtüsüne biraz daha sıçrattı. "Bana ne iş yaptığını hiç söylememiştiniz, değil mi?"</p><p class="calibre10">Vernon Enişte ve Petunia Teyze son derece gergin görünüyorlardı. Hatta Dudley, ağzı açık, annesiyle babasına bakmak için gözlerini pastasından bile ayırdı.</p><p class="calibre10">Vernon Enişte, Harry'ye belli belirsiz bir bakış atarak, "O-çalışmazdı," dedi. "İşsizdi."</p><p class="calibre10">"Düşündüğüm gibi!" dedi Marge Hala, konyağı bir yudumda kafasına dikti, çenesini kol ağzına sildi. "Aylak, metelik etmez, tembel bir otlakçı."</p><p class="calibre10">"Değildi" dedi Harry birden. Masaya bir sessizlik çöktü. Harry sapır sapır titriyordu. Hayatında böyle öfkelenmemişti.</p><p class="calibre10">"DAHA KONYAK!" diye haykırdı Vernon Enişte, bembeyaz olmuştu. Şişenin hepsini Marge Hala'nın kadehine boşalttı. "Sen, çocuk" diye hırladı Harry'ye. "Yatağına, hadi."</p><p class="calibre10">"Hayır, Vernon," diye hıçkırdı Marge Hala, elini havaya kaldırdı, minik kanlı gözleri Harry'ye dikilmişti. "Devam et, çocuk, devam et. Anne babanla gurur duyuyorsun, öyle mi? Gidip kendilerini bir araba kazasında öldürtüyorlar (sarhoştular herhalde)."</p><p class="calibre10">Kendini bir anda ayağa dikilmiş bulan Harry, "Araba kazasında ölmediler!" dedi.</p><p class="calibre10">"Araba kazasında öldüler, seni pis küçük yalancı ve seni bu namuslu, çalışkan insanların başına yük olmaya bıraktılar" diye feryadı bastı, öfkeyle şişmişti. "Sen küstah, nankör küçük –"</p><p class="calibre10">Ama Marge Hala birden konuşmayı kesti. Bir an için söyleyecek söz bulamamıştı sanki. Şişiyor gibiydi, ifade edilemez bir kızgınlıkla - ama şişmesi durmuyordu. Koca kırmızı yüzü genişlemeye başladı, minik gözleri yerinden uğradı, ağzı da konuşamayacak kadar gerildi. Bir saniye sonra tüvit ceketinin birkaç düğmesi yerlerinden fırlayıp duvarlardan sekti , dev bir balon gibi şişiyordu, göbeği tüvit kemerinden kurtulmuştu, parmaklarının her biri salam rulosu gibi olmuştu...</p><p class="calibre10">Onun bedeni iskemlesinden tavana doğru yükselmeye başlarken, Vernon Enişte ve Petunia Teyze aynı anda "MARGE!" diye feryadı bastılar. Artık Marge Hala yusyuvarlak olmuştu, domuz gözlü bir cankurtaran şamandırasına benziyordu, havada süzülüp inme inmiş gibi sesler çıkarırken elleriyle ayakları garip bir şekilde iki yana açılmıştı. Ripper kayarak odaya girdi, deli gibi havladı.</p><p class="calibre10">"HAAYIIIIR!"</p><p class="calibre10">Vernon Enişte, Marge'ın ayaklarından birini yakalayıp onu yeniden aşağı çekmeye çalıştı, az daha o da havalanıyordu. Bir saniye sonra Ripper ileri atlayıp dişlerini Vernon Enişte'nin bacağına geçirmişti.</p><p class="calibre10">Harry, kimse onu durduramadan yemek odasından çılgın gibi çıktı, merdivenlerin altındaki dolaba yöneldi. O yaklaşırken, dolap kapısı sihirli bir şekilde açıldı. Bir kaç saniyede sandığını, güçlükle de olsa, ön kapıya taşımıştı. Yukarı fırladı ve kendini yatağın altına atarak gevşek tahtayı çıkardı, kitapları ve doğum günü armağanlarıyla dolu yastık kılıfını aldı. Sürünerek çıktı, Hedwig'in boş kafesini kaptı, aşağıya, sandığının yanına koştu. Tam o sırada Vernon Enişte, pantolonunun bir paçası kan içinde ve parçalanmış, yemek odasından dışarı fırladı.</p><p class="calibre10">"ÇABUK BURAYA GEL!" diye böğürdü. "BURAYA DÖN, DÜZELT ONU!"</p><p class="calibre10">Ama Harry'yi tepeden tırnağa pervasız bir öfke bürümüştü. Sandığını bir tekmede açtı, asasını çıkardı ve Vernon Enişte'ye doğrulttu.</p><p class="calibre10">Soluk soluğa, "Hak etti bunu" dedi. "Layığını buldu. Benden uzak dur."</p><p class="calibre10">El yordamıyla arkasında kapının kilidini aradı. "Ben gidiyorum," dedi. "Artık canıma yetti." Bir an sonra karanlık, sessiz sokaktaydı, kolunun altında Hedwig'in kafesi, ağır sandığını sürüklüyordu.</p><div class="mbppagebreak" id="calibre_pb_3"></div>
</body></html>
