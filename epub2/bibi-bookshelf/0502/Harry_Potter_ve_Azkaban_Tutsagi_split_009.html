<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Harry Potter ve Azkaban Tutsağı</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos330777" class="calibre1"><span class="calibre2">
</span></p><p class="calibre7"><span class="calibre4"><span class="bold">DOKUZUNCU  BÖLÜM: </span></span><br class="calibre8"/><span class="calibre4"><span class="bold">ACI  YENİLGİ </span></span></p><p class="calibre9">Profesör Dumbledore bütün Gryffindor'ları Büyük Salon'a geri gönderdi. Hufflepuff, Ravenclaw ve Slytherin'ler de on dakika sonra onlara katıldı, hepsi de son derece şaşırmış görünüyordu.</p><p class="calibre10">Profesör McGonagall ve Flitwick, salonun bütün kapılarını kapatırlarken, Dumbledore, "Öğretmenlerle şatoyu baştan aşağı taramamız gerekiyor" dedi öğrencilere.. "Korkarım ki kendi güvenliğiniz açısından geceyi burada geçirmeniz gerekecek. Sınıf başkanlarının salon girişinde nöbet tutmasını istiyorum, başınızda da kız ve erkek öğrenci başlarını bırakıyorum. Herhangi bir sorun derhal bana bildirilecek" dedi, gururlu bir edayla caka satan Percy'ye. "Hayaletlerden biriyle haber yollarsınız."</p><p class="calibre10">Profesör Dumbledore tam salondan çıkacakken durdu. "Az daha unutuyordum..."</p><p class="calibre10">Elini şöyle bir salladı. Uzun masalar salonun kenarlarına uçup duvarlara dikine yaslandılar. Elini bir daha salladı ve yerler mor renkte, pofidik uyku tulumlarıyla doldu.</p><p class="calibre10">"İyi uykular" dedi Profesör Dumbledore, kapıyı arkasından kapatarak.</p><p class="calibre10">Salonu aniden heyecanlı mırıltılar kapladı; Gryffindor'lar okulun geri kalanına neler olup bittiğini anlatıyordu.</p><p class="calibre10">"Herkes uyku tulumuna!" diye bağırdı Percy. “Haydi, konuşmayı kesin artık! Işıklar on dakika sonra sönüyor!"</p><p class="calibre10">Ron, "Hadi" dedi Harry ve Hermione'ye; üç uyku tulumu alıp bir köşeye sürüklediler.</p><p class="calibre10">Hermione kaygıyla, "Sence Black hâlâ şatoda mıdır?" diye fısıldadı.</p><p class="calibre10">"Besbelli Dumbledore öyle olabileceğini düşünüyor" dedi Ron.</p><p class="calibre10">Giyinik bir şekilde uyku tulumlarının içine girip, konuşmak için başlarını dirseklerine yasladılar. "Bu geceyi seçtiği için çok şanslıyız, biliyorsunuz, değil mi?" dedi Hermione. "Kulede olmadığımız tek gece..."</p><p class="calibre10">"Sanırım kaçak olduğundan, zamanın farkında değil" dedi Ron. "Cadılar Bayramı olduğunun farkına varmadı. Yoksa buradan içeri dalmazdı böyle."</p><p class="calibre10">Hermione korkudan titredi.</p><p class="calibre10">Etraflarındaki herkes birbirine aynı soruyu soruyordu: "İçeri nasıl girdi?"</p><p class="calibre10">"Belki Cisimlenme'yi biliyordur" dedi birkaç metre ötedeki bir Ravenclaw. "Öyle yoktan var oluyordur yani."</p><p class="calibre10">"Kılık değiştirmiştir büyük ihtimalle" dedi Hufflepuff'lardan bir beşinci sınıf öğrencisi.</p><p class="calibre10">"Uçarak girmiş olabilir" dedi Dean Thomas.</p><p class="calibre10">Hermione, "Cidden, zahmet edip de Hogwarts: Bir Tarih'i okuyan bir ben mi varım?" dedi Harry ile Ron'a, ters ters.</p><p class="calibre10">"Büyük ihtimalle" dedi Ron. "Neden?"</p><p class="calibre10">"Bu şato sadece duvarlarla korunmuyor da ondan" dedi Hermione. "İnsanların içeri gizlice girmesini önlemek için her türden büyüyle donatılmış. Buraya öylecene cisimlenemezsin. Ayrıca nasıl bir kılık değiştirme yöntemi Ruh Emiciler'i kandıracakmış, merak ediyorum. Tek tek bütün girişleri tutmuş durumdalar. Uçarak gelse de görürlerdi. Üstelik Filch bütün gizli geçitleri biliyor, onları da kapatmışlardır."</p><p class="calibre10">"Işıklar sönüyor!" diye bağırdı Percy. "Herkes uyku tulumuna girsin, daha fazla konuşma da istemiyorum!"</p><p class="calibre10">Birden bütün mumlar söndü. Artık sadece, oradan oraya süzülüp sınıf başkanlarıyla büyük ciddiyetle konuşan gümüşi hayaletlerden ve tıpkı dışarıdaki gökyüzü gibi yıldızlarla kaplı olan tavandan ışık geliyordu. Tavandan ve salonu kaplayan fısıltılardan dolayı, Harry kendini dışarıda, hafif rüzgârlı bir havada uyuyormuş gibi hissetti.</p><p class="calibre10">Her saat başında bir öğretmen salonda beliriyor, asayiş berkemal mi diye kontrol ediyordu. Sabah saat üçe doğru, artık öğrencilerin çoğu uykuya dalmışken, Profesör Dumbledore içeri girdi. Harry onun, uyku tulumları arasında gezinip insanlara konuşmayı bırakmalarını söyleyen Percy'yi aramasını izledi. Dumbledore'un ayak seslerini duyar duymaz uyuyormuş gibi yapan Harry, Ron ve Hermione'nin yattığı yerin çok yakınındaydı Percy.</p><p class="calibre10">"İzine rastladınız mı, Profesör?" diye sordu Percy fısıltıyla.</p><p class="calibre10">"Hayır. Burada her şey yolunda mı?"</p><p class="calibre10">"Her şey kontrol altında, efendim."</p><p class="calibre10">"Güzel. Şimdi hepsini kaldırmanın anlamı yok. Gryffindor portre deliği için geçici bir koruyucu buldum. Yarın onları geri götürebilirsin."</p><p class="calibre10">"Peki ya Şişman Hanım, efendim?"</p><p class="calibre10">"İkinci katta bir Argyllshire haritasında saklanıyor. Belli ki Black'i parolasız içeri almayı reddetti, o da saldırdı. Sinirleri çok bozuk, ama bir yatışsın, Filch'e onu tamir ettireceğim."</p><p class="calibre10">Harry, salonun kapısının bir kez daha gıcırtıyla açıldığını ve ayak seslerinin geldiğini duydu.</p><p class="calibre10">"Müdür Bey?" Snape'ti bu. Harry iyice kulak kesilip hiç kıpırdamadan dinledi. "Üçüncü katın tamamı arandı. Orada değil. Filch de zindanlara baktı; orada da yok."</p><p class="calibre10">"Peki ya Astronomi Kulesi? Profesör Trelawney'nin odası? Baykuşhane?"</p><p class="calibre10">"Hepsi arandı..."</p><p class="calibre10">"Pekala, Severus. Black'in burada uzun uzun kalacağını beklemiyordum zaten."</p><p class="calibre10">"İçeri nasıl girdiği konusunda bir teoriniz var mı, Profesör?" diye sordu Snape.</p><p class="calibre10">Harry öbür kulağını serbest bırakmak için başını kolundan hafifçe kaldırdı.</p><p class="calibre10">"Bir sürü var, Severus, hepsi de birbirinden küçük ihtimaller."</p><p class="calibre10">Harry gözlerini biraz aralayıp onların durduğu yere baktı; Dumbledore'un sırtı ona dönüktü, ama Percy'nin pür dikkat kesilmiş yüzünü ve Snape'in kızgın profilini görebiliyordu.</p><p class="calibre10">"Yaptığımız konuşmayı hatırlıyor musunuz, Müdür Bey, hani okulun açılışından hemen önce?" dedi Snape. Dudakları çok az kıpırdıyordu, sanki Percy'yi konuşmanın dışında tutmak istermiş gibiydi.</p><p class="calibre10">"Hatırlıyorum, Severus" dedi Dumbledore, uyarır gibi bir ses tonuyla.</p><p class="calibre10">"Black'in okulun içinden yardım almadan girmesi neredeyse imkânsız görünüyor. Size endişelerimi bildirmiştim, okula aldığınız yeni -"</p><p class="calibre10">"Bu şatodaki tek bir kişinin bile Black'in içeri girmesine yardım edeceğine inanmıyorum" dedi Dumbledore. Sesinde öyle bir kararlılık vardı ki, konu kapandı ve Snape cevap vermedi. "Ruh Emiciler'in yanına inmem gerekiyor" dedi Dumbledore. "Taramanız bittiği zaman onlara bilgi vereceğimi söylemiştim."</p><p class="calibre10">"Yardım etmek istemediler mi, efendim?" dedi Percy.</p><p class="calibre10">"İstediler tabii" dedi Dumbledore soğuk bir sesle. 'Ama korkarım ben müdür olduğum sürece hiçbir Ruh Emici bu kapının eşiğinden içeri adım atamaz."</p><p class="calibre10">Percy kızarır gibi oldu. Dumbledore hızlı adımlarla ve sessizce yürüyerek salondan çıktı. Snape bir süre orada öylece durup müdürü yüzünde büyük bir kızgınlıkla izledi, sonra o da çıktı.</p><p class="calibre10">Harry gözlerini yana çevirip Ron ve Hermione'ye baktı. İkisinin de gözleri açıktı, gözbebeklerinden yıldızlı tavanın ışığı yansıyordu.</p><p class="calibre10">Ron ağzını sessizce oynattı: "Bu iş neydi böyle?"</p><p class="calibre10">Sonraki birkaç gün boyunca okulda Sirius Black'ten başka şey konuşulmadı. Okula nasıl girdiği konusundaki teoriler giderek daha da acayipleşiyordu; Hufflepuff'tan Hannah Abbott, Bitkibilim'de günün büyük bir bölümünü, dinleyen herkese Black'in çiçek açan bir çalıya dönüşmüş olabileceğini anlatarak geçirdi.</p><p class="calibre10">Şişman Hanım'ın yırtılmış tuvali duvardan indirilmiş, yerine Sir Cadogan ve kır renkli, tombul midillisinin tablosu konmuştu. Bu durum kimsenin pek hoşuna gitmedi. Sir Cadogan vaktinin yarısını insanları düelloya davet ederek, arta kalanını da saçmalık derecesinde karışık parolalar düşünüp, bu parolaları günde en az iki kez değiştirerek geçiriyordu.</p><p class="calibre10">"Zırdeli bu" dedi Seamus Finnigan, Percy'ye kızgın kızgın. "Başkasını bulamaz mıyız?"</p><p class="calibre10">"Diğer resimlerden hiçbiri işi istemedi" dedi Percy. "Şişman Hanım'ın başına gelenler onları korkuttu. İçlerinde bir tek Sir Cadogan gönüllü olma cesaretini gösterdi."</p><p class="calibre10">Yine de Sir Cadogan, Harry'yi endişelendiren son şeydi. Harry artık sıkı göz takibindeydi. Öğretmenler koridorda onunla yürümek için çeşitli bahaneler yaratıyordu, Percy Weasley ise (Harry'nin tahminince annesinden aldığı talimatla) kendini beğenmiş bir bekçi köpeği gibi o nereye gitse kuyruğundan ayrılmıyordu. Bütün bunlar yetmezmiş gibi, Profesör McGonagall Harry'yi odasına çağırdı. Yüzünde öyle kasvetli bir ifade vardı ki, Harry birinin öldüğünü sandı.</p><p class="calibre10">"Artık bunu senden gizlemenin bir anlamı yok, Potter" dedi çok ciddi bir sesle. "Biliyorum, bu senin için bir şok olacak, ama Sirius Black -"</p><p class="calibre10">"Biliyorum, benim peşimde" dedi Harry bezgin bir sesle. "Ron'un babası annesine söylerken duydum. Mr. Weasley, Sihir Bakanlığı'nda çalışıyor."</p><p class="calibre10">Profesör McGonagall hayrete düşmüş gibiydi. Bir süre Harry'ye baktı, sonra, "Anlıyorum!" dedi. "Eh, o halde, Potter, akşamları Quidditch antrenmanlarına çıkmanın iyi bir fikir olmadığını söylersem beni anlarsın sanırım. Sahada sadece takım arkadaşlarınla birlikteyken, saldırıya fazlaca açıksın Potter."</p><p class="calibre10">"Cumartesi günü ilk maçımız var!" dedi Harry, çileden çıkmış halde. "Çalışmak zorundayım, Profesör!"</p><p class="calibre10">Profesör McGonagall ona dikkatle bakarak uzun uzun düşündü. Harry onun Gryffindor takımının başarısıyla yakından ilgilendiğini biliyordu; sonuçta Harry'yi takıma Arayıcı olarak öneren de oydu. Harry soluğunu tutarak bekledi.</p><p class="calibre10">"Hımm..." Profesör McGonagall ayağa kalkıp pencereden dışarı, yağmurda zar zor seçilebilen Quidditch sahasına baktı. "Eh... Tanrı biliyor ya, bu yıl nihayet Kupa'yı kazandığımızı görmeyi çok istiyorum.... ama yine de, Potter... yanında bir öğretmen bulunsa daha memnun olurum. Madam Hooch'tan antrenmanlarınızı izlemesini rica edeceğim."</p><p class="calibre10">İlk Quidditch maçı yaklaşırken hava giderek daha da kötüleşti. Madam Hooch'un denetimindeki Gryffindor takımı yılmadan, her zamankinden de sıkı çalışıyordu. Derken, cumartesi günkü maçtan önceki antrenmanlarında, Oliver Wood takımına kötü bir haber verdi.</p><p class="calibre10">"Slytherin'le oynamıyoruz!" dedi, çok kızgın görünüyordu. "Flint az önce beni görmeye geldi. Hufflepuff'la oynuyoruz."</p><p class="calibre10">"Niye?" dedi takımın geri kalanı koro halinde.</p><p class="calibre10">'Flint'in bahanesi, arayıcılarının kolunun hâlâ sakat olması" dedi Wood, dişlerini öfkeyle gıcırdatarak. "Ama gerçek sebebi belli. Bu havada oynamak istemiyorlar. Şanslarını azaltır diye düşünüyorlar..."</p><p class="calibre10">Bütün gün şiddetli rüzgâr ve sağanak yağmur vardı, Wood konuşurken uzaktan bir gök gürültüsü duyuldu.</p><p class="calibre10">"Malfoy'un kolunun hiçbir şeyi yok" dedi Harry hiddetle. "Numara yapıyor!"</p><p class="calibre10">"Biliyorum, ama bunu kanıtlayamayız" dedi Wood acı acı. "Bütün o oyunları Slytherin'le maç yapacağız diye çalışıyorduk. Şimdi onun yerine Hufflepuff’la oynuyoruz ve onların tarzı oldukça farklı. Yeni bir kaptan ve Arayıcılar'ı var, Cedric Diggory."</p><p class="calibre10">Angelina, Alicia ve Katie birden kikirdediler.</p><p class="calibre10">"Ne var?" dedi Wood, bu havai davranış karşısında kaşlarını çatarak.</p><p class="calibre10">"Şu uzun boylu, yakışıklı olan, değil mi?" dedi Angelina.</p><p class="calibre10">"Güçlü ve suskun" dedi Katie. Yine kikirdemeye başladılar.</p><p class="calibre10">"Suskun olmasının tek sebebi, iki kelimeyi bir araya getiremeyecek kadar kalın kafalı olması" dedi Fred, sabrı tükenerek. "Niye endişeleniyorsun bilmiyorum, Oliver, Hufflepuff çantada keklik. Onlarla son maçımızda Harry Snitch'i beş dakikada falan yakalamıştı, hatırlamıyor musun?"</p><p class="calibre10">"Tamamen farklı şartlarda oynamıştık o maçı!" diye bağırdı Wood, gözleri yerinden uğramıştı. "Diggory çok güçlü bir takım kurdu! Üstelik harika bir Arayıcı! Ben de sizin olaya böyle bakmanızdan korkuyordum! Gevşememeliyiz! Konsantrasyonumuzu yitirmemeliyiz! Slytherin bizi gafil avlamaya çalışıyor! Kazanmak zorundayız!"</p><p class="calibre10">"Oliver, sakin ol!" dedi Fred, ufak ufak kaygılanarak. "Hufflepuff'ı çok ciddiye alıyoruz. Cidden."</p><p class="calibre10">Maçtan önceki gün rüzgâr iyiden iyiye ulumaya başladı ve sağanak yağmur şiddetini daha da artırdı. Koridorlar o kadar karanlıktı ki, fazladan meşaleler ve fenerler yakıldı. Slytherin takımı oyuncuları hallerinden pek de hoşnut görünüyordu, en çok da Malfoy.</p><p class="calibre10">Dışarıda yağan dolu, pencerelerden sekerken, "Ah, kolum biraz daha iyi durumda olsaydı!" dedi iç çekerek.</p><p class="calibre10">Harry'nin kafasında ertesi günkü maçtan başka şeye yer yoktu. Oliver Wood ders aralarında aceleyle yanına gelip, taktik verip duruyordu. Bu üçüncü kez olduğunda Wood lafı o kadar uzattı ki, Harry birden Karanlık Sanatlara Karşı Savunma'ya on dakika geç kaldığını fark edip koşarak uzaklaştı. Wood hâlâ arkasından bağırıyordu: "Diggory çok hızlı yön değiştiriyor, Harry, etrafında dönmeye çalışsan iyi olur."</p><p class="calibre10">Harry, Karanlık Sanatlara Karşı Savunma sınıfının dışında kayarak durdu, kapıyı açtı ve içeri daldı.</p><p class="calibre10">"Geciktiğim için özür dilerim, Profesör Lupin, ben -"</p><p class="calibre10">Ama ona öğretmen masasından bakan kişi Profesör Lupin değildi; Snape'ti.</p><p class="calibre10">"Bu ders on dakika önce başladı, Potter. Bu yüzden, Gryffindor'dan on puan indiriyorum. Otur."</p><p class="calibre10">Ama Harry yerinden kıpırdamadı.</p><p class="calibre10">"Profesör Lupin nerede?" dedi.</p><p class="calibre10">"Bugün kendini ders veremeyecek kadar rahatsız hissediyormuş" dedi Snape çarpık bir gülümsemeyle. "Yanılmıyorsam sana oturmanı söylemiştim, değil mi?"</p><p class="calibre10">Ama Harry olduğu yerde kaldı.</p><p class="calibre10">"Nesi var?"</p><p class="calibre10">Snape'in siyah gözleri ışıldadı.</p><p class="calibre10">"Hayati bir tehlike yok," dedi, sanki öyle olsa memnun olurmuş gibi. "Gryffindor'dan beş puan daha indiriyorum ve bir kez daha yerine oturmanı söylemek zorunda kalırsam, elli puan olacak."</p><p class="calibre10">Harry ağır ağır yerine gidip oturdu. Snape sınıfa göz gezdirdi.</p><p class="calibre10">"Potter lafımı kesmeden önce dediğim gibi, Profesör Lupin şimdiye kadar işlediğiniz konuların listesini bırakmadı."</p><p class="calibre10">“İzninizle, efendim, Böcürtler'i, Kırmızı Kafalar'ı, Kappalar'ı ve Garkenezler'i gördük” dedi Hermione çabucak. “Sırada da...”</p><p class="calibre10">"Sus" dedi Snape soğuk bir sesle. "Bilgi istemedim. Sadece Profesör Lupin'in organizasyon eksikliğinden söz ediyordum."</p><p class="calibre10">"Şimdiye kadarki en iyi Karanlık Sanatlara Karşı Savunma öğretmenimiz o " dedi Dean Thomas cesurca. Sınıfın geri kalanından da ona hak veren mırıltılar yükseldi. Snape her zamankinden de tehditkâr görünüyordu.</p><p class="calibre10">"Çok kolay tatmin oluyorsunuz. Lupin sizi pek zorlamıyor - Kırmızı Kafalar ve Garkenezler'le birinci sınıfların bile başa çıkmasını beklerdim. Bugünkü konumuz -"</p><p class="calibre10">Harry onun kitabın sayfalarını çevirip son bölüme geldiğini gördü, oysa o bölümü işlemediklerini biliyor olmalıydı.</p><p class="calibre10">"- kurtadamlar" dedi Snape.</p><p class="calibre10">"Ama, efendim" dedi Hermione, kendini tutamıyormuşçasına, "daha kurtadamlara geçmememiz gerekiyor, sırada Hinzıpırlar vardı."</p><p class="calibre10">"Miss Granger" dedi Snape, buz gibi bir sükûnetle. "Bu dersi benim verdiğimi sanıyordum, sizin değil. Ve hepinize üç yüz doksan dördüncü sayfayı açmanızı söylüyorum." Yeniden etrafına baktı. "Hepinize. Hemen."</p><p class="calibre10">Nefret dolu yan yan bakışlar ve kızgın mırıldanmalarla kitaplarını açtılar.</p><p class="calibre10">"Hanginiz bana bir kurtadamla gerçek bir kurdun nasıl ayırt edileceğini söyleyebilir?"</p><p class="calibre10">Herkes hareket etmeden, sessizce durdu; yani hemen elini kaldıran Hermione dışındaki herkes.</p><p class="calibre10">"Kimse yok mu?" dedi Snape, Hermione'yi görmezden gelerek. Çarpık gülümsemesi yüzüne geri gelmişti. "Yani Profesör Lupin'in size temel farkları öğretmediğini mi?"</p><p class="calibre10">"Size söyledik" dedi Parvati birden, "daha kurtadamlara gelmedik, biz henüz -"</p><p class="calibre10">"Sus!" diye hırladı Snape. "Bak sen, bir kurtadamı görünce tanımayacak bir üçüncü sınıf öğrencisi göreceğimi hiç tahmin etmezdim. Unutmayayım da Profesör Dumbledore'a ne kadar geride olduğunuzu hatırlatayım..."</p><p class="calibre10">"Lütfen, efendim" dedi Hermione, eli hâlâ havadaydı. "Kurtadamla gerçek bir kurt arasında birkaç küçük fark vardır. Kurtadamın burnu-"</p><p class="calibre10">"İkinci defa size söz verilmemişken konuşuyorsunuz, Miss Granger" dedi Snape sakin sakin. "İflah olmaz bir ukala olduğunuz için Gryffindor'dan beş puan daha."</p><p class="calibre10">Hermione kıpkırmızı oldu, elini indirdi ve gözlerinde yaşlarla başını önüne eğdi. Bütün sınıfın Snape'e ters ters bakması, ondan ne kadar nefret ettiklerinin göstergesiydi, çünkü her biri daha önce en azından bir kez Hermione'ye ukala demişti. Hermione'ye haftada en az iki kez ukala olduğunu söyleyen Ron yüksek sesle, "Bize bir soru sordunuz, o da cevabını biliyor!" dedi. "Madem cevap istemiyorsunuz, niye soruyorsunuz?"</p><p class="calibre10">Sınıftakiler onun fazla ileri gittiğini anında anlamıştı. Snape ağır ağır Ron'un üstüne doğru yürüdü ve bütün sınıf nefesini tuttu.</p><p class="calibre10">"Cezaya kalıyorsun, Weasley" dedi Snape ipeksi bir sesle. Yüzünü Ron'un yüzünün dibine sokmuştu. "Bir daha da ders verme biçimimi eleştirdiğini görürsem, gerçekten çok pişman olursun."</p><p class="calibre10">Dersin geri kalanı boyunca kimsenin çıtı çıkmadı. Oturup kitaplarından kurtadamlarla ilgili notlar çıkardılar. Snape ise sıralar arasında gezinip Profesör Lupin'le işledikleri konuları inceliyordu.</p><p class="calibre10">"Çok yetersiz bir açıklama... yanlış, Kappa'ya Moğolistan'da daha sık rastlanır... Profesör Lıupin buna on üzerinden sekiz mi verdi? Ben üç bile vermezdim..."</p><p class="calibre10">Sonunda zil çaldığında, Snape kalkmamalarını istedi.</p><p class="calibre10">"Hepiniz kurtadamların nasıl ayırt edildiği ve nasıl öldürüldüğü üzerine bir ödev hazırlayıp bana getireceksiniz. İki parşömen rulosu uzunluğunda olacak, Pazartesi sabahına kadar da bitecek. Birinin bu dersin ucundan tutmasının vaktidir artık. Weasley, sen burada kal, cezanı ayarlamamız gerekiyor."</p><p class="calibre10">Harry ve Hermione sınıftakilerle birlikte çıktı. Sınıftaki diğer öğrenciler seslerini çıkarmadan biraz uzaklaştılar. Sonra birden Snape üzerine öfkeli bir tirada başladılar.</p><p class="calibre10">Harry, "Snape işi istese bile diğer Karanlık Sanatlara Karşı Savunma hocalarımızdan hiçbirine böyle davranmamıştı" dedi Hermione'ye. "Niye Lupin'e taktı böyle? Sence bunlar hep Böcürt'ün yüzünden mi?"</p><p class="calibre10">"Bilmiyorum" dedi Hermione düşüncelere dalmış halde. "Ama umarım Profesör Lupin çabucak iyileşir..."</p><p class="calibre10">Beş dakika sonra Ron onlara yetişti. Çok öfkeliydi.</p><p class="calibre10">"Biliyor musunuz o -" (Snape'e, Hermione'nin "Ron!" demesine yol açan bir sıfat yakıştırdı) "- bana ne yaptırıyor? Hastane kanadındaki yatak lazımlıklarını ovarak temizlemem gerekiyor. Sihir kullanmadan bir de!" Yumruklarını sıkmış, derin derin nefes alıyordu. "Black niye Snape'in odasına saklanmamış sanki? Bize bir iyilik edip onun işini bitirebilirdi!"</p><p class="calibre10">Harry ertesi sabah çok erken kalktı; o kadar erkendi ki hava hâlâ karanlıktı. Bir an rüzgârın sesine uyandığını sandı, ama sonra ensesinde soğuk bir esinti hissetti ve hemen doğruldu - hortlak Peeves yanı başında havada süzülüyor, kulağına hızla üflüyordu.</p><p class="calibre10">"Niye böyle bir şey yaptın ki?" dedi Harry hiddetle.</p><p class="calibre10">Peeves yanaklarını şişirdi, hızla üfledi ve geri geri süzülerek uzaklaştı, bir taraftan da kıkır kıkır gülüyordu.</p><p class="calibre10">Harry el yordamıyla çalar saatini buldu ve saatin kaç olduğuna baktı. Dört buçuktu. Peeves'e lanet okuyup yatağında döndü ve yeniden uyumaya çalıştı, ama bunda çok zorlandı. Artık uyanmıştı bir kere, tepesinden gelen gök gürültüsünü, rüzgârın şato duvarlarına çarpışını ve Yasak Orman'daki ağaçların uzaktan gelen gacırtılarını duymaması çok zordu. Birkaç saat sonra dışarıda Quidditch sahasında, o dolunun içinde mücadele ediyor olacaktı. Sonunda biraz daha uyuma umudunu bir yana bırakıp kalktı, giyindi, Nimbus 2000'ini aldı ve yatakhaneden usul usul çıktı.</p><p class="calibre10">Kapıyı açtığında bacağına bir şey sürtündü. Tam zamanında eğilip Crookshanks'i kuyruğunun ucundan yakaladı ve sürükleyerek dışarı çıkardı.</p><p class="calibre10">“Biliyor musun, sanırım Ron senin hakkında yanılmamış” dedi Crookshanks'e şüpheyle. "Burada bir sürü fare var, git onları kovala. Hadi yürü." diye ekledi, merdivenlerden insin diye Crookshanks'i ayağıyla dürterek. "Scabbers'ı rahat bırak."</p><p class="calibre10">Fırtınanın gürültüsü Ortak Salon'da daha da çok duyuluyordu. Ancak Harry maçın iptal edilmeyeceğini biliyordu, Quidditch maçları fırtına gibi ufak tefek şeylerden dolayı iptal edilmezdi. Yine de içini bir endişe kaplamaya başlamıştı. Wood koridorda ona Cedric Diggory'yi göstermişti. Diggory beşinci sınıftaydı ve Harry'den çok daha iriydi. Arayıcılar genellikle hafif ve hızlı olurlardı, ama Diggory'nin kilosu, rüzgârla daha zor savrulacağı için bu havada ona avantaj sağlayacaktı.</p><p class="calibre10">Harry şafak sökene kadarki saatleri ateşin önünde geçirdi. Arada bir kalkıp Crookshanks'in sinsice erkekler yatakhanesine giden merdivenlerden çıkmasını önlüyordu. En sonunda Harry kahvaltı saati gelmiş olmalı diye düşünüp yalnız başına portre deliğine yöneldi.</p><p class="calibre10">"Dur ve dövüş, seni uyuz köpek!” diye haykırdı Sir Cadogan.</p><p class="calibre10">"Of, kapa çeneni" dedi Harry esneyerek.</p><p class="calibre10">Büyük bir kap dolusu yulaf lapası onu biraz kendine getirdi. Tostuna başladığında, takımın diğer oyuncuları da gelmişti.</p><p class="calibre10">"Zor bir maç olacak" dedi Wood. Hiçbir şey yemiyordu.</p><p class="calibre10">"Merak etme, Oliver" dedi Alicia yatıştırıcı bir sesle. "Biraz yağmur bizi etkilemez."</p><p class="calibre10">Ama yağmur "biraz"dan epeyce fazlaydı. Quidditch öylesine popülerdi ki, bütün okul her zamanki gibi maçı izlemeye geldi, ama hepsi Quidditch sahasına giden çimenliği başlarını rüzgâra karşı eğip, koşarak geçmek zorunda kaldı. Koşarken şemsiyeleri ellerinden fırlayıp gidiyordu, Harry soyunma odasına girmeden hemen önce, Malfoy, Crabbe ve Goyle'un kocaman bir şemsiyenin altında stadyuma giderken kahkahalarla gülüp parmaklarıyla onu işaret ettiklerini gördü.</p><p class="calibre10">Takım kırmızı cüppelerini giyip, Wood'un her zamanki maç öncesi motive edici konuşmasını bekledi, ama böyle bir şey olmadı. Wood birkaç kez konuşmaya çalıştı, tuhaf bir yutkunma sesi çıkardı, sonra da başını umutsuzca iki yana sallayıp onlara peşinden gelmelerini işaret etti.</p><p class="calibre10">Rüzgâr o kadar şiddetliydi ki, sahaya çıkarken yalpalıyorlardı. Kalabalık tezahürat yapıyorsa da sürekli patlayan gök gürültülerinin arasında onları duyamıyorlardı. Yağmur Harry'nin gözlüğünü ıslatıyordu. Bu şartlarda Snitch'i nasıl görecekti ki?</p><p class="calibre10">Hufflepuff'lar kanarya sarısı cüppelerinin içinde, sahanın öbür tarafından geliyorlardı. Kaptanlar birbirlerine yaklaşıp el sıkıştılar; Diggory, Wood'a gülümsedi, ama Wood'un sanki çenesi kilitlenmiş gibiydi, başıyla selam vermekle yetindi. Harry, Madam Hooch'un dudaklarının, "Süpürgelerinize binin" dediğini gördü. Sağ ayağını çamurdan şapırtıyla kurtarıp Nimbus 2000'in üzerinden attı. Madam Hooch düdüğünü ağzına götürüp üfledi ve onlara zar zor ulaşan bu tiz sesle birlikte, maç başladı.</p><p class="calibre10">Harry hızla yükseldi, ama Nimbus'u rüzgârdan hafifçe yön değiştiriyordu. Onu elinden geldiğince sabit tuttu ve dönüp gözlerini kısarak yağmurun içinde aranmaya başladı.</p><p class="calibre10">Beş dakika içinde Harry iliklerine kadar ıslanmış ve donmuştu. Bırakın küçücük Snitch'i, takım arkadaşlarını bile güçbela görebiliyordu. Sahada bir oraya bir buraya uçuyor, kırmızı ve sarı renkte flu şekillerin yanından geçiyordu. Maçın nasıl gittiği hakkında en ufak fikri yoktu. Rüzgârdan, spikeri duyamıyordu. Pelerinlerden ve hırpalanmış şemsiyelerden oluşan bir denizin altındaki seyircileri göremiyordu. Harry iki kez bir Bludger tarafından süpürgesinden düşürülme tehlikesiyle burun buruna geldi; gözlüğünün üstündeki yağmur damlaları görüşünü öyle bulandırıyordu ki, geldiklerini görmemişti.</p><p class="calibre10">Zamanın izini yitirdi. Süpürgesini düz tutmak giderek zorlaşıyordu. Gökyüzü karardıkça kararıyordu, sanki gece, erken gelmeye karar vermiş gibiydi. Harry iki kez az daha başka bir oyuncuya çarpıyordu, hem de onların takım arkadaşları mı yoksa rakip takımdan mı olduğunu bilmeden. Artık herkes öyle ıslak, yağmur da öyle şiddetliydi ki, oyuncuları birbirinden ayırt etmekte çok zorlanıyordu...</p><p class="calibre10">İlk şimşekle birlikte, Madam Hooch'un düdüğünün sesi duyuldu; Harry sağanak yağmurun içinden, yerdeki Wood'un ona eliyle aşağı inmesini işaret ettiğini zar zor gördü. Bütün takım büyük bir şapırtıyla çamura indi.</p><p class="calibre10">Wood, "Mola aldım!" diye gürledi takımına. "Haydi, şuraya -"</p><p class="calibre10">Sahanın kenarındaki büyük bir şemsiyenin altına toplandılar; Harry gözlüğünü çıkarıp aceleyle cüppesine sildi.</p><p class="calibre10">"Kaç kaç?"</p><p class="calibre10">"Elli sayı öndeyiz" dedi Wood, "ama Snitch'i yakalayamazsak geceye kadar oynarız."</p><p class="calibre10">Harry gözlüğünü sallayarak, "Gözümde bununla hiç şansım yok" dedi bitkin bitkin.</p><p class="calibre10">Tam o anda Hermione arkasında belirdi; üstünde pelerini vardı ve anlaşılmaz bir şekilde gülümsüyordu.</p><p class="calibre10">"Aklıma bir fikir geldi, Harry! Gözlüğünü ver, çabuk!"</p><p class="calibre10">Harry gözlüğünü uzattı ve takımın şaşkın bakışları arasında Hermione asasıyla gözlüğe tıklayıp, "Impervius" dedi.</p><p class="calibre10">"İşte oldu!" dedi, gözlüğü geri vererek. "Suyu savuşturacak artık!"</p><p class="calibre10">Wood az daha onu öpecekmiş gibi görünüyordu.</p><p class="calibre10">Harmione kalabalığın içine karışırken, arkasından, "Harika!" diye seslendi kısık bir sesle. "Pekâlâ takım, hadi bakalım!"</p><p class="calibre10">Hermione'nin büyüsü işi çözmüştü. Harry hâlâ soğuktan uyuşmuş haldeydi, hâlâ hayatında hiç olmadığı kadar sırılsıklamdı, ama görebiliyordu. Yepyeni bir kararlılıkla süpürgesini azgın havada hızla sürmeye, her tarafa bakıp Snitch'i aramaya başladı. Bu arada üstüne gelen bir Bludger'dan, hızla aksi istikamette giden Diggory'nin altından geçerek kurtuldu...</p><p class="calibre10">Bir gök gürültüsü daha patladı, hemen ardından da çatal biçiminde bir şimşek çaktı. Bu iş giderek daha da tehlikeli hale geliyordu. Harry'nin Snicth'e hemen ulaşması gerekiyordu.</p><p class="calibre10">Sahanın ortasına doğru gitmeye niyetlenerek döndü, ama tam o anda çakan bir şimşek tribünleri aydınlattı ve Harry tamamen aklını başından alan bir şey gördü: dev gibi, salkımsaçak tüylü bir siyah köpek silueti. En üst sıradaki boş koltuklardan birinde kıpırdamadan duruyor, fondaki gökyüzünün önünde açıkça seçiliyordu.</p><p class="calibre10">Harry'nin uyuşmuş elleri süpürgesinin sapından kayınca Nimbus aniden birkaç metre düştü. Islak perçemini sallayarak gözlerinden çeken Harry, bir kez daha tribüne baktı. Köpek ortadan kaybolmuştu.</p><p class="calibre10">"Harry!" diye dehşetle seslendi Wood, Gryffindor kalesinden. "Harry, tam arkanda!"</p><p class="calibre10">Harry deli gibi etrafına bakındı Cedric Diggory sahanın öbür ucundan kaptırmış geliyordu ve yağmurlu havada, tam ortalarında minicik bir altın benek parıldıyordu...</p><p class="calibre10">Harry büyük bir panikle süpürgesinin sapına yapışıp Snitch'e doğru fırladı.</p><p class="calibre10">"Hadi!" diye bağırdı Nimbus'una. Rüzgâr suratını dövüyordu. "Daha hızlı!"</p><p class="calibre10">Ama tuhaf bir şeyler oluyordu. Stadyum ürpertici bir sessizliğe bürünmüştü. Rüzgâr hâlâ altında şiddetle esiyor, ama uğuldamayı unutuyordu. Sanki biri sesi kapatmış gibiydi, sanki Harry birden sağır olmuştu - neler oluyordu?</p><p class="calibre10">Sonra her yanını korkunç bir şekilde alttan dik gelen bir soğuk sardı, aşağıdaki sahada hareket eden bir şeylerin farkına varmıştı.</p><p class="calibre10">Düşünmeye fırsat kalmadan, Harry gözlerini Snitch'ten ayırmış, aşağı bakmıştı.</p><p class="calibre10">Aşağıda en azından yüz tane Ruh Emici vardı, görünmeyen yüzlerini ona çevirmişlerdi. Sanki göğsünü buz gibi sular kaplıyor, içini deşiyordu. Sonra yine bir şey duydu... biri bağırıyordu, kafasının içinde bağırıyordu... bir kadın...</p><p class="calibre10">"Harry'yi bırak, Harry'yi bırak, lütfen!" "Kenara çekil, aptal kız... derhal kenara çekil..." "Harry'yi bırak, lütfen, beni al, onun yerine beni öldür." Harry'nin beynini uyuşturucu, anafor gibi dönen beyaz bir pus kaplıyordu... Ne yapıyordu? Niye uçuyordu? Ona yardım etmesi gerekiyordu... yoksa o ölecekti... öldürülecekti...</p><p class="calibre10">Buz gibi pusun içinde düşüyor, düşüyordu. "Harry'yi bırak! Lütfen... merhamet et... merhamet et..." Tiz bir ses kahkahalarla gülüyor, kadın çığlık atıyordu. Harry kendinden geçti.</p><p class="calibre10">"Şanslıymış, yer çok yumuşaktı."</p><p class="calibre10">"Kesin öldü dedim."</p><p class="calibre10">"Ama gözlüğü bile kırılmamış."</p><p class="calibre10">Harry fısıltıları duyabiliyordu, ama hiçbir anlam veremiyordu. Nerede olduğu, oraya nasıl geldiği, ya da oraya gelmeden önce ne yaptığı konusunda en ufak bir fikri yoktu. Tek bildiği, vücudunun her santiminin dayak yemiş gibi ağrıdığıydı.</p><p class="calibre10">"Hayatımda gördüğüm en korkunç şeydi bu."</p><p class="calibre10">Korkunç... en korkunç şey... kukuletalı siyah siluetler... soğuk... çığlık...</p><p class="calibre10">Harry'nin gözleri birden açıldı. Hastane kanadında yatıyordu. Baştan aşağı çamura bulanmış olan Gryffindor Quidditch Takımı yatağının etrafında toplanmıştı. Ron'la Hermione de oradaydı, yüzme havuzundan çıkmış gibi görünüyorlardı.</p><p class="calibre10">"Harry!" dedi Fred. Üzerini kaplayan çamurun altında bembeyaz görünüyordu. "Kendini nasıl hissediyorsun?"</p><p class="calibre10">Sanki Harry'nin belleği hızlı çekim ileri alındı. Şimşek... Ecel... ve Ruh Emiciler...</p><p class="calibre10">"Neler oldu?" dedi. Yatağında o kadar hızlı doğruldu ki, hepsi nefeslerini tuttular.</p><p class="calibre10">"Düştün" dedi Fred. "Çok yüksekten - on beş metre var mıydı?"</p><p class="calibre10">"Öldün sandık" dedi Alicia titreyerek.</p><p class="calibre10">Hermione'den hafif, cikler gibi bir ses çıktı. Gözleri kan çanağı gibiydi.</p><p class="calibre10">"Ya maç?" dedi Harry. "Ne oldu? Yeniden oynayacak mıyız?"</p><p class="calibre10">Kimse bir şey demedi. Gerçek, Harry'nin bağrına taş gibi oturdu.</p><p class="calibre10">"Herhalde - kaybetmedik, değil mi?"</p><p class="calibre10">"Diggory, Snitch'i yakaladı" dedi George. "Tam sen düştükten sonra. Neler olduğunun farkına varmamıştı. Dönüp seni yerde görünce, maçı iptal etmeye çalıştı. Yeniden oynanmasını istedi. Ama haklarıyla kazandılar... Wood bile bunu kabul ediyor."</p><p class="calibre10">"Wood nerede?" dedi Harry, birden orada olmadığını fark ederek.</p><p class="calibre10">"Hâlâ duşta" dedi Fred. "Bizce kendini boğmaya çalışıyor."</p><p class="calibre10">Harry yüzünü dizlerine yaslayıp, ellerini saçına götürdü. Fred omzunu kavrayıp sertçe sarstı.</p><p class="calibre10">"Hadi Harry, daha önce hiç Snitch'i kaçırmamıştın."</p><p class="calibre10">"Yakalayamayacağın bir gün gelecekti elbetle" dedi George.</p><p class="calibre10">"Daha her şey bitmedi" dedi Fred. "Yüz sayıyla yenildik, değil mi? Yani Hufflepuf, Ravenclaw'a yenilirse, biz de Ravenclaw'ı ve Slytherin'i yenersek..."</p><p class="calibre10">"Hufflepuff’ın en az iki yüz sayıyla kaybetmesi gerekecek" dedi George.</p><p class="calibre10">"Ama Ravenclaw'ı yenerlerse..."</p><p class="calibre10">"İmkânı yok, Ravenclaw çok iyi. Ama Slytherin, Hufflepuff'a yenilirse..."</p><p class="calibre10">"Her şey sayılara bağlı - her iki taraftan da yüz puanlık fark -"</p><p class="calibre10">Harry orada öylece yattı, tek kelime bile etmedi. Kaybetmişlerdi... İlk kez bir Quidditch maçını kaybetmişti.</p><p class="calibre10">On dakika kadar sonra Madam Pomfrey gelip takıma onu rahat bırakmasını söyledi.</p><p class="calibre10">"Daha sonra seni görmeye geliriz" dedi Fred. "Kendini hırpalama, Harry, sen hâlâ bizim gelmiş geçmiş en iyi Arayıcı'mızsın."</p><p class="calibre10">Takım, arkasında bir çamur izi bırakarak dışarı çıktı. Madam Pomfrey yüzünde onaylamaz bir ifadeyle arkalarından kapıyı kapattı. Ron ve Hermione, Harry'nin yatağına yanaştı.</p><p class="calibre10">"Dumbledore küplere bindi" dedi Hermione, titrek bir sesle. "Daha önce onu hiç böyle görmemiştim. Sen düşerken koşarak sahaya fırlayıp asasını salladı ve sen yere vurmadan önce adeta yavaşladın. Sonra asasını Ruh Emiciler'e doğrulttu. Üzerlerine gümüşi bir şey gönderdi. Hemen stadyumdan çıktılar... Okul sahasına girdikleri için çok kızgındı, dedi ki -"</p><p class="calibre10">"Sonra seni büyüyle bir sedyeye yükledi" dedi Ron. "Okula doğru yürüdü, sen de sedyeyle birlikte süzülerek gittin. Herkes sandı ki sen -"</p><p class="calibre10">Sustu, ama Harry bunu pek fark etmedi. Ruh Emiciler'in ona yaptıkları şeyi düşünüyordu.... çığlık atan sesi. Kafasını kaldırdığında Ron'la Hermione ona öyle bir endişeyle bakıyorlardı ki, hemen söyleyecek pratik bir şey bulmaya çalıştı.</p><p class="calibre10">"Biri Nimbus'umu aldı mı?"</p><p class="calibre10">Ron ve Hermione birbirlerine çabuk bir bakış attılar.</p><p class="calibre10">"Şeyy-"</p><p class="calibre10">"Ne?" dedi Harry, bir birine, bir öbürüne bakarak.</p><p class="calibre10">"Şey... sen düştüğünde, o da fırladı" dedi Hermione tereddütlü bir sesle.</p><p class="calibre10">"Ve?"</p><p class="calibre10">"Ve şeye - şeye - ah, Harry - Şamarcı Söğüt'e çarptı."</p><p class="calibre10">Harry'nin içi burkuldu. Şamarcı Söğüt okul arazisinin ortasında duran, çok vahşi bir ağaçtı.</p><p class="calibre10">"Sonra?" dedi, gelecek cevaptan ölesiye korkarak.</p><p class="calibre10">"Şey, Şamarcı Söğüt'ü bilirsin" dedi Ron. "Da-dar-be almayı sevmez."</p><p class="calibre10">"Profesör Flitwick sen ayılmadan çok az önce onu getirdi" dedi Hermione neredeyse duyulmaz bir sesle.</p><p class="calibre10">Ağır ağır, ayaklarının dibindeki çantaya uzandı, çantayı ters çevirip bir yığın tahta kıymığını ve dal parçasını yatağın üstüne boşalttı. Bunlar Harry'nin sadık, ama sonunda yenilen süpürgesinden arta kalanlardı.</p><div class="mbppagebreak" id="calibre_pb_17"></div>
</body></html>
