<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/styles.css" rel="stylesheet" type="text/css" />

  <title>I</title>
</head>

<body>
  <p class="P_css1"><b><i>8 Nisan...</i></b></p>

  <p class="P_css1">&nbsp;</p>

  <p class="P_css1"><span class="C_Current__And__No_Bold">Öğleden sonra gezmeye çıktım. Şico Caddesi'nin güney tarafındaki Kavara'dan batıya doğru yürürken Fucii-dai-maru mağazasının birkaç yüz metre ilerisinde karımla karşılaştım. Karım alışveriş yaptığı bir mağazadan kaldırıma henüz çıkmıştı, ama beş-altı bina önümde bana sırtını dönmüş, o da batıya doğru yürüyordu. Saate baktım dört buçuktu. Vakit itibariyle karımın eve dönüyor olması gerekirdi, ama batıya doğru yürüdüğüne göre, mutlaka ben onu fark etmeden önce o beni görmüş ve karşılaşmak istememişti.</span></p>

  <p class="P_css1"><span class="C_Current__And__No_Bold">Normalde gezi yerim Higaşi-yama taraflarıdır ve Şico tarafına nadiren gelirim. Böyle bir yerde beni görünce ne yapacağını şaşırmış olmalı. Adımlarımı hızlandırarak aradaki mesafeyi daraltıp bir binaya kadar düşürdüm. Ben seslenmedim, o da dönüp arkasına bakmadı. Sonra aramızdaki mesafeyi koruyarak ilerledik. Ne alıyordu acaba, diye onun çıktığı mağazanın önünden geçerken içeri göz attım. Kadın aksesuarları satan bir yerdi. Vitrininde dantelli fabrika işi eldiven, küpe, kolye gibi aksesuarlar dizilmişti. Hayatında bir kez bile Batı tarzı giysi kullanmamış olan karımın böyle bir yerde ne işi olduğunu düşündüm ve o an şaşırarak dikkat kesildim. Artık az ilerimde yürüyen karımın kulakmemelerinden inci küpeler sarkmıştı. Japon giysileri üzerine bu tür takıları takma alışkanlığını ne zaman edinmişti acaba? Az önce satın almış ve hemen takıvermiş miydi, yoksa bana göstermeden arada sırada takıyor muydu?</span></p>

  <p class="P_css1"><span class="C_Current__And__No_Bold">Şöyle bir düşününce, geçen ay o düz kahverengi kısa yeleği arada sırada giydiğini görmüştüm. Bugün de sırtında aynı yelek vardı. Aslında geleneksel giysilerle dolaşmayı sever, modayı takip etmek gibi bir derdi yoktur, ama bunun ona yakışmadığını da söyleyemem. Özellikle küpeler çok yakışmıştı. Bir an Ryunosuke Akutagava’nın yazıları arasında Çinli kadınların kulak arkalarının beyaz ve çarpıcı ölçüde güzel olduğuna değindiğini anımsadım. Kanının kulak arkaları da beyaz ve çarpıcı güzellikteydi. Çevredeki havaya rağmen berraklığını hiç kaybetmiyordu. Dahası inciler ve kulakmemeleri birbirini tamamlıyordu.</span></p>

  <p class="P_css1"><span class="C_Current__And__No_Bold">O kulaklara o incileri takmayı kendiliğinden aklına getirdiğini hiç sanmıyorum. Bu düşünce aklımdan geçtiği anda, yine kıskançlık ve keyif duygusunu bir arada yaşamaya başladım. Onun böylesine egzotik bir güzelliği olduğunu kocası olacak adamın keşfedememiş, onun yerine bir başkasının fark etmiş olması içimi sızlatıyordu. Belki de ben her zaman alışkın olduğum haliyle görmek istememden dolayı, başkalarından daha dikkatsiz davranmıştım.</span></p>

  <p class="P_css1"><span class="C_Current__And__No_Bold">Karım Karasuma Caddesi’ni geçtikten sonra bile dosdoğru ilerlemeye devam etti. Sol elinde çantası ile birlikte az önceki mağazadan aldığı ince uzun ve yassı paketi tutuyordu, ama içinde ne olduğu anlaşılmıyordu. Nişido Manastırı’nı geçince, artık onu takip etmediğimi anlaması için, tramvay yolunu kuzeye doğru kat edip, beni görebilsin diye ön tarafına geçtim. Sonra Şico-Horikava’dan doğuya giden tramvaya bindim.</span></p>

  <p class="P_css1"><span class="C_Current__And__No_Bold">Ben eve döndükten yaklaşık bir saat sonra o da döndü. Kulaklarında inciler yoktu. Herhalde el çantasının içine koymuştur. Az önceki alışveriş paketi elindeydi, ama benim önümde açmadı...</span></p>

  <p class="P_css1">&nbsp;</p>
</body>
</html>
