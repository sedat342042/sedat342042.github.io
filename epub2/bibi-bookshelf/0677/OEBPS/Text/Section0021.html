<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/styles.css" rel="stylesheet" type="text/css" />

  <title>I</title>
</head>

<body>
  <p class="P_css1"><i>3 Mart...</i></p>

  <p class="P_css1">&nbsp;</p>

  <p class="P_css1"><span class="C_Current__And__No_Bold">Kimura sınav dönemi olmasına rağmen, benden daha hevesli çıktı...</span></p>

  <p class="P_css1">&nbsp;</p>

  <p class="P_css1"><span class="C_Current__And__No_Bold">Geçen akşam uzun süredir kullanmadığım Ikon’u çıkarıp 36 pozluk filmi bir gecede bitiriverdim. Kimura bugün yine bir nedeni olmadığı halde bize uğradı. Sonra yukarı çıkıp “Girebilir miyim?” diyerek çalışma odama girdi ve bir süre yüzüme baktı. Doğrusunu söylemek gerekirse, o ana kadar banyo işini Kimura’ya yaptırıp yaptırmamak konusunda karar verememiştim. İkuko’nun çıplak halini zaten birkaç kez görmüştü ve işi bir başkasına yaptıracaksam en uygun kişi oydu. Fakat o bile yalnızca anlık olarak ve göz ucuyla görmüştü. Farklı açılardan ve tahrik edici pozlardaki halini elbette görmemişti. Banyoyu ona yaptıracak olursam, onu tahrik etmiş olmaz mıyım acaba? Kendi kendine tahrik olmakla kalsa sorun değil, ama daha ileri de gidebilir. O durumda, onu öylesine tahrik eden kişi benden başkası olmadığına göre, her şeyin sorumlusu da ben olurum. Onun hiçbir suçu olmayacaktır.</span></p>

  <p class="P_css1"><span class="C_Current__And__No_Bold">Bu arada, karımın o fotoğrafları görme olasılığını da düşünmek gerek. Her şeyden önce, kocası onun haberi olmadan fotoğraflarını çekiyor ve gidip bir başkasına tabettiriyor. Elbette çok kızacaktır. Belki de kızmış numarası yapacaktır. Dahası o yüz kızartıcı halini Kimura gördüğüne göre, hem de kendi kocası gösterdiğine göre, Kimura ile yasak ilişki yaşamasına kocasının izin verdiğini düşünmekte haklı olacaktır. Tüm bunları aklımdan geçirdikçe içim dayanılmaz bir kıskançlıkla doluyordu ve kıskançlık hissi müthiş keyif veriyordu. O tehlikeyi göze almaya karar vererek, Kimura’ya, “Peki. Bu filmi banyo etmeni rica edeceğim. Sakın bir başkasına gösterme. Tamamen kendin yap. Filmi banyo ettikten sonra, içinden ilginç olanları seçerim, onları tabedersin," dedim. Kimura’nın çok heyecanlandığından emindim, ama yüzündeki ifadeyi hiç bozmadan, “Olur,” diyerek filmi alıp gitti.</span></p>
</body>
</html>
