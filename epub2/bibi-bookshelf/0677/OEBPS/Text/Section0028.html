<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/styles.css" rel="stylesheet" type="text/css" />

  <title>I</title>
</head>

<body>
  <p class="P_css1"><i>24 Mart...</i></p>

  <p class="P_css1">&nbsp;</p>

  <p class="P_css1"><span class="C_Current__And__No_Bold">Dün akşam, karım yine Sekiden'deki evde bayıldı. Dün akşam yemeğinden sonra ikisi gelip karımı sinemaya götüreceklerini söyleyerek birlikte çıktılar. Saat on biri geçtiği halde geri dönmeyince, olacakları az çok kestirebildiğimi söylemeliyim. Vakit iyice geç olunca, telefon etmeyi düşündüm, ama bu da çok aptalca olur diye, karşı tarafın telefon etmesini beklemeye başladım (Beklerkenki sabırsızlığım ve yaşadığım sinir harbi ile birlikte, o gecelerden birini geçirme beklentisiyle yüreğim küt küt atıyordu).</span></p>

  <p class="P_css1"><span class="C_Current__And__No_Bold">Saat on ikiyi geçerken Toşiko tek başına geldi. Taksiyi dışarıda bekleterek eve girip, “Annem yine her zamanki gibi oldu,” dedi. Sinemadan sonra (Öyle olduğunu söylüyordu, ama doğruluğundan emin değilim) ana-kız Kimura’yı kaldığı yere kadar bırakmışlar. Kimura annesini eve bırakmak istediğini söylemiş, önce Sekiden’deki eve birlikte gitmişler, sonra da hep birlikte eve girivermişler. Toşiko çay hazırlamış, ama geçen günkü Courvoisier’in dörtte biri misafir odasında duruyormuş. Toşiko çayların içerisine birer kaşık konyak koyarak ikram etmiş. Bir süre sonra, ikisi birbirlerine kadehle ikram etmeye başlamışlar ve çok geçmeden şişeyi bitirmişler. Tesadüfen önceki akşam olduğu gibi banyo hazırmış ve gerisi aynı şekilde olmuş...</span></p>

  <p class="P_css1"><span class="C_Current__And__No_Bold">Tüm bunlar, Toşiko’nun içinde hiçbir özür içermeyen açıklamalarıydı. "İyi de, sen ikisini yalnız bırakıp mı geldin?" diye sordum.</span></p>

  <p class="P_css1"><span class="C_Current__And__No_Bold">“Evet. Telefon hattını benim telefona çevirmemiştim. Madamın evine gitmem pek hoş olmazdı," dedi Toşiko. "Üstelik, nasıl olsa araba lazım olacak diye, bin bir güçlükle bir tane yakalayıp geldim işte.” O kendine özgü suçlayıcı gözlerle bakıyordu bana. “Geçen sefer şansımıza hemen bulabilmiştik, ama bugün bir türlü yakalayamadım. Caddede bir süre bekledim, ama tek bir araba bile geçmedi. Oradaki Kamogava taksi durağına kadar gittim, arabada yatan şoförü uyandırdım, onunla geldim,” dedi Toşiko ve ben sormadığım halde, “Evden çıkalı yirmi dakika oluyor,” diye ekledi, sanki kendi kendine konuşuyormuş gibi. Toşiko’nun o son lafı hangi gizli anlamda ettiğini çıkarsayabildim, ama mahsus anlamazdan gelerek, "Geçmiş olsun. Şimdi evi bekle öyleyse,” diyerek, iğneyi hazırladım, aynı arabayla yola düştüm.</span></p>

  <p class="P_css1"><span class="C_Current__And__No_Bold">En başından beri anlamadığım, o üçünün işin neresine kadar anlaşmış olduğuydu. Yalnız, elebaşının Toşiko olduğundan, onun diğer ikisini bilinçli bir şekilde yalnız bıraktığından, yolda mahsus yirmi dakikadan fazla oyalandığından (Yirmi-otuz dakika değildir. Mutlaka bir saatten fazla oyalanmıştır) adım gibi emindim. Sekiden’ deki eve giderken, o yirmi dakika ila bir saat arası sürede o evdeki odanın içinde neler olduğunu düşünmemek için kendimi zorladım.</span></p>

  <p class="P_css1"><span class="C_Current__And__No_Bold">Karım yine önceki gece üzerinde bulunan kombinezonla uyuyordu. Duvardaki askıda yine elbiseleri sallanıyordu. Kimura sıcak su ve kap getirdi. Karım kendini iyice kaybetmiş, önceki gece olduğundan çok daha derin bir uykudaymış gibiydi, ama o haline rağmen, önceki gece rol yaptığını, aslında bilincinin yerinde olduğunu çok iyi biliyordum. Nabzı da her zaman olduğundan çok daha güçlüydü. Böyle bir durumda iğne yapmanın aptalca olacağını düşünerek, her zamanki ilaç yerine vitamin iğnesi hazırladım. Fakat Kimura farkına vararak, “Hocam, emin misiniz?" diye sordu. “Evet. Bu akşam o kadar da kötü değil gibi,” diyerek, iğneyi yaptım...</span></p>

  <p class="P_css1"><span class="C_Current__And__No_Bold">Karım gece sık sık, “Bay Kimura, Bay Kimura," diye sayıkladı. Sesinin tonu ve söyleyiş şekli daha önceki sayıklamalarından farklıydı. Sayıklama değil de, derinlerden gelen bir inilti, bir feryat gibiydi. Birleşmemizin doruk noktasının öncesi ve sonrasında o sesi bir kat daha güçlendi... Sonra dilimin ucunda ısırığını hissettim... Hemen ardından bu kez kulağımı ısırdı... Bunlar şimdiye kadar hiç olmamış şeylerdi. Karımı bir gecede böylesine ihtiraslı bir kadına dönüştürenin Kimura olduğunu düşününce, bir yandan müthiş bir kıskançlığa kapıldım, bir yandan da içten içe teşekkür ettim. Elbette Toşiko’ya da minnettardım. Kaderin cilvesi, Toşiko beni sıkıntıya sokmaya çalışırken, aksine sevindirmişti... Benim bu ruh halimi bilmesine de imkân yok gerçi...</span></p>

  <p class="P_css1"><span class="C_Current__And__No_Bold">Birleşmemiz sonrasında bu sabah feci bir baş dönmesi yaşadım. Karımın yüzünü, çenesini, omuzlarını, her şeyini çift görüyordum. Sanki onun üzerinde, ondan bir tane daha var gibiydi. Hemen sonrasında uyumuşum, ama rüyamda da karımı çift gördüm. Önce tamamını çift gördüm, sonrasında vücudunun kısımları havaya saçılmış gibi göründü. Dört gözü, hemen altında iki dudağı, biraz uzakta, bir-iki karış mesafede havada asılı kalmış halde iki ağzı şeklinde bir görüntüydü. Üstelik renkleri" çok berraktı. Hava berrak, saçları kara, dudakları al, burnu beyaz ten rengi... Dahası o karalık, kırmızılık, beyazlık, karımın normalde olduğundan daha göz alıcıydı. Sanki bir filmin posteri gibi çarpıcıydı.</span></p>

  <p class="P_css1"><span class="C_Current__And__No_Bold">Bir rüyadaki renklerin bu kadar göz alıcı olmasının sinirlerin zayıflığına işaret olduğunu rüyam esnasında bile düşündüğüm halde, öylece rüyayı görmeye devam ettim. İki sağ bacağı, iki sol bacağıyla suyun içindeymiş gibi havada yüzüyordu, ama ten renginin beyazlığı kalmamış gibiydi. Fakat kesinlikle onun bacaklarıydı. Bacaklarının hemen ardında, ama kopuk bir halde tabanları da havada yüzüyordu. Gözümün önünü beyaz bir kütlenin kapladığını gördüm. Aslında bir seferinde fotoğrafını çektiğim kalçalarıydı...</span></p>

  <p class="P_css1"><span class="C_Current__And__No_Bold">Kaç saat sonrasıydı bilemiyorum, ama farklı bir rüya daha gördüm. Başta Kimura’nın çıplak hali sandım, ama omuzlarının üstündeki baş bir Kimura oluyor, bir ben oluyordum. Hatta aynı omuzlardan, Kimura’yla ikimizin başlan birlikte yükseliyordu. Vücut yine çiftti...</span></p>

  <p class="P_css1">&nbsp;</p>
</body>
</html>
