<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>

  <p class="kisim_adi">28</p>
<p>Toru Honda’dan şaşılacak bir istekte bulundu. Kiyoaki’nin güncesini okumak istiyordu.</p>
<p>Honda verip vermemekte kararsızdı; ama vermemesinin daha yanlış olacağına inanıyordu. Günceyi birkaç günlüğüne almasına izin verdi. Aradan bir hafta geçti. Tam geri isteyecekken, ayın yirmi sekizi sabahı, hizmetçilerden birinin attığı çığlıkla yatağından fırladı. Toru intihara kalkışmış, zehir içmişti.</p>
<p>Yıl sonu olduğu için aile doktoruna ulaşamadılar. Honda olup bitenin duyulma tehlikesini göze alarak bir cankurtaran çağırdı. Cankurtaran siren çalarak kapıya dayandığında, bir sürü meraklı toplanmıştı bile. Daha önce de rezalet yaratmış olan evde ikinci bir rezalet görmek için sabırsızlanıyorlardı.</p>
<p>Toru bir süre bilincini yitirdi; gövdesi şiddetle kasılıyordu ama yaşamsal tehlike yoktu. Kendisine gelince gözlerinin çok acıdığını söyledi. Her iki gözüne de perde inmişti; bir daha göremeyecekti. Zehir retinaya onarılamaz bir biçimde zarar vermişti.</p>
<p>İçtiği zehir, sanayi tipi odun ispirtosuydu; hizmetçilerden birinin akrabasına ait olan bir atölyeden, yıl sonu karışıklığından yararlanılarak aşırılmıştı. Sorgusuz sualsiz Toru’nun emirlerini uygulayan hizmetçi ağlıyor, ispirtoyu içmek için istediğini nereden bilirdim, diyordu.</p>
<p>Kör Toru’ya gelince; hemen hemen hiçbir şey söylemedi. Yeni yıl başlayınca Honda ona günceyi sordu.</p>
<p>“İspirtoyu içmeden önce yaktım,” diye yanıtladı kısaca.</p>
<p>Nedeni sorulunca da, oldukça kestirme bir yanıt verdi:</p>
<p>“Çünkü ben hiç düş görmem.”</p>
<br/>
<p>Bütün bunlar olup biterken Honda pek çok kez Keiko’dan yardım istemişti. Kadın çok tuhaf davranıyordu. Bu intihar girişiminin asıl nedenini bir tek o biliyormuş gibiydi.</p>
<p>“Çoğu delikanlıdan iki kat daha gururlu. Bunu, bir dâhi olduğunu kanıtlamak için yaptı.”</p>
<p>Honda bastırınca, Keiko Noel partisinde her şeyi Toru’ya anlattığını itiraf etti. Salt dostluk hatırına böyle davrandığını söyledi ama Honda onu bir daha görmek istemediğini bildirdi. Böylece, yirmi yıldan fazla süren çok güzel bir dostluk noktalanmış oldu.</p>
<br/>
<p>Honda’nın yetersizlik kararı kaldırıldı; şimdi bakıcıya gereksinimi olan kişi, Toru’ydu. Honda noter huzurunda bir vasiyetname hazırladı ve Toru için aklına gelen en güvenilir vasiyi atadı.</p>
<p>Toru üniversiteden ayrıldı, eve kapandı ve Kinue’nun dışında hiç kimseyle konuşmaz oldu. Hizmetçileri kovdular. Honda, hastabakıcılık deneyimi olan bir kadın tuttu. Toru gününün çoğunu Kinue’nun kulübesinde geçiriyordu. Kadının yumuşak sesi bütün gün kapının dışından duyuluyordu. Toru’ysa ona karşılık verme zahmetine bile kalkışmıyordu.</p>
<p>Mart’ın 20’sinde doğum gününü kutladılar. Öleceğine ilişkin herhangi bir belirti yoktu. Kabartma yazıyı okumayı öğrendi. Yalnız kalınca sürekli müzik dinliyordu. Kuşları cıvıltılarından ayırt etmeye başlamıştı. Bir gün, uzun bir suskunluktan sonra Honda’yla konuştu. Kinue’yla evlenmek için Honda’nın iznini istiyordu. Kızın deliliğinin kalıtsal olduğunu bilmesine karşın, Honda hemen onayladı.</p>
<p>Çürüme yakındı; sonun işaretleri teker teker beliriyordu: Tıpkı berberden eve dönünce saç kırpıklarının ensesini kaşındırması gibi, çoğunlukla unutulan ölüm, anımsandığı anda insanı kaşındırıyordu. Ona ilişkin bütün hazırlıklar tamamlanmış olduğu halde, ölümün hâlâ çıkıp gelmemesi Honda’yı şaşırtıyordu.</p>
<p>Midesindeki ağrıların zaman zaman arttığının farkındaydı ama eski Honda’dan bekleneceği gibi hemen doktora koşmadı. Ona kalırsa sorun hazımsızlıktı. Hiç iştahı yoktu. Oysa bunu salt yaşadığı sorunlu günlere yormak, önemsememek hiç de ona uygun bir davranış değildi; zayıflayıp durmasını da yine çektiği üzüntülere yoruyordu.</p>
<p>Ona ruhun çektiği acıyla etin çektiği acı arasında hiç fark yokmuş gibi geliyordu. Küçük düşmeyle şişmiş bir prostat arasındaki fark neydi? Ya da yüreğini sıkıştıran acıyla zatürre arasındaki? Yaşlılık hem ruha hem de ete uygun bir hastalıktı; yaşlılığın onmaz bir hastalık olduğu olgusuysa varoluşun da onmaz bir hastalık olduğu anlamına geliyordu. Varoluşçu kuramlarla ilintili olmayan bir hastalıktı bu; etin kendisi bir hastalıktı, belirti vermeyen ölümdü.</p>
<p>Çürümenin nedeni hastalıksa, o zaman bunun temel nedeni, yani et de bir hastalıktı. Etin özü çürümeydi; yok olmayı ve çürümeyi kanıtlayan lekeler damgasını zamana vuruyordu.</p>
<p>İnsanlar bu gerçeğin farkına neden yaşlandıktan sonra varıyorlardı? Neden onu, etin en parlak devresine ulaştığı o kısacık sürede, kulağın yanından geçerken hafifçe vızıldadığı zaman ayrımsıyor, bir an sonra da unutuyorlardı? Neden genç, sağlıklı bir atlet duşa girdiğinde, ışıltılı tenine dolu gibi çarpan su damlalarına bakarak yaşamın doruk noktasının hastalıkların en amansızı olduğunu ve bunun kapkara, amber renkli bir topak olduğunu göremiyordu?</p>
<p>Honda için şimdi yaşam ihtiyarlık, ihtiyarlıksa yaşamdı. Bu iki eşanlamlı sözcüğün birbirini sonsuza kadar yalanlaması ne kadar yanlıştı. Ancak şimdi, bu dünyaya geldikten seksen bir yıl sonra Honda her zevkin içine işlemiş olan çarpık gerçeği görebiliyordu.</p>
<p>Bu gerçek, insan iradesinin bir bu yanında, bir öteki yanında belirerek saydam olmayan bir buğu yayıyordu. Bu, iradenin, yaşamla ihtiyarlığın eşanlamlı olduğunu öne süren korkunç ve acımasız önermesine karşı bir savunuydu. Tarih gerçeği biliyordu. Tarih, insanoğlunun ürettiği en insanlık dışı üründü. Bütün insan iradesini tek bir kepçede toplamış, Kalküta’daki Tanrıça Kali gibi ağzından kan damlatarak ısırmış ve çiğnemişti.</p>
<p>Bizler, bir kursağı dolduran hayvan yemleriydik. Yangında ölen İmanişi kendi yüzeysel yöntemiyle anlamıştı bunu. Tanrılar için, alın yazısı için, tarih için insanı yaşlanıncaya kadar bu olgudan habersiz bırakmak en akıllıcasıydı.</p>
<p>Honda ne biçim bir yem olmuştu peki? Hiçbir besleyici yanı olmayan, yavan, tozlu bir yem! Lezzetli olmayı içgüdüsel olarak hep reddettiği için, şimdi tek istediği, tadına bakan kişinin ağzını bilincin tatsız kemikleriyle doldurmaktı. Ama bunu başaramayacağı kesindi.</p>
<p>Toru, intihar girişimi sonucunda kör olmuştu. Yirmi birinci doğum günü gelip geçmişti. Honda artık bir başkasının yeniden doğmuş biçimi olarak yirmi yaşında ölen birinin, ardında habersizce bıraktığı olası izleri sürmek istemiyordu. Böyle biri varsa, ne âlâ. Ama Honda’nın o kişinin yaşamını gözlemleyecek gücü kalmamıştı artık. Göksel varlıkların devinimleri onu itelemiş, bir kenara atmıştı. Küçük bir hesap hatası Honda ile Ying Çan’ın yeniden doğmuş halini ayrı düşürmüş, evrenin başka başka noktalarına savurmuştu. Honda yaşamında üç tane ruh göçüne tanık olmuştu, onların ışıktan yapılma yollarını karşı kaldırımdan izledikten sonra (düzeltilmesi olanaksız kazalardan biri daha) bir başka ışık patlamasının peşine düşüp gökkubbenin bilinmedik bir köşesine sürüklenmişti. Honda belki bir gün, bir yerde yüzüncü, on bininci, yüz milyonuncu ruh göçüyle karşılaşacaktı.</p>
<p>Hiç acelesi yoktu.</p>
<p>Neden olsun ki? Kendi yolunun bile onu nereye götürdüğünü bilmiyordu. İşte, ölmek için hiç acelesi olmayan Honda’nın vardığı sonuç buydu. Benares’te gördüğü şey, evrenin temel özü olan insanın asla yakılmayacağıydı. Öteki dünya zamanın ötesinde titreyerek uzanmadığı gibi, uzamın ötesinde ışıldayarak da uzanmıyordu. Ölmek dört temel öğeye dönmek, bileşik varoluşta çözülmekse, o zaman doğuşun, yeniden doğuşun gerçekleştiği yer, buradan başka bir yer değildi. Kiyoaki, İsao ve Ying Çan’ın hep birlikte Honda’nın karşısına çıkmış olmaları bir kaza, kesinlikle anlamsız bir rastlantıydı.</p>
<p>Honda’daki bir öğe, evrenin öteki ucundaki bir öğeyle tıpatıp eş nitelikteyse, bireysellik bir kez yittikten sonra artık bir değiştokuş işlemi yok demekti. Bu yolla onlar zamanı ve uzamı aşarak, bile bile bir araya gelebilirlerdi. Buradaki tanecikle oradaki tanecik tam anlamıyla, aynı derecede önemliydi. Öteki dünyanın Honda’sını, evrenin öteki yüzünde var olmaktan alıkoyacak hiçbir şey yoktu. Aradaki ip kesildikten ve boncuklar masanın üzerine yayıldıktan sonra, boncuklar başka bir düzenle, asla sarsılmaz bir yöntemle yeniden ipe dizilmişlerdi; masanın altına tek bir boncuğun bile düşmesine izin vermeyen bir yöntemdi bu; boncuk sayısı işlemin sonunda eskisiyle aynı olmak zorundaydı.</p>
<p>Sonsuzluğun var olma nedeni, benim var olduğumu düşünmem değildir: Budist öğreti şimdi Honda’ya matematiksel bir sağlamlıkta görünüyordu. Öz, boncukların öz tarafından saptanmış olan düzeniydi, bu yüzden de geçerliliği yoktu.</p>
<p>Bu düşünceler ve etin neredeyse ayrımsanamaz çürüyüşü, bir el arabasının tekerlekleri gibi aynı anda deviniyordu. Sorunu bu biçimde koymak doğru, hatta zevkliydi.</p>
<p>Mayısta Honda’nın karnındaki sancılar iyice arttı. Bu inatçı ağrılar bazen de sırtına sıçrıyordu. Keiko’yla görüştüğü sıralarda, hastalık konusu ister istemez açılırdı. Herhangi ciddi bir hastalıktan kayıtsızca söz eder, kadınsa bunu hemen büyük bir sorun haline getirirdi. Keiko sevimli bir abartma eğilimiyle birleşen, sivri dilli bir sevecenlikle sözü geçen hastalıkla ilintili bildiği bütün uğursuz tıp terimlerini sıralar, Honda da şakalaşırmış gibi bir ruh haliyle bir hastaneye giderdi. Keiko’yu görmediği için, bu türden coşkulu kuruntuları inanılmayacak kadar azalmıştı. Katlanabildiği ağrılarla uğraşmayı masajcısına bırakıyordu. Doktor düşüncesi bile yorucuydu.</p>
<p>Öte yandan, hemen hemen sürekli hissettiği bitkinlik, düzenli sancılar ona düşünmesi için yepyeni bir güç sağlıyorlardı. Yaşlanan beyni bir şey üzerinde yoğunlaşma yeteneğini yitirmişti; ama şimdi bu yeteneğine yeniden kavuşuyor, hırsla, durmaksızın saldıran sancılar, katıksız zihinsel yeteneklerden çok daha farklı, önemli yetenekler kazandırıyordu ona. Honda seksen bir yaşında, daha önce kendisine yasaklanmış olan mucizevi ve gizemli bir ülkeye adım atmıştı. Şimdi dünyaya dair çok daha kapsamlı bir bakış açısını, zekâdan çok fiziksel çöküntü, sağduyudan çok bağırsaklardaki sürekli ağrı, çözümleme yeteneğinden çok iştah kaybı sayesinde elde edebileceğini biliyordu.</p>
<p>Dünyanın, aklın duru gözleriyle bakıldığında incelikli, ayrıntılı bir yapısı vardı, oysa sırttaki tek, belirsiz bir ağrı sütunlarda ve tonozlarda çatlakların belirmesine yetiyordu; sanki sert kaya aslında yumuşak bir mantardan yapılmıştı; sağlam, değişmez biçimse az önce pişirilmiş bir pelteydi.</p>
<p>Honda kendi kendine bilenmiş duyulara, bu dünyada yalnızca birkaç kişinin erişebildiği bir şeye, ölümü ölümün içinden yaşamaya erişmişti. Yolun sonunda durup geriye, yaşam dümdüz bir yüzeyin üzerinde yapılan bir yolculuktan başka bir şeymiş gibi, azalan şeyin yeniden çoğalacağını umarak, ağrının geçici bir şey, mutluluğa bir an için tırmanan yabancı bir madde olduğuna inanmak isteyerek, kötü talihi mutlaka iyisinin izleyeceğini düşünerek, bütün çıkışlara ve inişlere, bütün yükselişlere ve düşüşlere kendi umutlarının yol açtığını görerek baktığında, her şey sımsıkı geriye çekilerek yerli yerine oturuyordu; sona doğru yapılan yürüyüş düzenliydi. İnsanla eşya arasındaki sınır ortadan kalkmıştı. Amerikan tarzındaki on katlı uğursuz binayla altından geçen kırılgan insanoğlu Honda’dan daha çok dayanmaya koşullanmışlardı; ama her ikisi de aynı derecede önemli oldukları için, gaddarca kesilen bürümcük ağacı gibi devrileceklerdi. Honda’nın onlara acımak için hiçbir nedeni yoktu artık; üstelik acıma duygusunu körükleyen şeyi, yani hayal gücünü yitirmişti. Gerekli hayal gücünden yoksun olduğu için de bu duyguyu yitirmek kolay olmuştu.</p>
<p>Akıl hâlâ işliyordu ama donmuştu. Güzellik bir aldanıştan başka bir şey değildi artık. Honda ruhun o en zararlı niteliğini yitirmişti: istemek ve tasarlamak. Bir bakıma bu, ağrının sağladığı en büyük özgürlüktü.</p>
<p>Dünyayı altın tozu gibi kaplayan gevezelikleri duyuyordu. Koşullara uygun konuşmalar; sürekli, gürültücü ısrarlar.</p>
<p>“Büyükbaba, hadi kaplıcaya gidelim! Tabii kendini daha iyi hissettiğin zaman. Yumoto’yu mu istersin, yoksa İkaho daha mı iyi gelir?”</p>
<p>“Antlaşma imzalanınca bunu birer içkiyle kutlayalım.”</p>
<p>“Hadi!”</p>
<p>“Borsada oynamak için uygun bir zaman mı bu sizce?”</p>
<p>“Büyüdüğüm zaman bir kutu kremalı pastayı tek başıma yiyebilir miyim?”</p>
<p>“Gelecek yıl Avrupa’ya gidelim.”</p>
<p>“Üç yıl daha para biriktirirsem bir tekne alabileceğim.”</p>
<p>“Onun büyüdüğünü görmeden ölmek istemiyorum!”</p>
<p>“Emekli ikramiyemle bir apartman yaptırır, yaşlılığımızı huzur içinde geçiririz.”</p>
<p>“Yarın değil ertesi gün, üçte mi? Bilemiyorum... Gerçekten, inan ki bilmiyorum. En iyisi tekrar konuşmamız.”</p>
<p>“Gelecek yıl yeni bir klima cihazı almalıyız.”</p>
<p>“Bu gerçekten büyük bir sorun. Önümüzdeki yıl en azından eğlence giderlerimizi kısmalıyız.”</p>
<p>“Dediklerine göre insan yirmi yaşına basınca istediği kadar içki ve sigara içebilirmiş.”</p>
<p>“Teşekkür ederim. Çok kibarsınız. Önümüzdeki salı; akşam altıda.”</p>
<p>“İşte sorun bu! O hep böyledir. Birkaç gün sonra yüzünde af dileyen, koyun gibi bir ifadeyle yeniden ortaya çıkacaktır.”</p>
<p>“Hoşça kal! Yarın görüşürüz.”</p>
<p>Tilkilerin patikasında yürüyen tilkiler. Avcının yapacağı tek şey, çalıların ardına sinip beklemekti.</p>
<p>Honda, bir avcının gözlerine sahip olan, yakalanacağını bile bile tilkilerin yolundan giden bir tilkiye benzetiyordu kendini.</p>
<p>Yaz mevsimi, olgunlaşma dönemi yaklaşıyordu.</p>
<p>Honda kendini zorlayıp Kanser Araştırma Merkezi’nden bir randevu aldığında temmuzun ortası gelmişti.</p>
<p>Randevu gününden bir gün önce, pek ender olarak yaptığı bir şeyi yaptı, televizyon izledi. Güneşli bir öğle sonrasıydı; yaz yağmurları yeni bitmişti. Ekranda bir yüzme havuzu belirdi. Genç insanlar suyun o tatsız, yapay maviliğinde sıçrıyor, yüzüyor, eğleniyorlardı.</p>
<p>Güzel etin o belirsiz, uçucu kokusu!</p>
<p>Eti yadsımak, onları yaz güneşinin altında bir havuzda eğlenen iskeletler olarak görmek sıradanlık, vurdumduymazlıktı. Herkes yapabilirdi bunu. Herkes yaşamı yok sayabilir, gençlik dolu yüzeyin altındaki kemikleri görebilirdi. Bunu da ancak insanların en sıradanı yapabilirdi.</p>
<p>Böyle yaparak nasıl bir öç alınabilirdi ki? Honda yaşamını, güzel bir ete sahip olmanın ne demek olduğunu bilemeden bitirecekti. Ah, hiç olmazsa bir aylığına böyle güzel bir bedenin içinde yaşayabilseydi! Keşke bir kez olsun deneyebilseydi bunu! Böylesine güzel bir kılıfın içinde yaşamak nasıl olurdu acaba? İnsanların bu güzelliğin karşısında yere kapandıklarını görmek? Hayranlık, kibar ve uysal olmaktan çıkıp delice bir tapınmaya dönüştüğünde, güzellik ona sahip olan kişi için bir işkenceye dönüşebilirdi. İşte gerçek kutsallık o çılgınlık ve işkencede yatıyordu. Honda’nın kaçırdığı şey, etten kutsallığa uzanan o karanlık, dar geçitti. Orada yolculuk etmek öyle az kişiye tanınmış olan bir ayrıcalıktı ki.</p>
<p>Yarın tepeden tırnağa muayene olacaktı. Sonuçların nasıl çıkacağını bilmiyordu. En azından temiz olmalıydı. Akşam yemeğinden önce yıkandı.</p>
<p>Toru’ya danışmadan işe aldığı, daha önce hastabakıcılık yapmış olan orta yaşlı kâhya şanssız bir kadındı; iki kez dul kalmıştı ama bir şefkat anıtıydı. Kendini tam anlamıyla Honda’ya adamıştı. Honda vasiyetnamesinde ona da yer vermeyi düşünüyordu. Kadın düşmesin diye Honda’yı banyo küvetine kadar götürdü; ilgisi giyinme odasının havasında örümcek ağı gibi iplik iplik asılı kaldı. Çıplakken bir kadın tarafından görülmek Honda’nın hiç hoşuna gitmiyordu. Buğulanmış aynanın karşısına geçip bornozunu çıkardı; kendine baktı. Kaburgaları sivri, midesi sarkıktı; midesinin gölgesinde kalan yerde, soyulmuş, beyaz bir fasulye sarkıyordu, beyazımsı butlarının üzerindeki deri soyulmuş gibi görünüyordu. Dizler iki yumrudan farksızdı. Bu çirkinlikte yeniden bir tazelik bulmak için kendi kendini kaç yıl aldatması gerekecekti acaba? Ama aklına, güzel biri olsaydı şimdiki durumunun ona ne büyük bir acı vereceği gelince gülümsedi; kendi kendini avutmayı başarmıştı.</p>
<br/>
<p>Muayeneler bir hafta sürdü. Honda’yı sonuçları bildirmek için hastaneye çağırdılar.</p>
<p>“Derhal gelmelisiniz. Ne kadar çabuk gelebilirseniz o kadar iyi olur.” Demek sonunda olmuştu. “Bunca zamandır izine rastlayamamıştık; böyle apansız ortaya çıkıvermesi büyük haksızlık. İnsanı gafil avlıyor.” Doktor güzel güzel gülümsedi, ihmalciliği yüzünden Honda’yı paylar gibiydi. “Ancak pankreastaki büyüme iyi huylu gibi görünüyor. Yapmamız gereken tek şey orayı kesip almak.”</p>
<p>“Sorun midede değil mi?”</p>
<p>“Hayır, pankreasta. Mide röntgenleri çıkınca size de gösteririm.”</p>
<p>Tanı, Honda’nın tanısıyla uyuşuyordu. Doktordan bir hafta izin istedi.</p>
<p>Uzun bir mektup yazıp özel ulakla gönderdi. Mektupta Geşu Tapınağı’nı Temmuz’un 22’sinde ziyaret etmek istediğini bildirmişti. Mektup ayın yirmisinde yerine ulaşacağı için, ayın yirmi birinde başrahibenin onu kabul edeceğini umuyordu. Mektubunda, altmış yıllık meslek yaşamından söz etti ve davetin onlardan gelmesini beklemediği için özür diledi. Konunun oldukça acil olduğunu ekledi.</p>
<p>Ayın yirmi birinde, yola çıkacağı sabah bahçedeki kulübeye gitti.</p>
<p>Kahya kadın onu da Nara’ya götürmesi için yalvarmıştı ama Honda bu yolculuğu tek başına yapmak zorunda olduğunu söylemişti. Kadın bir sürü ayrıntılı talimat sıraladı, onu klima cihazına karşı koruyacak, sıcak tutacak giysileri valizine eliyle yerleştirdi. Valiz yaşlı birinin taşıyamayacağı kadar ağırlaşmıştı.</p>
<p>Kadın, kulübeyi ziyarete gitmeden önce Honda’nın kulağını büktü. Honda, üzerine düşeni yeterince yapamamış olduğu için onun kendi kendini suçladığını düşündü.</p>
<p>“Bay Toru’nun o beyaz kimonoyu, sanki bir kuşun tüyleriymiş gibi, hiç üzerinden çıkarmadığını söylemeliyim. Bayan Kinue o kimonodan çok hoşlanıyor, onu çıkarıp yıkamak istediğim zaman elimi ısırdı. Evet, kimono sürekli sırtında. Bildiğiniz gibi Bay Toru kimseden bir şey istemeyen biri, o kimonoyu gece gündüz giymek onu hiç rahatsız etmiyor. Kendinizi buna hazırlamalısınız. Bir de, nasıl söyleyeceğimi bilemiyorum ama kulübeye bakan hizmetçi, Bayan Kinue’nun sık sık kustuğunu, yemek yeme alışkanlıklarının iyice garipleştiğini söyledi. Şimdi gerçekten hasta olduğu için kadın çok mutlu görünüyor. Neden acaba? Her neyse, siz hazırlıklı olun da.”</p>
<p>Kahya, soyunda aklıselimle olan bağın tamamen kopacağını haber veren bu kehaneti dinlerken Honda’nın gözlerinin nasıl parladığını muhtemelen görmemişti.</p>
<br/>
<p>Honda bastonuna dayanarak verandada oturdu. Kapı açıktı. Bahçeden bakınca kulübenin içi görülebiliyordu.</p>
<p>“Evet, baba,” dedi Kinue. “Günaydın.”</p>
<p>“Günaydın. Bir-iki günlüğüne Kyoto ve Nara’ya gidiyorum. Sizden eve göz kulak olmanızı rica etmeye geldim.”</p>
<p>“Yolculuğa mı çıkıyorsunuz? Ne güzel!” Hiç ilgilenmemişti, yeniden işine döndü.</p>
<p>“Ne yapıyorsun?”</p>
<p>“Düğüne hazırlanıyorum. Beğendiniz mi? Salt kendim için değil, Toru için de. Herkes bizden daha güzel bir çift görmediğini söylüyor.”</p>
<p>Gözünde kara bir gözlük olan Toru, ikisinin arasında sessizce oturuyordu.</p>
<p>Honda, gözlerini yitirdikten sonra Toru’nun içinden neler geçtiğini bilmiyor, zaten her zaman sınırlı olan hayal gücünü de denetim altında tutuyordu. Toru hâlâ yaşıyordu. Ama hiçbir şey Honda’ya, artık hiçbir tehdit içermeyen bu suskun yığın kadar büyük bir ağırlık yapamazdı.</p>
<p>Kara gözlüğün aşağısındaki yanakları daha da solgun, dudaklarıysa daha bir kırmızıydı. Toru oldum olası çok terlerdi. Kimonosunun açık yakasından boncuk boncuk ter damlaları görünüyordu. Bacak bacak üstüne atmış, konuşmayı Kinue’ye bırakmıştı. Ama bacaklarını kaşırken, göğsünü silerken belirginleşen sinirliliği, Honda’ya aldırmamak için ne büyük bir çaba harcadığını kanıtlıyordu. Hareketleri güçsüzdü. Tavandan sarkan ipler tarafından hareket ettiriliyordu sanki.</p>
<p>Kulaklarının son derece keskin olmasına karşın, dış dünyayla kulaklarının aracılığıyla iletişim kuruyormuş gibi görünmüyordu. Kinue’nin dışında herkesin aynı izlenime kapıldığına kuşku yoktu; ancak ziyaretçi ne kadar özenli yaklaşırsa yaklaşsın, Toru için o dış dünyanın ıskartaya çıkardığı bir atıktan, yaz otlarının arasına atılmış, tozlu bir teneke kutudan başka bir şey değildi.</p>
<p>Toru’da kibirden de, dirençten de eser yoktu. Ağzını açmadan oturuyordu.</p>
<p>Gerçi sahte olduğu anlaşılmıştı ama güzel gözleri ve gülümsemesi sayesinde dünyayı deneysel olarak tanıyabilmişti. Artık hiç gülümsemiyordu. Pişmanlık ya da üzüntü gösterseydi insan biraz rahatlayabilirdi, oysa Kinue dışında kimseye duygularını göstermiyor, Kinue ise gördüğü şeylerden söz etmiyordu.</p>
<p>Ağustosböcekleri sabahtan beri susmamıştı. Epeydir bakımsız kalmış bahçedeki ağaçların dalları arasından gökyüzü, bir dizi mavi boncuk gibi parlıyordu. Kulübe her zamankinden daha karanlık görünüyordu.</p>
<p>Çay bahçesi, dünyaya sırt çevirmiş, kapkara camlarla, daire biçiminde yeniden düzenlenmişti. Taş havuzun yanındaki bürümcük de kesildikten sonra çiçek açan bir tek ağaç kalmamıştı bahçede. Taşların arasında boy atmış çalı çırpı manzarayı güzelleştirmediği gibi, ağaçların arasından süzülen ışık da camlar tarafından kesiliyordu.</p>
<p>Toru’nun gözleri artık dış dünyayı içselleştiriyordu. Görülmeyen, ayrımsanmayan sahne gözlüğünün siyah camlarını karmaşık ayrıntılarla dolduruyordu. Honda camlarda gördüğü tek şeyin kendisiyle arkadaki küçük bahçe olmasını yadırgadı. Toru’nun gün boyunca gördüğü deniz, gemiler, geride bıraktığı her şey, dümen suyunun derin izleri bilincinin gizli bir bölümüyse, o zaman görüntüler gözlüklerin ve zaman zaman akları görünen gözlerin arkasına sonsuza kadar kilitlenmiş demekti. Honda ve başkaları için Toru’nun içinden geçenler sonsuza kadar açığa çıkmayacak bir gize dönüştüyse, denizin, gemilerin ve dümen sularının da oraya kilitlenmiş olması kimseyi şaşırtmamalıydı.</p>
<p>Yok, onlar Toro’nun dışında, onunla ilgisi olmayan bir dünyaya aitseler, o zaman camların üzerine bütün ayrıntılarıyla resmedilmeleri gerekirdi. Belki de Toru dış dünyayla iç dünyayı bir daha kopmamacasına birleştirmişti? Kara camlı resmin önünden beyaz bir kelebek geçti.</p>
<p>Toru’nun kimonosunun eteklerinin altından ayak bilekleri görünüyordu. Boğulmuş bir cesedin derisi kadar beyaz, kırış kırıştı; kir lekeleri incecik kalay yaprakları gibi bileklerin üzerine saçılmıştı. Kimonosu pislik içindeydi. Ter, boynuna sarı bulut kümeleri çizmişti.</p>
<p>Honda bir süredir tuhaf bir koku alıyordu. Kimonodaki kir ve yağ lekeleri terle karışmış, genç erkeklerin bedenlerinden yazın çıkan o küflü kokuya dönüşmüştü. Toru artık titiz biri değildi.</p>
<p>Hiç çiçek kokusu yoktu. Ev çiçekle doluydu ama çiçekler kokmuyordu. Dört bir yanda kırmızı, beyaz, belli ki bir çiçekçiden getirtilmiş gülhatmiler vardı; birkaç günlük olan çiçekler solmuş, buruşmuştu.</p>
<p>Kinue saçlarını beyaz gülhatmilerle süslemiş, çiçekleri saçına takmayıp şurasına burasına lastik bantlarla düzensizce tutturmuştu. Başını öne eğince çiçeklerden kuru bir hışırtı geldi.</p>
<p>Arada bir kalkıp Toru’nun hâlâ gür olan saçlarını kırmızı çiçeklerle süslüyor, sonra yine oturuyordu. Oğlanın alnında da lastik bir bant vardı. Kız banda üç ya da dört tane kurumuş, kırmızı gülhatmi takıyor, çiçek düzenleme öğrencisi gibi geri çekilip eserini inceliyordu. Kulaklarına, yanaklarına sarkan çiçekler Toru’yu rahatsız ediyor olmalıydı; ama oğlan boynunun üstünde kalan kısımları denetlemekten vazgeçmişti.</p>
<p>Honda bir süre sonra yolculuk için üzerini değiştirmeye gitti.</p>
        
    </body>
</html>
