<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>

<p class="kisim_adi">19</p>
<p>Ertesi sabah kahvaltıda, “Furusawa beni Korakuen Parkı’na götürdü,” dedi. “Çay fincanlarına bindik, akşam yemeği olarak da Çin eriştesi yedik.”</p>
<p>“Çok güzel,” dedi Honda, takma dişlerini göstererek. Takma dişlerin yol açtığı o donuk, gerçek değilmiş gibi görünen gülümsemelerden olması gerekirdi bunun; ama Honda’nın memnuniyeti içtendi. Toru incinmişti.</p>
<p>Honda’nın evine geldiğinden beri her sabah, yurtdışından getirtilmiş ince, kıvrık bir bıçakla bölünmüş bir greyfurtu kaşıkla yemenin zevkini tadıyordu. Toru’nun yumuşak diş etleri her sabah meyvenin bol suyunun, acımtırak, parlak, beyaz, çatlayacak kadar olgun etinin ılıklığına gömülüyordu.</p>
<p>“Furusawa’nın ağzı kokuyor. Birlikte ders çalışırken buna katlanmak öyle zor ki” Toru anlamlı anlamlı gülümsedi.</p>
<p>“Neden acaba? Belki de midesi rahatsızdır. Sen de fazla titizleniyorsun. Bu kadarına katlanabilirsin herhalde. Ondan daha iyi bir eğitmen bulabileceğimizi sanmam.”</p>
<p>“Haklısınız.’’ Toru bir adım gerileyerek greyfurtunu bitirdi. Bir dilim kızarmış ekmeği inceleyince, kasım sabahına özgü ışıkta ekmeğin çok iyi tabaklanmış bir deri gibi ışıldadığını gördü. Ekmeğin üzerinde eriyen tereyağına baktı, sonra onu Honda’nın öğrettiği biçimde, kibarca ısırdı.</p>
<p>“Evet, Furusawa iyi bir insan,” dedi, ilk lokmadan sonra. “Ama aklından neler geçtiğini araştırdınız mı?”</p>
<p>Honda’nın yüzünü kaplayan, o en bayağı türden şaşkınlığı zevkle izledi.</p>
<p>“Neden? Sana bir şey mi söyledi?”</p>
<p>“Belli bir şey değil. Ama içimde, siyasal bir eyleme katılmış, hâlâ da o eylemin içindeymiş gibi bir duygu var.”</p>
<p>Honda donakalmıştı. Furusawa’ya güvenmişti, Toru’nun da ondan hoşlandığına emindi. Honda’ya kalırsa Toru’nun uyarısı güvenin ve anlayışın ürünüydü; oysa Furusawa açısından bu, sinsi bir ihbarcının raporundan başka bir şey değildi. Honda’nın bu duyarlı, ahlaksal sorunu nasıl çözümleyeceğini izlemek Toru’yu çok eğlendirecekti.</p>
<p>Honda genellikle iyilikle kötülüğü yargıladığı gibi bu kez aynı rahatlıkla yargılayamayacağını görüyordu. Honda’nın her zaman yeğlediği daha geniş bir insancıllık açısından bakıldığında, Toru’nun davranışı çirkindi; ama Honda’nın Toru’yla ilgili görüşleri dikkate alınırsa, hiç de beklenmedik bir şey değildi. Honda delikanlıda aradığı şeyin çirkinlik olduğunu itiraf etme noktasındaydı.</p>
<p>Honda’yı rahatlatmak, hatta ondan hafif bir azar işitmek için Toru üstüne başına ekmek kırıntıları döke saça, ekmeğinden kocaman bir lokma ısırdı. Honda hiç farkına varmadı.</p>
<p>Toru ona ilk kez güveniyor, içini açıyordu; şimdi onu acımasız davranmakla suçlamak doğru olmayacaktı. Öte yandan, o bildik ahlaksal yargıları Honda’yı, nedeni ne olursa olsun birini ele vermenin ne kadar çirkin bir davranış olduğu konusunda oğlanı uyarmaya zorluyordu. İşte son derece önemsiz bir şey, o huzurlu kahvaltı sahnesini altüst etmek üzereydi.</p>
<p>Her ikisi de şekerliğe doğru uzanınca elleri çarpıştı.</p>
<p>Sabah güneşinde, ihanetle parlayan bir şekerlik. Aynı anda uzanmış olmanın verdiği suçluluk duygusu. Bunun, aralarındaki aile bağını dışavuran ilk anlamlı davranış olduğunu düşünmek Honda’yı yaralıyordu.</p>
<p>Honda’nın aklının karıştığını apaçık göstermesi, Toru’nun hoşuna gitmişti. Honda’nın söylemesi gereken şeyi söyleyip söylememekte bocaladığını görebiliyordu: İnsan bir süre bile olsa öğretmenim dediği kişiye biraz daha güven ve saygı göstermelidir. Honda’nın içindeki çekişmeyle, ilkelerinin ardına gizlenmiş olan iblis ilk kez açığa çıkıyordu. Toru bir karpuz çekirdeğini tüküren, başıboş kalmış bir çocuk gibi hissetti kendini.</p>
<p>“Eh, sen bu işi bana bırak. Her zamanki gibi davran. Derslerinden başka bir şey düşünme. Yapılacak ilk iş, sınavları başarıyla atlatmanı sağlamak.”</p>
<p>“Çok haklısınız.” Toru’nun yüzünü çok güzel bir gülümseme kapladı.</p>
<p>Honda bir gün boyunca düşündü. Ertesi gün Emniyet Güçleri, Kamu Güvenliği Bölümü’ndeki bir tanıdığından konuyu araştırmasını istedi. Birkaç gün sonra bir rapor geldi. Furusawa bir zamanlar aşırı bir öğrenci grubuna katılmıştı. Honda onu işten çıkartmak için saçma sapan bir gerekçe öne sürdü.</p>
        
    </body>
</html>
