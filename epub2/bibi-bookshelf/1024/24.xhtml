<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
 
  <p class="kisim_adi">24</p>
<p>Toru’nun güncesinden alıntılar:</p>
<br/>
<div class="gunluk">
<p>Momoko konusunda yapmakta olduğu pek çok hatayı hoş görmem olası değil. Nedeni, insanın berraklıktan başlamak zorunda olması; bir yanlış hesap düşlemi, düşlem de güzelliği yaratır.</p>
<p>Hiçbir zaman, güzelliğin düşlemi, düşlemin de yanılgıyı yarattığına inanacak kadar güzelliğe düşkün biri olmadım. Sinyal istasyonunda yeni çalışmaya başladığım sıralarda, bazen bir geminin kimliğini yanlış tanımlardım. Özellikle geceleri, direk ışıklarının arasındaki uzaklığın saptanması güçleştiğinde. küçücük, önemsiz bir balıkçı gemisini uluslararası bir yük gemisi sanarak, ona kendini tanıtması için sinyal gönderirdim. Böylesine resmi bir işleme alışık olmayan balıkçı gemisi, bazen ışıkla ünlü bir film yıldızının adını verirdi. Yine de bu, büyük bir güzellikle ilintili bir şey değildi.</p>
<p>Momoko’nun güzelliği elbette bütün nesnel ölçütlere uyuyor. Aşkı benim için gerekli; ona kendini keseceği kılıcı ben vermeliyim. Kâğıt açacağı yetersiz kalacaktır.</p>
<p>En inatçı, ısrarcı isteklerin sağduyu ya da iradeden değil, cinsel arzudan kaynaklandığını iyi bilirim. Cinselliğin ayrıntılı istemleri bazen yanlışlıkla, mantıklı şeyler sanılır. ikisini birbirine karıştırmak istemiyorsam, cinselliğimi doyurmak için kendime başka bir kadın bulmalıyım. Şeytanın en yoğun, en incelikli arzuları bedensel değil, tinsel bir yaraya yöneliktir: İçimdeki şeytanı öyle iyi tanıyorum ki. Bu şeytan, bilinçliliğin ısrarcı isteklerinde yatıyor; bilinçlilik arzuya dönüşüyor: Bir başka deyişle, rolünü en karanlık derinliklerde oynayan duruluğun en kusursuz biçimi bu.</p>
<p>Bazen, ölmüş olsaydım çok daha iyi olurdu, diye düşünüyorum. Çünkü tasarılarım ancak ölümün öteki yüzünde gerçekleştirilebilir: Gerçek perspektifi bir tek orada bulabilirim. Hâlâ yaşıyorken bunu başarmak olanaksız. Özellikle, henüz on sekiz yaşındaysan!</p>
<br/>
<p>Hamanaka ailesini anlamakta güçlük çekiyorum. Beş-altı yıl nişanlı kalmamızı istiyorlar; ama ikimizi sık sık bir araya getirerek toplumun durumu açıkça anlamasını sağlamaya, böylece de amaçlarına bir an önce ulaşmaya çalışıyorlar. Peki ama neye güveniyorlar? Kızlarının güzelliğinden bu kadar mı eminler? Yoksa sözünden dönen, evlenmekten vazgeçen kişinin ödemesi gereken tazminata mı bel bağladılar?</p>
<p>Hayır; doğru dürüst, gerçekçi hesaplar yaptıklarından kuşkuluyum. Erkekle kadın arasındaki ilişkiye bakış açıları son derece kaba saba ve sıradan. Zekâ derecemi öğrenince attıkları hayranlık çığlıklarına bakılırsa, bütün güçlerini yeteneği, özellikle para kazanma yeteneğini irdelemek için harcıyorlar.</p>
<p>Hokkaido’dan döndüğüm gün Momoko beni Karuizawa’dan aradı. Beni görmek istiyormuş; Karuizawa’ya gitmeliymişim. Bunun, ana babasının düşüncesi olduğundan eminim. Sesinde yapay bir tını vardı, kaba davranmayı göze alabildim. Üniversiteye giriş sınavları için canla başla ders çalıştığımı, nazik çağrısını kabul edemeyeceğimi söyledim. Almacı yerine bıraktığımda, nedense içimi beklenmedik bir hüzün yalayıp geçti. Yadsımak bir bakıma teslim olmak gibi bir şey; teslim olmanınsa insanın özsaygısına gölge düşürmesi oldukça doğal. Bundan korkmuyorum.</p>
<p>Yaz neredeyse bitti sayılır. Hızla tükendiğinin farkındayım. Üstelik, sözcüklerin dışavurabileceği kadar güçlü bir biçimde. Bugün gökyüzünde, atılmış pamuğa benzeyen bulutlarla kümülüs bulutları vardı; havaysa hafifçe ısırıyordu.</p>
<p>Aşk bir kovalamaca, oysa duygularım herhangi bir şeyi kovalamak zorunda değil.</p>
<p>Momoko’nun bana Şimoda’da verdiği küçük armağan şu anda masamın üzerinde. Çerçevelenmiş, beyaz bir mercan parçası. Arkasında, okla delinmiş iki yüreğin üzerinde, “Momoko’dan Toru’ya” yazısı var. Böylesine çocukça zevkleri hâlâ nasıl sürdürebildiğini aklım almıyor. Kutu, salladığın zaman beyaz deniz kumları gibi dökülen, minicik kalay yapraklarıyla dolu, camı da yarısına kadar maviye boyanmış. Tanıdığım Suruga Koyu, on üç santimetre karelik bir çerçevenin içine hapsedilmiş ve kız arkadaşımın bana zorla kabul ettirmeye çalıştığı coşkunun bir minyatürüne dönüşmüş. Ama küçük olsa da mercanda kendine özgü bir görkem, buz gibi bir acımasızlık var; Momoko’nun coşkusuna benim dokunulmaz bilinçliliğim işlemiş.</p>
<p>Varlığımdaki güçlükler nereden geliyor? Ya da varlığımdaki o tekinsiz yumuşaklık ve sevimlilik?</p>
<p>Bazen bana kişiliğimi oluşturan şey, akla yatkın bir olanaksızlıkmış gibi geliyor, onun için de her şey olası.</p>
<p>Sorun, kişiliğime ilişkin yanıtlanması güç sorular sormam değil. Herhangi bir dürtü duymaksızın yaşıyor, davranıyorum: ama bu, aralıksız devinim kadar imkânsız bir şey. Ayrıca bu benim yazgım da değil. Peki, imkânsız olan nasıl yazgı olur?</p>
<p>Dünyaya geldiğim andan beri varlığım sağduyuya karşın uçtuğunu biliyordu galiba. Herhangi bir kusurla doğmadım. Eşi bulunmaz bir kusursuzluk örneği, kusursuz bir film negatifi olarak doğdum. Oysa dünya, kusurlu pozitiflerle dolu. Onlar için beni banyo etmek, bir pozitife dönüştürmek kim bilir ne korkunç bir şey olurdu. İşte benden bunca korkmalarının nedeni.</p>
<p>Benim için en büyük eğlence kaynağı, kendime her zaman sadık olmam: bu kendime verdiğim bir emir adeta. Oysa olanaksız bir şey bu. Bu emre uymaya çalışsaydım, o anda ölmüş olurdum. Tek açıklaması, varlığımın anlamsızlığını birliğe zorlamak olurdu.</p>
<p>Özsaygım olmasaydı, her şey çok daha kolaylaşırdı. Özsaygım olmasaydı, ötekilere de kendime de her türden çarpık görüntüyü kolayca kabul ettirebilirdim. Öte yandan, düzelmeyecek bir biçimde canavarlaşmak, son derece insanca bir şey değil mi? Oysa dünya, ancak canavarlaşma gerçekleştikten sonra kendini güvende hissediyor.</p>
<p>Çok dikkatliyim ama özümü koruma içgüdüm beni fazlasıyla eksik, noksan birine dönüştürüyor. Bu da öyle parlak bir eksiklik ki, boşlukta rahatça esen rüzgâr bazen beni sarhoş ediyor. Tehlike sıradan bir şey olduğu için, herhangi bir bunalım söz konusu değil. İnsanda denge duygusunun olması çok güzel, mucizevi bir dengem olmasaydı yaşayamazdım; ancak bu ansızın ateşli bir dengesizlik düşüne dönüşüyor ve çöküyor. Denetim ne kadar güçlü olursa şiddet eğilimi de o kadar artıyor, bense kumanda düğmesine basmaktan yorgun düşüyorum. Kendi uysallığıma inanmalıyım. Kibar ve uysal olmanın benim için ne büyük bir özveri olduğunu kimse bilemez.</p>
<p>Yaşamım salt bir görevdi bugüne kadar. Sakar, acemi bir tayfa gibiydim. Görevden kaçmanın tek yolu, deniz tutması ve kusmamdı. İşte bu mide bulantısı, dünyanın aşk dediği şeyin karşılığı.</p>
<br/>
<p>Nedense Momoko benimle eve gelmeye çekiniyor. Okuldan sonra Renoir’da bir saat kadar oturup konuştuk. Bazen lunaparka gidip dönme dolaba biniyor. masumca eğleniyoruz. Hamanaka’lar kızlarının eve geç dönmesini sorun etmiyorlar, yeter ki hava kararmadan evde olsun. Arada bir onu sinemaya götürüyorum. Ama geç kalacağımızı ana babasına mutlaka önceden haber veriyoruz. Herkesin gözü önünde gerçekleşen bu buluşmalar bana fazla zevk vermiyor; arada bir gizlice buluşuyoruz ama çok kısa bir süre için.</p>
<p>Momoko bugün yine Renoir’a geldi. Belki biraz demode ama öğretmenlerine ilişkin tatsız şeyler söyler, arkadaşlarıyla ilgili dedikoduları aktarır. film yıldızlarının çıkardığı rezaletlerden söz ederken, kayıtsızlık maskesinin ardına gizlenerek konuşurken, herhangi bir genç kızdan farksız. Erkekçe bir hoşgörü göstererek onunla azıcık dalga geçiyorum.</p>
<p>Daha ayrıntılı yazma cesaretinden yoksunum; çünkü yüzeydeki çekingenliklerim öteki delikanlıların bilinçaltı çekingenliklerinden hiç de farklı görünmüyor. Sapkınlıklarım olabilir ama Momoko bunlardan habersiz. Ben de duygularımı kendi haline bırakıyorum. Hiç istemeden dürüst ve içten davranıyorum. Gerçekten böyle biri olsaydım, kişiliğimdeki ahlaksal çelişkiler, deniz çekildiği zaman ortaya çıkan sığ çamurlar gibi gözler önüne serilirdi; oysa asıl sorun henüz ortaya çıkmayan sığlıklarda. Sular çekilirken öyle bir noktadan geçiyorlar ki, orada benim öfkelerim herhangi bir delikanlının öfkelerinden farksız; alnımı kırıştıran üzüntü, herhangi birinin alnında beliren çizgiden farksız bir çizgi oluşturuyor orada. Hayır, beni tam o noktadayken yakalamak Momoko’ya nasip olmayacak.</p>
<p>Kadınların sürekli sevilip sevilmediklerini merak ettiklerini, hep bu kaygıyla boğuşup durduklarını sanırdım. Yanılmışım. Momoko’yu böylesi kaygılara salmak isterdim, oysa küçük, çevik yaratık her seferinde kaçıp kurtuluyor. Ona âşık olmadığımı söylesem bile hiç yararı olmaz. Yalan söylediğimi sanır. İzlemem gereken tek yol, sabırla beklemek ve onu kıskandırmak.</p>
<p>Bazen kendi kendime, bütün o gemileri karşılarken olanca duyarlığımı bol keseden harcamakla, şöyle ya da böyle değişmiş olamaz mıyım, diye soruyorum. Gemiler bilinçliliğimden doğdular, birer deve dönüştüler ve bir ada kavuştular. İşte ancak oraya kadar benim sorumluluğumdaydılar. Bir kez limana girdiler mi, başka bir dünyaya ait oluyorlardı. Bense başka gemileri karşılamakla meşguldüm. Hem gemi hem de liman olma yeteneğinden yoksundum. İşte kadınların istediği şey bu. Kadın kavramı, duyumsanabilen gerçekliğe dönüştüğünde limandan ayrılmayı kabul etmeyecektir.</p>
<p>Kavramın ufukta giderek biçimlendiğini görmek bana her zaman gizli bir gurur ve zevk vermiştir. Dünyanın dışından elimi uzatıp bir şey yarattım; dünyaya getirilme duygusunu tatmadım. Duşun altına sokulan bir çamaşır gibi dünyaya getirilişimi duyumsamadım. Beni dünyada var edecek bir yağmur inmedi tepemden. Bilincim, düşünsel boğulmanın tam kıyısında uygun, tensel bir yardımın uzanacağından emindi. Çünkü gemi geçip gitti. Asla durmadı. Denizden esen yeller her şeyi benekli mermere, güneşse yüreği kristale dönüştürdü.</p>
<br/>
<p>Acıklı derecede kendi kendine yeterli bir insanım. İnsanlara her dokunuştan sonra ellerimi yıkama alışkanlığının ne zaman başladığını bilmiyorum; bunu yapmadığım sürece kendimi kirlenmiş hissederim. İnsanlar bu alışkanlığımı, az rastlanan bir titizlik olarak tanımladılar.</p>
<p>Bahtsızlığımın kökeninin doğayı tanımamakta yattığı açık. Doğayı tanımamam çok doğal; çünkü bütün kuralları içeren doğa insanın yandaşıdır, oysa benim “doğam” öyle değildi. Tanımama işlemini kibarca başardım. Şımartılmadım, pohpohlanmadım. Beni yaralamak için yaygara koparan insanların gölgelerini hep üzerimde hissederken, başkalarını yaralayacağı kesin olan kibarlığımı hep özenle kullandım. Biri bu özende, son derece insanca bir kaygı bulabilir. Ama “kaygı” sözcüğü bile tatsız bezginlik parçacıkları içeriyor.</p>
<p>Kendi varlığımın doğasıyla dünyada olup bitenlerinkini karşılaştırdığımda, duyarlı, karmaşık, uluslararası sorunların ve benzerlerinin hiç de sorun olmadığını anladım. Politika, sanat ve ideoloji bir sürü karpuz kabuğundan başka bir şey değil. Deniz kıyısında unutulan karpuz kabukları; gündoğumunun rengini çağrıştıran, belli belirsiz bir pembelik sayılmazsa, beyaz olan kabuklar. Gerçi kaba saba olandan nefret ederim ama onlarda sonsuz yaşam olasılığını gördüm.</p>
<p>Anlayamama ve yanılgı, içimin derinliklerini durmaksızın araştırmaktan yeğmiş gibi görünüyor. Derinlikler demek, en iğrenç düşmanlık olmaksızın var olamayacak, tanımlanması olanaksız kabalık ve terbiyesizlik demek. Bir gemi beni hiç anladı mı? Oysa ben onu anlayabiliyordum. Ruhsuzca, tam bir titizlikle bana adını bildirir, başkaca tek sözcük etmeden limana girerdi. Hiçbirinin bunun farkında olmaması, gemiler için büyük şanstı. İçlerinden biri en küçük bir kuruntuya kapılsaydı, o anda bilincim tarafından yeryüzünden silinirdi.</p>
<p>Kendimi bir insan gibi hissetmemenin nasıl bir şey olacağını bana duyumsatan, duyarlı bir makine yaptım. İngiliz vatandaşlığına geçen biri kendini özgün İngiliz’den daha İngiliz hisseder, derler; ben de insanlık konusunda bir insandan daha çok uzmanlaştım. Kokusuz çiçekler yoluyla, insanları belli çiçeklerin kokusuyla büyülemenin, belli duygulara tutsak etmenin yollarını bulguladım.</p>
<p>İşte, asıl önemli olan görmek. Sinyal istasyonunda uluslararası bir yük gemisinin denizdeki belli bir uzaklıktan nasıl göründüğünü, eve bir an önce ulaşmak için limana nasıl on iki buçuk mil hızla girdiğini gördüm. Bu önemsizdi; gerçekte gözlerim ufkun çok ötesinde uzanan, görünmez bir ülkeye dikilmişti. Görünmeyeni görmek nasıl bir şey? O son görüntüdür; bütün görmelerin sonundaki yadsıyış, gözün kendisini yadsımasıdır.</p>
<p>Ancak bazen, bütün bu düşüncelerin, tasarıların bende başlayıp yine bende son bulmasından korkuyorum. En azından sinyal istasyonundayken öyleydi. Bütün biçimler o küçük odada cam parçacıkları gibi uçuşuyor. Işıklarını duvarlara, tavana düşürüyor. geride hiçbir iz bırakmıyorlardı. Aynı şey öteki dünyalar için de geçerli değil midir?</p>
<p>Kendi kendime dayanarak yaşamayı sürdürmeliyim. Çünkü ben sürekli havada yüzüyor, yerçekimine direniyor, olanaksızın sınırlarında geziniyorum.</p>
<p>Dün okulda, bilgisini gösterişli bir biçimde sergilemekten hoşlanan öğretmenlerimizden biri, bir Yunan şiirinden bazı dizeler okudu:</p>
<br/>
<div class="kucuk">
<p>Tanrıların ihsanıyla doğanların görevi,</p>
<p>Bu ihsanı boşa harcamamak için Güzel ölmektir.</p>
</div>
<br/>
<p>Bütün yaşamı bir görev olan benim için, yukarıda sözü edilen türden bir görev olamaz. Çünkü bildiğim kadarıyla, bana herhangi bir ihsan bağışlanmış değil.</p>
<br/>
<p>Gülümsemek ağır bir yüke dönüştü, ben de bir süre Momoko’yla görüşmeme kararı aldım. Canavarı bir anlığına gösterirken, son derece sıradan, somurtkan, öfkeli bir çocuk görüntüsü sergiliyorum. Böyle üstü örtük bir biçimde rol yapmak baştan sona aptalca bir şey; azıcık da olsa bir dürtü hissetmeliyim. Güçlü bir duygu hissetmek için bir neden aradım. En mantıklısını da buldum: içimde uyanan aşk.</p>
<p>Neredeyse gülmekten katılıyordum. Çünkü aşksızlığın önemini apaçık bir önerme olarak ayrımsamıştım. İstendiği anda, gelişigüzel sevmenin özgürlüğü. Yazın bir gölgede kestiren bir kamyon sürücüsü gibi; uyanır uyanmaz yeniden yollara düşeceği kesindir. Eğer özgürlük aşkın özü değil de düşmanıysa, o zaman dost da düşman da avucumda demektir.</p>
<p>Surat asmam işe yaradı. Çok doğaldı çünkü özgür aşkın aldığı biçimdi o; bir yandan yadsırken bir yandan da isteyen aşkın.</p>
<p>Momoko hemen iştahını yitirdi. Kaygılı gözlerle, küçük bir kuşa bakar gibi bana bakıyordu. Mutluluğun kocaman bir Fransız ekmeğiymişçesine herkese eşit oranda dağıtılması gerektiği türünden, incelikten yoksun bir inancı vardı. Birinin mutluluğunun, öteki için mutsuzluk demek olduğuna ilişkin sayısal ilkeyi anlayamıyordu.</p>
<p>“Bir şey mi oldu?” Suskun bir felaketin gölgelediği yüzdeki o zarif dudaklara hiç yakışmayan bir soruydu.</p>
<p>Kayıtsız bir tavırla güldüm, yanıtlamadım.</p>
<p>Soruyu yalnızca bir kez sordu. Az sonra da kendini bütünüyle kendi söylediklerine kaptırdı. İyi bir dinleyici için susma sırası gelmişti.</p>
<p>Bir ara gözüne, sağ elimin ortaparmağındaki yara ilişti: o günkü beden eğitimi dersinde beygirden atlarken yaralamıştım. Yara bandını görür görmez rahatladı. Yüzümün asılmasına neyin yol açtığını anlamıştı.</p>
<p>Daha önce fark etmediği için özür diledikten sonra, çok acıyıp acımadığını sordu; ilgisi içtendi. Hiç acımadığını söyledim, ters ters.</p>
<p>Gerçekten de acımıyordu. Böylesine basit bir açıklama bulduğu için onu kolayca bağışlayamazdım. Yara bandını ondan gizlemeye hiç çalışmamıştım, yine de bu kadar geç ayrımsaması canımı sıkmıştı.</p>
<p>Onu yatıştırmak için birkaç kez hiç acımadığını yineledim. Yürekli davranmaya çalıştığımı, yapay bir cesaret sergilediğimi düşündüğünü yüzünden okuyordum, ne olursa olsun acıdığını itiraf etmemi sağlamak için, gittikçe daha çok düşüyordu üstüme.</p>
<p>Hemen bir eczaneye gidip yara bandını değiştirmemizi önerdi. Eskisinin kirden rengi dönmüştü, tehlikeliydi. Ben karşı koydukça o daha çok ısrar ediyordu. Sonunda birlikte eczaneye gittik, eskiden hastabakıcı olduğu anlaşılan bir kadın bandı değiştirdi. Momoko başını dehşetle yana çevirmişti, böylece yaranın küçücük bir çizik olduğu gerçeğini ondan gizleyebildim.</p>
<p>Şimdi nasıl, diye sordu içtenlikle.</p>
<p>“Kemik görünüyor.”</p>
<p>“Olamaz! Ne korkunç!”</p>
<p>“Kaygılanmana gerek yok,” dedim somurtarak.</p>
<p>Parmağımın kangren olup kesilebileceğine şöyle bir dokundurmak bile onu dehşete düşürmüştü. Aşırı korkusu, cinsel bencilliğini apaçık ortaya vuruyordu: ama bu beni hiç sevindirmedi.</p>
<p>Bir yandan yürüyor. bir yandan da konuşuyorduk. Her zamanki gibi asıl konuşan oydu. Evinin sıcaklığı, aydınlığı, rahatlığı içinde mutluydu. Ana babasından yana en küçük bir kuşkusunun olmaması sinirime dokundu.</p>
<p>“Annen başka bir erkek ya da erkeklerle sessiz geceler geçirmiştir mutlaka. Epeyce uzun yaşamış.”</p>
<p>“Kesinlikle olamaz.”</p>
<p>“Nereden biliyorsun? Sen doğmadan önce pek çok şey olmuş olabilir. Ağabeylerine sor.”</p>
<p>“Yalan söylüyorsun.”</p>
<p>“Babanın da bir yerlerde güzel bir metresi mutlaka vardır.”</p>
<p>“Hayır, kesinlikle yok.”</p>
<p>“Elinde kanıt var mı?“</p>
<p>“Korkunçsun! Kimse bana daha önce böyle korkunç şeyler söylememişti!”</p>
<p>Kavga etmek üzereydik; kavgalardan hiç hoşlanmam. Somurtup susmak gerekiyordu.</p>
<p>Korakuen havuzunun aşağısındaki kaldırımdaydık. Havuz her zamanki gibi ucuz eğlence arayanlarla doluydu. Genç çiftlerden pek azına iyi giyimli denilebilirdi. Hepsi de hazır gömlekler ve modaya uygun, makinede örülmüş kazaklar giymişti. Bir çocuk ansızın sokağın ortasına çömelip bira kapağı toplamaya başladı. Annesi onu azarladı.</p>
<p>“Bu kadar kötü olmak zorunda mısın?” Momoko ağlamak üzereydi.</p>
<p>Kötülük etmiyordum. Kendini beğenmişliği hoş görmemem, benim açımdan kibarlıktı. Bazen insanı korkutacak kadar ahlaklı bir yaratık olduğumu düşünürüm.</p>
<p>Yürüye yürüye Mito Tougawa ailesine ait olan Korakuen bahçesinin kapısına geldik: “Beyefendi hep dünyanın iyiliğini düşünür; kendi keyfi ancak ondan sonra gelir.” Korakuen, yani ‘Sonradan Gelen Keyfi Bahçesi’ adı buradan geliyordu. Eve çok yakın olmasına karşın daha önce hiç gelmemiştim buraya. Kapıdaki levhada, bahçenin dört buçukta kapandığını, saat dörtten sonra bilet satılmadığını okuduk. Dörde on vardı. Momoko’yu hemen içeri soktum.</p>
<p>Biz kapıdan geçerken güneş tam tepemizdeydi. Ekim başlarının böcekleri vızıldıyordu.</p>
<p>Çıkmakta olan yirmi kişilik bir grupla karşılaştık. Bunun dışında patika boştu. Momoko elimi tutmak istedi ama ona yara bandını gösterdim.</p>
<p>Bu öğle sonrasında, asılsız duygularla, neden âşıklar gibi eski bahçenin sessiz patikasında yürüyorduk? Yüreğimde mutsuzluğumuzun bir resmi vardı elbette. Güzel bir sahne yüreği tehdit ediyor, ateşler, ürpertiler içinde kıvrandırıyordu. Yeteri kadar duyarlılığı olsaydı Momoko’nun sayıklarcasına konuşmalarını dinlemekten hoşlanabilirdim. Dudaklarının, kavranılmaz olanla karşılaştığında nasıl dehşetle açıldığını görmek hoş olabilirdi.</p>
<p>Tam anlamıyla baş başa kalabilmemiz için Uyanış Çağlayanı’nın yanından geçip ilerledim. Çağlayan kurumuştu, havuzun suyuysa bulanıktı. Su çekirgelerinin suyun yüzeyinde bıraktığı izler ağ gibiydi. Bir kayanın üzerine tüneyip havuza bakmaya başladık.</p>
<p>Sonunda sessizliğimi korkutucu bulmaya başladığını görebiliyordum. Suskunluğumun kaynağını bilmediğinden emindim. Bir coşkuyu denemek için ortaya atmış ve bir başkasının aklını nasıl karıştırdığını görünce büyülenmiştim. Coşku olmaksızın da birçok yolla birbirimize bağlanabiliriz.</p>
<p>Gölün -daha doğrusu bataklığın- yüzeyi yapraklarla, dallarla kaplıydı ama şurası burası batan güneşin son ışınlarını yakalıyordu. Duruma uygun düşmeyen ışık, gölün sığ tabanında birikmiş olan yaprakları tatsız bir düşe dönüştürüyordu.</p>
<p>“Şuraya bak. Üzerine ışık tutsaydın, yüreklerimizin de bu kadar sığ ve kirli olduğunu görürdün.”</p>
<p>“Benimki değil. Benimki derin ve temiz. Keşke sana gösterebilseydim.”</p>
<p>“Sıradışı olduğunu nasıl söyleyebiliyorsun? Kanıt göster”</p>
<p>Sıradışı biri olarak, bir başkasının da aynı şeyi ileri sürmesi tepemi attırmıştı. Bu kadar sıradan biri, sıradışı olduğunu nasıl ileri sürebilirdi?</p>
<p>“Biliyorum, işte o kadar.”</p>
<p>İçine düştüğü cehennemi çok iyi hissedebiliyordum. Bir kez olsun kendini kanıtlama gereksinimi hissetmemişti. Keder damlatan bir mutluluğa gömülmüş, genç kızlara özgü cicili bicili şeylerden aşka kadar her şeyi bu bulanık sıvının içinde eritmişti. Ta boğazına kadar kendisiyle dolu bir küvetin içindeydi. Evet, tehlikeli bir konumdaydı ama yardım istemeye hazır değildi; gerçekten de uzatılan yardım elini geri çevirdi. Oysa onu yaralamak için önce küvetten çıkarmak gerekiyordu. Yoksa kılıç kısa kalacak, sıvıyı delip geçemeyecekti.</p>
<p>Akşamın çöktüğü korulukta ağustosböcekleri ötüyordu, kuş cıvıltılarına zaman zaman otoyoldan gelen homurtu karışıyordu. Bataklığa doğru iyice uzanmış bir daldaki örümcek ağına takılmış olan yaprak, her dönüşünde kutsal bir ışık yansıtarak sallanıyordu. İncecik bir döner kapı gökkubede yüzüyordu sanki.</p>
<p>Hiç konuşmadan onu izledik. Her dönüşünde bu koyu altın renginin gerisinde hangi dünyanın açıldığını soruyordum kendime. Rüzgârda dönüp dururken, gerisinde uzanan, havaya asılı minicik bir kentteki pırıltılı, küçücük bir caddedeki koşuşturmayı bir an için görmeme izin verirdi belki.</p>
<p>Kaya soğuktu. Acele etmeliydik. Parkın kapanmasına yalnızca yarım saat kalmıştı.</p>
<p>Bir şeytantırnağı kadar sinir bozucu bir yürüyüştü. Bahçenin suskun güzelliği, yerinde duramayan günbatımının pençesine düşmüştü. Gölün üstündeki su kuşları hareket halindeydi, telef olmuş süsenlerin hemen yanındaki çalı yoncalarının pembesi solmuştu. Kapanış saati bizi acele etmeye zorluyordu ama acelemizin tek nedeni bu değildi. Sonbahar bahçesinin yüreklerimizi ağırlaştıran havasından ürkmüştük; adımlarımızın hızının içimizdeki sesleri, yüksek devirli bir plak gibi tizleştirmesini istiyorduk.</p>
<p>Yuvarlak patikada karşımıza çıkan bir köprüde durduk. Görünürde kimseler yoktu. Gölgelerimiz köprünün gölgesiyle birlikte salınan sazanların üzerinde uzamıştı. Karşı kıyıdaki kocaman ilaç reklamı hoşumuza gitmediği için sırtımızı göle döndük. Bodur bambularla kaplı, küçük, yuvarlak, yapay bir tümseğe bakıyorduk. Batan güneşin fırlattığı ağ, arkadaki korunun üzerine inmişti. Şiddetli ışığa direnen, ağa yakalanmamak için çırpınan son balık gibi hissediyordum kendimi.</p>
<p>Belki de başka bir dünyayı düşlüyordum. Ölümü içeren bir an, bizi, soluk renkli kazaklar giymiş bu iki lise öğrencisini yalayıp geçmişti sanki. Aşk intiharının cinsel dolgunluğu yüreğimi doldurdu. Yardım isteyecek biri değildim; ama yardım gelirse yalnızca bilincim sona erdikten sonra gelir, diye düşündüm. Bilincimin orada, akşam ışığında çürüyüşü neşe saçacaktı.</p>
<p>Küçük gölün batısı nilüferlerle kaplıydı. Nilüfer desteleri akşam esintisinde sallanan denizanaları gibi suyun yüzeyini kaplamıştı. Tozla kaplı, deriye benzeyen yapraklar, tümseğin aşağısındaki vadiyi gözlerden gizliyordu. Işığı yumuşatıyor, öteki yaprakların ışığını, bir akçaağaç dalının zarif gölgesini yakalıyordu. Kararsızca sallanıyor, akşam ışığı için yarışıyorlardı. Çıkardıkları belli belirsiz sesi duyabilecektim sanki.</p>
<p>Devinimlerinin ne kadar karmaşık olduğunu gördüm. Rüzgâr tek yönden gelebilirdi ama onlar öteki yöne doğru başlarını uysalca eğmiyorlardı. Bir nokta sonsuzcasına devinirken, öteki inatla kıpırtısızdı. Yapraklardan biri alt kısmını gösteriyor ama ötekiler onu yansılamıyordu. Sağa sola ağır ağır, bin bir güçlükle eğiliyorlardı. Yüzeyleri yalayan, saplar boyunca aylak aylak gezinen esintiler yoğun bir düzensizlik yaratıyordu. Akşam yelini serin bulmaya başlamıştım.</p>
<p>Çoğu yaprağın orta kısmı tazeydi ama kenarları çürümeye başlamıştı. Çürüme, mantar hastalığını kanıtlayan beneklerden yayılıyor gibiydi. İki gündür yağmur yağmamıştı, yaprakların ortasında, içbükey kısımlarında kahverengi su lekeleri vardı. Ölü akçaağaç yaprakları.</p>
<p>Güneş hala parlıyordu fakat karanlık sinsice yaklaşmaktaydı. Tek tük sözcüklerle konuşuyorduk. Yüzlerimiz birbirine yakın olsa da, birbirimize bir cehennemin derinliklerinden seslenir gibiydik.</p>
<p>“Nedir bu?” Momoko korkmuş gibi, tümseğin hemen altındaki bir öbeği, dolgun, kırmızı ipliklerden oluşmuş yumağı gösterdi.</p>
<p>Pırıl pırıl, kıpkırmızı örümcek nilüferlerinin oluşturduğu bir öbekti.</p>
<p>“Kapanma vakti,” dedi yaşlı nöbetçi. “Lütfen acele edin.”</p>
<br/>
<p>Korakuen’de geçirdiğimiz akşamüstü bir karara varmamı sağladı.</p>
<p>Önemsiz bir karardı. Momoko’yu bedenen değil de ruhen yaralayacaksam, o zaman hemen bir başka kadın bulmalıydım.</p>
<p>Momoko’yu tabulaştırmak aynı zamanda bir sorumluluk, mantıksal bir çelişkiydi. Ona duyduğum cinsel ilgi, akılcı ilgimin gizli kaynağıysa, o zaman onurumu ayakta tutacak hiçbir şey kalmamış demekti. Onu, “özgür aşk” denilen o ışıltılı asayla yaralamalıydım.</p>
<p>Başka bir kadın bulmak güç olmadı. Okuldan eve dönerken bir dans kulübüne uğradım. Tek yapmam gereken, ustaca olsun olmasın, arkadaşlarımdan öğrendiğim biçimde dans etmekti. Bu sağlıklı alışkınlığı sürdüren pek çok arkadaşım vardı. Her gün okuldan çıkınca, eve kapanıp ders çalışmaya başlamadan önce birkaç saatliğine bir dans kulübüne uğruyorlardı. Onlardan birine katıldım, bir saat kadar Coca-Cola içerek sabırla bekledim. Bol makyajlı, köylümsü bir kız benimle konuştu, ben de onu dansa kaldırdım. Ama peşinde olduğum şey o değildi.</p>
<p>Bir arkadaşımdan böyle yerlerde “namus yamyamları” bulunduğunu duymuştum. İnsan bunların daha çok yaşlı kadınlar olduğunu sanıyor, oysa durum hiç de öyle değil. Bu kadınların kimisi genç olmalarına karşın, delikanlıları eğitmekten kaçınmıyorlar. Oldukça güzel olanların sayısı da umulmayacak kadar çok. Gururları, cinsel açıdan birer uzman olduklarını itiraf etmelerini engelliyor. Gençleri eğitiyor, genç yüreklerde kalıcı izler bırakıyorlar. Genç erkeklerin saflığı, onları şehvete yönlendirmenin verdiği zevki artırıyor, öte yandan bu kadınlarda suçluluk duygusunun bulunmadığı apaçık ortada. Aldıkları zevk, bir başka yerde özenle beslenmiş olan suçluluktan kaynaklanıyor olmalı. Kimisi akıllı ve neşeli, kimisiyse hüzünlü. Herhangi bir ölçüt yok ama hepsi de günah yumurtalarını ısıtan tavuklar gibi. Yumurtalardan civciv çıkartmaktan çok, genç horozların kafalarını gagalamakla ilgileniyorlar.</p>
<p>Akşamın ilerleyen saatlerinde onlardan biriyle, oldukça iyi giyimli, yirmi beş-yirmi altı yaşlarındaki bir kızla tanıştım. Ona Nagisa, yani ‘‘Bayan Uçurum” dememi istedi; asıl adını vermedi.</p>
<p>Gözleri neredeyse insanı rahatsız edecek kadar iriydi; ince, kötücül dudakları vardı. Ancak yüzü, köyde yetiştirilmiş bir portakalın o ılık dolgunluğuna sahipti. Göğsü göz kamaştırıcı bir aklıkta, bacakları düzgündü.</p>
<p>“Gerçekten mi?” En sevdiği sözcük buydu. Soru sormaktan hiç çekinmiyor ama her soruyu, “Gerçekten mi?” sorusuyla karşılıyordu.</p>
<p>Babaya saat dokuzda evde olacağımı söylemiştim, yalnızca yemek yiyecek kadar zamanımız kalmıştı. Evini bir haritada gösterdi, telefon numarasını verdi ve yalnız yaşadığı için çekinmeme hiç gerek olmadığını söyledi.</p>
<p>Birkaç gün sonra onu görmeye gittiğimde neler olduğunu elimden geldiğince ayrıntılı anlatmak istiyorum. Çünkü olanlar cinsel aşırılıkla, fantezilerle ve hayal kırıklıklarıyla öylesine dolu, olaylar öylesine çarpık ki, insan soğukkanlı, nesnel davranacağım derken gerçeklerden uzaklaşabilir; sarhoşluğu betimlerken kavramsallığa düşülebilir. Her üçünü de vurgulamalıyım: cinsel istek, yepyeni bir deneyimin insanı heyecandan titreten bilinemezliği ve cinsel ya da ussal olabilecek, bunaltıcı uyumsuzluk. Bunları birbirinden iyice ayırmalı ve hiçbirinin ötekine el uzatmasına izin vermemeliyim; sonra da onları kusursuz, zarar görmemiş bir durumda başka bir yere yeniden dikmeliyim. Hiç de kolay bir görev değil bu.</p>
<p>Başlarda utangaçlığımı iyice abarttı. “Yepyeni bir deneyim” yaşadığım olgusunu üst üste yineliyor, kendi kendini yatıştırıyordu. Yanlış değerlendirilmek istemediğim gibi, deneyimsizliğiyle bazı kadınların ilgisini çekmeye çalışan o genç adamlardan birinin yerine konulmak da istemiyordum - hiç de çekici bir özellik sayılmaz bu. Böylece, aslında kendini kibir maskesinin ardına gizleyen utangaçlıktan başka bir şey olmayan, incelikli bir cahillik kisvesine büründüm.</p>
<p>Kadın, beni rahatlatma isteğiyle heyecanlandırma isteği arasında bocalar gibiydi; ama gerçekte salt kendisini düşünüyordu. Deneyimleri ona, fazla ateşli derslerin bir delikanlıyı sendeletebileceğini öğretmişti. İşte o tatlı kararsızlığının nedeni buydu. Özenle süründüğü bir parfümdü o. Küçücük bir ibrenin gözlerinde bir o yana bir bu yana sallandığını görebiliyordum.</p>
<p>İstekli ve ilgili halimi kendini heyecanlandırmak için kullandığı öyle belliydi ki, bana bakmasını istemedim. Nedeni utanmam değildi; yine de elimle gözlerini kaparken bunu, utangaçlığıma yorabileceği bir biçimde yaptım. Karanlıkta böyle yuvarlanan bir kadın, herhalde yalnızca üzerinde dönüp duran tekerleği hissedebilir.</p>
<p>Aldığım zevkin daha başlar başlamaz son bulduğunu söylememe herhalde gerek yok. Öyle rahatlamıştım ki. Ancak üçüncü denemede gerçek zevki andıran bir şeyler tadabildim.</p>
<p>Bu bana bir şeyi kanıtladı: Zevk, başladığı andan itibaren düşünsel bir öğe içeriyor:</p>
<p>Bunun anlamı şu: Belli bir uzaklık oluşuyor, bir zevk ve bilinçlilik oyunu, hesaplama ve sayma başlıyor, böylece insan, kendi zevkine dışarıdan, bir kadının kendi göğüslerine bakması gibi bakamadığı müddetçe hiçbir tat almıyor. Gerçekten de, zevkim daha çok dikenli bir biçim almıştı.</p>
<p>Ancak bir şeyin o ilk, kısa, güçsüz doyumun gerisine gizlenmiş, dikkate değer bir alıştırmadan sonra biçimlenebildiğini öğrenmek, gururumu hiç mi hiç okşamamıştı. Bu ilk şey, kesinlikle dürtünün özü değildi; o gerçekleştirilmesi uzun süren kavramın özüydü. Peki ya zevkten sonraki zekice işlemler? Belki de kavramın yavaş (ya da birden) akışından yararlanarak bir baraj yapıyor ve o barajdan sağlanan elektrik gücünü, dürtüyü azar azar zenginleştirmekte kullanıyorlardır? Öyleyse, hayvansallığa giden düşünsel yol çok uzun demektir.</p>
<p>“Harikasın,” dedi kadın sonradan. “Gerçekten yeteneklisin.”</p>
<p>Aynı çiçek buketiyle kaç gemiyi limandan uğurlamıştı acaba?</p>
<br/>
<p>Bir çığ gibi akıyorum.</p>
<p>Ancak çökmek ya da kendi kendini yok etmek gibi bir niyetim yok. Aileyi, yuvayı bile bile yok eden, yaralayan, bir cehennemden çığlıkların yükselmesine yol açan bu çığ, kış göğünden üzerime usulca inen bir şey; bunun benim temel yapımla hiçbir ilişkisi yok. Ama çığın başladığı anda, karın yumuşaklığıyla kayalığın sertliği yer değiştiriyor. Felaketin sorumlusu kar. Ona yol açan şeyse sertlik değil, yumuşaklık.</p>
<p>Çok uzun zamandır; aslında doğal tarihin başlangıcından beri inanılmayacak kadar katı olan yüreğim buna hazırdı. Bu yüreğe kabaca, taştan yapılma denilebilir. O en arı biçimde; bir elmas biçiminde.</p>
<p>Ama kışa özgü parlak güneş yüreğimin saydamlığına bile sızıyor. İşte böyle zamanlarda kendimi hiçbir engel tanımayan, kanat takmış biri gibi görüyorum; aynı zamanda yaşamım konusunda hiçbir şey yapmamam gerektiğini de anlıyorum.</p>
<p>Büyük bir olasılıkla özgürlüğe kavuşacağım: Ölüme benzeyen bir özgürlüğe. Düşlediğim hiçbir şeye bu dünyada kavuşamayacağım kesin.</p>
<p>Sinyal istasyonundan bakıldığında Suruga Koyu’nun kışın aldığı görüntü gibi, İzu Yarımadası’ndaki arabaların farlarını bile görebildiğim zamanlardaki gibi, bu gözlerle geleceğin bütün ayrıntılarını görebiliyorum.</p>
<p>Arkadaşlarımın olacağı kuşkusuz. Akıllı olanlar bana ihanet edecek; geride salt aptal olanlar kalacak. Benim gibi birine ihanet edilmesi çok garip. Bana kalırsa, duruluğumla karşılaşan herkes içinde ihanet etme dürtüsü duyuyor. Böyle bir duruluğa ihanet etmekten daha büyük bir zafer olamaz. Büyük olasılıkla, benim tarafımdan sevilmeyen bütün insanlar sevildiklerini sanıyorlar. Sevdiklerimse herhalde güzel bir suskunluğu sürdürecekler.</p>
<p>Bütün dünya ölümümü isteyecek; ötekileri geçmek isteyen herkes bu ölümü engellemeye çalışacak.</p>
<p>Temizliğim belli ki ufku aşıp o görünmez ülkeye ulaşacak. Dayanılmaz acının sonunda bir tanrı olmaya çabalayacağım belki de. Acı! Ona ilişkin her şeyi bileceğim; mutlak sessizliğin acısını, hiçbir şey olmayan bir dünyanın acısını. Tir tir titreyerek, hasta bir köpek gibi bir köşeye doğru sürüneceğim. Mutlu olanlar çevremi sarıp şarkılar söyleyecekler.</p>
<p>Bunu sağaltacak hiçbir ilaç yok. Hastane yok. İnsanlık tarihinin bir yerlerinde, incecik altın harflerle şöyle yazacak: Toru bir iblisti.</p>
<br/>
<p>Yirmi yaşına basınca babayı cehennemin dibine göndereceğime ant içerim: Şimdiden plan yapmaya başlamalı.</p>
<br/>
<p>Momoko’ya buluşma sözü verdiğim yerde Nagisa’yla kol kola dolaşmak hiç de güç olmayacak. Ama ne bu kadar kolay bir çözüme ulaşmak ne de Nagisa’nın zafer sarhoşluğuyla bir budala gibi kendinden geçtiğini görmek istiyorum.</p>
<p>Bana küçük, gümüş bir zincirin ucunda sallanan, üzerine “N” harfi kazınmış bir madalyon verdi. Evde ya da okulda takamam; ama Momoko’yla buluştuğumda boynumdaydı. Yara bandı olayı, kızın ilgisini çekmenin pek kolay olmadığını göstermişti bana. Soğuğa karşın yakası açık bir gömlekle V yakalı bir kazak giydim ve ayakkabı bağlarımı gevşek bırakmaya özen gösterdim. Bağları sıkılarken madalyonun yakanın dışına çıkacağı, güneşte parlayacağı kesindi.</p>
<p>Ayakkabımı tam üç kez bağladığım halde Momoko madalyonu fark etmedi; gerçekten bozulmuştum. Kayıtsızlığı, kendi mutluluğuna duyduğu o sınırsız güvenden geliyordu. Bana gelince; elimden geleni yapıyordum.</p>
<p>Son çare olarak, Momoko’yu büyük Nakano Spor Merkezi’ndeki ısıtılmış havuza götürdüm. Şimoda’daki mutlu yaz günlerimizi anımsatan bu küçük geziye çok sevinmişti.</p>
<p>“Sen gerçek bir erkeksin, öyle değil mi?”</p>
<p>“Herhalde öyleyimdir.”</p>
<p>Erkekle kadın arasındaki bu geleneksel konuşma havuzun yanında, çıplak erkeklerle kadınların ayırt edilemediği şu Harunobu sahnelerinden birinde geçiyordu. Kadınlardan farksız, uzun saçlı erkekler vardı. Cinselliği aşabileceğime inanırım; ama öteki cinsin içinde eriyip gitme dürtüsünü hiçbir zaman duymadım. Bir kadın olmayı asla istemedim. Kadının yapısı başlı başına duruluğun düşmanıdır.</p>
<p>Biraz yüzdükten sonra havuzun kenarına oturdum. Momoko bana doğru eğilmişti. Madalyon ondan on-on beş santim uzaktaydı.</p>
<p>Sonunda gözüne ilişti.</p>
<p>Uzanıp eline aldı.</p>
<p>“N harfinin anlamı ne?” Beklenen soru nihayet gelmişti.</p>
<p>“Tahmin et.”</p>
<p>“Senin adının başharfleri T.H. Peki bu neyin başharfi?”</p>
<p>“Biraz düşün bakalım.”</p>
<p>“Anladım. Nippon,<a href="dipnot.xhtml#Footnote0006" id="Feedback0006"><sup class="dipnot_sayi">[6]</sup></a> değil mi?”</p>
<p>Çok canım sıkıldı. Karşılık vermektense soru sorarak kendime zarar vermeye başlamıştım.</p>
<p>“Bu bir armağan. Kimden dersin?”</p>
<p>“Noda ve Nakamura adında akrabalarım var.”</p>
<p>“Senin akrabaların neden bana armağan versinler ki?”</p>
<p>“Anladım! Tıpkı pusulalarda kuzeyi gösteren N harfi gibi, değil mi? Zaten biçimi de bir pusulayı andırıyor. Bunu sana bir gemicilik şirketi filan vermiş olmalı. Bir geminin suya indirilişi onuruna. Değil mi? Haklı mıyım? Sinyal istasyonuna gönderilmiş bir andaç? Evet. hiç kuşkum kalmadı.”</p>
<p>Momoko gerçekten böyle mi düşünüyor, yoksa kendi kendini mi kandırmaya çalışıyordu, anlayamadım. Belki de huzursuzluğunu masumiyet maskesinin ardına gizlemeye çalışıyordu. Ne olursa olsun, yanıldığını söyleme ihtiyacını artık duymuyordum.</p>
<br/>
<p>Bundan sonra çabalarımı Nagisa’nın üzerinde yoğunlaştırdım. Soğukkanlı biriydi; onun o donuk, zararsız merakından yararlanabilirdim. Boş zamanın varsa genç nişanlımı uzaktan da olsa görebilirsin, dedim ona. Hemen kabul etti. Bana birkaç kez Momoko’yla yatıp yatmadığımı sordu. Öğrencisinin öğrendiklerini uygulayıp uygulamadığını merak ediyordu. Ona Momoko’yla Renoir’da buluşacağım günü bildirdim ve beni tanımazdan geleceğine dair söz aldım. Onun sözünde duracak biri olmadığını biliyordum.</p>
<p>Pastaneye girmemizin hemen ardından Nagisa’nın da girdiğini, arkamızda bir yere, fıskiyenin öteki yanına oturduğunu gördüm. Bir kedi gibi sessizce ve tembelce arada bir bize bakıyordu. Momoko’nun suçsuzluğu Nagisa ile beni ansızın daha da yakınlaştırmış gibiydi; sanki sözlerimin çoğu doğrudan Nagisa’ya yöneltilmişti. Şu aptalca. “fiziksel bağ” deyiminin ne anlama geldiğini şimdi anlıyordum.</p>
<p>Nagisa’nın fıskiyenin mırıltıları arasında bizi duyduğundan emindim. Dinleniyor olmanın bilinciyle, ağzımdan çıkan sözcükler belli bir içtenlik kazandı. Momoko keyfimin yerinde oluşuna çok sevinmişti. Kendi kendini, nedenini bilmemesine karşın böyle güzel güzel geçindiğimiz için kutladığını görebiliyordum.</p>
<p>Konuşmaktan yorulunca madalyonu gömleğimin yakasından çıkardım, ucunu ısırdım. Momoko beni paylayacağı yerde mutlu mutlu güldü. Ağzıma gümüş tadı gelmişti; madalyon dilimde bir türlü erimeyen bir ilaç tadı bıraktı. Zincir dudaklarıma, çeneme sürtünüyordu. Ne olursa olsun hoştu. Kendimi canı sıkılan bir köpek gibi hissettim.</p>
<p>Gözümün ucuyla Nagisa’nın ayağa kalktığını gördüm. Momoko’nun açılmış gözlerinden, kadının yanımıza geldiğini, yanı başımızda dikildiğini anlamıştım.</p>
<p>Ansızın kırmızı ojeli tırnaklarını madalyona doğru uzattı.</p>
<p>“Madalyonumu yemeyeceksin, değil mi?“</p>
<p>Doğruldum, ikisini tanıştırdım.</p>
<p>“Araya girdiğim için özür dilerim,” diyerek uzaklaştı Nagisa. “Sonra görüşürüz.’’</p>
<p>Momoko bembeyaz kesilmiş, titriyordu.</p>
<br/>
<p>Kar yağıyordu. Evde iç karartıcı bir cumartesi geçirdim. Batı tipi merdivenin sahanlığında bir pencere var; sokağa bakıyor. Çenemi pencerenin pervazına dayayıp yere diz çöktüm, karı seyretmeye başladım. Burası, hafta içinde bile sakin bir sokaktır; bugünse kar tekerlek izlerini bile örtmüş.</p>
<p>Kardan loş bir ışık yansıyordu. Gökyüzü karanlıktı; ama kardan yansıyan ışık kendine özgü, tuhaf, bambaşka bir zamanı gösteriyordu. Sokağın karşısındaki evin önü, beton çitin çubukları arasındaki boşluklar karla dolmuştu.</p>
<p>Kahverengi bir palto giymiş, şemsiyesiz, siyah bereli, yaşlı bir adam sağ yanda göründü. Paltosunun önü belirgin bir biçimde şişti. Adam tam orayı kucaklamıştı. Bir paketi, ıslanmaması için göğsüne bastırmış gibiydi. Beresinin altındaki kemikli, çökük yüzünü görebiliyordum; bu yüz iri bedenine hiç uymuyordu.</p>
<p>Tam kapımızda durdu. Ana kapının yanında, daha alçak bir giriş daha vardır. Öteki konuklara hiç benzemeyen, babamdan bir şey istemeye gelmiş, yoksul biri olduğunu düşündüm. Ancak içeri girmek için herhangi bir hamle yapmadan, paltosundaki karları bile silkelemeye yeltenmeksizin öylece durdu; çevresine bakındı.</p>
<p>Önündeki şişkinlik yok oldu. Yere bir paket düştü; sanki adam kocaman bir yumurta yumurtlamıştı. Önce bunun ne olduğunu çıkartamadım. Parlak, rengârenk, yuvarlak bir şeydi. Plastik bir örtüye sarılmış meyve, sebze artıklarıydı. Kırmızı elma, turuncu havuç ve uçuk yeşil kabak kabukları. Sırf bunları atmak için sokağa çıkmışsa, yalnız yaşayan, sıkı bir vejetaryen demekti. Artıklardan oluşan öbek karın üzerinde tuhaf, canlı bir karşıtlık oluşturuyordu. Yeşil kabak kabukları bile soluk alıp verir gibiydi.</p>
<p>Dikkatle öbeğe baktığım için, adamın dönüp yola koyulduğunu epeyce sonra fark edebildim. Küçük adımlarla karı yararak ilerliyordu. Onu arkadan görüyordum. Omuzlarını kamburlaştırmıştı; paltosu hâlâ biçimsizdi, doğal olmayan bir görünüşü vardı. Eskisi kadar değilse de hâlâ şişkindi.</p>
<p>Yürüyüp gitti. Kendisi farkında olmadı ama kapıdan dört-beş metre uzaklaşmıştı ki, paltosundan yere iri bir mürekkep damlasını andıran bir şey düştü.</p>
<p>Ölü bir kuştu; belki de bir karga. Ya da bir hindi. Kara değerken kanatların çıkardığı sesi bile duyabiliyordum sanki; oysa yaşlı adam durmadı.</p>
<p>Kuş bir muammaydı. Oldukça uzaktaydı, bahçedeki ağaçlar; üstüne üstlük yağan kar önünü kapamıştı; görme açımın da bir sınırı vardı. Dürbünle bakmayı ya da gidip yakından bakmayı düşündüm ama elim kolum bağlanmış gibiydi; yerimden kıpırdayamadım.</p>
<p>Nasıl bir kuştu bu? Uzunca bir süre ona baktıktan sonra, bir kuştan çok, bir kadının saçlarına bakıyormuş gibi bir duyguya kapıldım.</p>
<br/>
<p>Momoko’nun acısı, bir tek sigaradan çıkan bir yangın gibi başladı. İnanılmayacak kadar sıradan olan bir genç kızla bir düşünür aynıdır; her ikisi için de en küçük, en önemsiz şey dünyayı silip süpüren bir kuruntuya dönüşebilir</p>
<p>Tam da benden beklendiği gibi, yalvar yakar oldum. Yüzüne gülüp onu kandırdım; Nagisa için iğrenç şeyler söyleyerek Momoko’nun gözüne girmeye çalıştım. Bu ilişkiyi mutlaka bitirmem gerektiğini söylerken ağlıyordu. Benim de tek istediğimin bu olduğunu ama onun yardımı olmaksızın bunu başaramayacağımı söyledim. Biraz da abartarak, o şeytan kadından kurtulmak için Momoko’nun mutlaka bana yardım etmesi gerektiğini ekledim.</p>
<p>Bana yardım etmeyi kabullendi; ama bir koşulla. Kolyeyi çıkarıp atacaktım, üstelik bunu onun önünde yapacaktım. Kolye benim için hiçbir anlam taşımıyordu, hemen kabul ettim. Birlikte Suidobaşi İstasyonu’nun önündeki köprüye gittik. Kolyeyi çıkartıp Momoko’ya verdim, kendi eliyle ırmağın pis sularına atmasını söyledim. Kızın elinden fırlayan kolye kış akşamına sinmiş güneş ışığına doğru havalandı. Bir mavnanın geçtiği pis kokulu suya çarptı. Momoko göğsüme yaslandı, az önce cinayet işlemiş biri gibi solukları sıklaşmıştı. Yoldan geçenler dönüp ilgiyle bize baktılar.</p>
<p>Özel gece derslerimin başlama zamanı gelmişti. Cumartesi öğleden sonra buluşmak üzere sözleştik, sonra ayrıldık.</p>
<br/>
<p>Momoko’yu, Nagisa’ya bir mektup yazmaya zorladım.</p>
<p>Mektubu sözcüğü sözcüğüne ben yazdırdım. O cumartesi günü öğleden sonra kaç kez “aşk” sözcüğünü kullandım, anımsamıyorum. Momoko’yla birbirimizi gerçekten seviyorsak, baş başa verip felaketi kendimizden uzaklaştırmalıydık; bunun yolu da düzmece bir mektuptan geçiyordu.</p>
<p>Meiji Bahçeleri’nin yakınlarındaki bir bovling salonunda buluştuk. Birkaç oyundan sonra el ele ılık havada, çıplak gingko ağaçlarının altından geçerek, Aoyama Caddesi’nde yeni açılmış olan bir pastaneye gittik. Yanımda kâğıt mühür ve zarf getirmiştim.</p>
<p>Kızı uyuşturmaya daha yolda yürürken başlamış, kulağına defalarca aşkı fısıldamıştım. Onu giderek deli Kinue’dan farksız birine dönüştürmüştüm. Soluk alıp vermesini sağlayan tek şey, aşkımıza duyduğu inançtı.</p>
<p>Gerçekliği inkâr edişleri açısından benzeşiyorlardı; Kinue güzel olduğuna, Momoko ise sevildiğine inanıyordu. Ancak Momoko bu yanılgısını sürdürmek için yardıma gereksinirken, Kinue’nun dışarıdan gelecek bir tek sözcüğe bile ihtiyacı yoktu. Ah, Momoko’yu onunla aynı düzeye bir çıkartabilseydim! Bu istekte eğitimsel bir dürtü -yani aşk- olduğu için, ettiğim aşk yeminleri büsbütün yalan sayılmazdı. Ama Momoko gibi bir gerçeklik savunucusunun, bir inkârcıya dönüşmesinde yöntemsel bir çelişki yok muydu? Onu Kinue gibi bütün dünyayla savaşmaya hazır biri haline getirmem kolay olmayacaktı.</p>
<p>Ama o sihirli sözcükleri, seni seviyorum sözünü sonsuzcasına, üst üste yineleyen birinin yüreğinde bir değişim gerçekleşir. Neredeyse âşık olduğuma inanacaktım; dünyanın uzaklaştırılması yüreğimin bir bölümünü öyle ani ve sınırsız bir özgürlükle doldurmuştu ki, yüreğim adeta esrimişti. Baştan çıkartan kişi, bu işe yeni başlayan biriyle uçmak zorunda olan bir uçuş eğitmenine benzer!</p>
<p>Momoko’nun oldukça eski usul bir kıza son derece uygun düşen öteki koşuluysa, saf, “tinsel” bir onaydan başka bir şey değildi. Onu hoşnut etmek için gereken tek şey, birkaç sözcüktü. Geçerken yeryüzüne dupduru bir gölge düşüren sözcükler - gerçek beni oluşturan şey de sözcükler olmaz mıydı? Ben, sözcükleri bu amaçla kullanmak için doğmuştum belki de? Eğer öyleyse, (bu duygusal terimler beni oldukça sinirlendiriyor elbette) gizli tuttuğum anadilim gerçekte aşkın diliydi belki de?</p>
<p>Hasta gerçeği bilmez; ailesiyse ona kesinlikle iyileşeceğini söyleyip durur. Ben de Momoko’ya, kış ağaçlarından dökülen o güzelim gölge ağının altında, büyük bir içtenlikle defalarca aşkı fısıldadım.</p>
<p>Pastaneye girip biraz rahatladıktan sonra, öğütlerini dinlemek ve uygulamak istermişçesine, Nagisa’nın kişiliğinden söz ettim ona. Etkili olacağı kesin, kaçamak bir biçimde, kabaca kadını tanımladım. Nagisa’yı elbette ki aşırı derecede serbest bir kadın olarak tanıttım.</p>
<p>Momoko’nun nişanlım olduğunu, beni sevdiğini bilmesine karşın Nagisa benden kolayca vazgeçecek bir kadın değildi. Ondan bunu rica etmek, duyduğu küçümsemeyi artırır, onu daha da tatsız bir biçimde davranmaya itebilirdi. “Aşk” sözcüğüyle savaşan, arkadan saldırarak onu yere yıkmaya çalışan bir kadındı. Bir gün iyi birer koca ve baba olacak gençlerde derin izler bırakmaya kararlıydı; karanlığa gizlenip evlilik kurumuyla alay edecekti. Öte yandan, kusurları çok da sevimliydi. Aşka duyduğu nefret geri çekilmesini engelleyecek ama aşkı uğruna savaşan bir kadına karşı açıklanamaz, belli bir acıma da duyacaktı. Bu türden pek çok kişiden söz ettiğini duymuştum. Kadının aşkın değil de, paranın ve güvenliğin karşısına dikilmiş bir engel olduğunu ileri sürerek onu etkilemek olasıydı.</p>
<p>Öyleyse ne yapmalıydık?</p>
<p>“Benim seni sevmeyen ama paran için isteyen bir kız olduğumu söylemeliyim ona.’’</p>
<p>“Evet aynen böyle yapmalıyız.”</p>
<p>Düşünce Momoko’yu çok heyecanlandırmıştı. Ne komik, dedi gözleri hülyalı. Üzüntüsünün yerini alan coşkusu öyle parlak ve belirgindi ki, iyice canım sıkıldı.</p>
<p>“Aslında bunda gerçek payı da yok değil,” diye sürdürdü. “Annemle babam gizlemeye çalışıyorlar, ben de bu konuya hiç değinmem ama durumumuz pek parlak sayılmaz. Bankada bazı sorunlar çıkmış, sorumluluğu babam üstlendi ve sahip olduğu toprakların çoğunu ipotekledi. Babam öyle iyi niyetli bir insandır ki. Kabak onun başına patladı.”</p>
<p>Kendini acımasız, hoyrat bir kadına dönüştürme çabası gözünü kör etmişti; asla böyle biri olmayacağından emindi. Bir okul piyesinde rol alan genç bir kız gibiydi. İşte pastanede ona yazdırdığım mektup:</p>
<br/>
<p>Sevgili Nagisa;</p>
<p>Lütfen mektubumu yırtıp atma, sonuna kadar oku. Senden. Toru’yu görmekten vazgeçmeni rica ediyorum.</p>
<p>Nedenlerini sana elimden geldiğince dürüst bir biçimde açıklamaya çalışacağım. Toru’yla ben birbirini seven iki nişanlı gibi görünüyoruz, oysa birbirimize âşık değiliz. Yalnızca iki iyi arkadaşız, o kadar. Benim asıl peşinde olduğum şey, maddi sorunları olmayan, zeki ve çalışkan bir erkekle evlenerek servete ve özgürlüğe kavuşmaktır. Toru’nun babasının bir ayağı çukurda, öldüğü zaman bütün serveti Toru’ya kalacak. Bu da babamın çıkarlarına çok uygun düşüyor. Bankada bazı sorunlar var; tahmin edebileceğin gibi parasal açıdan biraz sıkıntıdayız. Toru’nun babasından, o öldükten sonra da Toru’dan gelecek olan desteğe muhtacız. Annemi babamı çok severim. Toru başka bir kadınla ilgilenmeye başlarsa planlarım suya düşebilir, bütün umutlarımı yitiririm. Kısacası, maddi nedenlerle bu evlilik benim için çok önemli.</p>
<p>Dünyada paradan daha önemli bir şeyin olmadığına inanmaya başladım. Onda hiçbir kirli yan göremiyorum, “aşk” ve “tutku” gibi şeylerinse parasızlık baş gösterdiğinde uzun sürmeyeceğine inanıyorum. Senin için bir anlık bir oynaşma olan şey, benim ve ailem için yaşamsal bir önem taşıyor. Sana, Toru’yu seviyorum. ondan vazgeçmelisin, demiyorum. Sana, sandığından çok daha olgun, ayakları yere basan biri olarak sesleniyorum.</p>
<p>Toru’yla görüşmeyi gizlice sürdürebileceğini düşünüyorsan hata edersin. Sır nasılsa ortaya çıkar; Toru’nun beni salt paranın hatırına her şeye göz yuman bir kadın olarak görmesine izin veremem. İşte salt paranın hatırına gözümü onun üzerinden ayırmamalı ve onurumu korumalıyım.</p>
<p>Bu mektubu Toru’ya sakın gösterme. Bunu yazabilmek için olanca cesaretimi topladım. Kötü bir kadınsan mektubu ona gösterebilir ve Toru’yu elimden almak için silah olarak kullanabilirsin; ama ömrünün geri kalanını da bir başka kadının aşkını değil, yaşamını elinden aldığını bilerek, vicdan azabı içinde geçirirsin. Bu konuyu serinkanlılıkla halletmeliyiz, ikimizin de duyguları söz konusu değil çünkü.</p>
<p>Bu mektubu Toru’ya gösterirsen, seni gözümü kırpmadan öldürürüm; üstelik hiç de sıradan olmayan bir biçimde.</p>
<br/>
<p>Saygılarımla,</p>
<p>Momoko</p>
<br/>
<p>“Sonunu çok iyi bağladık,” dedi Momoko; hâlâ heyecanlıydı.</p>
<p>“Mektubu bana gösterirse neler olacağını bilemem,” dedim gülümseyerek.</p>
<p>“Hiç kaygılanmıyorum.” Bana doğru eğildi.</p>
<p>Zarfın üzerine adresi yazdırdım, özel ulak mührünü bastım: sonra da el ele mektubu postalamaya gittik.</p>
<p>Bugün Nagisa’nın evine gittim ve mektubu gördüm. Öfkeden titreyerek çekip aldım, koşarak oradan ayrıldım. O gece geç vakit babanın çalışma odasına gidip kalbi kırılmış bir erkek edasıyla mektubu ona gösterdim.</p>       
</div>
    </body>
</html>
