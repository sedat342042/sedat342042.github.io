<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
 
  <p class="kisim_adi">26</p>
<p>Keiko’nun, Toro’nun 1974 Noel’ini nasıl kutlayacağını sorması bile Honda’yı ürkütmüştü. Eylüldeki olaydan beri seksen yaşındaki Honda her şeyden ürker olmuştu. Artık hiçbir şeyden emin değildi. Beklenmedik bir felaketin korkusuyla yere çömelmiş, sürekli titriyordu sanki.</p>
<p>Olayların bugün aldığı biçimi, salt eylül olayıyla açıklamak zordu. Honda’nın Toru’ya evlat edinmesinin üzerinden dört yıl geçmişti. Gerçi Toru bu yılları oldukça sessiz, uysalca geçirmiş, pek az değişmişti ama bu bahar rüşdünü kanıtladıktan ve Tokyo Üniversitesi’ne başladıktan sonra bambaşka biri olup çıkmıştı. Birdenbire babasına düşmanca davranmaya başlamıştı. Ona karşı çıkmak için hiçbir fırsatı kaçırmıyordu. Toru’nun şöminede kullanılan maşayla alnına vurmasından sonra Honda yaraya baktırmak için birkaç günlüğüne bir kliniğe gitmiş, doktorlara yere düştüğünü söylemişti. Bu olaydan sonra Toru’nun ne istediğini anlamak, hemen de yerine getirmek için dikkat kesildi. Toru, Honda’nın yandaşı olarak gördüğü Keiko’ya karşı da son derece kaba davranıyordu.</p>
<p>Parasının peşinde olduklarına inandığı için yıllardır ihmal ettiği akrabaları şimdi ona acıyacak değillerdi. Oğlanı evlat edinmesine karşı çıkmış olanlar şimdi seviniyorlardı. Her şey tam da onların beklediği gibi sonuçlanmıştı. Honda’nın yakınmalarına kulaklarını tıkadılar. Onun istediği şey, kendisine acımalarıydı. Oysa onlar asıl Toru’ya acıyorlardı. Böylesine güzel gözler, bu kadar kusursuz davranışlar, evlatlık görevlerine karşı gösterdiği duyarlılık - kuşkucu, yaşlı adamın oğlana iftira attığından emindiler. Gerçekten de Toru’nun davranışlarında kınanacak hiçbir yan yoktu.</p>
<p>“Çevremizde ne kadar çok baş belası dolandığını bilemezsiniz! Bu kadar saçma sapan bir öyküyü size kim anlatmış olabilir? Eminim, Bayan Hisamatsu’dur. Çok hoş bir insan ama babanın her söylediğine inanıyor. Ne yazık ki baba biraz bunadı. Bazen sayıklıyor. Eh, para konusunda bunca yıldır içi içini yiyip durdu, sonu da buraya vardı işte. Aynı çatı altında yaşayan bana, oğluna bile hırsız muamelesi yapıyor. Ne de olsa gencim, kendimi tutamayıp karşılık verdiğim zaman da kalkıp herkese ona ne kadar kötü davrandığımdan yakınıyor. Bahçede düşüp alnını erik ağacına çarptığı zaman da -anımsadınız mı?- Bayan Hisamatsu’ya, ona maşayla saldırdığımı söylemiş. O da her sözcüğüne inanmış; bana kendimi savunma fırsatı bile tanınmıyor.”</p>
<p>Toru o yaz deli Kinue’yi Şimizu’dan getirtmiş, bahçedeki kulübeye yerleştirmişti.</p>
<p>“O mu? Ah, bu çok acıklı bir öyküdür. Ben Şimizu’dayken bana çok yardımı dokunmuştu. Orada herkes onunla alay ettiği, çocuklar peşinden koşup dalga geçtikleri için Tokyo’ya gelmek istiyordu. Ben de ailesini razı ettim, gönderdiler. Onu bir akıl hastanesine kapasalardı, öldürmüş olurlardı. Evet deli olduğu kuşkusuz; ama kesinlikle zararsızdır.”</p>
<p>Yaşlı akrabalar arada bir Toru’yla görüşüyorlardı ama onun yaşamına burunlarını sokmaya kalkıştıkları anda kibarca ve ustalıkla dışlanıveriyorlardı. Bir zamanlar öylesine zeki ve uyanık bir insan olan Honda’nın böyle abuk sabuk sayıklayan biri olup çıkmasına hayıflanıyorlardı. Öte yandan, yirmi yıl önce adamın başına konan devlet kuşunu unutmamışlardı. Kıskançlık duyguları depreşti.</p>
<br/>
<p><b>Toru’nun yaşamından bir gün:</b></p>
<br/>
<p>Artık denize bakmak, gemileri beklemek zorunda değildi.</p>
<p>Artık derslere de girmesi gerekmiyordu ama insanların güvenini sarsmamak için yine de okula gitmeyi sürdürüyordu. Evden yürüyerek on dakikalık uzaklıkta olmasına karşın üniversiteye arabayla gidiyordu.</p>
<p>Sabahları erken kalkma alışkanlığından vazgeçmemişti. Perdelerden sızan gün ışığına bakarak, suskun bir yaz yağmurunun yağdığını anlıyor, sonra da denetimindeki dünyayı düzenlemeye başlıyordu. Kötülükle cahillik bir saatin içindeki parçalar gibi miydi? Dünyadaki hiç kimse, dünyanın tam anlamıyla bir iblisin denetiminde olduğunu ayrımsamıyor muydu? Düzen korunuyor, her şey yasalara uygun bir biçimde, herhangi bir yerinde en küçük bir sevgi lekesi saptanmaksızın sürüyordu. Peki insanlar onun egemenliğinde yaşamaktan mutlu muydular? Dupduru kötülük bir şiirin biçimini almış, başlarının üstüne saçılmış mıydı? İnsana özgü olan her şey özenle silinip süpürülmüş müydü? En küçük bir sevecenlik gösterisiyle alay edilmesi için gereken bütün ayarlamalar yapılmıştı belki de? Peki ya ruh gerçekten ölmüş müydü?</p>
<p>Toru güzel, beyaz elini üzerine koyar koymaz dünyanın çok güzel bir hastalığa yakalanacağından emindi. Öngörülmemiş, beklenmedik bir lütfu, başka bir lütfun izlemesini bekliyordu doğallıkla. Bilmediği bazı nedenlerden dolayı, yoksul bir işaretçi, zengin ve yaşlı bir adamın tek vârisi olarak seçilmişti; üstelik bu adamın bir ayağı çukurdaydı. Bugünlerde şu ya da bu ülkenin kralı bile gelip onu evlat edinmek isteyebilirdi pekâlâ.</p>
<p>Kışın bile her sabah, yatak odasının bitişiğine yaptırttığı banyoya koşup soğuk bir duş yapardı. Hiçbir şey bir insanı bundan daha iyi uyandıramazdı.</p>
<p>Soğuk su nabız atışlarını canlandırıyor, saydam kırbacıyla göğsünü dövüyor, tenine binlerce gümüş iğne batırıyordu. Suya bir süre sırtını verdi, sonra da önünü döndü. Yüreği suyla hâlâ dost olamamıştı. Sanki çelik bir levha göğsüne bastırılıyordu, çıplak eti sımsıkı bir zırhın içine hapsolmuş gibiydi. Sudan oluşan bir ipin ucunda sallanan bir ceset gibi kıvrıldı, döndü. Sonunda teni canlanmıştı. Genç teni, bir krala yaraşır azametle su damlalarının üzerinden akıp gitmesine izin vererek öylece duruyordu. Toru sol kolunu kaldırıp bir çağlayanın altındaki çakıltaşlarına benzeyen üç küçük beneğe baktı. Kimsenin göremediği, kapanmış bir kanadın altına gizlenmiş olan, seçkinlik simgeleriydi bunlar.</p>
<p>Kurulandı. Derin derin soluyordu. Teni kızarmıştı.</p>
<p>İstediği anda koşup kahvaltısını getirmek, hizmetçi Tsune’nin göreviydi. Tsune’yi Kanda’daki pastanelerden birinde bulmuştu. Kız Toru’nun bir dediğini iki etmiyor, bütün emirlerine boyun eğiyordu.</p>
<p>Kadın nedir öğreneli henüz iki yıl olmuştu; ama bir kadını, sevmediği bir erkeğe hizmet eder hale getirmenin yollarını pek çabuk öğrenmişti. Söylediği her şeyi yerine getirecek kadını, görür görmez saptayabiliyordu. Daha çok Honda’nın isteklerini yerine getirmeye eğilimli olan hizmetçileri kovmuş, kendi bulduğu ve yattığı kadınları işe almıştı; onlara “hizmetçi”nin İngilizce karşılığı olan <i>maid</i> sözcüğüyle sesleniyordu. Tsune içlerinde en aptalı, en iri göğüslüsüydü.</p>
<p>Kahvaltısının masanın üzerine konduğunu görünce, günaydın dercesine kızın memesini sıktı.</p>
<p>‘‘Dolgun ve sert.”</p>
<p>“Evet, çok formdalar.” Tsune ifadesiz bir yüz ama saygılı bir sesle yanıtladı. Dolgun, esmer memesi bile Toro’ya karşı saygılıydı. Göbeği özellikle hürmetkâr, bir kuyu kadar da derindi. Güzel bacakları nedense gövdesinin geri kalanıyla hiç uyuşmuyordu; kendisi de farkındaydı bunun.</p>
<p>Toru, pastanenin düzgün olmayan zemininde kahve servisi yaparken bir ara, bir çalılığa sürtünen bir kedi gibi, baldırını can çekişen kauçuk bitkisinin alt dallarına nasıl sürttüğünü görmüştü.</p>
<p>Toru’nun aklına bir şey geldi. Pencerenin önüne gidip bahçeye baktı; bornozunun önünü açmış, göğsünü sabah esintisine vermişti. Honda eski alışkanlığını hâlâ sürdürüyor, yataktan kalkar kalkmaz sabah yürüyüşünü yapmak üzere bahçeye çıkıyordu.</p>
<p>Kasım ışığında, bastonuna dayanarak sarsak adımlarla ilerlerken gülümsedi ve Toru’nun güçbela duyabildiği bir sesle, günaydın, dedi.</p>
<p>Toru gülümseyerek elini salladı. “Allah kahretsin. Moruk hâlâ sağ.” Onun “günaydın”ı da buydu.</p>
<p>Honda hâlâ gülümseyerek, tehlikeli bir atlama taşının yanından dolandı. Çenesini tutma akıllılığını göstermediği takdirde, kafasına neyin fırlatılacağından emin olamazdı. Tek yapması gereken şey, bu alçaltıcı ânın geçip gitmesini beklemekti. Toru az sonra çıkıp gider, akşama kadar da dönmezdi.</p>
<p>“Yaşlılar çok kötü kokuyorlar. Uzağa git!” Honda’nın suçu, Toru’ya fazla yaklaşmaktı.</p>
<p>Honda’nın yanağı öfkeyle seyirdi; ama yapabileceği hiçbir şey yoktu. Toru ona bağırmış olsaydı, o da ona bağırabilirdi. Oysa oğlan Honda’yla o berrak, güzel gözleriyle dimdik bakarak, alçak ve buz gibi bir sesle, gülümseyerek konuşmuştu.</p>
<p>Toru’nun, birlikte geçirdikleri bu dört yılda hoşnutsuzluğu giderek artmıştı. Her şeye sinirleniyordu: çirkin, gücü tükenmiş ete, yetersizliği örtbas etmeye çalışan yararsız gevezeliklere, kimi şeylerin beş-altı kez, insanı usandıracak kadar tekrarlanmasına, yinelendikçe öfkeye dönüşen tekdüzeliğe, bencilliğe, korkaklığa, zavallılığa, benmerkezciliğe, ölümden sürekli korkmanın da kanıtladığı tabansızlığa, kararsızlığa, buruşuk ellere, yeri ölçermişçesine, ancak bir tırtılınkiyle karşılaştırılabilecek yavaşlığa, yüzdeki o cahillikle dalkavukluk karışımı ifadeye. Üstelik Japonya yaşlılarla kaynıyordu.</p>
<p>Kahvaltı ederken Toru’nun kahvesini doldurmak Tsune’nin göreviydi. İçine şeker atıp karıştırmak da öyle. Toru, kızarmış ekmekten yakındı.</p>
<p>Günün başarısının, güne iyi başlamaya bağlı olduğu türünden bir boş inancı vardı. Sabah lekesiz bir kristal gibi olmalıydı. Sinyal kulesindeki sıkıcı yaşama katlanmasını sağlayan tek şey, gözleme eyleminin özsaygısını zedelememesiydi.</p>
<p>Bir keresinde Tsune şöyle demişti: “Çalıştığım pastanenin sahibi bana Kuşkonmaz derdi. Tıpkı kuşkonmaz gibi beyaz ve uzunmuşum.”</p>
<p>Toru’nun buna verdiği karşılık, yanan sigarasını kızın elinin üzerine bastırmak oldu. Ne kadar aptal olsa da Tsune o günden sonra ağzından çıkanlara dikkat etti. Özellikle kahvaltı servisini yaparken. Dört <i>maid</i> sırayla görev yapıyordu. Üçü Toru, Honda ve Kinue’yle ilgilenirken, dördüncü kız izine çıkıyordu. Toru’ya sabah kahvaltısını getiren kız, o geceyi Toru’nun yatağında geçirmiş olandı. Kızla işi bitince hemen gönderirdi. Hiçbirini bütün gece yanında alıkoymazdı. Böylece sırayla dört gecede bir oğlanın cinsel açlığını doyuruyor, haftada bir gün de izin yapıyorlardı. Honda bu denetimin sıkılığını ve hiçbir çekişmeye yer bırakmayışını içten içe beğeniyordu. Hizmetçiler Toru’nun emirlerine, dünyanın en doğal şeyi buymuşçasına uyuyorlardı.</p>
<p>Honda’dan “Yaşlı Efendi” diye söz etmelerini onlara öğretmiş, onları kusursuz bir biçimde eğitmişti. Arada bir eve gelenler, bugünlerde hiçbir yerde böylesine güzel ve terbiyeli hizmetçiler görmediklerini söylüyorlardı. Toru Honda’yı bir yandan aşağılarken, bir yandan da onun bütün gereksinimlerini karşılıyordu.</p>
<p>Okula gitmek için hazırlandıktan sonra mutlaka bahçedeki kulübeye uğrardı. Özenle boyanmış, uzun bir sabahlık giymiş olan Kinue onu her zaman verandadaki şezlongda karşılardı. Son şımarıklığı, hastalıktı.</p>
<p>Toru verandaya oturur, en sıcak, en içten tavrıyla kibar kibar çirkin kadına bakardı.</p>
<p>“Günaydın! Bu sabah kendini nasıl hissediyorsun?”</p>
<p>“Teşekkür ederim, fena sayılmam. Acaba dünyada, bütün gücünü yataktan kalkmak için kullanan, koltuğuna güçsüzce yığılan güzel bir kadının konuğunu karşılayıp duyulur duyulmaz bir sesle, ‘Teşekkür ederim, fena sayılmam,’ demesinden daha güzel bir sahne olabilir mi? Olayın güzelliği ağır bir çiçek gibi sağa sola salınıyor, bu güzellik gözlerini yumduğunda insanın gözkapaklarında toplanıyor, öyle değil mi? Sana öyle büyük bir gönül borcu duyuyorum ki. Sen yeryüzünde bana her şeyi veren ve karşılığında hiçbir şey istemeyen tek erkeksin. Artık burada olduğuma göre seni her gün görebiliyorum, bunu yapmak için sokağa çıkmam gerekmiyor. Keşke baban burada olmasaydı!”</p>
<p>“Onu dert etme. Yakınlarda bir gün direnmeyi bırakacak ve ölecektir. Eylül olayı oldukça işe yaradı, bundan böyle her şey daha da iyiye gidecek. Belki de gelecek yıl sana elmas bir yüzük alırım.’’</p>
<p>“Ne kadar güzel! Bunu düşünmek beni ayakta tutacak, sağ kalmamı sağlayacak. Ama bugünlük çiçeklerle yetinmek zorundayım. Bugünkü çiçeğim, bahçedeki beyaz kasımpatı. Onu benim için koparır mısın? Çok kibarsın. Hayır, o değil. Saksıdaki. Evet, o! Taçyaprakları iplikler gibi sarkık olan, şu büyük, beyaz kasımpatı.”</p>
<p>Toru, Honda’nın özenle bakıp büyüttüğü çiçeği bir an bile duraksamadan koparıverdi. Kinue hasta, güzel bir kadın gibi çiçeği parmaklarının arasında çeviriyordu, dalgın dalgın. Sonra, dudaklarını yalayıp geçen bir gülümsemeyle, çiçeği saçına taktı.</p>
<p>“Hadi git artık. Okula geç kalacaksın. Ders aralarında beni düşün.” El sallayarak Toro’yu uğurladı.</p>
<p>Toru garaja gitti. O bahar üniversiteye girer girmez Honda’ya aldırdığı Mustang marka arabasını çalıştırdı. Bir geminin dalgın, duygusal makinesi dalgaları öylesine kusursuzca yarabiliyor, öylesine şahlanabiliyorsa, Mustang’ın duyarlı, uyanık, altı silindirli motoru da neden budala yığınları dört bir yana dağıtmasın, etleri yarıp geçmesin? Gemi ak köpükler sıçratırken, o neden kıpkırmızı lekeler sıçratmasın?</p>
<p>Ama motor sessiz, sıkı bir denetim altındaydı. Tatlı sözlerle, pohpohlanarak yumuşak, yapay bir uysallığa zorlanmıştı. İnsanlar keskin, ışıl ışıl yanan bir kılıca nasıl hayranlık duyuyorlarsa, arabaya da aynı hayranlığı besliyorlardı. Güzel motor kapağındaki gülümseme, pırıl pırıl parlayan boyasıyla insanları tehlikeli olmadığına inandırıyordu.</p>
<p>Saatte iki yüz kilometrelik hızıyla Hongo’daki sabah kalabalığını yarabilecekken, kırk kilometrelik hız sınırlamasına uymak için alçalmayı göze alıyordu.</p>
<br/>
<p><b>3 Eylül olayı:</b></p>
<br/>
<p>Olay, Toru ile Honda’nın sabah yaptıkları küçük bir tartışmayla başladı.</p>
<p>Toru, yaz boyunca sıcaktan kaçmak için Hakone’ye sığınan Honda’nın yokluğunun tadını doyasıya çıkarmıştı. Gotemba’daki yanan villasını yeniden yaptırıp yaptırmamakta kararsız kalan Honda, sonunda araziyi olduğu gibi bırakmıştı; sıcaktan hiç hoşlanmadığı için yaz mevsimini Hakone’deki bir otelde geçiriyordu. Toru Tokyo’da kalmayı yeğlemiş, yanına birkaç arkadaşını alıp arabasıyla sağa sola, dağlara, deniz kıyısına gitmişti. Honda 2 Eylül akşamı Tokyo’ya döndü. Haftalardır Toru’yu ilk kez görüyordu. Güneşten yanmış yüzdeki gözler onu dupduru bir öfkeyle karşıladı. Honda korkmuştu.</p>
<p>3 Eylül sabahı bahçeye çıkınca, bürümcük ağacı nerede, diye sordu şaşkınlıkla. Kulübenin yanındaki yaşlı ağacın yerinde yeller esiyordu.</p>
<p>Bir süre ana binada kalan Kinue, temmuz başlarında yeniden bahçedeki kulübeye dönmüştü. Toru’nun ona şömine maşasıyla vurmasından sonra Honda korkudan kızı eve almıştı.</p>
<p>Toru bahçeye çıktı. Maşa sol elindeydi. Yeniden düzenlenmiş olan odasında bir şörnine vardı; evdeki tek şömineydi. Yazları bile şöminenin yanındaki çengelde bir maşa asılı olurdu.</p>
<p>Toru maşayı görmenin bile Honda’ya yeteceğini, kırbaçlanan bir köpek gibi onu sindireceğini biliyordu elbette.</p>
<p>“Elindeki o şeyle ne yapıyorsun? Bu sefer polis çağıracağım! Geçen sefer çenemi tuttum, milletin diline düşmekten çekiniyordum; ama bu kez işin o kadar kolay olmayacak!” Honda’nın omuzları sarsılıyordu; konuşurken bütün gücünü tükettiği belliydi.</p>
<p>“Bastonun var ya? Kendini savunsana!”</p>
<p>Honda bürümcük ağacının tomurcuklanmasını, sedefli bir hastanın teni kadar kaygan olan gövdesine karşı tomurcukların pırıl pırıl parlamasını dört gözle beklerken, ağaç ortadan kaldırılmıştı. Bahçenin Alaya’da, yani bilinç deposunda yeniden yapıldığını, başka bir bahçeye dönüştüğünü biliyordu. Bahçeler de değişmek zorundaydı. Tam bunları düşündüğü sırada, denetlenemeyen bir öfke başka bir kaynaktan kabarıverdi. Bağırdı; bağırırken bile korkuyordu.</p>
<p>Yaz yağmurları dinmiş, Kinue’nun kulübeye taşınmasından sonra sıcaklar iyice bastırmıştı. Bürümcük ağacı çiçeğe durmuştu. Bu ağaçtan nefret ediyorum, demişti kız. Başını ağrıttığını ileri sürüyordu. Honda’nın ağacı salt kendisini delirtmek için diktirdiğini söyleyip duruyordu; bunun üzerine Toru, Honda’nın Hakone’ye gittiği gün ağacı kestirdi. İşte bu kadar basitti.</p>
<p>Kinue ortalarda görünmüyordu, kulübenin loş girintilerinden birindeydi herhalde. Toru Honda’ya herhangi bir açıklamada bulunmadı. Hiçbir yarar sağlamazdı zaten.</p>
<p>“Ağacı sen mi kestirdin?” diye sordu Honda, daha yumuşak bir sesle.</p>
<p>“Aynen öyle.’’ Toru’nun yanıtı neşeliydi.</p>
<p>“Neden?”</p>
<p>“Yaşlı ve yararsızdı.” Tatlı tatlı gülümsedi.</p>
<p>Böyle anlarda Toru’nun gözlerinin önüne kalın bir cam inerdi. Gökyüzünden inen, duru sabah göğüyle aynı malzemeden yapılmış bir cam. Honda hiçbir çığlığın, hiçbir sözcüğün Toru’nun kulaklarına erişmeyeceğini biliyordu. Oğlanın gördüğü tek şey takma dişler olacaktı. Honda’nın dişleri çoktan ölmüştü. Evet, Honda ölmeye başlamıştı bile.</p>
<p>“Anlıyorum. Senin için hiç önemi yok demek?”</p>
<p>Yaşlı adamın acısı bir surat asmadan öte geçemiyordu. Honda bunlarda savunulamayacak kadar büyük bir aptallık görüyordu. Hepsi kendi suçuydu, Toru’nun değil; Toru’daki değişime şaşmamak gerekiyordu. Honda oğlanı görür görmez ondaki “iblis”i tanımamış mıydı?</p>
<p>Ama şu anda tek derdi, sorduğu şeyin özsaygısında açtığı yaranın derinliğini ölçmekti.</p>
<p>Honda klima cihazından hoşlanmazdı; ayrıca merdivenlerden korktuğu bir yaşa gelmişti. Zemin katta on iki hasır büyüklüğünde, bahçedeki kulübeye bakan bir odası vardı. Ortaçağ <i>şoin</i> tarzında döşenmiş olan oda evdeki en eski ve en kasvetli odaydı. Honda dört keten yastığı yan yana dizdi. Uzandı, ayaklarını yastıkların üzerine dayadı. Bütün sürme kapılar kapalıydı, oda iyice ısınmıştı. Bazen bir bardak su almak için masaya kadar sürünerek giderdi. Güneşin bütün ışığı odaya dolmuşçasına ısınmıştı oda.</p>
<p>Zaman, uykuyla uyanıklık arasındaki o tanımlanması olanaksız çizgide akıyordu; tıpkı mutlak öfkenin ve mutsuzluğun ardından dalınan bir uyku gibi. Kalçasındaki sancılar genellikle aklını karıştırırdı ama bugün hiç sancısı yoktu. Hissettiği tek şey, yorgunluktu.</p>
<p>Sanki kavranılması olanaksız bir felaket ağır ağır üzerine çökmekteydi; belirgin, ipince aşamalardan geçerek gelmesi felaketi daha da korkunçlaştırıyor, yoğun, bileşik bir ilaç gibi beklenen etkiyi yaratıyordu. Aslında yaşı Honda’yı kibirden, hırstan, onur ve saygınlık gibi kaygılardan, sağduyudan ve öteki duygulardan soyutlamalıydı. Ama onun asıl neşeye gereksinimi vardı. Honda duygu nedir, çok uzun zaman önce unutmuş olmasına karşın, kapkara bir öfke ve kızgınlık bir köz misali için için yanmayı sürdürüyordu. Közler karıştırılınca da, pis kokulu bir duman çıkartıyorlardı.</p>
<p>Kâğıt kapılara vuran güneş ışığında sonbahar vardı; ama öyle bir yalıtılmıştı ki, en küçük bir devinimden, mevsimlerinkine benzeyen değişimden yoksundu. Her şey durgunluktan ibaretti. Honda yağmurdan sonraki çamurlu su birikintileri gibi, orada olmaması gereken öfkeyi ve hüznü apaçık görebiliyordu. Bu sabah içini dolduran duygu, her an yenilenen, on yıllık bir yaprak kümesini andırıyordu. Bütün tatsız anılar aklına üşüşüyordu, yine de kalkıp genç biri gibi mutsuz bir yaşamı olduğunu öne süremezdi.</p>
<p>Penceredeki ışık ona akşamın yaklaştığını muştulayınca, iki büklüm duran Honda’nın içi cinsel istekle doldu. Birdenbire ortaya çıkan bir istek değildi; daha çok hüzün ve öfke dolu saatler boyunca mayalanan, Honda’nın beynine kırmızı bir solucan gibi dolanan, bir duyguydu.</p>
<p>Yıllardır yanında çalışan şoför emekli olmuş, yerini alan şoför de çenesi düşük biri çıkınca, Honda arabasını satmıştı; şimdi gerektikçe araba kiralıyordu. Saat onda dahili telefondan hizmetçiyi arayarak bir araba çağırmasını söyledi. Siyah, yazlık bir takım giysiyle gri renkli, spor bir gömlek giydi.</p>
<p>Toru dışarıdaydı. Hizmetçiler, seksen yaşındaki Honda’nın gece vakti sokağa çıkmasına şaşırmışlardı.</p>
<p>Araba Meiji Bahçeleri’ne doğru kıvrılınca, Honda’nın cinsel isteği hafif bir mide bulantısına dönüştü. İşte yine buradaydı; tam yirmi yıl sonra.</p>
<p>Ancak yol boyunca içini yakıp kavuran şey cinsel istek değildi.</p>
<p>Her zamankinden daha gergin olan elleriyle bastonuna yapışmış, kendi kendine şöyle diyordu: “Yalnızca altı ay daha dayanmak zorundayım. Yalnızca altı ay. Tabii eğer oğlan sahtesi değilse.”</p>
<p>Bu “eğer” sözcüğü ürpertiyordu Honda’yı. Eğer Toru yirmi birinci yaş gününden önce, yani altı ay sonra ölürse her şey bağışlanabilirdi. Honda’nın bunca küstahlığa katlanmasının tek nedeni, o yaş gününün giderek yaklaşmasıydı. Peki ama ya Toru sahteyse?</p>
<p>Toru’nun ölümü öyle rahatlatıcı bir düşünceydi ki. Honda aşağılanırken bile düşüncelerini hep Toru’nun ölümünde yoğunlaştırmış, içten içe onu çoktan öldürmüştü. Yüreği dinginleşmiş, içi mutlulukla dolmuştu; şiddetin ve acımasızlığın ötesinde, mikanın gerisinden görünen güneş gibi ölümü gördüğü zamanlar, burnu hoşgörüyle, acımayla kırışıyordu. Acıma denen o apaçık acımasızlık Honda’yı sarhoş edebilirdi. Belki de Hindistan’ın engin, boş düzlüklerine vuran ışıkta gördüğü şey buydu.</p>
<p>Henüz ölümcül bir hastalığın belirtilerini saptamamıştı gövdesinde. Ne tansiyon ne de kalbi için kaygılanmasına gerek vardı. Bir altı ay daha dayanabilirse, birkaç günlüğüne de olsa Toru’dan daha uzun yaşayacağından emindi. Ah, ne sessiz, ne güvenli gözyaşları dökecekti o zaman! Aptal dünyanın karşısında, bunca geç kavuştuğu oğulun ardından yas tutan acılı babayı oynayacaktı. Toru’nun ölümünü beklemenin, suskun bir aşkla, her şeyi bilen biri gibi tatlı bir zehir sızdırarak o ölümü beklemenin ne kadar zevkli bir şey olduğunu yadsıyamazdı. Toru’nun baştan çıkarıcı, sevilesi hoyratlığına zamanın ötesinden, bir mayısböceğinin kanadının ardından bakar gibi bakacaktı. İnsanlar, kendilerinden daha uzun yaşayan evcil hayvanlardan hoşlanmazlar. Kısa bir ömür, sevilmenin baş koşuludur.</p>
<p>Belki Toru da günlerdir beklediği tuhaf, hiç duyulmamış bir geminin ansızın ufukta belirmesi türünden bir olasılığa sinirlenip duruyordu? Belki de ölümün, daha yenmeden ağıza dolan tadı onu sinirlendiriyordu? Bu olasılık Honda’yı sınırsız bir yumuşaklığa itti. Salt Toru’yu değil, bütün insanlığı sevebilecekmiş gibi bir duyguya kapıldı. İnsan sevmenin nasıl bir şey olduğunu bilirdi.</p>
<p>Peki ya Toru sahteyse? Ya yaşamayı sürdürür de, ona ayak uyduramayan Honda yok olup giderse?</p>
<p>İçindeki boğucu isteğin kökleri bilinemezlikte yatıyordu. İlk ölen o olursa, tanrıların iradesine boyun eğmiş olacaktı. En baştan beri onur kırıcı bir biçimde, yanılgılar içinde ölmeye mi yazgılıydı yoksa? Toru konusunda yanılmasıysa, Honda’nın alın yazısı tarafından hazırlanmış bir tuzak olabilirdi. Tabii eğer Honda gibi birinin alın yazısı varsa.</p>
<p>Toru’nun bilincinin kendi bilincine çok benzediği olgusu, uzun zamandır Honda’yı huzursuz eden bir olguydu. Toru her şeyi biliyor olabilir miydi? Belki de uzun bir yaşam süreceğini biliyordu ve onun erken öleceğini sanan yaşlı bir adamdan aldığı eğitimdeki mutlak kötülüğü sezerek öç almayı tasarlamıştı.</p>
<p>Belki de seksen yaşında olanla yirmi yaşında olan, şu anda bile yaşamla ölüm için kıyasıya dövüşüyorlardı.</p>
<br/>
<p>Yirmi yıldan sonra ilk kez gece vakti yine Meiji Bahçeleri’ndeydi. Araba, Gondawara kapısından girdikten sonra sola döndü ve bir daire çizen yolda ilerlemeye başladı.</p>
<p>“Devam et, devam et!” Honda emri her yineleyişinde, sözcüğün sıkıcı bir aksesuvanymışçasına öksürüyordu.</p>
<p>Gece ağaçlarının arasında yumurta rengi gömlekler bir belirip bir gözden yitiyordu. Honda yüreğinde çok uzun bir aradan sonra ilk kez o özel çarpıntıyı duyumsadı. Eski arzu ağaçların altına birikmiş, geçen yıldan kalma yapraklar gibi hala oradaydı.</p>
<p>“Devam et, devam et!”</p>
<p>Araba sanat galerisinin arkasından, ağaçlığın en sık olduğu yerden sağa döndü. Görünürde iki ya da üç çift vardı. Aydınlatma her zamanki gibi yetersizdi. Ansızın sol yanda göz kamaştırıcı bir ışık kümesi belirdi. Parkın ortasından karayoluna girilen nokta ışıklandırılmıştı; tıpkı ıssız bir lunaparka benziyordu..</p>
<p>Sanat galerisinin sol yanına düşen koruluk şimdi Honda’nın sağındaydı. Gece ağaçları galerinin damını kesiyor, iç içe geçmiş köknar, muz ve çam dalları dışarıya, yürüyüş yolunun üstüne uzanıyordu. Hareket halindeki arabaların gürültüsüne karşın Honda sabırotlarının arasındaki börtü böceğin vızıltısını duyabiliyordu. Çalılıkların arasındaki sivrisinek korosu, çıplak tene arada bir indirilen şaplakların sesi daha dünmüş gibi kulaklarındaydı.</p>
<p>Sanat galerisinin otoparkına gelince arabayı durdurdu. Dar alınlı şoför yan yan ona baktı. İnsanı çökertebilecek türden bir bakıştı. Gidebilirsin, dedi Honda sertçe. Bastonunu yere dayayarak arabadan indi.</p>
<p>Otopark geceleri kapalıydı. İçeri girmenin yasak olduğunu belirten bir levha vardı, girişin önüne de bir barikat konulmuştu. Nöbetçi kulübesinde ne bir ışık ne de yaşam belirtisi görünüyordu.</p>
<p>Arabanın arkasından bakan Honda, iki yanı sabırotlarıyla kaplı olan patikadan aşağıya doğru yürüdü. Otların sert, karanlıkta uçuk yeşil görünen yaprakları kıpırtısızdı; üst üste yığılmış kötülük öbekleri. Yoldan tek tük geçen oluyordu; patikanın karşı yanında yalnızca bir erkekle bir kadın vardı.</p>
<p>Sanat galerisinin ön cephesine yaklaşınca Honda durdu, bir tek kendisinin bulunduğu büyük, boş alana baktı. Çatıyla iki kanat mehtapsız geceye doğru heybetle yükseliyordu. Lambalardan, dört köşeli havuzla beyaz çakıltaşı döşeli terasa dökülen ve taşlığın loş aklığını bir gelgit çizgisi gibi kesen yol yol ışıklara baktı. Sol yanda, şimdi sönmüş olan uzun projektörleri göğe yükselen Olimpik Stadyumu’nun yuvarlak duvarı parlıyordu. Daha uzakta, aşağıda, lambalar bir sis gibi ağaçların en dıştaki dallarına dokunuyorlardı.</p>
<p>Hiçbir istek çağrıştırmayan, bakışımlı meydanda dururken, Mandala Dölyatağı’nın tam ortasında duruyormuş gibi bir duyguya kapıldı.</p>
<p>İki temel dünyadan biri olan Mandala Dölyatağı, Elmas Mandala’yla eşleşir. Simgesi olan nilüfer, Buddha’nın merhametini dışavurur. Dölyatağı aynı zamanda kapsamlılığı da simgeler. Tıpkı bir kadın dilencinin dölyatağının Işık Tanrısı’nın dölütünü taşıması gibi, sıradan insanın çamurlu yüreği de bütün Buddhaların bilgeliğini ve sevecenliğini taşır.</p>
<p>Işıltılı mandalanın tam merkezinde, Sekiz Taçyapraklı Nilüfer Sarayı, yani Işık Tanrısı’nın oturduğu yer bulunur. Dört yöne uzanmış on iki sarayla, Buddhaların evleri incelikli, ayrıntılı bir düzenle betimlenmiştir.</p>
<p>Eğer sanat galerisinin aysız göğe yükselen çatısını tam ortadaki saray olarak kabul edersek, Honda’nın durduğu ve saraydan havuzla ayrılmış olan meydan da Boşluk Sarayının batısına düşen, Tavuskuşu Tanrısı’nın oturduğu yer sayılabilirdi.</p>
<p>Altın mandalanın üzerine düzgünce yerleştirilmiş ve sarayın karanlık korularına simetrik bir düzenlemeyle aktarılmış olan Buddhalar, engin taşlığı ve patikanın boşluğunu ansızın dolduruvermişti. Parlak gün ışığı gibi gözleri kamaştıran merhametli yüzleri dört bir yandaydı. Yüzden fazla kutsal yüz, iki yüzden çok Elmas Mandala’yla birlikte korulukta parlıyor, topraksa alev alev yanıyordu.</p>
<p>Honda yürüdükçe görüntü silikleşti. Gece böceklerinin vızıltısıyla, birer iğneymişçesine gölgeleri diken diken eden ağustosböceklerinin sesleriyle doluydu.</p>
<p>Koruluktan geçen, sanat galerisinin sağına düşen bildik patika hâlâ oradaydı. Honda çimenin kokusunu, cinsel isteğin ayrılmaz bir parçası olan gece ağaçlarını özlemle andı.</p>
<p>Keskin bir zevkin yeniden içini doldurduğunu duyumsadı; sanki gelgit sınırları arasında kalan bir toprak parçasındaydı: ayaklarının dibinde balıkların, kabuklu hayvanların, yıldızların, midyelerin, denizatlarının kıpırtısı; çıplak tabanlarını bir mercanadacığındaki gece gibi yalayan dalgalar, her adımda keskin kayalara çarpıp ayağını kesme korkusu. Zevk, almış başını gidiyor, beden onu izlemekte zorlanıyordu. İşaretleri, belirtileri dört bir yanda görmek olasıydı. Honda, gözleri karanlığa alışınca ağaçların altına saçılmış, bir katliamdan geriye kalmış şeyler gibi görünen beyaz iç çamaşırlarını seçti.</p>
<p>Honda’nın gizlendiği gölgelerde biri daha vardı. Hiçbir şeye değilse de, siyah gömleğine bakan Honda, adamın oldukça deneyimli bir dikizci olduğunu anladı. Boyu kısaydı, Honda’nın ancak omzuna geliyordu; Honda onu ilk başta küçük bir oğlan çocuğu sanmıştı. Kır saçlarını fark edince hemen yanı başındaki bu nemli solumayı ağır ve aptalca buldu.</p>
<p>Sonunda adam gözlerini baktığı şeyden ayırıp Honda’nın profiline dikti. Honda hemen gözlerini kaçırdı; ama adamın şakaklarındaki ağarmış, kısa saçlar nedense sinir bozucu bir anıyla ilintiliymiş gibiydi. Anıyı bulup çıkartmak için çabaladı. Her zamanki gibi öksürük boğazına kadar yükselmişti ama Honda bütün gücüyle öksürüğü bastırmaya çalıştı.</p>
<p>Adamın soluk alıp verişi belirgin bir biçimde yatışmıştı. Doğruldu; Honda’nın kulağına eğildi.</p>
<p>“İşte yine karşılaştık. Hâlâ geliyorsun, öyle mi? Demek unutmadın?”</p>
<p>Honda dönüp adamın kemirgen bir hayvanınkine benzeyen gözlerine baktı. Yirmi iki yıl öncesinden kopup gelen bir anı gözlerinin önünde canlanıverdi. Bu onu Ginza’daki PX mağazasının önünde durduran adamdı.</p>
<p>Adama ne kadar soğuk davrandığını, kendisini birisiyle karıştırdığını söyleyerek onu nasıl terslediğini hatırladı ürpererek.</p>
<p>“Kaygılanmana gerek yok. Onlar geçmişte kaldı. Hiç deşelemeyelim.” Ondan önce davranmış olması, Honda’nın canını sıkmıştı. “Ama şu öksürüğü mutlaka kesmelisin!” Ağaç gövdelerinin ardını kolaçan etmek için hızla döndü.</p>
<p>Adam biraz uzaklaşınca daha rahat soluk almaya başlayan Honda, ağacın ötesindeki çimenlere baktı. Yüreğindeki çarpıntı silinmiş, yerini huzursuzluk, öfke ve hüzün almıştı ne yazık ki. O peşinden koştukça, unutma yeteneği geri geri kaçıyordu. Bulundukları yer çimenin üzerindeki kadınla erkeği seyretmek için son derece elverişliydi; nedense yapay bir şeyler vardı onlarda, izlendiklerini biliyor ve rol yapıyorlardı sanki. Dikizlemenin hiçbir tadı kalmamıştı, gizlice seyretmenin derinliklerine sinmiş olan o tatlı baskıdan, duruluğun mest ediciliğinden eser yoktu.</p>
<p>Yalnızca birkaç metre ötede olmalarına karşın, ortalık Honda’nın ayrıntıları ya da yüzlerindeki anlamı seçmesine yetecek kadar aydınlık değildi. Onlarla arasında hiçbir perde yoktu ama onlara daha fazla yaklaşamazdı da. Bir elini ağacın gövdesine, ötekiniyse bastonuna dayadı; yere uzanmış olan çifte baktı.</p>
<p>Ufak tefek adam gerçi Honda’yla yaptığı işin arasına girmeye yeltenmiyordu ama Honda anımsamaması gereken şeyleri anımsayıp duruyordu. Bastonunun ucu kıvrık değildi, bu yüzden, etekleri kaldırmak için bastonunu kullanan o yaşlı adamın ustalığını sergileyemezdi. Adam daha o zamanlar bile çok yaşlıydı, çoktan ölmüştü herhalde. Geçen yirmi yılda “izleyiciler”in arasından pek çok ihtiyarın eksildiği kuşkusuzdu. “Göstericilerdin de kimisi evlenmiş, çekip gitmiş ya da trafik kazası, gençlere musallat olan bir kanser türü, yüksek tansiyon, kalp ya da böbrek rahatsızlığı gibi nedenlerle ölmüş olabilirdi. Göstericilerin arasında çok daha büyük bir hareketlilik, değişimleriyse izleyicilere oranla çok daha hızlı olduğu için, kimisi Tokyo’dan özel trenle bir saatlik uzaklıktaki apartmanların yatak odalarında, karıları ve çocuklarıyla ilgilenmeyen, kendini televizyonun zevklerine kaptırmış erkekler olup çıkmıştı belki de. Kimilerinin de izleyicilerin arasına katılması an meselesiydi.</p>
<p>Sağ eline yumuşak bir şey sürtündü. Upuzun bir yılan ağaçtan yere doğru kayıyordu.</p>
<p>Elini yavaşça çekti. Yılanın, eline değen eti, ardından da yapışkan, köpüklü suyun bulaşıkların üzerinde bıraktığı selüloide benzeyen derisi, Honda’nın içinde ani ve şiddetli bir duygu yaratmıştı. Böylesine elle tutulur bir izlenimden sonra dünya, sülfürik asitle dolu bir su kabına atılan ceset gibi eriyip gidebilirdi.</p>
<p>Honda yeniden çimenlerin üzerindeki adamla kadına baktı. Gözlerinde neredeyse yalvaran bir bakış vardı: Beni sarhoş edin, hem de olabildiğince çabuk! Dünyanın genç insanları kayıtsızlık ve sessizlik içinde beni kendimden geçirin, içinde yaşlılara ayrılmış küçücük bir yer bile bulunmayan tutku biçimlerinizle beni doyasıya sarhoş edin!</p>
<p>Böcek vızıltıları arasında yayılıp kalmış olan kadın hafifçe doğruldu; kollarını erkeğin ensesinde kavuşturdu. Siyah bir bere takmış olan adamsa elini kadının eteğinin altına sokmuştu. Kadının parmak uçları gömleğinin kırışıkları arasında hızlı hızlı deviniyordu. Sonra sarmal bir merdiven gibi adamın göğsüne kıvrıldı. Soluk soluğa başını kaldırıp adamı öptü; ilaç yutar gibi.</p>
<p>Honda gözleri acıyacak kadar dikkatle bakarken içini, o ana kadar bomboş olan derinliklerden yükselen, sabah güneşinin ilk ışınlarına benzeyen bir cinsel istek kapladı.</p>
<p>Adam arka cebine uzandı. Arzuyla kıvranırken birdenbire soyulma düşüncesi Honda’nın duyduğu isteği bir anda soğutuvermişti. Bir an sonraysa gözlerine inanamadı.</p>
<p>Adam cebinden sustalı bir bıçak çıkarmıştı. İşaret parmağıyla bıçağın sapına dokununca, bir yılanın pürtüklü dilinden çıkmışa benzeyen bir ses duyuldu. Bıçak karanlıkta balkıdı. Honda kadının neresinden bıçaklandığını görememişti ama attığı çığlığı duydu. Adam bir sıçrayışta kalktı, çevresine bakındı. Beresi yana kaymıştı. Honda saçlarını ve yüzünü ilk kez görüyordu. Saçları bembeyazdı, kırış kırış, bir deri bir kemik kalmış yüzüyse altmış yaşlarında birine aitti.</p>
<p>Adam donakalmış Honda’nın yanından sürtünürcesine geçti, yaşını yalanlayan bir hızla koşmaya başladı.</p>
<p>“Hemen gidelim buradan,” diye fısıldadı, sıçana benzeyen adam. “Az sonra kıyamet kopar!”</p>
<p>“İstesem de koşamam,” dedi Honda, güçsüz bir sesle.</p>
<p>“Çok kötü. Kaçmazsan senden şüphelenirler.” Tırnağını kemirdi. “Belki de burada kalıp tanıklık etmen daha doğru olur.”</p>
<p>Bir düdüğün tiz sesi, koşanların ayak sesleri, toparlanan insanların kaynaşması duyuldu. Çalılığın şaşılacak kadar yakın bir noktasında bir el fenerinin ışığı yandı. Polisler kadının çevresini sarmış, yüksek sesle durumu tartışıyorlardı.</p>
<p>“Neresinden bıçaklamış?”</p>
<p>“Baldırından.”</p>
<p>“Kesik derin sayılmaz.”</p>
<p>“Nasıl biriydi? Bize adamı tarif edin.”</p>
<p>Yere diz çökmüş, el fenerini kadının yüzüne tutan polis doğruldu.</p>
<p>“Yaşlı bir adammış. Çok uzaklaşmış olamaz.”</p>
<p>Honda tir tir titreyerek yüzünü ağacın gövdesine dayadı. Gözlerini yummuştu. Ağacın kabuğu nemliydi. Sanki yüzünde bir yılan geziniyordu.</p>
<p>Gözlerini araladı. El fenerinden süzülen ışığı görebiliyordu. Biri ona seslendi; öyle alçak bir sesti ki, o ufak tefek adam olmalıydı. Honda büyük ağacın altından sendeleyerek ortaya çıktı. Neredeyse bir polis memuruyla çarpışacaklardı. Polis Honda’yı bileğinden yakaladı.</p>
<br/>
<p>Uzmanlık alanı skandal haberleri olan, haftalık bir dergide çalışanlardan biri o gece rastlantı eseri karakoldaydı. Meiji Bahçeleri’ndeki bıçaklama olayını duyunca keyfi yerine geldi.</p>
<p>Bacağı kalın bir sargıyla sarılmış olan kadını Honda’yla yüzleştirdiler. Honda’nın suçsuzluğu ortaya çıkıncaya kadar aradan üç saat geçti.</p>
<p>“Bu yaşlı beyin o adam olmadığından keskinlikle eminim,” dedi kadın. “Öteki adamla birkaç saat önce tramvayda tanışmıştım. Yaşlıydı ama genç biri gibi giyinmişti, ağzı da iyi laf yapıyordu. Herkesle hemen ahbaplık kurabilen tiplerdendi. Böyle bir şey yapabileceği aklıma bile gelmezdi. Çok doğru. Onunla ilgili hiçbir şey bilmiyorum; ne adını ne oturduğu yeri ne de ne iş yaptığını.”</p>
<p>Kadınla yüzleştirmeden önce Honda’nın ellerini sıkıca bağladılar, kimliğini kanıtlamasını, gecenin o saatinde parkta ne aradığını ayrıntılarıyla açıklamasını istediler. Tam bir kâbustu; yirmi yıl kadar önce eski bir meslektaşından dinlediği o abuk sabuk öyküyü şimdi kendisi yaşıyordu. Gerçeklikten kopuk bir karabasan: Her yanı dökülen karakol, sorgulama odasının pis duvarları, tuhaf bir parlaklığı olan ışık, dedektifin kel kafası.</p>
<p>Sabah üçte eve gitmesine izin verdiler. Hizmetçilerden biri uyanıp tedirgin tedirgin kapıyı açtı. Honda doğruca odasına gitti. Sabaha kadar kötü kötü düşlerle boğuşup durdu.</p>
<p>Ertesi gün üşütmüştü; gribi atlatana kadar bir hafta kadar yattı.</p>
<p>Kendini biraz daha iyi hissettiği bir sabah Toru’yu karşısında buldu; beklenmedik bir ziyaretti. Toru elindeki haftalık dergiyi gülümseyerek yastığının üzerine bıraktı.</p>
<p>Derginin başlığı şöyleydi: “Yargıç Hazretlerinin ya da Röntgencinin Başına Gelenler. Yargıcın Adı Yanlışlıkla Bıçaklama Olayına Karıştı!”</p>
<p>Honda gözlüğünü taktı. Göğsünde tatsız bir çarpıntı vardı. Makale, inanılmayacak kadar gerçeğe yakındı; Honda’nın gerçek adı bile geçiyordu. Yazı doruk noktasına şu cümleyle ulaşıyordu: “Seksen yaşındaki röntgenci, yaşlıların egemenliği altındaki Japonya’nın ne kadar büyük bir sefahatin içine düştüğünü kanıtlıyor!”</p>
<p>Dikizleme saplantısının yeni olmadığı, yirmi yıl gerilere dayandığı ve röntgenciler arasında pek çok arkadaşının bulunduğu yolundaki açıklamalardan, bilgileri kimin sızdırdığını anladı. Polis gazeteciyi o ufak tefek adamla tanıştırmış olmalıydı. Derginin aleyhine dava açması, duyduğu utancı artırmaktan başka bir işe yaramayacaktı.</p>
<p>Gülünüp geçilecek basit bir olaydı; ama artık ne saygınlığı ne de yitirecek bir şeyi kaldığını sanan Honda, onları yitirince aslında onlara hâlâ ne kadar değer verdiğini anlamıştı.</p>
<p>Uzunca bir süre insanlan onu manevi ya da düşünsel yetenekleriyle değil, bu rezaletle özdeşleştireceği kesindi. İnsanlar rezaleti kolay unutmazlar. Rezaleti onlara anımsatansa, ahlaksal öfkeleri değildir. Bir insanı kıskıvrak yakalayıp bir kabın içine hapsetmenin en basit ve en etkili yöntemi, adını bir rezalete bulaştırmaktır.</p>
<p>Üşüyor, ne yapsa ısınamıyordu; bu da aslında ruhunun üşüdüğüne işaretti. Aklını ağırbaşlılığını tam anlamıyla yadsıyan bu suçlama, etin de kemiklerin de ölmesine yol açıyordu anlaşılan. Ne kadar bilge, düşünceli ve zeki olursa olsun, buna karşı elinden hiçbir şey gelmezdi. Komisere Hindistan’da öğrendiği kavramları, kazandığı deneyimleri ayrıntılarıyla sıralasa bile ne yararı olurdu ki?</p>
<p>Bundan böyle Honda ne zaman cebinden, “Şigekuni Honda - Avukat” yazan kartvizitini çıkarsa, insanlar iki sözcüğün arasındaki boşluğu dolduruvereceklerdi:</p>
<br/>
<p>Şigekuni Honda</p>
<p>Seksenlik Dikizci</p>
<p>Avukat</p>
<br/>
<p>Böylece Honda’nın onca yıllık mesleği bir tek cümleye sıkıştırılacaktı.</p>
<p>“Emekli yargıç, seksen yaşındaki dikizci.”</p>
<p>Honda’nın bilincinin bunca yıldır oluşturduğu o görünmez yapı, bir anda yerle bir olmuş, temelineyse bir tek cümle kazımıştı. Bu cümle beyaz, öfkeli bir kılıç kadar özlüydü. Ve doğruydu.</p>
<br/>
<p>Eylüldeki olaydan sonra Toru iyice gemi azıya aldı, her şeyi kendi bildiğince yapmaya başladı.</p>
<p>Honda’nın kavgalı olduğu yaşlı bir avukatla görüştü, Honda’nın bunadığını kanıtlayan bir rapor alınıp alınamayacağını danıştı. sağlığının yerinde olup olmadığını saptamak için Honda’yı muayene etmek gerekecekti ama avukat muayenenin sonucundan emin görünüyordu.</p>
<p>Aslında Honda gerçekten de gözle görülür biçimde değişmişti. Olaydan sonra evden çıkmayı kesmiş, her şeyden korkar olmuştu. Bunadığına ilişkin kanıt toplamak çok kolay olacaktı. Toru’nun yapması gereken tek şey, aile sorunlarına bakan bir mahkemenin karşısına dikilmek ve Honda’nın sağlığının yerinde olmadığını ileri sürmekti; bundan böyle velisi olarak da avukatı atanırdı.</p>
<p>Avukat, arasının iyi olduğu bir ruh doktoruna danıştı. Doktor Honda’nın dillerde dolaşan uygunsuz hareketlerine dayanarak, ruhsal dengesinin bozulduğuna inandı. Honda’da iki hastalık saptamıştı: “Bir yanılsama olarak duyulan cinsel istek.” Bu, yalnızca aynaya yansıyan bir yangına benzeyen bir tutkuydu. Nefsine hâkim olamamasının nedeniyse bunaklığıydı; yani ikinci hastalığı. Bundan sonrasını adaletin ellerine bırakabiliriz, dedi avukat. Honda’nın parasını birdenbire akılsızca, mal varlığını tehlikeye düşürecek biçimde harcamaya başlaması da çok iyi olurdu. Ama ne yazık ki böyle bir eğilimi yoktu. Toru’nun zaten peşinde olduğu şey para değil, güçtü.</p>  
    </body>
</html>
