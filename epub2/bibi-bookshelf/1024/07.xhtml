<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>

<p class="kisim_adi">7</p>
<p>Honda ile Keiko Hisamatsu, yaşlandıkça birbirlerinin en iyi dostu oldular. Yürüyüşe çıktıkları zaman herkes onları varlıklı, uyumlu bir çift sanıyordu. Günaşırı görüşmelerine karşın birbirlerinden hiç sıkılmıyorlardı. Birbirlerinin kolesterol düzeyleri, hemeroitleri, öteki olası hastalıkları için kaygılanıyor, doktorları epeyce eğlendiriyorlardı. Sık sık hastane değiştiriyor, hiçbir doktora güvenmiyorlardı. Birbirlerinin ufak tefek cimriliklerini anlayışla karşılıyorlardı. Kendileri bir yana, yaşlıların ruhsal durumlarını irdelemekten bıkmayan iki çalışkan öğrenciydiler.</p>
<p>Alınganlık konusunda bile bir denge kurabilmişlerdi. Biri anlamsız bir alınganlık gösterdiği zaman, öteki dile getirilmeyen bir yansızlıkla davranabiliyor, her ikisi de ötekinin gururunu okşamayı biliyordu. Birbirlerinin belleklerindeki boşlukları dolduruyorlardı. İkisinden biri az önce söylediği şeyi unutup tam tersini söylediğinde, gülmeme kibarlığını gösteriyorlardı (aynı şey kendi başına da gelebilirdi pekala).</p>
<p>Şu son on ya da yirmi yılda olanları anımsamakta ikisi de zorlanıyor, oysa ailelerine ilişkin, çok eskilerde kalmış şeyleri yaldızlı bir defterden okurcasına, en küçük ayrıntılarına kadar hatırlıyor, bazen ayrıntılar konusunda zıtlaşıyorlardı. Sık sık da birbirlerini dinlemediklerini fark ediyorlardı. İkisi de aynı anda, kendi kendine konuşur olmuşlardı.</p>
<p>“Sugi’nin babası, Sugi Kimya’yı kurmuştu. Şirket sonradan Nihon Kimya adını aldı. Adamın, köklü bir aileden gelen ilk karısı hemşerisiydi; adı Honji’ydi. Evlilikleri yürümedi, kadın yeniden kızlık soyadına döndü. Adam sonra, ikinci dereceden kuzeni olan, pasaklı bir kadınla evlendi. Kadın, Kagomaçi’de, eski kocasının evinin yanındaki evi satın aldı. Ünlü bir falcı... Neydi adı? Neyse, kadına kuyunun yanlış yönde açıldığını söylemiş. Kadın onun dediklerini aynen uyguladı ve bahçesinin önüne bir türbe yaptırdı. İnsanlar akın akın dua etmeye gelirlerdi. Türbe hava saldırılarına kadar ayakta kalabildi ama...” İşte Honda’nın kendisini kaptırdığı monologlar bu türden şeylerdi.</p>
<p>Keiko’nun konuşmaları ise şöyleydi: “Annesi adamın metresiydi, böylece Vikont Matsudaira’nın üvey kardeşi oluyordu. İtalyan bir opera şarkıcısına tutuldu, babası onu evlatlıktan reddedince o da kalkıp şarkıcının peşinden Napoli’ye gitti. Ama adam onu terk etti. Kadın canına kıymaya kalkıştı. O sıralar gazeteler her şeyi yazmışlardı. Baron Şişido’nun karısının kuzenlerinden biri -Baron Şişido galiba- her neyse, bu kuzen Sawado ailesinden biriyle evlenmişti. İkiz oğlu oldu; yirmi yaşına bastıkları zaman peş peşe trafik kazasında öldüler. İşte, <i>İki Keder Tomurcuğu</i> adlı kitaba konu olanlar, onlardı. Oldukça ünlü bir kitaptır. Okumuşsundur.”</p>
<p>Dinleyici bu bitmek tükenmek bilmez soy sop öykülerine kayıtsızdı ama bunun hiç önemi yoktu. Kayıtsızlık, dikkatle dinlemenin ayrılmaz bir parçası olan can sıkıntısından yeğdi.</p>
<p>Başka kimsenin bilmesini istemedikleri, ortak bir hastalıkları vardı: yaşlılık. Herkes kendi hastalıklarından söz etmek ister, doğru dinleyiciyi bulmaksa ne kadar zeki olduğuna bağlıdır. Onları çoğu çiftten ayıran özellikse, Keiko’nun kendini olduğundan başka türlü göstermeye ya da hâlâ gençmiş gibi havalar atmaya çalışmamasıydı.</p>
<p>Titizlik, önyargı, gençlere karşı düşmanlık, ayrıntılara karşı aşırı bir dikkat, ölümden korkmak, gereksiz alınganlıklar - bunlar Honda ile Keiko’nun birbirlerinde buldukları ama kendilerinde saptamadıkları niteliklerdi. İş inatçılığa gelince, her ikisi de ötekinin inatçılığını dengeleyecek kadar dikbaşlıydı.</p>
<p>Genç kadınlara karşı son derece hoşgörülü, genç erkeklere karşıysa inanılmayacak kadar tahammülsüzdüler. Gençlerden yakınmaya bayılıyorlardı; Zengakuren<a href="dipnot.xhtml#Footnote0002" id="Feedback0002"><sup class="dipnot_sayi">[2]</sup></a> ile hippiler de paylarına düşeni bolca alıyorlardı. Kaygan tenler, gür siyah saçlar, hülyalı, derin bir bakış - hepsi de lanetlenmiş şeylerdi çünkü gençliği çağrıştırıyorlardı. Bir erkeğin genç olması günahtır, diyordu Keiko; bu da Honda’nın hoşuna gidiyordu.</p>
<p>Eğer yaşlılık, kabullenilmesi en zor olan ama sonsuza kadar birlikte yaşanılması gereken gerçeklikse, o zaman Honda ile Keiko birbirlerini, gerçeklikten kaçıp sığınılacak bir yere dönüştürmüşlerdi. Yakınlıkları birleşme değil, barınağa doğru hızla koşarken birbirlerine sürtünürcesine değip geçmeleriydi. Boş evlerini değiştokuş etmiş, arkalarındaki kapıları aceleyle kilitlemişlerdi. Bir tek birbirlerinin içindeyken rahatça soluk alabiliyorlardı.</p>
<p>Keiko, Honda’yla arasındaki dostluğu Rié’nin son arzusunu yerine getirmek olarak görüyordu. Rié ölüm döşeğindeyken Keiko’nun elini tutmuş ve Honda’yla ilgilenmesi için ona yalvarmıştı. Böylece kadın, kocasını bekleyen geleceği şaşmaz bir önseziyle görmüş oluyordu.</p>
<p>Honda ile Keiko arasındaki birliğin meyvelerinden biri de, geçen yıl Avrupa’ya yaptıkları geziydi. Keiko daha önce Avrupa’ya gitmeyi bir türlü kabul etmeyen Rié’nin yerini almıştı. Rié yurtdışına gitme düşüncesinden nefret ederdi; kocasının bu geziyi her önerişinde onun yerine gitmesi için Keiko’ya yakarırdı. Kocasının kendisiyle yolculuk etmekten hoşlanmadığını bal gibi biliyordu.</p>
<p>Honda’yla Keiko kışın Venedik ve Bolonyaya gittiler. Soğuk insanı biraz yoruyordu ama Venedik’in kışa özgü o sessiz, ıssız görüntüsünden müthiş hoşlandılar. Ortalıkta bir tek gezgin yoktu, işsiz gondolcular soğuktan titreşiyor, köprüler yıkılmış hayallerin külleri gibi peş peşe sıralanıyordu. Ölüm en güzel haliyle Venedik’teydi; güzellik deniz ve fabrikalar tarafından kemirilerek bir iskelete dönüşmüştü. Honda üşüttü, ateşi çıktı. Keiko’nun İngilizce bilen bir doktor bulmadaki çabukluğu, yardımlarının kusursuzluğu Honda’ya, yaşlı bir insana mutlaka bir can yoldaşının gerektiğini göstermişti.</p>
<p>Ateşinin düştüğü sabah, gönül borcunu belirtmek için çocuksu bir utangaçlığa sığındı. “Ah, bu yumuşaklığın, anaç sevgin! Kızların sana neden âşık olduklarını şimdi anlıyorum.”</p>
<p>“İkisi aynı şey değil.” Neşeli olmasına karşın Keiko kızmış rolü yapıyordu. “Ben salt dostlarıma karşı şefkatliyimdir. Kadınlar tarafından sevilmek istiyorsam, onlara kaba davranmalıyım. En çok hoşlandığım kızın ateşi bu kadar yükselseydi hiç umursamaz, onu hemen başımdan atardım. Çoğu kadının yaptığı gibi karıkocaymışçasına birlikte yaşamayı, yaşlılıkta birbirine bakmayı seçmektense ölmeyi yeğlerim. Erkeksi kadınların, korkunç bir bağlılığı olan, kurumuş kalmış, yaşlı kızlarla birlikte yaşadığı bir sürü perili ev var. Nemli köşelerde mantarlar büyüyor; yedikleri şey de bu zaten; esnek örümcek ağları örüyor, birbirlerinin kollarında uyuyorlar. Erkeksi olan kadın çalışıyor, sonra da yanak yanağa verip ödeyecekleri vergileri hesaplıyorlar. Hayır, ben bu türden duygusal bir ilişkinin bir parçası olmak istemiyorum.”</p>
<p>Yaşlı erkeklere özgü çirkinliği Honda’yı böylesi gözüpek bir çözümün kurbanı olmaktan kurtarıyordu. İşte yaşlılığın beklenmedik nimetlerinden biri.</p>
<p>Keiko belki de nispet olsun diye, Honda’nın Rié’nin anısına yanından hiç ayırmadığı küçük, mezar biçimindeki tahta kutuyla alay ederdi. Honda kutuyu hep gizli tutmuş ama ateşi yükselince zatürreden öleceğine inanarak son isteklerini sıralamaya girişmişti. Bunlardan biri de, Keiko’nun tahta kutuyu Japonya’ya geri götürmesiydi.</p>
<p>“Böyle bir aşk insanın tüylerini ürpertiyor,” dedi Keiko, pek de kibar sayılamayacak bir ses tonuyla. “O gelmek istemedi, sense onu iradesi hilafına buralara sürükledin.”</p>
<p>İyileştiği sabah Honda duru gökyüzüne bakarak neşelendi, giriştikleri dil oyunlarından apayrı bir tat almaya başladı.</p>
<p>Keiko kabaca laf dokunduruyordu ama Honda, Rié’den asıl beklediği şeyin ne olduğundan hâlâ emin değildi. Rié’nin sonuna kadar sadık bir eş olarak kaldığından emindi; ama bu bağlılığın her deliğinde, her köşesinde dikenler vardı. Mikroplardan arınmış olan Rié kocasını sürekli insanlığa ilişkin ne düşündüğünü açıklamaya zorlamıştı, oysa Honda düşüncelerini kendine saklamayı yeğlerdi. Erkeğin mutsuzluğunu kendi mutluluğuna dönüştürmüştü, kocasının arada bir gösterdiği yakınlığın, sevecenliğin gerisinde neyin yattığını bir bakışta anlardı. Bugünlerde çiftçiler bile karılarını yurtdışına gezmeye gönderiyorlardı. Honda’nın serveti dikkate alındığında, bu gezi önerisi öyle alçakgönüllü bir şeydi ki. Oysa kadın olağanüstü bir inatla direnmişti. Bazen kocasına bağırmıştı bile.</p>
<p>“Londra, Paris ya da Venedik benim için ne ifade edebilir ki? Ben yaşlı bir kadınım, oradan oraya sürüklenmek ne kazandıracak bana?”</p>
<p>Genç Honda böyle bir terslenme karşısında büyük olasılıkla konuyu kafasından siler atardı; ama yaşlı Honda karısını yurtdışına götürme önerisinin gerçekten sevecenlikten kaynaklanıp kaynaklanmadığını merak etti. Rié onun bütün sevgi dolu davranışlarını kuşkuyla karşılamaya alışkındı; Honda da benzeri bir alışkanlık edinmişti. Belki de bu yolculuk tasarısının gerisinde, erdemli bir koca rolü oynama ihtiyacı yatıyordu? Her şeyi ters anlayarak, karısının ayak diremesini kadınca bir nazlanmaya, soğukluğunu ise yaşama sevincini zorla bastırmaya yorarak, kendi yüce gönüllülüğünü kanıtlamaya mı çalışıyordu? Belki de yolculuğu, yaşamdaki şu ya da bu aşamayı simgeleyen bir kutlamaya dönüştürmek istemişti. Rié kocasının bu hesaplı iyilikseverliğinin gerisinde yatan aşağılık dürtüleri ânında saptamıştı. Hastalığını öne sürdü; kısa süre sonra da gerçekten hastalandı. Kendini bile isteye bedensel acılara sürüklemişti. Yolculuk etmek artık söz konusu bile olamazdı.</p>
<p>Honda’nın tahta kutuyu yanında buralara kadar taşıması, karısının içtenliğine ölümünden sonra sunulan bir övgüydü. Rié kocasını tahta kutuyu valizine koyarken görseydi (olacak şey değildi ya neyse) kim bilir ne kadar alay ederdi! Bugün Honda’nın her türden duygusallık, sevecenlik gösterilerinde bulunmasına izin vardı. Buna izin veren kişi de yeni Rié’ydi.</p>
<p>Roma’ya döndükleri gece Keiko, Excelsior Oteli’ndeki geniş odalarına, Venedik’teki hizmetlerine karşılık hak etmişçesine, otelin yakınlarındaki Venetio Caddesi’nde bulduğu Sicilyalı bir kız getirdi. Honda’nın gözlerinin önünde sabaha kadar gönüllerince oynaştılar.</p>
<p>Daha sonra Keiko, “Öksürüğün harikaydı,” dedi. “Soğuk algınlığından tam anlamıyla kurtulamamıştın. Bütün gece garip bir biçimde öksürüp durdun. Yanı başımda mermer gibi bir insan gövdesi yatarken o yaşlı, komik öksürüğü dinlemenin bana ne büyük bir zevk verdiğini tahmin edemezsin. Bundan daha iyi bir fon müziği bulamazdım. Kendimi görkemli, göz alıcı bir mezarda, ne olduğunu bilemiyorum ama bir şeyler yapıyormuş gibi hissettim.”</p>
<p>“İskeletin çıkardığı sesi dinliyordun.”</p>
<p>“Tastamam öyle. Yaşamla ölüm arasındaydım. İkisinin ortasında. Ama sakın senin de hoşça vakit geçirmediğini söyleme.” Honda’nın bir ara yaklaşıp kızın ayağına dokunduğunu biliyordu.</p>
<p>Keiko yolculuk sırasında Honda’ya iskambil oynamasını öğretti. Ülkelerine döndükten sonra onu bir kanasta partisine çağırdı. Öğle yemeğinden sonra salona dört oyun masası hazırlandı.</p>
<p>Honda’nın masasında Keiko ile Beyaz Rus olan iki kadın vardı: biri iyice yaşlı, ötekiyse elli yaşlarında, iri yapılı bir kadın. Yağmurlu, kasvetli bir öğle sonrasıydı. Honda genç kızlardan fazlasıyla hoşlanan Keiko’nun partilerine neden böyle yaşlı kadınları çağırdığını merak ediyordu. Honda’dan başka iki erkek daha vardı, emekli olmuş bir işadamı ile yaşlıca bir çiçek düzenleme eğitmeni.</p>
<p>Yıllardır Japonya’da yaşayan Rus kadınların yalnızca, yüksek sesle söyledikleri birkaç kaba saba Japonca sözcük bildiklerini gören Honda şaşırdı. Yemek biter bitmez doğruca oyun kartlarının başına geçtiler. Ruslar hemen yüzlerini pudraladılar, dudaklarındaki ruju tazelediler.</p>
<p>Onlar gibi Beyaz Rus olan kocalarının ölümünden sonra, yabancı makyaj malzemesi üreten aile şirketlerinin başına geçmişlerdi. Elleri oldukça sıkıydı ama kendileri için para harcamaktan kaçınmazlardı. Sürekli ishal oldukları için Osaka’ya giderken yolda sık sık tuvalete taşınarak rezil olmak istememiş, bir uçak kiralamışlardı. Tokyo’ya döner dönmez de bildikleri bir hastaneye yatmışlardı.</p>
<p>Saçını kahverengiye boyamış olan yaşlı kadın mavi bir kazakla payetli bir hırka giymişti; inci kolyesi oldukça ağırdı. Beli bükülmüştü ama parmakları öyle güçlüydü ki, ruj sürerken kırışık alt dudağını yana doğru çekiyordu. Kanasta masasına oturur oturmaz ateşli bir savaşçı kesiliverdi.</p>
<p>En sevdiği konu ölümdü. Bunun, oynadığı son kanasta olduğundan emindi. Bir sonraki oyuna kadar çoktan ölmüş olacaktı. Bu açıklamayı yaparken bir yandan da herkesin karşı çıkmasını beklerdi.</p>
<p>İtalyan oyun masasının üzerine saçılmış olan kartların karmaşık desenleri insanın gözünü alıyordu; kadının kızıla boyanmış tırnakları, güçlü parmakları iskambillerin üzerinde bir balıkçının şamandırası misali bir aşağı bir yukarı deviniyordu. Kahverengi beneklerle kaplı ellerin ucundaki bu kızıl tırnaklar, birkaç gün önce karaya vurmuş bir köpekbalığının karnı gibi sinirli sinirli çırpınmaktaydı.</p>
<p>Keiko kartları görülmeye değer bir ustalıkla kardıktan sonra ikiye böldü. Her oyuncuya on bir kart dağıttı, desteyi kapalı olarak masaya bıraktı. Yanına da tek bir kart açtı. Kupa üçlüsüydü; kartın kırmızısında çılgınca bir tazelik vardı. Honda soluğunu tuttu. Kartta, kana bulanmış üç benek görmüştü.</p>
<p>Bir iskambil oyununa özgü sesler: masanın ortasındaki bir pınardan fışkırıyormuşa benzeyen kahkahalar, iç çekmeler, hayal kırıklığı belirten küçük çığlıklar. Kıkırdamalara, kararsızlık ve huzursuzluklara, yaşlılara has kurnazlıklara karşı hiçbir yasağa gerek duyulmayan bir bölgeydi burası. Duyguların sergilendiği hayvanat bahçesindeki bir gece gibiydi. Bütün kafeslerden, inlerden çığlıklar, kahkahalar geliyordu.</p>
<p>“Sıra sende.”</p>
<p>“Hayır, sende.”</p>
<p>“Kimsede kanasta yok mu?”</p>
<p>“Ama sıra bende değil ki, oynarsam oyun bozulur.”</p>
<p> “Kadın çok iyi bir dansçı. Kankan bile yapabiliyor.”</p>
<p>“Hayatımda hiç kankan kulübüne gitmedim.”</p>
<p>“Ben gittim. Bir kere. Akıl hastanesi gibiydi. Bir ara bir Afrika dans gösterisini izle. İkisi aynı şey.”</p>
<p>“Ben tangoyu severim.”</p>
<p>“Ben eski valslerden hoşlanırım.”</p>
<p>“Vals ve tango.”</p>
<p>“Eski dansların ağırbaşlı bir havası var. Oysa yeni dansları yaparken, zıvanadan çıkmış gibi ellerini kollarını sallayıp duruyorlar. Kadınlarla erkekler aynı biçimde giyiniyor. Hele o renkler! Tıpkı bir <i>niki</i> gibi, değil mi?”</p>
<p>“<i>Niki</i> mi?”</p>
<p>“Bilirsin canım, hani şu gözündeki, bütün renkleri taşıyan şey.”</p>
<p>“Ha, <i>niji</i>. Gökkuşağı yani.”</p>
<p>“Evet. Giysileri tıpkı <i>niji</i> gibi. Erkekler de kadınlar da rengarenk giyiniyorlar.”</p>
<p>“Ama gökkuşağı çok güzeldir.”</p>
<p>“Yakında onlar da hayvanlaşacak. Gökkuşağı hayvanları.”</p>
<p>“Gökkuşağı hayvanları!”</p>
<p>“Fazla zamanım kalmadı. Ölmeden önce bir kanasta daha yapmak istiyorum. İşte tek istediğim bu; son arzum. Son bir kanasta, Bayan Hisamatsu.”</p>
<p>“Lütfen yine başlama, Galina.”</p>
<p>Bu tuhaf konuşma, eli kötü olan Honda’ya, sabahları uyanışını anımsatmıştı.</p>
<p>Yetmiş yaşına bastığından beri sabahları gördüğü ilk şey ölümün yüzüydü. Kâğıt kapılardaki belli belirsiz ışığa bakarak gündoğumunun yaklaştığını duyumsayınca, boğazına dolan balgamlar yüzünden uyanıyordu. Gece boyunca balgamlar kırmızımsı siyah bir kütle halinde toplanıyor, kendi karabasansı sertliğini besliyordu. Bir gün biri, bu balgam topağını iki çubuğun arasına sıkıştıracak, çevreye bulaştırmaksızın çekip alacaktı.</p>
<p>Balgam topağı, tıpkı <i>beche-de-mer</i><a href="dipnot.xhtml#Footnote0003" id="Feedback0003"><sup class="dipnot_sayi">[3]</sup></a> gibi Honda’ya her sabah hâlâ yaşadığını anımsatıyordu. Yaşadığının farkına varmasıysa hemen ardından ölüm korkusunu getiriyordu.</p>
<p>Honda her sabah kendini bir rüya seline kaptırırdı. Her sabah tıpkı bir inek gibi geviş getiriyordu.</p>
<p>Rüyalar parlak, ışıl ışıldı; yaşamın kendisinden çok daha fazla yaşama sevinciyle doluydu. Giderek çocukluğuna, gençliğine ilişkin düşleri baskın çıkar olmuştu. Bazen düşünde kendini, annesinin karlı bir sabah pişirdiği sıcacık gözlemelerden yerken görüyordu.</p>
<p>Böylesine küçük, önemsiz bir anıyı neden ısrarla anımsayıp duruyordu acaba? Nedeni, yarım yüzyıldan beri yüzlerce kez hatırlanmış, anlamsız, küçük bir anı olmasıydı kuşkusuz. Honda anılarına neden böyle sıkı sıkıya yapıştığını kendisi de anlayamıyordu.</p>
<p>Eski kahvaltı odasından kalan son izler de, Hongo’daki evin sık sık onarılması yüzünden silinip gitmişti. Soylular Okulu’nda beşinci sınıfın ikinci yarısında okuyan öğrenci Honda okuldan çıkınca -cumartesi olmalıydı- üniversitede okuyan bir arkadaşına uğramış, sonra da acıkmış bir halde, elinde şemsiyesi, evin yolunu tutmuştu.</p>
<p>Eve genellikle mutfak kapısından girerdi ama bugün bahçedeki karı görmek için evin önüne dolandı. Çam ağaçlarını kış soğuğundan koruyan hasırlar beyaz kar benekleriyle kaplıydı. Ayakkabılarının karda çıkardığı gıcırtıya kulak vererek ilerlerken, kahvaltı odasının alçak penceresinde gözüne annesi ilişti. Honda evine gelmişti.</p>
<p>“Acıkmışsındır. Hadi, içeri gel. Ama önce üstündeki karları silkele.”</p>
<p>Annesi kimonosuna sıkı sıkı sarınmıştı. Honda paltosunu çıkardıktan sonra ayaklarını kotatsu’nun<a href="dipnot.xhtml#Footnote0004" id="Feedback0004"><sup class="dipnot_sayi">[4]</sup></a> altına iliştirdi. Annesi sanki bir şey anımsamaya çalışır gibi, mangaldaki közleri üfledi. Küllerin üzerine düşmüş olan bir tutam saçı kenara doğru itti.</p>
<p>“Bir dakika bekle,” dedi iki soluk arasında. “Sana bir sürprizim var. ”</p>
<p>Közlerin üzerine küçük bir tava yerleştirdikten sonra tavayı yağlı kâğıtla yağladı. Sıcak yağın üzerine sulu hamuru düzgün yuvarlaklar halinde döktü. İşte Honda’nın rüyalarına sık sık giren tat, bu gözlemelerin tadıydı; o karlı akşamüstünde balın ve erimiş tereyağının tadı. Bundan daha lezzetli bir şey yediğini anımsamıyordu.</p>
<p>Peki ama bu ayrıntı neden bütün yaşamı boyunca peşini bırakmayan bir anının tohumu olup çıkmıştı ki? Sert bir kadın olan annesinin gösterdiği bu alışılmadık sevecenliğin, Honda’nın aldığı zevki artırdığına kuşku yoktu. Anıya tuhaf bir hüzün sinmişti: közleri üfleyen annesinin yandan görünüşü; bu tutumlu evin karın aydınlığına rağmen loş olan salonunu yeterince ısıtmayan korların alevlenirken, annesinin her soluk alıp verişinde yanağına vuran kızıllığı; ışıkla karanlığın oyunu; her soluyuşunda annesinin yanaklarına düşen gölgeler. Belki de kadının devinimlerinin yoğunluğunda ve çok ender gösterdiği şefkatinde, yaşamı boyunca dile getirmekten kaçındığı bir acı gizliydi. Belki de bu acı, sıcak gözlemelerin dolgun lezzetinde, Honda’nın genç, eğitilmemiş damağına cisimleşmiş sevecenlik olarak birdenbire, bütün çıplaklığıyla çarpmıştı. Hüzün ancak bu biçimde açıklanabilirdi.</p>
<p>Altmış yıl göz açıp kapayıncaya kadar geçmişti. Yaşlılık düşüncesini kovalamak için Honda’nın aklına bir şey, bir savunma gelmiş, yüzünü onun göğsüne gömmüştü.</p>
<p>Bu, karlı bir gündeki sıcak gözlemelerin kokusuyla dolu, Honda’nın gözünü açan, yaşamın bilincinde olmaya değil de, daha çok uzak, anlık bir mutluluğa bağlı olan bir şeydi; yaşamın karanlığını en azından o an için ortadan kaldıran bir şey, altmış yılın gerisinden koşarak gelmişti; kapkara bir denizde beliren bir ışığın o sonsuz karanlığı delip yok etmesi gibi.</p>
<br/>
<div class="kucuk">
<p class="girintili">Bir an. Honda’ya, on altısındaki Honda ile yetmiş altısındaki Honda’yı ayıran süreçte hiçbir şeyi olmamış gibi geliyordu. Bir an; seksek oynayan bir çocuğun bir çizginin üstünden atlaması sırasında geçen kısacık bir süre.</p>
</div>
<br/>
<p>Honda, Kiyoaki’ye ait olan, yıllardır büyük bir vefayla sakladığı Düş Güncesi’nde yazılanların nasıl birer birer çıktığına tanık, olmuştu. Düşlerin, uyanıkken görülenlerden çok daha üstün olduğuna ilişkin yeterli kanıt vardı elinde. Ama kendi yaşamının da bir gün düşlerle böylesine dolup taşacağı aklına bile gelmezdi. Düşlerde, Honda’nın üzerine Tayland’ın çeltik tarlalarındaki seller gibi saldıran bir mutluluk vardı; bu mutluluk Kiyoaki’nin düşlerindeki tatlı kokuyla karşılaştırılmak için asla geri döndürülemeyecek olan bir geçmişe duyulan özlemdi. Hiç düş görmeyen genç bir adam, sık sık düş gören yaşlı bir adama dönüşmüştü; işte hepsi buydu. Honda’nın düşlerinin simgelerle ya da hayal gücüyle hiçbir ilgisi yoktu.</p>
<p>Her sabah yatağında rüyalarını geviş getirircesine çiğneyip durmasının bir nedeni de, az sonra başlayacağı kesin olan romatizma ağrılarından duyduğu korkuydu. Dün kalçasına yapışan dayanılmaz sancının anısı henüz silinmemişken, bu sabah da omuzları, böğrü sancıyabilirdi. Ağrının nereye saplanacağını yataktan kalkmadan bilemezdi. Eti, buruşmuş tenindeki rüyalardan kalmış jelatinimsi artıklarda kıvranır, kemikleri gıcırdarken, ona yeni hiçbir şey sunmayan yeni günü düşünerek hala yatağında yatarken bunu bilemezdi.</p>
<p>Eve beş-altı yıl önce taktırdığı dahili telefona uzanmak bile bir işkenceydi. Her sabah kahya kadının tiz sesiyle sıraladığı günaydınlara katlanmak da cabasıydı.</p>
<p>Rié’nin ölümünden sonra eve bir hukuk öğrencisi almış ama kısa süre sonra delikanlıdan sıkılmıştı; o günden beri koca evde iki hizmetçiyle kahyadan ve Honda’dan başka kimse yaşamıyordu. Hizmetçi kadınlar sürekli değişiyordu. Kılıksızlıklarına, sakarlıklarına, kahyanın içtenlikten yoksun tavırlarına baktıkça, duyarlılığının bugünkü kadınların giyim kuşamıyla ve kullandıkları sözcüklerle hiç mi hiç uyuşmadığını görüyordu. Ne kadar gayretli çalışırsa çalışsınlar, o yapmacık tavırları, son günlerde yaygınlaşan “keyifli”, “eh, yani” gibi terimleri dillerinden düşürmeyişleri, uygun biçimde açılmayan bir kapı, ellerini saygıyla ağızlarına götürmeden uluorta gülmeleri, unvanları birbirine karıştırmaları, televizyon oyuncularıyla ilgili dedikoduları, Honda’nın onlardan kaçmasına neden oluyordu. Bazen kendini tutamayıp yakınsa, o kadının ertesi gün çekip gideceğinden emin olabilirdi. Hemen hemen her gece eve gelen masajcı kadına ağzından en küçük bir şey kaçıracak olsa, ertesi sabah evde kızılca kıyamet kopuyordu. Masajcı kendisine moda olan bir biçimde, “madam” diye hitap edilmesini istiyor, başka türlü seslenildiğinde yanıtlamaya yanaşmıyordu; ancak ne olursa olsun Honda onsuz yapamazdı.</p>
<p>Ne kadar sık yakınırsa yakınsın, salondaki raflarda mutlaka toz bulunuyordu. Haftada bir kez gelen çiçek düzenleme eğitmeni de aynı şeyden şikâyet etmekteydi.</p>
<p>Hizmetçiler bakkalın, manavın çıraklarını kahve içmek için içeriye çağırıyor, Honda’nın onca değer verdiği viskiyi kim bilir kimler içip bitiriyordu.</p>
<p>Kulakları kâhyanın sabah dileklerinden sağırlaşmış bir halde, bir fırsatını bulup kahvaltısını istemekte zorlanıyor, pencereleri açan hizmetçilerin koridordaki hasırın üzerinde ayaklarını sürümeleri onu inanılmayacak kadar sinirlendiriyordu. Sıcak su muslukları sürekli tıkanıyor, o söylemedikçe bitmiş bir diş macununun yerine asla yenisi konmuyordu. Kahya çamaşırlarının temiz, ütülü olmasını hiç savsaklamazdı ama giysilerin yakasındaki temizlemeci etiketini çıkarmayı her seferinde unuttuğundan, etiket Honda’nın ensesine batıp duruyordu. Ayakkabıları cilalanıyor ama içindeki kumlar boşaltılmıyor, bozulan şemsiyesi onarılmıyordu. Rié hayattayken Honda bu tür ayrıntılardan bihaberdi.</p>
<p>En küçük bir çizik ya da yırtık o eşyanın kaldırılıp atılmasıyla çözümleniyordu. Oldukça tatsız sahneler yaşanıyordu.</p>
<p>“Bana tamir ettirmemi söylediniz ama kentte bunu onaracak bir tek yer yok.”</p>
<p>“Pekâlâ, at gitsin o halde.”</p>
<p>“Zaten o kadar da değerli bir şey değil.”</p>
<p>“Sorun değerli olup olmamasında değil.”</p>
<p>Kadının gözlerinde, Honda’nın cimriliğini küçümsediğini gösteren bir bakış beliriyordu.</p>
<p>Bu türden olaylar Honda’yı gitgide Keiko’ya daha bağımlı kılmıştı.</p>
<p>Keiko ise kendini canla başla Japon kültürünü araştırmaya adamıştı. Yeni tuhaflığı da buydu işte. Yaşamında ilk kez Kabuki izlemeye başladı; beceriksiz oyuncuları ünlü Fransız oyuncularla karşılaştırıyordu. <i>No</i> müziği öğrenmeye, Budist sanatı tanımak için tapınakları gezmeye başladı.</p>
<p>Her geziye, kendisine katılması için Honda’yı da çağırıyordu; bir seferinde Geşu Tapınağı’nı önermek Honda’nın dilinin ucuna kadar geldi. Ama Keiko’yla birlikte sırf keyifli bir gezi adına ziyaret edilecek bir yer değildi orası.</p>
<p>Honda şu son altmış yılda bir kez olsun Satoko’yu, Geşu Tapınağı’nın başrahibesini ziyaret etmemişti. Hala sağ ve iyi olduğunu biliyordu ama hiç mektuplaşmamışlardı. Savaş sırasında ve savaştan sonra birkaç kez içinden kadını aramak ve ihmalciliği için özür dilemek geçmiş fakat kuruntuları hep ağır basmış, Honda da suskunluğunu sürdürmüştü.</p>
<p>Geşu Tapınağı bir an olsun çıkmamıştı aklından. Ancak suskunluk dolu yıllar boyunca kendi kendisine aşıladığı bir çekingenlik Honda’nın elini kolunu bağlamıştı. Geşu öyle değerliydi ki, Honda’nın bunca zamandan sonra ne anılarla kadının kutsallığını işgal etmeye ne de bu yaşında onu rahatsız etmeye hakkı vardı. Şibuya’daki yıkıntılarda rastladığı Tadeşina’dan, Satoko’nun şimdi daha da durulaşmış bir bahar kadar, yani eskisinden çok daha güzel olduğunu öğrenmişti. Üstelik yaşlanan bir rahibenin yaşı olmayan güzelliğini gözlerinde canlandırmaktan âciz biri değildi. Osaka’lı bir dostu bu güzelliği saygı dolu nidalarla dile getirmişti. Yine de korkuyordu Honda. Solmuş bir güzelliğin kalıntılarıyla yüz yüze gelmekten ödü kopuyordu; ancak onu bundan daha çok korkutan bir şey daha vardı, o da şimdiki güzellikti. Satoko’nun bilgelik açısından artık Honda’nın uzanamayacağı kadar üst bir düzeye eriştiği kesindi; yaşlı Honda’nın onu ziyaret etmesiyse bu dinginliğin yüzeyinde minicik bir dalgalanma bile yaratmayacaktı. Satoko’nun anılarla yıldırılamayacağını biliyordu. Ama Satoko’nun anıların bütün zincirlerinden arınmış, çivit rengi bir zırhın içinde güvende olan imgesi, ölmüş Kiyoaki’nin gözlerinden bakılınca bir başka umutsuzluk tohumu gibi görünüyordu.</p>
<p>Satoko’yu, Kiyoaki’nin anılarını sürdüren bir temsilciyle yüzleşircesine ziyaret etmek zorunda olduğunu düşünmekse, Honda’nın omuzlarını çökertiyordu.</p>
<p>“Günah yalnızca bize ait, bana ve Kiyoaki’ye, başkasına değil,” demişti kız yolda, Kamakura’dan dönerlerken.</p>
<p>Aradan altmış yıl geçmişti ve sözcükler hâlâ Honda’nın kulaklarındaydı. Onu görmeye gittiği zaman Satoko büyük bir olasılıkla anılar zincirinden tatlı tatlı söz edecekti. Ama bu yolculuk Honda için çok fazlaydı. Onun kadar yaşlı, çirkin ve günaha bulanmış birinin zaten var olan sorunlarını daha da artıracağına kuşku yoktu.</p>
<p>Bahar karlarına yumuşacık gömülmüş olan Geşu Tapınağı’na gelince; yıllar geçtikçe Satoko’nun hatırasıyla birlikte daha da uzaklaşıyordu. Uzaklaşıyordu; ama yüreğin içine çekilecek kadar değil. Honda onu anımsamaya çalıştıkça Geşu, Himalayalar’daki bir tapınak misali karlı bir doruğa dönüşüyordu: güzelliği acımasızlığa, yumuşaklığı ise kıyamete. Pırıl pırıl bir zirve; dünyanın sonunda yükselen bir ay tapınağı; yaşlanan ama giderek daha da zarif bir güzelliğe bürünen bir başrahibenin mor cüppesiyle belirlenmiş tek bir nokta; bilincin ve aklın tam sınırında duruyormuşçasına, buzdan bir ışık yayan bir kule. Honda bir uçağa ya da trene atlar, bir an sonra da orada olabilirdi. Ama Geşu bir erkeğin ziyaret edebileceği, görebileceği bir tapınak olmaktan çıkmıştı; o artık Honda’nın bilinçliliğinin en aşırı uçlarındaki gedikten sızan bir ay ışınıydı.</p>
<p>Ona öyle geliyordu ki Satoko orada idiyse sonsuza kadar orada kalmalıydı. Honda sonsuz yaşama bilinç aracılığıyla bağlanmışsa, o zaman Satoko onun cehenneminden sonsuz uzak bir tepede olmalıydı. Kadının bir tek bakışla bu uzaklığı delip geçtiğine kuşku yoktu. Honda’ya, kısıtlanmış ve korkudan donup kalmış bir bilincin ölümsüz cehennemi ile kadının kutsal ölümsüzlüğü bir denge oluşturuyormuş gibi geliyordu. Onu görebilmek için Honda üç yüz yıl, bin yıl daha bekleyebilirdi.</p>
<p>Bir sürü mazeret bulup duruyordu; giderek dünyadaki bütün özürler Geşu’yu ziyaret etmemek için icat edilmiş gibi görünmeye başladı. Yıkım getireceğinden emin olduğu için güzelliği yadsıyan biri gibiydi o. Geşu’ya gitmeye yanaşmaması, bir şeyi sürüncemede bırakmaktan çok daha farklı bir şeydi. Orayı ziyaret etmenin artık olanaksız olduğunu, oranın yaşamındaki kapıların en darı olduğunu biliyordu. Ziyaret etmekte diretirse, Geşu ondan kaçacak, ışıktan bir pusa gömülüp görünmez olacaktı belki de.</p>
<p>Öte yandan, ölümsüz bilinç sorunu bir yana, yaşlılığın bu ziyaret için en uygun zaman olduğuna inanmaya başlamıştı. Belki de bu ziyareti tam ölmek üzereyken gerçekleştirecekti. Satoko, Kiyoaki’nin ölümü pahasına görmek zorunda olduğu kişiydi; genç ve güzel Kiyoaki, acımasız olanaksızlığın tanığı olan Honda’ya, bu uğurda yaşamını öne sürmediği sürece Satoko’yla karşılaşmayı yasaklıyordu. Kadınla karşılaşması için önce ölümle karşılaşması gerekiyordu. Belki Satoko da gizliden gizliye bunu biliyor ve o ânın gelmesini bekliyordu. Ağıza alınamayacak kadar kutsal, tatlı bir anı sağanağı, yaşlanan Honda’nın üzerine hızla boşalıyordu.</p>
<p>İşte Keiko’nun Geşu’da, onun yanında olması bu yüzden biraz aykırı düşerdi.</p>
<p>Honda’nın, Keiko’nun Japon kültüründen ne anladığına ilişkin kuşkuları vardı. Öte yandan, kadının kendini kaptırdığı bu yarım yamalak bilgilenme sürecinde hayran olunacak bir şeyler de yok değildi. Keiko kesinlikle rol yapmıyordu. Kyoto’daki tapınakları defalarca geziyor, tıpkı Japonya’yı ilk kez ziyaret eden, kafası yanlış kavramlarla doldurulmuş, sanata eğilimli yabancı kadınlar gibi, çoğu Japon’un artık ilgisini çekmeyen nesneler karşısında hayranlık dolu çığlıklar atıyor, onları uyumsuz çiçek buketleri halinde düzenliyordu. Japonya onu Antarktika kadar büyülüyordu. Kayalıklı bir bahçeye bakarken, soket çoraplı yabancı bir kadının olanca tuhaflığıyla duygularını dile getiriyordu. Yaşamı boyunca salt Batı tipindeki koltuklarda oturmuştu sanki.</p>
<p>Gerçek bir öğrenme ateşiyle yanıp tutuşuyordu. Birtakım ayrıntıları gözden kaçırsa da, Japon sanatına ve edebiyatına ilişkin kendine özgü, alışılmadık görüşleri vardı ve bunları uzun uzadıya belirtir olmuştu.</p>
<p>Uzun zamandır yabancı elçileri sırayla yemeğe çağırmak onda bir tutku halini almıştı. Japon kültürüne dair çektiği övüngen söylevler için gereken dinleyiciler, işte bu elçilerdi. Eski tanışları bir gün gelip Keiko’nun onları altın varaklı paravanlar üzerine söylevlerle onurlandıracağını düşlerinde görseler inanmazlardı.</p>
<p>“Ama onlar, gönül borcu nedir bilmeyen insanlar; bugün var, yarın yoklar,” diye uyarıyordu Honda, çabalarının yararsızlığını göstermek için. “Söylediklerinin tek sözcüğü bile akıllarında kalmayacak; hepsi de daldan dala konan tipler. Onlarla görüşmek bile zaman kaybı.”</p>
<p>“Göçmen kuşlar; insan kendini bir tek göçmen kuşlara karşı korumak zorunda kalmaz. Bundan on yıl sonrası için kaygılanman yersiz, ayrıca her gece yeni bir dinleyici topluluğu bulmanın keyfi bambaşka.”</p>
<p>Keiko yine de kendini önemsiyor, ulusal kültürü yabancılara aşılayabildiği için kendi kendini safça kutluyordu. Bazen bir dans öğreniyor, bunu hemen elçilikten çağırdığı konukların önünde sergiliyordu. hataları fark etmeyeceklerini bilmek ona güç veriyordu.</p>
<p>Keiko, kültürünü ne kadar kararlı bir biçimde inceltmeye çalışırsa çalışsın, Japonya’ya özgü şeylerin en derinlerdeki köklerinin bulunduğu karanlığa ulaşmak değildi amacı. İsao İinuma’yı altüst eden o koyu kan pınarları çok derinlerdeydi. Honda, Keiko’nun Japon kültürü deposuna, sebzeyle dolu derin dondurucu, diyordu.</p>
<p>Honda yabancı elçiliklerde Keiko’nun arkadaşı bir bey olarak tanınır olmuştu. O da her zaman kadınla birlikte çağırılıyordu.</p>
<p>Bir elçilikte uşakların resmi Japon giysilerine bürünmüş olduğunu görünce, sinirlendi. “Bu, yerlileri teşhir etmekten başka bir şey değil. Bir hakaret adeta!”</p>
<p>“Ben hiç de senin gibi düşünmüyorum. Japon erkekleri, Japon giysileri içinde çok daha iyi görünüyorlar. Sırtındaki smokin ceketi benim için hiçbir şey ifade etmiyor.”</p>
<p>Erkeklerin smokinle katıldığı bu diplomatik akşam yemeğinde konuklar yemek salonuna doğru zarif bir kaynaşmayla yollanır, önden giden bayanlar ile masanın üzerindeki çiçekler gümüş şamdanların oluşturduğu ışık ormanına derin gölgeler düşürürken, dışarıda dingin bir yaz yağmuru yağıyordu; hepsinden yayılan ışıltılı hüzün Keiko’ya gerçekten en çok yakışan şeydi. O, Japon kadınlarının sıkça başvurduğu o yaltaklanıcı gülümsemenin yüzüne yayılmasına asla izin vermezdi. Dimdik duran gövdesinde, olağanüstü alımlı sırtında eşi görülmemiş bir geleneği taşıyordu. Sesi bile eski Japon soylularının boğuk, hüzünlü sesiydi. Onca yaldızın altından bile seçilen bıkkınlıklarıyla elçilerin, hepsi de yapmacıklı, duygularını asla ele vermeyen dışişleri memurlarının arasında bir tek Keiko yaşam doluydu.</p>
<p>Masada ayrı yerlere oturacaklardı; Keiko masaya doğru ilerlerken, “Tüylü Kaftan”ı gördüm ama Mio’ya hiç gitmedim,” diye fısıldadı Honda’ya. “Bir gün beni oraya götürsene. Hiç ayak basmadığım öyle çok yer var ki.”</p>
<p>“Ne zaman istersen. Nihondaira Tepeleri’nden yeni döndüm ama seve seve yeniden gidebilirim. Sana büyük bir zevkle eşlik etmeye hazırım.”</p>
<p>Gömleğinin kaskatı yakası Honda’nın çenesine batıp duruyordu.</p>        
    </body>
</html>
