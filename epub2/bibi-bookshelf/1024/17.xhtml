<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>

<p class="kisim_adi">17</p>
<p>Honda, ekim sonlarında bir gün Toru’nun Batılılar gibi yemek yemeyi öğrenip öğrenmediğini denedi. Küçük salona Fransız usulü bir yemek masası hazırlanmıştı, uşakla kâhyanın da hazır bulunduğu ziyafet için Toru lacivert takım elbisesini giymişti. iskemlesinde geriye yaslanması, iskemleyi iyice masaya yaklaştırması, dirseklerini masaya dayamaması, çorbasına doğru çok eğilmemesi ve kollarını bedenine bitişik tutması gerektiğini öğrendi. Bunu, peçetenin nasıl yayılacağına, şapırdatmamak için kaşığı dudaklarına doğru nasıl eğeceğine dair talimatlar izledi. Toru söylenenleri dikkatle uyguladı, anımsanması çok da kolay olmayan kuralları defalarca yineledi.</p>
<p>“Batılılar gibi yiyip içme alışkanlıkları biraz aptalca gelebilir,” dedi Honda. “Ama kolay, doğal bir biçimde uygulandığında insanın kendine duyduğu güveni artırabilirler. Bir insanın iyi yetiştiğini kanıtlayan işaretler toplumsal konumuna katkıda bulunur; Japonya’da iyi yetiştirilmekten anladığımız şeyse, herhangi bir işi Batılılar gibi yapma konusundaki ustalığımızdır. Saf Japon olan şeylere artık yalnızca kenar mahallelerde ve yeraltında rastlıyoruz, zaman geçtikçe sınırlarının daha da daralacağı kesin. Katıksız Japon diye bilinen zehir hafifliyor, her bünyenin kabullenebileceği bir ilaca dönüşüyor.”</p>
<p>Konuşurken aklının İsao’da olduğu belliydi. İsao, Batılı masa adabından habersizdi. Bu çıtkırıldım ayrıntılar onun yüce dünyasının bir parçası olamazdı. On altı yaşındaki Toru ise Batılılar gibi yemek yemeyi öğrenmeliydi.</p>
<p>Yiyecekler soldan, içecek sağdan sunuluyordu. Çatalla bıçak, en dıştakinden başlayarak kullanılmalıydı. Toru, güçlü bir selin sularına kapılmış biri gibi ellerine baktı.</p>
<p>Buyruklar birbirini izledi. “Yemek yerken bir yandan da kibar kibar sohbet etmelisin. Bu, masa arkadaşını rahatlatacaktır. Lokmalarını yutarken zamanlamayı iyi ayarla, yoksa ağzındaki yiyeceği dışarıya püskürtmek gibi bir tehlikeyle karşılaşabilirsin. Şimdi baba” -Honda kendisinden “baba” diye söz ediyordu- “sana bir şey söyleyecek; yanıtlamak zorundasın. Beni baban olarak değil de, canı isterse sana pek çok iyiliği dokunabilecek, önemli biri gibi düşün. Seninle bir oyun oynayacağız. Evet. Görüyorum ki çok çalışıyorsun. Sana hayran olan üç tane eğitmenin var. Ama yakın bir arkadaşının olmaması biraz tuhaf değil mi?”</p>
<p>“Arkadaşlık kurma ihtiyacı duymuyorum.”</p>
<p>“Böyle bir yanıtı kesinlikle veremezsin. İnsanlar böyle bir yanıtla karşılaşınca, senin normal olmadığını düşüneceklerdir. Hadi, bana doğru dürüst bir cevap ver bakalım.”</p>
<p>Toru suskundu.</p>
<p>“Olmadı! Sağduyunu kullanmadığın sürece istediğin kadar ders çalış, yararı olmaz. İşte, elinden geldiğince sevimli bir biçimde vermen gereken karşılık: ‘O kadar çok ders çalışıyorum ki, arkadaşlara ayıracak zamanım kalmıyor. Ama hazırlık okuluna başlar başlamaz birkaç arkadaş edineceğimden eminim.’”</p>
<p>“O kadar çok ders çalışıyorum ki, arkadaşlara ayıracak zamanım kalmıyor. Ama hazırlık okuluna başlar başlamaz birkaç arkadaş edineceğimden eminim.”</p>
<p>“İşte böyle, işte böyle. Doğrusu bu. Sonra konuşma ansızın sanata kayar. ‘En sevdiğin İtalyan ressam kim?’” Toru yanıtlamadı.</p>
<p>“Evet, en beğendiğin İtalyan ressam kim?”</p>
<p>“Mantegna.”</p>
<p>“Hayır, hayır. Mantegna için çok gençsin. Belki de masa arkadaşın Mantegna’nın adını bile duymamıştır, rahatsız olabilir. İşte yanıtın şöyle olmalı: ‘Bence Rönesans olağanüstü bir dönemdi.’”</p>
<p>“Bence Rönesans olağanüstü bir dönemdi.”</p>
<p>“İşte böyle. Bir yandan masa arkadaşına üstünlük taslarken, bir yandan da sevimli ve şirin görünürsün. Bu ona, yarım yamalak bildiği şeyler konusunda uzun bir söylev çekme şansı tanır. Gözlerin merak ve hayranlıktan pırıl pırıl olmalı dinlerken; söylediği şeylerin bir kısmı yanlış, geri kalanı da çoktan modası geçmiş şeyler olsa bile. Dünyanın genç bir insandan beklediği tek şey, iyi bir dinleyici olmasıdır. Konuşma işini ona bırakırsan kazanan sen olursun. Bunu bir an olsun çıkarma aklından.</p>
<p>Dünya genç bir insandan parıltı yaymasını beklemez, öte yandan aşın derecede katı bir kararlılık da kuşku uyandırır. Birkaç zararsız, küçük tuhaflığın olabilir, bunlar karşındakinin ilgisini uyandıracaktır. Çok pahalı ya da siyasetle ilintili olmayan bir-iki küçük merakın olabilir. Oldukça soyut, sıradan şeyler. Makine tamiri, beyzbol ya da bir trampet. İlgi alanlarını öğrenince rahatlayacak, kendini güvende hissedecektir. Enerjini neye harcadığını bilecektir. İstiyorsan, kendini meraklarına biraz fazlaca kaptırmış gibi davranabilirsin de.</p>
<p>Sporla ilgilenmeli ama bunun derslerini engellemesine izin vermemelisin, ayrıca yaptığın sporlar sağlığının ne kadar yerinde olduğunu kanıtlayan şeyler olmalı. Üstelik sporun seni biraz aptal göstermek gibi bir yararı da olur. Japonya’da kimse, siyasete karşı kayıtsız ama kendini tam anlamıyla bir spor takımına adamış olanlar kadar yüceltilmez.</p>
<p>Okuldan en yüksek notları alarak mezun olabilirsin ama insanları rahatlatacak belli belirsiz bir aptallığın mutlaka olmalı. Tıpkı rüzgarla dolmuş bir uçurtma gibi.</p>
<p>Hazırlık okuluna başlayınca sana paradan söz edeceğim. Şu anda para konusunda kaygılanmamak gibi bir ayrıcalığın var, tadını çıkar.”</p>
<p>Kulak kesilmiş dinleyen Toru’ya anlatıp dururken, aslında bütün bu uyarıların Kiyoaki, İsao ve Ying Çan için olduğunu düşünüyordu Honda.</p>
<p>Evet, onlarla konuşması gerekirdi. Onları, alın yazılarının peşine takılıp uçmaktan alıkoyacak, kanatlarını kopartacak, gökyüzüne yükselmelerini engelleyecek, kalabalık yığınlarla birlikte yürümelerini sağlayacak önbilgilerle donatması gerekirdi. Dünya, uçmayı onaylamaz. Kanatlar, tehlikeli silahlardır. Kanatlar daha kullanılmadan bile, öz yıkımı çağırırlar. Eğer Honda, İsao’yu bütün o aptallara kabul ettirebilseydi, İsao kanatlardan haberi yokmuş gibi davranabilirdi.</p>
<p>İnsanlara yalnızca şunu söylemesi yeterdi: “Onun kanatları bir süs. Onları dert etmenize hiç gerek yok. Onunla bir süre birlikte olun, ne kadar sıradan, güvenilir bir delikanlı olduğunu göreceksiniz.” Bu sözler, inanılmayacak kadar etkili olabilirdi.</p>
<p>Kiyoaki, İsao ve Ying Çan kanatsız yaşamak zorunda kalmışlar, horgörü ve kibirleri yüzünden de cezalandırılmışlardı. Acı çekerken bile fazlasıyla mağrurdular.</p>        
    </body>
</html>
