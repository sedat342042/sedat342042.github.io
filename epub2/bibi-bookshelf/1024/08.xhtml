<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>

<p class="kisim_adi">8</p>
<p>“Tüylü Kaftan”ın açılışında, bir tanesi ikinci evliliğini yapmış olan iki balıkçı sohbet ederler. “Tekneciler fırtınalı Mio Kanalı’na doğru ilerlerken birbirlerine seslendiler.” Sıra yolculuğun tanımlanmasına gelir. “Ansızın, binlerce kilometre uzaktaki bildik tepeler bulutlarla sarılıverdi.” Sahnenin ortasındaki çam ağacına, has ipekten yapılma, uzun bir kaftan asılıdır. Hakuryo kaftana sahip olmak isteğiyle, uzanıp onu alır. Oyunun başoyuncusu, melek görünür. Adama giysiyi geri vermesi için yakarır ama o kulak asmaz. Melek yeniden gökkubbeye uçamayacağı için çok üzgündür.</p>
<p>“Hakuryo kaftana sımsıkı yapıştı. Melek çaresizdi. Alev alev yanan saçlarındaki çiy tanelerine benzeyen gözyaşları dökmeye başladı. Çiçekler soldu; meleğin çürüyüşüne ilişkin beş işaret görünmüştü.</p>
<p>Tokyo’dan bindikleri trende Keiko, giriş konuşmasını mırıl mırıl yineledi. “Peki ama meleğin çürüdüğünü gösteren beş işaret nedir?” diye sordu, beklenmedik bir içtenlikle.</p>
<p>Honda konuyu çok iyi biliyordu. Gördüğü rüyadan sonra meleklerle ilgili epeyce bilgi toplamıştı. Aynı kaynaktan çıkmakla birlikte, öykünün pek çok çeşitlemesi vardı.</p>
<p>Ekottara Agama’nın yirmi dördüncü kısmındaki açıklama şöyleydi: “Otuz üç tane melek, bir tane de başmelek vardır; ölümleri kendini beş biçimde dışavurur: Çiçekten oluşmuş taçları solar, kaftanları kirlenir, koltuk altları kokuşur, öz bilinçlerini yitirirler, mücevherlerle süslü genç kızlar onları yüzüstü bırakır.”</p>
<p>“Buddha’nın Yaşamı”ndaki beşinci bölümse şöyle diyordu: “Meleklere verilen zamanın dolduğunu gösteren beş işaret vardır: Saçlarındaki çiçekler solar, koltuk altlarından iğrenç bir koku yayılır, kaftanları kirlenir, bedenin yaydığı ışık söner ve melek bilincini yitirir.”</p>
<p>Mahamaya Sutra’nın son bölümündeyse: “İşte o zaman Maha ona cennette yok olduğunu, artık çürüdüğünü kanıtlayan beş işaret gösterdi: Çiçekten tacı soldu, gözleri durmaksızın kırpışmaya başladı, koltuk altlarından ter fışkırdı. Gövdesini kuşatan ayla söndü, haklı olarak sahip olduğu yer artık onu mutlu etmez oldu.”</p>
<p>Şu âna kadar Honda’nın bulduğu benzerlikler, farklılıklara oranla çok daha çarpıcıydı. Abidarma Mahavibasa Sastra, daha önemli olan beş işaretle, daha önemsiz olan beş işareti ayrıntılarıyla tanımlıyordu. Önce daha önemsiz olan beş işaret görünüyordu:</p>
<p>Bir melek gökyüzüne yükselir ve parmaklarının üzerinde fırıl fırıl dönerken genellikle, hiçbir orkestra, müzisyen ya da koronun yansılayamadığı bir müzik yayar; ancak ölüm yaklaştıkça müzik azalır, sesler tizleşir, incelir.</p>
<p>Normal zamanlarda bir melek gece gündüz gölgesiz, pırıl pırıl bir ışık saçardı; ama çürüme başlayınca ışık birdenbire azalıyor, meleğin gövdesini zayıf gölgeler kuşatıyordu.</p>
<p>Bir meleğin teni kaygan, yağlıdır; melek ölümsüzlük gölüne dalsa bilse tıpkı bir nilüfer yaprağı gibi üzerindeki damlaları silkeler atar; ama ölüm yaklaştıkça su meleğin bedenine yapışıp kalır, ayrılmaz.</p>
<p>Çoğu zaman bir melek, tıpkı ateşten bir çıkrık gibi, hiç durmaz, onu bir tek yerde zapt etmek olanaksızdır; bir orada bir buradadır, atlar, sıçrar, özgürce devinir; oysa ölüm yaklaşınca bir noktaya yapışıp kalır, kendini oradan kurtaramaz.</p>
<p>Bir melek, bir kez olsun gözünü kırpmama gücüne sahiptir; ama ölüm yaklaştıkça gücünü yitirir, gözünü durmaksızın kırpıştırmaya başlar.</p>
<p>Daha önemli olan beş işaretse şunlardı: Bir zamanlar lekesiz olan kaftanı kirlenir, çiçeklerden oluşan tacındaki çiçekler solar, dökülür; koltuk altlarından ter boşanır, gövdesinden iğrenç bir koku yayılır; melek artık bulunduğu yerden hoşnut değildir.</p>
<p>Öteki kaynaklar, daha önemli olan işaretleri teker teker sayıyordu. Yalnızca önemsiz işaretler görünüyorsa ölümü engellemek olasıydı ama önemli işaretler bir kez göründü mü, artık ölümden kurtuluş yoktu.</p>
<p>“Tüylü Kaftan”da önemli işaretlerden biri görünmüştü bile, yine de melek kaftanını geri alabilseydi ölümden kurtulabilirdi. Zeami’nin kendisine şiirsel bir ölüm işareti hakkı tanıdığı, daha sonra kılı kırk yaran yasalarla ilgilenmediği varsayılabilirdi.</p>
<p>Honda, Kitano Tomarı’nda sözü edilen, meleğin ölümüne ilişkin beş işareti olağanüstü bir canlılıkla anımsıyordu; tomar yıllar önce Kitano Türbesi’nde gördüğü ulusal bir hazineydi. Elinde, bir şeyleri anımsatan bir fotokopi vardı; belki de eskiden kulaklarını tıkadığı, uğursuz bir önseziyle dolu bir ezgiyi.</p>
<p>Bir Çin köşkünün güzel yapılarıyla çevrili olan bahçesinde, melek sürüleri kanuna benzeyen telli çalgılar, davullar çalıyorlardı. Ancak ortada yaşamı çağrıştıran hiçbir şey yoktu; müzik bir yaz ikindisinde uçan bir sineğin tekdüze vızıltısını andırıyordu. Belki telleri geriyor, davullara vuruyorlardı ama tenler ve teller gevşekti, yorgun ve çürümüştü. Bahçenin ön tarafında çiçekler vardı, çiçeklerin arasında duran üzgün bir melek, bileklerini gözlerine bastırmıştı.</p>
<p>Ölüm öyle apansız gelmişti ki! Meleklerin güzel, genellikle anlamsız olan beyaz yüzlerinde şaşkınlık okunuyordu.</p>
<p>Köşkün içindeki meleklere tam bir keşmekeş egemendi. Kimisi kaftanlarının yenleriyle boşu boşuna zarif kavisler çizmeye çalışıyor, kimisi eğilip bükülüyor, debeleniyordu. Ellerini bitkin bitkin sınırlı boşluğa doğru uzatıyor ama ona dokunamıyorlardı; kaftanları kirlenmişti, gövdelerinden pislik fışkırıyordu.</p>
<p>Neler oluyordu? Beş işaret görünmüştü. Melekler kaçacak yeri olmayan, kapalı, tropikal bir bahçede vebaya yakalanmış prensesler gibiydiler.</p>
<p>Saçlarındaki çiçekler boyunlarını bükmüştü; içlerindeki boşluk ansızın boyunlarına kadar suyla doluvermişti. Bir araya toplanmış olan yumuşak, zarif gövdelerde bir noktadan sonra saydam bir çözülme başlamıştı; soludukları havaya bile şimdiden ölümün kokusu sinmişti.</p>
<p>Salt varoluşlarıyla insanları güzellik ve düş ülkesine çeken bu ölümlü varlıklar şimdi olanca büyüleri üzerlerinden sıyrılıp alınmışçasına, çaresiz kalakalmışlardı; dökülen ve akşam yelinin önünde sürüklenen altın yapraklar gibi. Klasik bir tarzda düzenlenmiş olan, zarif bahçenin yüzeyi eğimliydi. Tepeden tırnağa güçle dolu güzelliğin ve zevkin altın tozu, yokuştan aşağı yuvarlanıyordu. Boşluğa doğru süzülen mutlak özgürlük, parçalanan bir et gibi yırtılmıştı. Gölgeler birikiyor, ışık giderek azalıyordu. Yumuşacık güç, parmaklardan damla damla akıp gitmekteydi. Etin derinliklerindeki ateş can çekişiyor, bedenden ayrılıyordu.</p>
<p>Köşkün parlak damalarla kaplı zemini, al renkli tırabzan hiç solmamıştı. Görkemden geriye kalan anılar olarak, melekler gittikten sonra da orada olacaklardı.</p>
<p>Parlayan saçların altındaki güzel burun delikleri havaya dikilmişti. Melekler ayrışmanın ön kokusunu kokluyorlardı sanki. Bulutların ötesinde taçyapraklar kıvrılıp bükülüyor, gökyüzü ayrışmanın gök mavisi rengine boyanıyordu; görülebilen ve tinsel olan bütün zevkler, evrenin neşe dolu enginliği yitip gitmişti.</p>
<p>“İyi, iyi” diyerek susturdu Keiko onu. “Dersini çok iyi bellemişsin.”</p>
<p>Başını canlı canlı sallayarak, çok şık bir Estée Lauder şişesini kulaklarının ardına dokundurdu. Yılan desenleriyle süslü bir pantolon ve aynı kumaştan bir gömlek giymiş, beline güderi bir kemer takmıştı; başında İspanyol malı, siyah deriden, geniş bir şapka vardı.</p>
<p>Honda onu Tokyo Garı’nda ilk gördüğünde kılığını biraz yadırgamış ama giyimi konusunda herhangi bir yorumda bulunmaktan kaçınmıştı.</p>
<p>Beş-altı dakika sonra Şizuoka’ya varacaklardı. Honda’nın aklına o son işaret, yer bilincinin yitirilişi takılmıştı. Kendisi başlangıçtan beri nerede olduğunun bilincinde değildi zaten. Çünkü o bir melek değildi.</p>
<p>Honda dalgın dalgın, kendisini gara getiren takside aklından geçen şeyi bir kez daha anımsamıştı. Şoföre acele etmesini söylemiş, o da batı Kanda’dan gelen otoyola girmişti. İlkyaza özgü, inceden bir yağmur serpiştiriyordu, yağmurun ne zaman başladığını Honda kestiremiyordu. Saatte doksan kilometre hızla sıra sıra bankaların, borsa komisyoncularının önünden geçiyorlardı. Kocaman, sağlam binalar çelikten ve camdan yapılma büyük kanatlarını açmışlardı. Honda kendi kendine, “Öldüğüm anda bunların hepsi yok olacak,” dedi. Bu düşünce onu mutlu etmiş, içini bir tür öç alma duygusuyla doldurmuştu. Bu dünyayı kökünden koparıp almak ve bomboş bir yere dönüştürmek hiç sorun olmayacaktı. Bunun için yapması gereken tek şey ölmekti. Unutulmuş, yaşlı bir adamın ölümünde, yıkıcılığı hiçbir şeyle karşılaştırılamayacak bir silahın olduğu düşüncesi, az da olsa gururlandırıcıydı. Ölümün beş işareti Honda’da en küçük bir korku uyandırmıyordu.</p>        
    </body>
</html>
