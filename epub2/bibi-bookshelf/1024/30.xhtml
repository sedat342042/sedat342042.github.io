<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>


  <p class="kisim_adi">30</p>
<p>Dağın bayağı yüksek bir noktasında ama üstteki kapının önüne kadar rahatça gidebiliriz, dedi şoför, bulutsuz gökyüzünde giderek kızışan güneşe bakarak; Honda kabul etmedi, şoföre kendisini aşağıdaki kapının önünde beklemesini tembihledi. Kiyoakı’nin altmış yıl önce neler çektiğini şimdi kendisi de öğrenmeliydi.</p>
<p>Bastonuna dayanarak sırtını gölgeye verdi ve onu içeriye çağıran kapıya baktı.</p>
<p>Havayı ağustosböceklerinin, cırcırböceklerinin sesleri doldurmuştu. Bunun dışında sessizliği bozan tek şey, tarlaların gerisindeki Tenri Karayolu’ndan geçen arabaların uğultusuydu. Honda’nın önünde uzanan yoldaysa hiç araba yoktu. Beyaz çakıltaşları yolun sırtında zarif bir çizgi oluşturuyordu.</p>
<p>Yamato Düzlüğü’nün dinginliği her zamanki gibiydi; görmüş geçirmiş biri gibi kıpırtısızca yatıyordu. Obitoke’nin küçük kabuklu hayvanlara benzeyen çatıları uzaktan uzağa parlıyordu. Çatıların üstünde bir dumanın izi asılıydı. Orada şimdi bir sürü küçük fabrika vardı herhalde. Kaldırım taşı döşeli yokuşun altındaki, Kiyoaki’nin hasta yattığı han hâlâ orada olmalıydı ama Honda, gidip hanı görmeye çalışmanın ona hiçbir yarar sağlamayacağını biliyordu.</p>
<p>Köyün ve düzlüğün üstünde uçsuz bucaksız, masmavi gökyüzü uzanıyordu. Bulutlar gerideki sisli tepelerden aldıkları beyaz saten parçalarını birer serapmışçasına sürüklüyorlardı. Bulutların üst çizgileri gökyüzüne duru, heykellere yaraşır bir güzellikle oyulmuştu.</p>
<p>Sıcaktan, heyecandan yorgun düşen Honda yere çömeldi. Yaz otlarının keskin uçlarındaki kötücül ışık gözlerine batıyordu. Burnunu yalarcasına geçen kelebeğin bir çürüme kokusu yaydığı duygusuna kapıldı.</p>
<p>Arabadan inen ve kaygılı bir ifadeyle yaklaşan şoförü gözleriyle payladı, durdurdu.</p>
<p>Aslında dağdaki kapıya ulaşıp ulaşamayacağından kendisi de emin değildi. Sırtı ve karnı ağrıyordu. Eliyle şoförü kovaladı; kapıdan geçti. Adam baktığı sürece sağlıklı görünmeye kararlıydı. Soluk soluğa, dönemeçlerde dinlenerek, hiç de düzgün olmayan taşlı yokuşu ağır ağır tırmanmaya koyuldu; sol gözünün ucuyla bir hurma ağacının gövdesine bir hastalık gibi yapışmış olan parlak sarı yosunu gördü; sağ yanındaysa taçyapraklarının çoğu dökülmüş olan çançiçeklerinin lavanta renkli başları görünüyordu.</p>
<p>Önündeki yolda uzanan gölgelerin gizemli bir suskunluğu vardı. İlk yağmurda bir ırmak yatağına dönüşecek olan yolun güneş alan bölümleri mineral kayalar gibi ışıl ışıldı; gölgelerin serinliğini fısıldıyordu. Gölgelerin orada bulunması için bir neden vardı ama Honda ağaçların bu nedeni gizlediğinden kuşkulandı.</p>
<p>Kendine ve bastonuna, hangi gölgede dinlenmesi gerektiğini sordu. Arabadan görünmeyen dördüncü gölge, sessizce onu çağırdı. Oraya varınca, bir kestane ağacının altına çökercesine oturdu.</p>
<p>“Bugün, şu anda, bu ağacın altında dinleneceğim daha başlangıçta kararlaştırılmıştı,” diye düşündü, karşı gelinemez bir gerçeklikmişçesine.</p>
<p>Yürürken unuttuğu teri, böcek vızıltılarını oturur oturmaz anımsamıştı. Alnını bastonuna dayadı. Bastonun gümüş sapının basıncı karnındaki, sırtındaki sancıları çekip almıştı sanki.</p>
<p>Doktor, pankreasında bir tümör olduğunu söylemişti. Gülümseyerek iyi huylu olduğunu eklemişti. <i>Gülümseyerek, iyi huylu</i>. Böylesi sözcüklerle onu umutlandırmak, dünyada seksen bir yıl yaşamış bir erkeğin gururunu ayaklar altına almaktı. Honda, Tokyo’ya dönünce ameliyat olmayı kabul etmesem mi acaba, diye düşündü. O zaman da doktor onu kandırmaları için “yakın akrabalarına” baskı yapardı. Honda tuzağa çoktan düşmüştü. Dünyaya geldiği anda bir tuzağa yakalanmıştı; yolun öteki ucunda onu başka bir tuzağın beklemesine izin vermemeliydi. Bütün bunlara gülüp geçmeli, dedi kendi kendine. Umutluymuş gibi rol yapmalıydı. Hindistan’da adak olarak kesilen oğlak, başı yere düştükten çok sonraları bile direnmeyi sürdürmüştü.</p>
<p>Şoförün, o baş belası denetçinin gözleri artık ona erişemezdi; Honda bastonuna rahatça yaslandı, yokuşu ağır ağır tırmanırken bol bol sendeledi. Giderek daha komik göründüğünü hissediyordu. Ağrı kesilmişti; adımları hızlandı.</p>
<p>Havayı yaz otlarının kokusu doldurmuştu. Yolun kıyısındaki çamlar sıktı. Durup bastonuna dayandı, gökyüzüne baktı. Güçlü güneş ışığında, sık dalların arasındaki kozalakların her bir pulu belirgindi. Sol yanda terk edilmiş bir çay bahçesi gördü, bahçeyi örümcek ağları, sürüngen otlar sarmıştı.</p>
<p>Önünde gölge şeritleri uzanıyordu. Yakındaki gölgeler zarar görmüş bir güneşliğin ince lataları gibiydiler; daha uzaktaki, üçer dörder bir araya toplanmış olan gölgelerse şapkalara dolanan yas şeritleri gibi kapkaraydı.</p>
<p>Yola iri bir çam kozalağı düştü. Honda eğilip alma bahanesiyle hemen dev gibi bir çam ağacının altına çöküverdi. Midesi yanıyordu. Bir boşalım yolu bulamayan yorgunluk, paslı bir tel misali bükülmüştü içinde. Kurumuş ve açılmış kozalakla oynarken, çay rengindeki pulları parmaklarına güçlü bir biçimde direniyordu. Yolu benekleyen böğürtlenler güneşte buruşmuştu, yaprakların arasındaki zarif, yeşilimsi eflatun izler genç kırlangıçların kanatlarını çağrıştırıyordu. Honda’nın sırtını yasladığı büyük çam ağacı, göğün uçuk yeşil rengi, bir çalı süpürgesinden kalan artıklara benzeyen bulutlar - her şey uğursuzcasına, tehdit edercesine kurumuştu.</p>
<p>Honda havayı dolduran böcek seslerini tanıyamıyordu. Bütün böceklerden çıkan pes bir sesti; bir karabasan sırasında sıkılan dişlerin gıcırtısına benzeyen, kaburga kemiklerinden çıkan, amaçsız yankıları andıran bir ses.</p>
<p>Yeniden doğruldu, yukarıdaki kapıya ulaşıp ulaşamayacağını merak etti yine. Yürürken yalnızca önündeki gölgeleri sayabiliyordu. Bu yoğun sıcağı, bu yokuş işkencesini atlatana kadar daha kaç gölgeden geçecekti bakalım? Saymaya başladıktan sonra üç tanesini geçmişti bile. Yolun karşısındaki gölgelerden biri ancak yolun yarısına kadar uzanıyordu. Bunu tam bir gölge olarak mı, yoksa yarım gölge olarak mı saymalıydı?</p>
<p>Yolun yumuşak bir kıvrımla sola kıvrıldığı yerde bambu kamışları boy atmıştı. İnsanoğlunun dünyasındaki yeni yerleşim yerleri gibiydiler. Narin, taze yaprakları öyle gürdü ki, iç içe geçmişlerdi: kimisi kuşkonmaz kadar açık renkli, kimisiyse güçlü bir kötülük ve ahlaksızlıkla kapkara.</p>
<p>Oturup terini bir kez daha sildikten sonra ilk kez bir kelebek gördü. Boşluğa çizilmiş bir taslak gibiydi; yaklaştıkça yer yer kobalt mavisiyle beneklenmiş, kırmızı kanatları iyice belirginleşti.</p>
<p>Honda bir bataklığa geldi. Bataklığın kıyısındaki yemyeşil kestane ağacının altında durup dinlendi. Havada en küçük bir esinti yoktu. Ölü bir çam, sarımsı yeşil bataklığın bir köşesinde bir köprü gibi yatıyordu; bataklığın durgun yüzeyini karıştıran tek şey su çekirgeleriydi. Çekirgelerin oluşturduğu minicik dalgalar göğün tekdüze, mavi yansısını bozarak titreşiyorlardı. Devrilmiş ağacın iğne yaprakları uçlarına varıncaya kadar kırmızımsı kahverengi bir renk almıştı. Dalları bataklığın dibinde, gövdesiyse suyun üzerindeydi; yemyeşil suda paslı kırmızı rengiyle özgün biçimini hâlâ koruyordu. Hiç kuşku yok ki o hâlâ bir çam ağacıydı.</p>
<p>Honda henüz meyve vermemiş otların, çalıların arasında mutlulukla uçmaya başlayan kelebeği izlercesine yeniden yola koyuldu. Bataklığın karşı kıyısındaki servi korusunun donuk yeşili ta buralara kadar yayılmıştı. Gölgeler yavaş yavaş sıklaşıyordu.</p>
<p>Honda gömleğine yayılan, sonra da ceketinin sırtına geçen teri hissedebiliyordu. Bunun sıcaktan ileri gelen sağlıklı bir terleme mi, yoksa soğuk, yağlı bir ter mi olduğunu bile bilemiyordu. Ne olursa olsun orta yaşı aştığından beri hiç bu kadar çok terlememişti.</p>
<p>Servi korusunun yerini eğreltiotlarına bıraktığı yerde, tek bir <i>nemu</i> ağacı yükseliyordu. Eğreltiotlarının sert iğneleri arasında büyümüş olan yumuşak yaprak salkımları, düşlerde görülen ölüm melekleri, bir öğleden sonra uykusu gibiydiler. Honda’nın aklına Tayland geldi. <i>Nemu</i>dan ayrılan beyaz bir kelebek ona yolu gösterdi.</p>
<p>Yol gittikçe dikleşiyordu. Dağ kapısı yakınlarda olmalıydı. Eğreltiotları sıklaştı; otlardan Honda’ya doğru serin bir yel esti. Yürümek şimdi daha kolaydı. Şu âna kadar yolu kesen çizgiler ağaçların gölgesiydi, şimdiyse güneş ışığının oluşturduğu şeritlerdi.</p>
<p>Kelebek eğreltiotlarının karanlığını delerek düzensiz bir yol açıyordu kendine. Arkadaki siyah kapının önünde, güneş ışığında ıslak ıslak parlayan otların tam karşısında uçuyor, alçak bir çizgi çekiyordu. Nedense, diye düşündü Honda, buradaki kelebekler hep yere yakın uçuyorlar.</p>
<p>Siyah kapıdan geçti. Dağ kapısı az ilerideydi. Sonunda Seşu Tapınağı’na varmıştı. Şu son altmış yılı, salt buraya yeniden gelmek için yaşamamış mıydı?</p>
<p>Arabaların durak yeri olan, pruva biçimindeki çam ağacına gözlerini dikti; burada olduğuna bir türlü inanamıyordu. Kendini alışılmadık bir biçimde tazelenmiş hissediyor, hedefine varmakta duraksıyordu. Dağ kapısının sütunlarından birine yaslandı; sütunun iki yanında daha küçük ve alçak iki kapı daha vardı. Kapıların sert çinilerine, on altı taçyapraklı kasımpatılar resmedilmişti. Sol sütunun üzerinde Geşu Tapınağı’nın imparatorluk tarafından korunduğunu belirten, düzgün, kadın elinden çıkmışa benzeyen bir yazı vardı. Sağ sütundaysa silikleşmiş bir kabartma: “Yeryüzünde Huzur. Burada Prajnaparamita Sutra, İmparatorluk Metni Korunmaktadır. Burası, Şefkatli İmparatorumuzun Yasalarının Koruduğu Bir Kaledir.”</p>
<p>Yumurta renkli toprak duvarda tapınağın ne kadar üst sınıfa ait olduğunu belirten beş çizgi vardı. Sarımsı taşlığı kesen atlama taşları, dama desenli kapı girişine kadar uzanıyordu. Honda taşları bastonuyla saydı; doksana geldiğinde kapalı kapıya ulaşmıştı. Kapının kabartma kulbuna dokununca eli bir kasımpatıya ve beyaz kâğıttan kesilmiş bulutlara değdi.</p>
<p>Tapınağın içi, en uzak köşelerine kadar yeniden gözlerinin önünde canlandı.</p>
<p>Geldiğini haber vermeyi akıl edemeden, öylece duruyordu. Altmış yıl önce genç Honda aynı kapının önünde, aynı eşikte durmuştu. Aradan geçen yıllarda kapının kâğıdı yüzlerce kez değiştirilmiş olmalıydı; ama tıpkı o karlı bahar günündeki gibi yine temiz, beyaz bir genişlik halinde Honda’nın yolunu kesiyordu. Ahşabın damarları belki biraz daha belirginleşmişti, rüzgârlar ve karlar tarafından aşındırıldığını azıcık da olsa ele veriyordu. Aradan yalnızca bir an geçmişti.</p>
<p>Obitoke’deki handa hasta yatan Kiyoaki elindeki bütün kozları bu Geşu ziyareti için kullanmıştı. Ateşler içinde yanarak hâlâ Honda’nın dönüşünü bekliyordu; Honda’nın bir anda beli bükülmüş, hareket edemeyen, yaşlı bir adama dönuştüğünü görünce ne düşünecekti peki?</p>
<br/>
<p>Altmış yaşlarında gösteren, yakasız bir gömlek giymiş olan kâhya kapıyı açtı. Sonuncu, yüksek basamağa çıkması için Honda’ya yardım etti. Onu, iç içe geçmiş birkaç odadan oluşan, sekiz hasıra altı hasır büyüklüğündeki salona aldıktan sonra, kibarca, mektubunu aldıklarını ve dikkatle okuduklarını söyledi; onu siyah beyaz desenli bir hasırın üzerine, geometrik bir kesinlikle yerleştirilmiş olan divana buyur etti. Honda altmış yıl önce gördüğü bu odayı unutmuştu.</p>
<p>Bir köşedeki duvar oyuğuna asılmış olan tomarda, Geşu tarzındaki fırtına bulutlarının arasına kıvrılmış, debelenen bir ejderha vardı. Tomarın altında yaban karanfillerinden yapılma taptaze, küçücük bir buket duruyordu. Beyaz, pamuklu bir kimono giymiş, beline beyaz bir <i>obi</i> bağlamış olan yaşlı bir rahibe kenarlı bir tepside çay ve kırmızılı beyazlı kurabiyeler getirdi. Bahçenin yeşili açık kapılardan içeriye doluyordu. Gür akçaağaçlar, kozalaklı çamlar yetişmişti, onların gerisinde de beyaz bir galeri vardı; işte hepsi buydu.</p>
<p>Kâhya şundan bundan söz ediyor, dakikalar geçiyordu. Honda esintiyi teninde duyumsayarak konuşmadan oturuyordu. Ter de, sancılar da kesilmişti. Yardım elinin nihayet uzandığını hissetti.</p>
<p>Asla giremeyeceğini düşündüğü Geşu Tapınağı’nın salonundaydı işte. Yaklaşan ölüm bu ziyareti kolaylaştırmış, Honda’yı varoluşun derinliklerinde tutan ağırlığı kaldırmıştı. Tepeye tırmanırken verdiği mücadelenin getirdiği o belli belirsiz rahatlama içindeyken, hastalıkla savaşa savaşa aynı yoldan tepeye tırmanan Kiyoaki’nin, geri çevrileceğini bildiği için kanatlanıp gökyüzüne yükseldiğini düşünmek öyle rahatlatıcıydı ki.</p>
<p>Ağustosböceklerinin tiz çığlıkları hâlâ kulaklarında çınlıyordu; ama bu loş odada sesler bir çanın giderek azalan yankısı gibi azalmıştı. Yaşlı adam bir kez daha mektuba değinmeksizin konuşmayı sürdürüyordu. Honda bir türlü bir fırsatını yakalayıp başrahibeyle görüşüp görüşemeyeceğini soramadı.</p>
<p>Boşu boşuna geçen bu zaman, yoksa ona başrahibenin kendisini kabul etmeyeceğini anlatmanın sakınımlı bir yolu muydu? Belki de yaşlı kâhya dergideki yazıyı okumuş, başrahibeden Honda’yı geri çevirmesini rica etmişti.</p>
<p>Gerçi Honda suçluluk duygusuyla doluydu ama kadınla yüzleşeceği için utanmıyordu. O suç, suçluluk ve ölümlülük olmasaydı, az önceki tırmanış için gereken yürekliliği gösteremezdi. Şimdi, asıl itici gücün o rezalet olduğunu anlıyordu. Toru’nun intihar girişimi, körlüğü, Honda’nın hastalığı, Kinue’nun gebeliği, hepsi de aynı yönü göstermişlerdi Honda’ya. Doğruydu bu: Bir öbek halinde donmuş ve Honda’yı güneşten kavrulan yokuşa doğru sürmüşlerdi. Onlarsız Honda yalnızca uzaktaki bir zirvede durup Geşu’nun yaydığı parıltıya bakabilirdi, o kadar.</p>
<p>Bunca çabadan sonra başrahibe onu salt o rezalet yüzünden görmeyi reddederse Honda, ne yapalım, alın yazısı, diyecekti. Kadını bu yaşamda görememiş olurdu. Dünyadaki bu son saatte, ulaştığı bu son noktada olmasa bile, bir gün onu göreceğinden emindi.</p>
<p>Zamanın geçişini katlanılır hale getirmek için soğukkanlı rahatlama yerini öfkeye, uysallıksa pişmanlığa bıraktı.</p>
<p>Yaşlı rahibe yeniden göründü, kâhyanın kulağına bir şeyler fisıldadı.</p>
<p>“Başrahibe hazretleri sizi kabul etmeye hazır olduklarını bildirdiler,” dedi adam, ülkenin batısında yaşayanlara özgü bir vurguyla. “Lütfen benimle gelin.”</p>
<p>Honda bir rüyadaymış gibi adamı izledi.</p>
<br/>
<p>Kuzeydeki bahçeden gelen yeşil ışık çok güçlüydü; Honda bir an için ışığı yadırgamıştı, oysa ışık altmış yıl önce eski başrahibeyle görüştüğü zaman da buradaydı.</p>
<p>O gün o sahnede gördüğü o parlak mevsimler geçidini anımsadı. Onun yerini kamışlardan örülmüş, yalın bir sahne almıştı. Verandanın karşısındaki küçük çay bahçesi yemyeşil parlıyor, ağustosböcekleri kaynaşıyordu. Akçaağaçlar, erik ağaçları ve sık çay fidanlarının gerisinde bir zakkumun kırmızı tomurcukları seçiliyordu. Yaz ışığı, atlama taşlarının arasında kalan bodur bambuların beyaz mızraklarına keskince vuruyor, gökten dökülen beyaz ışık ağaçlarla kaplı tepelerde yineleniyordu.</p>
<p>Sanki duvara hafifçe vuruluyormuş gibi, bir kanadın çırpınışı duyuldu. Galeriden havalanan bir serçenin gölgesi beyaz duvarda titreşti.</p>
<p>Sürme kapı açıldı. Kaskatı bir resmiyetle dizlerini birleştirmiş olan Honda, beyazlara bürünmüş bir rahibe adayının eşliğindeki başrahibeyi karşısında gördü. Beyaz bir kimonoyla, koyu mor bir pelerin giymiş olan bu kadın, şu anda seksen üç yaşında olan Satoko’ydu.</p>
<p>Honda gözlerinin yaşardığını hissetti. Gözlerini kaldırıp kadına bakacak gücü yoktu.</p>
<p>Satoko masanın karşısına, yüzünü Honda’ya dönerek oturdu. Burun yıllar öncesinin o kusursuzcasına oyulmuş burnuydu, gözlerse yine o güzel gözler. Satoko tepeden tırnağa değişmişti, yine de bir tek bakış bile bunun Satoko olduğunu anlamaya yetiyordu. Gençlik tazeliği, altmış yıllık bir sıçrayışla yaşlılığa dönüşmüş, Satoko dünyayı bir uçtan ötekine kat etmek için gereken o sıkıcı yolculuğu yapmak zorunda kalmamıştı. Bahçedeki bir köprüden geçerek gölgeden gün ışığına çıkan kişi yüz değiştirmiş gibi görünür. O genç, güzel yüz gölgedeki yüzse, bu güzel, yaşlı yüz de güneş ışığındaki yüzdü. Honda otelden ayrıldığında Kyoto’da gördüğü, şemsiyelerin altındaki aydınlık ve karanlık yüzleri, insan güzelliğinin düzeyini aydınlıkta ve karanlıkta nasıl önceden sezebildiğini anımsadı.</p>
<p>Honda için aradan geçen süre altmış yıldı. Satoko için gölgeden ışığa uzanan bir köprüyü geçme süresi miydi?</p>
<p>Onun yaşlanması, çürümeye değil arınmaya doğru gerçekleşmişti. İçinde yanan ışık tenini aydınlatıyordu sanki; zamanın cilaladığı bir yüzeyden bakıyormuş gibi görünen gözlerinin güzelliği daha da durulaşmıştı. Yaş, kusursuz bir mücevher olarak kristalleşmişti. Bu kristal soğuk ama saydam, kaya gibi ama yumuşaktı; dudaklarsa hâlâ nemliydi. Yüzünde derin, sayısız kırışık vardı ancak tek tek parlatılmışçasına pırıl pırıldılar. Bu ufak tefek, azıcık bükülmüş karaltı ışıltılı bir güç yayıyordu.</p>
<p>Honda gözyaşlarını gizlemeye çalışarak gözlerini kaldırdı.</p>
<p>“Gelmekle incelik gösterdiniz,” dedi başrahibe, sıcak bir sesle.</p>
<p>“Sizi önceden uyarmadan böyle karşınıza dikilmekle büyük bir kabalık yaptım ama siz beni kabul ederek yüce gönüllülüğünüzü kanıtladınız.” İçli dışlı olmak istemeyen Honda bu sefer de gereğinden çok daha resmi bir tavır takınmıştı. Kendini zorlayarak sözlerini sürdürdü. “Kahyanıza yazmıştım. Acaba size mektubu gösterdi mi?”</p>
<p>“Evet, mektubunuzu okudum.”</p>
<p>Bir suskunluk oldu. Rahibe adayı çekilmek için bunu fırsat bildi.</p>
<p>“Anılar nasıl da birer birer canlanıyor! Gördüğünüz gibi öyle yaşlandım ki, bu geceyi çıkartabileceğimden bile emin değilim.” Kadının mektubu okumuş olması Honda’yı yüreklendirmişti. Sözcükler dudaklarından daha kolay dökülüyordu şimdi.</p>
<p>Başrahibe güldü, sanki hafifçe sallandı. “İlginç mektubunuz bana neredeyse fazla içten geldi.” Tıpkı kâhya gibi o da batı yöresinin vurgusuyla konuşuyordu. “Aramızda kutsal bir bağ varmış gibi bir duyguya kapıldım.”</p>
<p>Honda’nın içindeki gençlik dolu son damlalar da bir araya toplanıverdi. Yeniden altmış yıl önceki o güne, başrahibeye bütün yüreğiyle yalvardığı o güne dönmüştü. İçinden geçenleri söze döktü.</p>
<p>“Sizden önceki başrahibe, Kiyoaki’nin dileğini iletmek için buraya geldiğimde sizi görmeme izin vermemişti. Doğrusu da buydu belki ama çok sinirlenmiştim. Ne de olsa Kiyoaki Matsugae benim en yakın arkadaşımdı.”</p>
<p>“Kiyoaki Matsugae mi? O da kim?”</p>
<p>Honda şaşkın şaşkın kadına baktı.</p>
<p>Kulakları ağır işitiyor olabilirdi ama erkeği duymamış olamazdı. Öte yandan, söyledikleri öyle akıl almaz şeylerdi ki, Honda yanlış anladığına hükmetti.</p>
<p>“Anlayamadım, efendim?” Kadından sözlerini bir kez daha yinelemesini istiyordu.</p>
<p>Kadın, az önceki sözlerini tekrarladı; sesinde en küçük bir ikiyüzlülük yoktu. Gözlerinde genç kızlara özgü bir merak, dudaklarındaysa yumuşak bir gülümseme vardı. “Sözünü ettiğiniz kişi kim?”</p>
<p>Honda’dan Kiyoaki’nin kim olduğunu açıklamasını istiyordu. Honda son derece kibar bir biçimde, Kiyoaki’nin aşkına ve bu aşkın hüzünlü sonuna ilişkin bütün anımsadıklarını aktardı.</p>
<p>Başrahibe uzun öyküyü kıpırtısız dinlemiş, dudaklarından tebessüm eksilmemişti. Arada bir başıyla onaylıyordu. Yaşlı rahibenin getirdiği soğuk içecekleri alırken bile, bütün dikkatiyle Honda’yı dinlemişti.</p>
<p>Sakin, herhangi bir duygu belirtmeyen sesiyle, “Dinlediğim en ilginç öykü,” dedi. “Ama ne yazık ki Bay Matsugae’yi tanımıyorum. Korkarım beni başka birisiyle karıştırdınız.”</p>
<p>“Peki ama adınız Satoko Ayakura değil mi?” Honda telaştan öksürmeye başlamıştı.</p>
<p>“Evet, eski adım buydu.”</p>
<p>“O zaman Kiyoaki Matsugae’yi mutlaka tanıyor olmalısınız!” Honda kızmıştı.</p>
<p>Unutkanlık değil, utanmazca yalan söylemekti bu. Gerçi başrahibenin olup biteni bilmezden gelmek için geçerli nedenleri olduğunu biliyordu ama bu bayağı dünyadan uzakta yaşayan, bu saygın konumdaki kadının böyle apaçık yalan söylemesi, inancının derinliğinden kuşkuya düşürüyordu insanı. Bu dünyanın olanca ikiyüzlülüğünü hâlâ içinde taşıyorsa, o zaman isteyerek girdiği dünyadaki değişiminin geçerli olup olmadığı tartışılabilirdi. Altmış yıllık düşler bir anda yalanlanmıştı sanki.</p>
<p>Honda ısrarında biraz ileri gittiğinin farkındaydı ama kadının buna itirazı yok gibiydi. Sıcağa karşın mor cüppesi serindi. Gözleri, her zaman güzel olan gülümsemesi dingindi.</p>
<p>“Hayır, Bay Honda. Öteki dünyada bana verilmiş olan hiçbir nimeti unutmadım. Ama Kiyoaki Matsugae adını hiç duymadığımdan eminim. Belki böyle biri yoktu? Siz olduğundan eminsiniz ama baştan beri, hiçbir yerde böyle biri yaşamadı belki de? Sizi dinlerken işte böyle düşünmekten kendimi alamadım.”</p>
<p>“O halde sizinle ben birbirimizi nasıl tanıdık? Ayrıca hem Ayakura hem de Matsugae’lerin aile sicilleri hâlâ duruyordur.”</p>
<p>“Evet, bu tür belgeler sizin dünyanızda bazı sorunları çözebilir. Peki ama Kiyoaki Matsugae adında birini gerçekten tanıdınız mı? Ve ikimizin daha önce karşılaştığımızı kesinkes söyleyebilir misiniz?”</p>
<p>“Buraya altmış yıl önce gelmiştim.”</p>
<p>“Bellek, düşsel bir ayna gibidir. Bazen şeyleri görülemeyecek kadar uzakta, bazen de yanı başımızdaymış gibi gösterir.”</p>
<p>“Ama eğer Kiyoaki baştan beri olmadıysa...” Honda bir sisi yararak ilerlemeye çalışıyordu. Bu tapınakta başrahibeyle buluşması bir düştü sanki. Cilalı bir tepsinin yüzeyinde hızla kaybolan, soluk gibi geri çekilen özünü yeniden yakalamak istercesine yüksek sesle konuşuyordu.</p>
<p>“Eğer Kiyoaki hiç yaşamadıysa, İsao da yaşamamış demektir. Ying Çan da öyle; kim bilir, belki ben de yoktum?”</p>
<p>Kadının gözlerinde ilk kez güç dolu bir ışıltı belirdi.</p>
<p>“Bu, her insanın yüreğinden geçirdiği bir sorudur.”</p>
<br/>
<p>Uzun süren bir sessizlik oldu. Başrahibe ellerini hafifçe çırptı. Rahibe adayı göründü; kapının eşiğinde diz çöktü.</p>
<p>“Bay Honda kalkıp buralara kadar gelerek büyük bir nezaket gösterdi. Bence güney bahçesini mutlaka görmeli. Kendisini oraya götüreceğim.”</p>
<p>Rahibe, Satoko’nun elini tuttu. Honda iplerle yönetiliyormuş gibi ayağa kalktı, karanlık odalardan geçerek onları izledi.</p>
<p>Rahibe sürme kapılardan birini açtı, onları verandaya çıkardı. Geniş güney bahçesi Honda’nın önündeydi.</p>
<p>Çimenlik, arkadaki tepeler, yaz güneşinin altında alev alevdi.</p>
<p>“Sabahtan beri bahçemizde guguk kuşları var,” dedi rahibe adayı.</p>
<p>Çimenliğin ötesindeki korulukta akçaağaçlar çoğunluktaydı. Sazlardan örülmüş bir kapı tepelere açılıyordu. Akçaağaçların kimisi yaz olmasına karşın kıpkırmızıydı; yeşilliğin ortasındaki alevler. Atlama taşları çimenliğe düzgün aralıklarla serpiştirilmiş, aralarında yaban karanfilleri utangaç utangaç açmıştı. Sol yanda, köşede bir kuyuyla çıkrık vardı. Çimenlikte duran, uçuk yeşil bir tabure güneşten öyle ısınmış görünüyordu ki, üzerine oturmaya kalkışanı yakacağı kesindi. Yaz bulutları, baş döndürücü sırtlarını yeşil tepelere vermişlerdi.</p>
<p>Aydınlık, dingin bir bahçeydi; gözü rahatsız eden hiçbir şey yoktu. İki elle ovalanan bir tespih gibi, ağustosböceklerinin tiz sesleri iki yana doğru sallanıp duruyordu.</p>
<p>Başka hiçbir ses duyulmuyordu. Bahçe boştu. Hiçbir anısı, hiçbir şeyi olmayan bir yere gelmişim, diye düşündü Honda.</p>
<p>Yaz güneşi en parlak, en göz alıcı haliyle bahçeyi doldurmuştu.</p>
<br/>
<p class="ortali">BEREKET DENİZİNİN SONU</p>
<p style="text-align: right;">25 Kasım 1970</p>        
    </body>
</html>
