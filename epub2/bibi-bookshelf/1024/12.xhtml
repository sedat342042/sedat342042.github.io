<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
<body>
 <p class="kisim_adi">12</p>
<p>Honda yemek boyunca suskundu, Keiko ise konuşamayacak kadar şaşkın.</p>
<p>“Benim odamda mı toplanıyoruz?” diye sordu, masadan kalkınca. “Yoksa ben mi seninkine geleyim?”</p>
<p>Ne zaman birlikte yolculuk etseler, akşam yemeğinden sonra ya birinin ya da ötekinin odasında buluşur, viski içip sohbet ederlerdi. İkisinden biri yorgun olduğunu öne sürünce, öteki anlayışla karşılardı.</p>
<p>“Gündüzkü kadar yorgun hissetmiyorum kendimi,” dedi Honda. “Yarım saat sonra odana gelirim.” Kadının bileğini çevirip elindeki anahtarın numarasına baktı. Herkesin önünde sergilediği bu mahremiyet Keiko’yu her zaman eğlendirirdi. Honda bir an insanı güldürecek kadar içli dışlı olabiliyor, bir an sonraysa tehdit edici bir yargıca dönüşebiliyordu.</p>
<p>Keiko giysisini değiştirdi. Honda’yla alay edecekti. Ama durup yeniden düşündü. Konu ciddiyse onunla gönlünce dalga geçebilirdi; ancak aralarındaki antlaşmaya göre konu önemsizse mutlaka ciddiye alınmalıydı.</p>
<p>Pencerenin önündeki sehpanın iki yanına geçip oturdular. Honda her zamanki gibi bir şişe Cutty Sark ısmarladı. Keiko dışarıdaki sisin çevrintilerine bakıyordu. Bir sigara çıkardı. Elinde sigara olduğu zamanlar yüzünde her zamankinden daha ciddi, daha gergin bir anlam belirirdi. Erkeğin uzanıp sigarasını yakması türünden kibarlıkları beklemekten çoktan vazgeçmişti. Honda hiç hoşlanmazdı bundan.</p>
<p>Ansızın Keiko konuştu. “Şaşırdım kaldım. Gerçekten çok şaşırdım. Hakkında hiçbir şey bilmediğin bir çocuğu evlat edinmek, ha? Aklıma bir tek açıklama geliyor. Bu tür eğilimlerini benden gizlemişsin. Ne kadar da körmüşüm. Birbirimizi on sekiz yıldır tanıyoruz, hiç kuşkulanmadım. Şimdi anlıyorum. Artık hiç kuşkum yok. Baştan beri ikimizin de dürtüleri aynıydı; bizi yaklaştıran, karşımızdakini güvenilir bir yoldaş, bir yandaş gibi görmemizi sağlayan şey buydu demek? Ying Çan yalnızca bir tiyatro malzemesiydi. Onunla aramda geçenleri biliyor, sen de kendi rolünü oynuyordun, değil mi? Eh, insan bir yerde mutlaka açık veriyor.”</p>
<p>“Yanılıyorsun. Konu bu değil. Ying Çan ile bu oğlan aynı kişi.” Honda büyük bir kesinlikle konuşuyordu.</p>
<p>“Neden,” diye sordu kadın pek çok kez. “Nasıl aynı olabilirler?”</p>
<p>“Viskimiz gelince anlatacağım.”</p>
<p>Viski geldi. Keiko’nun oturup beklemekten başka seçeneği yoktu. Bu kez yönetimi elden kaçırmıştı.</p>
<p>Honda ona her şeyi anlattı.</p>
<p>Kadının kulak kesilerek dinlemesi Honda’nın hoşuna gitmişti. Her zamanki sıradışı yorumlarını sıralamaktan kaçınıyordu Keiko.</p>
<p>“Bu konuda hiçbir şey söylememekle, yazmamakla akıllılık etmişsin,” dedi sonunda. Viski sesini yumuşatmış, sesine sevecen, yüce gönüllü bir tını vermişti. “Herkes senin deli olduğunu düşünürdü. Yarattığın güven bir anda tuzla buz olurdu ”</p>
<p>“Güven artık benim için hiçbir anlam taşımıyor.”</p>
<p>“Demek istediğim bu değil. Benden gizlediğin başka bir şey daha varmış: bilgeliğin. Hayır, bir giz; en şiddetli zehir kadar güçlü, korkunç, her türden toplumsal gizi solda sıfıra indirgeyen bir sır. Ailende üç tane akıl hastası olduğunu, en aykırı türden cinsel saplantıların bulunduğunu, kısacası çoğu insanın dile getirmekten utanacağı şeyleri söyleyebilirdin. Bunlar yalnızca toplumsal bir giz olurdu, o kadar. Gerçeği bir kez öğrendin mi, cinayet de, intihar da, ırza geçme de, dolandırıcılık da sıradan, saçma sapan suçlar olup çıkar. Bunun bir yargıcın başına gelmesiyse, işin en gülünç yönü. Kendini, göklerden de büyük bir halkanın ortasına hapsolmuş buldun; bunun dışındaki her şey sıradan. Bizlerin salt otlatılmak için dışarıya çıkarıldığımızı kavramışsın. Gevşek bir ipe bağlanmış, cahil hayvanlar olduğumuzu.” Keiko içini çekti. “Öykün aklımı başıma getirdi. Oldukça iyi dövüştüğümü sanırdım, oysa dövüşmeye gerek yokmuş. Hepimiz aynı ağa takılmış olan balıklarız.’’</p>
<p>“Fakat bu bir kadına indirilen en son darbe, öyle değil mi? Senin bildiğin şeyi bilen bir insan, bir daha asla güzel olamaz. Senin yaşındaki biri hâlâ güzel olmak istiyorsa, elleriyle kulaklarını tıkamalıdır.</p>
<p>Bilen birinin yüzünde, görünmez cüzamın izleri vardır. Eğer sinirleri, eklemleri saran cüzzam görünen cüzamsa, o zaman ötekine saydam cüzam diyebiliriz. Bilginin hemen ardından cüzam ortaya çıkar. Hindistan’a ayak bastığım anda, ruhsal açıdan bir cüzamlıydım. Aslında bilmiyordum ama yıllardır cüzzamlıydım.</p>
<p>Şimdi sen de biliyorsun. Yüzüne kat kat boya sürebilirsin ama bilen başka biri boyanın altını, derini görecektir. Sana onun ne göreceğini söyleyeyim: Aşın derecede saydam bir ten; ölmüşçesine hareketsiz bir ruh; kendi semizliğinden iğrenen, etsel bütün güzelliğini yitirmiş bir et; boğuk bir ses; kıllardan arınmış, bütün kılları yaprak gibi dökülmüş bir gövde. Yakında bütün bu belirtileri göreceğiz sende. Gören birinin ölümünü simgeleyen beş işareti.</p>
<p>Sen insanlardan kaçmasan bile yavaş yavaş onların senden kaçtığını ayrımsayacaksın. Bilenler, kendilerinin almadığı, tatsız bir uyarı kokusu yayarlar.</p>
<p>Tensel güzellik, ruhsal güzellik, güzellikle ilintili her şey cahillikten, karanlıktan, evet, salt onlardan doğmuştur. <i>Bilmeye ve hâlâ güzel olmaya izin yoktur</i>. Cahillik ve karanlık aynı şeyse, onları gizleyecek hiçbir şeyi olmayan ruh ile onları kendi göz kamaştırıcı ışığının gerisine gizleyen ten arasındaki bir yarışma, yarışma sayılmaz. Güzellik, yalnızca etin güzelliğidir.”</p>
<p>“Evet, çok doğru. Ying Çan açısından, bu kesinlikle doğru,” dedi Keiko, dışarıdaki sise dikili gözleri anılarının ışığıyla pırıl pırıl parlarken. “Bana kalırsa, ikinci İsao’ya da, Üçüncü Ying Çan’a da söylememenin nedeni bu işte.”</p>
<p>“Galiba acımasız bir kuruntu türü, alın yazısına engel olma korkusu dilimi bağladı. Ama Kiyoaki’yle durum değişikti. O sıralar gerçeği ben de bilmiyordum.”</p>
<p>“Kendinin güzel olduğunu söylemeye çalışıyorsun,” dedi, Honda’yı tepeden tırnağa, alaylı bakışlarla süzerek.</p>
<p>“Hayır. Bütün gücümle, öğrenmemi sağlayacak olan aletleri cilalıyordum.”</p>
<p>“Alıyorum. Demek bu sırrı, yirmi yaşına gelinceye, ölüme hazır oluncaya kadar oğlandan kesinlikle saklamam gerekiyor?”</p>
<p>“Çok doğru. Yalnızca dört yıl beklemek zorundasın.”</p>
<p>“Peki, senin ondan önce ölmeyeceğin ne malum?”</p>
<p>“Bak bu hiç aklıma gelmemişti.”</p>
<p>“Kanser Araştırma Enstitüsü’nü bir kez daha ziyaret etmeliyiz.”</p>
<p>Keiko kol saatine baktıktan sonra, içinde rengârenk haplar bulunan, küçük bir kutu çıkardı. Uzun tırnaklarıyla çabucak üç hap seçip viskiyle yuttu.</p>
<p>Honda, Keiko’dan bir tek şeyi gizlemişti: bugün rastladıkları oğlanın, öncüllerinden büsbütün farklı olduğunu. Onun ben-bilincinin düzeneği, bir camın ardındaymışçasına ortadaydı. Honda öteki üçünde buna benzer bir şey görmemişti. Ona, oğlanın içinde olup bitenlerle kendi içindekiler iki bezelye tanesi kadar benzeşiyormuş gibi geliyordu. Böyle bir şey olanaksızdı - yine de oğlan, bilmesine karşın eskisinden de güzel olmayı beceren o azınlıktakilerden biri olabilir miydi? Ama bu imkânsızdı. Peki, uygun işaretleri taşıyan, uygun yaşta olan ve o üç lekeye sahip olan oğlan Honda’nın önüne sürülmüş, zekice biçimlendirilmiş bir taklit olabilir miydi?</p>
<p>İkisinin de uykusu gelmişti. Konuşma, rüyalara kaydı.</p>
<p>“Ben çok seyrek düş görürüm,” dedi Keiko. “Yine de, arada bir düşümde hâlâ sınava girdiğimi görüyorum.”</p>
<p>“İnsanın ömrü boyunca düşlerinde sınav gördüğünü söylerler. Ben on yıldır hiç sınav düşü görmedim.”</p>
<p>“Nedeni çalışkan bir öğrenci olman.”</p>
<p>Keiko’yla düşlerden söz etmek hiç yakışık almıyordu. Bir bankacıyla yün örmekten söz etmeye benziyordu.</p>
<p>Sonunda ayrıldılar, Honda odasına döndü. Hiç görmediğini öne sürdüğü türden bir rüya gördü; bir sınav rüyası.</p>
<p>Bir ağacın dalına asılmışçasına, şiddetle sallanan, ahşap bir okul binasının ikinci katında, on dört-on beş yaşlarındaki Honda sıralara hızla dağıtılan sınav kâğıdını eline aldı. Kiyoaki’nin birkaç sıra geride oturduğunu biliyordu. Başını kaldırıp karatahtadaki sorulara, sonra da elindeki yanıtlama kâğıdına baktı; kendinden son derece emindi. Kurşunkaleminin ucunu sipsivri açtı. Yanıtlar aklındaydı. Aceleye gerek yoktu. Dışarıdaki kavaklar rüzgârda bir o yana bir bu yana sallanıyordu.</p>
<p>Gece yarısı uyandı; düşü bütün ayrıntılarıyla anımsıyordu.</p>
<p>Bunun bir sınav düşü olduğuna kuşku yoktu; ama yine de Honda’da böylesi düşlere eşlik eden huzursuzluktan eser yoktu. Düş görmesine yol açan şey neydi?</p>
<p>Keiko’yla bundan söz etmişler, düşü Keiko değil de Honda görmüştü. Oysa içinde düş görmek için en küçük bir istek yoktu. O hep istediği şeylerin düşünü görürdü.</p>
<p>Honda, Viyanalı ruh çözümcülere ilişkin pek çok kitap okumuştu elbette; ama insanın istediği tek şeyin kendini aldatmak olduğu savına katılmıyordu. Hayır: Dışarıdan birinin insanı yakından izlediğine, bezdirici bir ısrarla davrandığına inanmak daha doğaldı.</p>
<p>Uyanıkken iradeliydi, istese de istemese de tarihin içinde yaşıyordu; ama karanlığın gerilerinde bir yerde tarihsel, belki de tarihsel olmayan, onu rüyalara karşı kışkırtan biri vardı.</p>
<p>Sisler dağılmış, ay görünmüştü galiba. Perdeden biraz daha uzun olan pencerenin alt kısmında, suların gerisine çekilen kocaman yarımadanın gölgesini andıran uçuk mavi, gümüşsü bir pırıltı vardı. İşte Hindistan, diye düşündü Honda, geceleyin Hint Okyanusundan yaklaşan bir gemiye de aynen böyle görünecektir. Yeniden uyudu.</p>       
    </body>
</html>
