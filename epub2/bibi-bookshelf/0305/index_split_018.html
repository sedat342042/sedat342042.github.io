<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>YAVAŞLIK</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="block_11">16</h1>
	<p class="block_9">Hol yavaş yavaş doluyor, çok sayıda Fransız ve birkaç yabancı böcekbilimci var; yabancılar arasında bulunan bir Çek’in yeni rejimin önemli bir kişisi, belki bir bakan ya da Bilimler Akademisi Başkanı ya da en azından söz konusu akademinin bir araştırmacısı olduğu söyleniyor. Ne olursa olsun, en azından sıradan merak açısından, bu toplantının en ilginç kişisi o (komünizmin tarihin karanlıklarına gömülmesinden sonraki yeni tarihsel dönemi temsil ediyor); bununla birlikte, gevezelik eden kalabalığın ortasında kocaman ve sakar, yapayalnız ayakta duruyor. Bir süreden beri insanlar elini sıkmak ve birkaç soru sormak için üzerine saldırıyorlardı, ama konuşma sandıklarından daha çabuk sona eriyordu ve karşılıklı söylenen dört cümlenin ardından, onunla ne konuşacaklarını bilemiyorlardı. Çünkü aslında, ortak konu yoktu. Fransızlar hemen kendi sorunlarına daldılar, o onları izlemeyi denedi, zaman zaman “bizde, tersine,” diyerek söz karıştı, sonra, “tersine, bizde” de ne olup bittiğiyle kimsenin ilgilenmediğini anlayınca, yüzündeki ne acı, ne de umutsuz, ama belirgin ve küçümseyici bir hüzünle uzaklaştı.</p>
	<p class="block_9">Ötekiler, bir barın bulunduğu hole gürültüyle doluşurken, içinde kare şeklinde dört uzun masanın kolokyumun açılmasını beklediği boş salona girdi. Kapının yanında, üzerinde konukların listesi bulunan bir masa ile kendisi kadar yalnızlığa terk edilmiş görünen bir genç kız vardı. Kıza doğru eğilip ona adını söyledi. Kız, adını iki kez daha söylemek zorunda bıraktı onu. Üçüncü kez söyletmeyi göze alamayıp duymuş olduğu sese benzeyen bir adı listede rastgele aramaya başladı.</p>
	<p class="block_9">Baba sevgisiyle dolu Çek bilgin üsteye eğilip kendi adını buldu: CECHORIPSKY.</p>
	<p class="block_9">“Ah, Bay Sechoripi mi? dedi.</p>
	<p class="block_9">- Çe-kho-rjips-ki gibi söylemek gerekiyor.</p>
	<p class="block_9">- Ah, hiç de öyle kolay değil.</p>
	<p class="block_9">- Aslına bakarsanız yazılışı da doğru değil,” dedi bilgin. Masanın üzerinde duran dolmakalemi alıp C ve R harflerinin üzerine tersine dönmüş şapkaya benzeyen V işaretlerini koydu.</p>
	<p class="block_9">Sekreter kız işaretlere baktı, bilgine baktı, içini çekti: “Çok karmaşık! </p>
	<p class="block_9">- Tersine çok basit. </p>
	<p class="block_9">- Basit mi?</p>
	<p class="block_9">- Jean Hus’ü bilir misiniz?”</p>
	<p class="block_9">Sekreter kız aceleyle hemen konuk listesine göz attı, ama Çek bilgin çabucak araya girdi: “Bildiğiniz gibi, XIV. yüzyılda büyük bir kilise reformcusuydu. Luther’in habercisiydi. Bildiğiniz gibi, Kutsal Roma İmparatorluğunda kurulan ilk üniversite olan Charles Üniversitesinde profesördü. Ama Jean Hus’ün aynı zamanda bir yazım reformcusu olduğunu bilmezsiniz: Yazımı şaşılacak ölçüde basitleştirdi. Sizler Ç olarak söylediğiniz şeyi yazmak için üç harf t c h kullanmak zorundasınızdır Almanların dört harfe gereksinimleri vardır: t, s, c, h. Oysa bize, Jean Hus sayesinde bir tek harf yetmektedir, üzerinde şu işaretle c harfi.”</p>
	<p class="block_9">Bilgin bir kez daha sekreterin masasına eğilip listenin kenarına kocaman bir c harfi yazdıktan sonra üzerine tersine çevrilmiş bir şapka işareti koydu: C; ardından da sekreter kızın gözlerine bakarak açık ve net bir sesle okudu: “Ç.</p>
	<p class="block_9">-Evet, mükemmel!</p>
	<p class="block_9">- Gerçekten de çok pratik. Luther’in reformunun sadece sizin ülkenizde kabul edilmiş olması çok yazık.</p>
	<p class="block_9">- Jean Hus’ün reformu...” dedi bilgin, Fransız kızın yaptığı gafı duymazdan gelerek, “...tamamen kabul görmemiş değildir. Kullanıldığı bir ülke daha var, herhalde biliyorsunuzdur?”</p>
	<p class="block_9">-Hayır. </p>
	<p class="block_9">-Litvanya!</p>
	<p class="block_9">- Litvanya,” diye tekrarladı sekreter kız, bu ülkenin nerede olduğunu boş yere anımsamaya çalışarak.</p>
	<p class="block_9">“Sonra Lettonya. Biz Çeklerin harflerin üzerine konan bu küçük işaretlerden dolayı neden bu kadar gurur duyduğumuzu anlıyorsunuzdur şimdi. (Gülümseyerek): Her şeye ihanet edebiliriz. Ama bu işaretler için kanımızın son damlasına kadar savaşırız.”</p>
	<p class="block_9">Genç kızın yanından ayrılıp kare şeklindeki masalara yöneldi. Her sandalyenin önünde, üzerinde bir ad yazılı bir kart vardı. Kendi kartını bulup uzun uzun baktı, sonra kartı parmaklarının arasına alıp kederli, ama bağışlayıcı bir gülümsemeyle sekreter kıza göstermeye geldi.</p>
	<p class="block_9">Bu sırada, girişteki masanın önünde biri durup genç kızın kendi adının yanına bir çarpı işareti koymasını bekledi. Kız, Çek bilgini görünce ona, “Bir dakika, bay Chipiqui!” dedi.</p>
	<p class="block_9">Çek bilgin yüce gönüllü bir hareket yaptı eliyle: Kaygılanmayınız küçük hanım, acelem yok. Sabırlı ve biraz da dokunaklı bir alçakgönüllülükle masanın yanında bekledi (iki böcekbilimci daha duruyordu), sekreter kızın işi bitince küçük kartı ona gösterdi:</p>
	<p class="block_9">“Bakınız, acayip değil mi?”</p>
	<p class="block_9">Çok fazla bir şey anlamaksızın baktı genç kız: “Ama, Bay Chenipiqui, bakın işaretleriniz var orada!</p>
	<p class="block_9">-Doğru, ama bunlar normal şapka işaretleri! Tersine çevirmeyi unutmuşlar! Bir de nerelere koymuş olduklarına bakınız! E’nin üzerine, O’nun üzerine! <i class="calibre1">Cechoripsky</i>!</p>
	<p class="block_9">-Ah evet, haklısınız! diye öfkelendi sekreter kız.</p>
	<p class="block_9">- Düşünüyorum da, dedi giderek kederlenen Çek bilgin, her zaman neden unutuyorlar acaba? Tersine çevrilmiş şapka işaretleri son derece şiirseldirler! Öyle değil mi sizce? Uçan kuşlar gibi! Kanat açmış güvercinler gibi! (Çok sevecen bir sesle:) Ya da, isterseniz, kelebekler gibi.” Ve dolmakalemi alıp adının yazılışını düzeltmek için masaya eğildi. Sanki özür dilermişçesine, büyük bir alçakgönüllülükle yaptı bunu, sonra bir şey söylemeden oradan uzaklaştı.</p>
	<p class="block_9">Sekreter kız bilginin gidişine bakıyor, iri, tuhaf bir biçimsizliği var ve birden içinin ana sevgisiyle dolduğunu hissediyor. Bilginin başının üzerinde kelebek halinde dolaşıp sonra beyaz saçlarına konan tersine çevrilmiş bir şapka işareti hayâl ediyor.</p>
	<p class="block_9">Sandalyesine doğru yürürken, Çek bilgin başını geri çevirince sekreter kızın sıcak gülümsemesini görüyor. O da gülümseyerek karşılık veriyor, sonra üç kez tekrarlıyor gülümsemesini. Kederli, ama gururlu gülümsemeler bunlar. Kederli bir gurur: Çek bilgin ancak bu sözcüklerle tanımlanabilirdi.</p>
	<p class="block_10" id="calibre_pb_18"> </p>
</body></html>
