<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>YAVAŞLIK</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="block_11">50</h1>
	<p class="block_9">Eski çağın giysilerini giymiş adam Vincent’a çok genç görünüyor, bu nedenle de onun kendisinden daha yaşlı insanların itiraflarına ilgi duyması neredeyse zorunluymuş gibi geliyor. Vincent ona iki kez “olağanüstü bir gece yaşadım” dediğinde, öteki “ben de” yanıtını verince, adamın yüzünde bir merak belirdiğini görür gibi olduğunu düşündü, ama daha sonra bu merak birdenbire, anlaşılmaz bir şekilde silinip gitti, yerini neredeyse saygısız bir kayıtsızlık aldı. İtirafa elverişli dostça hava ancak bir dakika kadar sürdü, sonra uçup gitti.</p>
	<p class="block_9">Genç adamın giysisine öfkeyle bakıyor. Peki, sonuç olarak, kim bu gülünç adam? Gümüş işlemeli ayakkabılar, kalça ve bacaklara kalıp gibi oturan beyaz iç donu, göğsü baştan başa süsleyen, betimlenmesi olanaksız süsler, kadifeler, danteller. Genç adamın boynuna bağlı kurdeleyi iki parmağının arasına alıyor ve alaycı bir hayranlığı dile getiren bir gülümsemeyle bakıyor ona</p>
	<p class="block_9">Bu davranışın teklifsizliği eski zaman giysisi giyiniş adamı öfkelendiriyor. Yüzü hınçla kasılıyor. Karşısındaki haddini bilmezi tokatlamak istermiş gibi sallıyor sağ elini. Vincent kurdeleyi bırakıp bir adım geriliyor. Adam, Vincent’a küçümseyici bir bakış fırlattıktan sonra geri dönüp arabaya doğru yürüyor.</p>
	<p class="block_9">Vincent’ın yüzüne adamın fırlattığı küçümseme onu gerisin geri iç karmaşasına yolluyor. Birden kendini yorgun hissediyor. Âlemle ilgili öyküyü kimseye anlatamayacağını biliyor. Yalan söylemeyi beceremeyecek. Yalan söyleyemeyecek kadar üzgün. Bir tek isteği var: Bu geceyi, bu heder edilmiş geceyi çabucak unutmak, silmek, yok etmek istiyor - ve o anda karşı konulmaz bir hız tutkusu hissediyor.</p>
	<p class="block_9">Kararlı adımlarla, motosikletine doğru çabuk çabuk yürüyor, motosikletini arzu ediyor, motosikletine karşı, üzerinde her şeyi unutacağı, üzerinde kendisini unutacağı motosikletine karşı içi sevgiyle dolu.</p>
	<p class="block_10" id="calibre_pb_51"> </p>
</body></html>
