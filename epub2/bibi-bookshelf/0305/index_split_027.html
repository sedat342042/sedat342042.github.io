<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>YAVAŞLIK</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="block_11">25</h1>
	<p class="block_9">Üç parçalı takım elbise giymiş adamın görüntüsü ete batmış bir kıymık gibi duruyor yüreğinde, ondan kurtulamıyor; hele bir kadını baştan çıkartmaya uğraşırken, bu daha da berbat bir durum. Ama acıtan bir kıymığa takılmışken aklı, nasıl etkileyecek kadını?</p>
	<p class="block_9">Onun ruhsal durumunu fark ediyor Julie: “Nerelerdeydin şimdiye kadar? Bir daha geri gelmeyeceğini düşündüm. Beni başından savmak istediğini.”</p>
	<p class="block_9">Kızın kendisine önem verdiğini anlıyor Vincent ve bu kıymığın verdiği acıyı biraz azaltıyor. Yeniden baştan çıkartıcı olmayı deniyor, ama kız güvensiz:</p>
	<p class="block_9">“Bana maval okuma. Değiştin, az önceki sen değilsin artık. Tanıdığın birine mi rastladın?”</p>
	<p class="block_9">- Hayır, kesinlikle, diyor Vincent.</p>
	<p class="block_9">- Öyle, öyle. Bir kadına rastladın. Rica ederim, onunla gitmek istiyorsan gidebilirsin, daha yarım saat önce tanımıyordum bile seni. O halde tanımamayı sürdürebilirim.”</p>
	<p class="block_9">Giderek hüzünleniyor Julie, bir erkek için, bir kadını kederlendirmekten daha iyi onduran bir merhem yoktur.</p>
	<p class="block_9">“Hayır, inan bana, kadın falan yok. Bir maganda vardı, deyyusun biri, takıştım biraz onunla. Hepsi bu, bu kadar,” ve kızın yanağını okşuyor, öylesine içten, öylesine sevecen okşuyor ki kızın bütün kuşkuları silinip gidiyor.</p>
	<p class="block_9">Yine de, Vincent, tamamen değiştin.</p>
	<p class="block_9">- Gel,” diyor ona Vincent, onu bara götürüyor. Yüreğindeki kıymığı bir viski tufanının yardımıyla çıkarmak istiyor. Üç parçalı dangalak hâlâ orada, başka birkaç kişiyle birlikte. Yakınlarında hiç kadın yok, giderek daha da güzelleşen Julie’nin varlığı iyi geliyor Vincent’a. İki bardak viski daha alıyor, birini Julie’ye veriyor, ötekini kendisi çabucak içiyor: “Şuna bak, üç parçalı hötöröfe bak, gözlüklü.</p>
	<p class="block_9">- O mu? Ama Vincent, beş para etmez, beş para etmezin biri o, nasıl olur da dert edersin kendine onu?</p>
	<p class="block_9">-Haklısın. Götleğin teki. Tekerlek. Hödük,” diyor Vincent ve Julie’nin varlığının, kendisini uğradığı bozgundan kurtardığını duyumsar gibi oluyor, çünkü gerçek utku, geçerli tek utku, böcekbilimcilerin hadım ortamında, kaşla göz arasında bir kadın tavlayarak kazanılan utkudur.</p>
	<p class="block_9">“Sıfır, ciğeri beş para etmez, inan bana,” diye yineliyor Julie.</p>
	<p class="block_9">- Haklısın, diyor Vincent, böyle onunla ilgilenmeyi sürdürecek olursam onun kadar hırto olacağım sonunda,” ve orada, barın yanında, herkesin önünde, dudaklarından öpüyor Julie’yi.</p>
	<p class="block_9">Bu, ilk öpüşmeleridir onların.</p>
	<p class="block_9">Parka çıkıyorlar, geziyorlar, duruyorlar ve yine öpüşüyorlar. Sonra, çimenlikte bir sıra bulup oturuyorlar. Uzaktan, ırmağın mırıltısı geliyor. Nasıl olduğunu bilmeden, sanki esrimiş gibiler; ama ben biliyorum ne olduğunu: Madame de T.’nin ırmağını, onun aşk gecelerinin ırmağını duyuyorlar; hazlar çağı, zamanın kuyusundan gizli bir selâm gönderiyor Vincent’a.</p>
	<p class="block_9">Ve Vincent, sanki bunu algılarcasına: “Eskiden, bu şatoda, âlemler yapılırdı. XVIII. yüzyılda, biliyorsun. Sade, Marquis de Sade. <i class="calibre1">La Philosophie dans le boudoir</i>. Biliyor musun bu kitabı?</p>
	<p class="block_9">-Hayır.</p>
	<p class="block_9">- Okumalısın. Sana veririm. İki erkek ile iki kadın arasında, bir âlem sırasında geçen konuşmalar.</p>
	<p class="block_9">-Evet, diyor Julie.</p>
	<p class="block_9">- Dördü de çıplaktır, birlikte sevişirler. </p>
	<p class="block_9">- Evet.</p>
	<p class="block_9">- Hoşuna giderdi, değil mi?</p>
	<p class="block_9">- Bilemem,” diyor Julie. Ama bu ‘bilemem’ bir red değil, benzersiz bir alçakgönüllülüğün dokunaklı içtenliği.</p>
	<p class="block_9">Bir kıymık öyle kolay kolay çıkmıyor. Acıyı bastırmak, geriletmek, onu düşünmüyormuş gibi davranmak gerekiyor, ama bu öykünüm de bir çaba istiyor. Vincent eğer Sade’dan bunca tutkuyla söz ediyorsa, Julie’yi etkilemek istemesinden çok, üç parçalı salağın kendisine yapmış olduğu hakareti unutmaya çalışmasından.</p>
	<p class="block_9">“Ama, diyor Vincent, çok iyi biliyorsun, ve sarılıp öpüyor onu. Bundan hoşlanacağını gayet iyi biliyorsun.” <i class="calibre1">La Philosophie dans le boudoir</i> adlı bu olağanüstü kitaptan, bildiği birçok özdeyişi ona aktarmak, birçok durumu betimlemek isterdi.</p>
	<p class="block_9">Sonra kalkıp gezintilerini sürdürüyorlar. Kocaman bir av ağaç dallarının arasından beliriyor. Vincent, Julie’ye bakıyor ve, birden, büyülenmiş gibi oluyor: Beyaz ışık bir peri güzelliği verdi genç kıza, onu şaşırtan bir güzellik, genç kızda önceleri görmediği bir güzellik, ince, kırılgan, lekesiz, erişilmez bir güzellik. Birden, aklına nasıl geldi bilmiyor, genç kızın kıçının deliğini düşünmeye başlıyor. Birden, beklenmedik bir anda, gözünün önünde işte bu görüntü ve bundan kurtulması artık olanaksız.</p>
	<p class="block_9">Ah, kurtarıcı kıç deliği! Onun sayesinde, üç parçalı salak (sonunda, sonunda) tamamen yok oldu. Birkaç bardak viskinin başaramadığını, bir kıç deliği bir saniyede becerdi işte! Julie’ye sarılıp öpüyor, memelerini mıncıklıyor, ince peri güzelliğini seyrediyor ve, bu sırada, sürekli olarak, kızın kıçının deliğini düşünüyor. Ona, “Memelerini mıncıklıyorum, ama yalnızca kıçının deliğini düşünüyorum,” demek için yanıp tutuşuyor. Ama yapamıyor bunu, bu sözcükler çıkmıyor ağzından. Vincent kızın kıç deliğini düşündükçe daha da beyazlaşıyor Julie, daha saydam daha perisel; bu yüzden de bu sözcükleri yüksek sesle söylemesi olanaksız</p>
	<p class="block_1"> </p>
	</body></html>
