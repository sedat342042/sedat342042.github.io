<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>YAVAŞLIK</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="block_11">21</h1>
	<p class="block_9">Bu böcekbilimcilerin tümü tuhaf hödükler sahiden: Kendilerini olağanüstü bir dikkatle dinliyor olmasına, gülünecek yerde gülmeye, onlar ciddileştiklerinde ciddileşmeye hazır görünmesine karşın, ilgilenmiyorlar genç kızla. Görünüşe bakılırsa, burada bulunan erkeklerden hiçbirini tanımıyor ve kimsenin fark etmediği özenli tepkileri, ürkek bir ruhu gizliyor. Vincent kalkıyor, genç kızın bulunduğu topluluğa yaklaşıyor, onunla konuşuyor. Az sonra ötekilerin yanından ayrılıyorlar, daha başından kolayca gelişeceği ve bitmeyeceği anlaşılan bir konuşmaya dalıp gidiyorlar. Kızın adı Julie, daktilo, böcekbilimcilerin başkanının yanında küçük bir işi var; öğleden bu yana yapacak işi kalmamış, kendini ürküten, ama aynı zamanda, daha düne kadar hiç böcekbilimci görmemiş olduğu için, ilgisini çeken bu insanların arasında, bu ünlü şatoda akşamı geçirmek için bu fırsattan yararlanıyor. Kendini iyi hissediyor onun yanında Vincent, sesini yükseltmek zorunda değil, tam tersine, ötekilerin duymaması için alçak sesle konuşuyor. Sonra kızı küçük bir masaya sürüklüyor, burada yan yana oturabilirler, elini kızın elinin üzerine koyabilir.</p>
	<p class="block_9">“Biliyorum, diyor Vincent, her şey sesin gücüne bağlı. Ses, güzel bir yüzden daha önemlidir.</p>
	<p class="block_9">- Sesin güzel senin.</p>
	<p class="block_9">- Sahi mi?</p>
	<p class="block_9">- Evet, öyle. </p>
	<p class="block_9">- Ama zayıf.</p>
	<p class="block_9">- Ama hoş böyle. Oysa, benim sesim berbat, gıcırtılı, gak gak, bir kart karganınki gibi, öyle değil mi?</p>
	<p class="block_9">- Hayır, diyor Vincent, sevecenlikle, sen de pervasız ve kışkırtıcısın!”</p>
	<p class="block_9">Vincent’ın söyledikleri hoşuna gidiyor Julie’ nin: “Evet, galiba öyleyim.</p>
	<p class="block_9">- Bu heriflerin hepsi hıyarağası,” diyor Vincent.</p>
	<p class="block_9">Kız onunla aynı düşünceyi paylaşıyor: “Tamamen öyle.</p>
	<p class="block_9">- Hepsi kendini beğenmiş. Burjuva inekler. Berck’i gördün mü? Ne hırbo!”</p>
	<p class="block_9">Kız tamamen onun gibi düşünüyor. Bu insanlar ona karşı sanki yokmuş gibi davranıyorlar, onların aleyhine duyduğu her şey hoşuna gidiyor, öcünü alıyor. Vincent giderek daha sevimli gelmeye başlıyor kıza, güzel çocuk, neşeli, sade ve kesinlikle kendini beğenmiş biri değil</p>
	<p class="block_9">“Burayı tarumar etmek istiyorum,” diyor Vincent.</p>
	<p class="block_9">Kulağa hoş geliyor. Bir ayaklanma vaadi gibi. Gülümsüyor Julie, alkışlamak isterdi.</p>
	<p class="block_9">“Sana bir viski getireceğim!” diyor Vincent, holün öteki ucundaki bara doğru yürüyor.</p>
	<p class="block_10" id="calibre_pb_23"> </p>
</body></html>
