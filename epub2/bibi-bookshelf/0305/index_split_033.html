<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>YAVAŞLIK</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="block_11">31</h1>
	<p class="block_9">Böylesine sıkılmadan, böylesine belirgin bir kayıtsızlıkla, onun önünde ilk kez soyunuyor. Bu soyunmanın anlamı şu: Burada, benim yanımda bulunmanın, hiçbir, hiçbir önemi yok; ha senin varlığın, ha bir köpeğin ya da farenin varlığı, hepsi bir. Bakışların vücudumun tek miliminin bile umurunda değil. Senin karşında canım ne isterse yaparım, en uygunsuz şeyleri yapabilirim, senin önünde kusabilirim, kulaklarımı ya da cinsel organımı yıkayabilirim, otuzbir çekebilirim, işeyebilirim. Sen benim için, gözsüzsün, kulaksızsın, kafasızsın. Benim mağrur kayıtsızlığım, bana, senin önünde dilediğim gibi, utanıp-sıkılmadan davranmamı sağlayan bir örtüdür.</p>
	<p class="block_9">Kameraman, metresinin vücudunun gözleri önünde tepeden tırnağa değiştiğini görüyor: Şimdiye kadar kendini ona kolayca ve çabucak veren bu gövde, yüz metre yüksekliğinde bir altlık üzerinde yükselen bir Yunan heykeli gibi karşısında. Arzudan çılgına dönüyor, ama yalnızca cinsel olarak duyulmayan tuhaf bir arzu bu, kafasını, yalnızca kafasını dolduran bir arzu, zihinsel büyülenmenin yarattığı arzu bir saplantı, gizemli bir çılgınlık karşısındaki vücut, bir başkası değil, bu vücut hayatını doldurabilir, bu kesin, bütün hayatını.</p>
	<p class="block_9">Immaculata duyumsuyor bu büyülenmeyi, tenine yapışan bu sadakati ve bir soğuk dalga yürüyor başına. Kendisi de şaşırıyor buna, böylesine bir dalgayı hiç yaşamadı. Tutku, sıcaklık ya da öfke dalgaları gibi bir soğukluk dalgası bu. Çünkü bu soğukluk gerçekten bir tutku; sanki kameramanın mutlak bağlılığı ile Berck’in kesin reddi, karşı koyduğu aynı lânetin iki yüzüymüş gibi; sanki Berck’ in terslemesinin amacı onu her zamanki âşığının kollarına atmakmış ve bu terslemeye karşı biricik savunma bu âşıktan kesinlikle nefret etmekmiş gibi. İşte bu nedenle onu böylesine çılgın bir öfkeyle tersliyor ve onu bir fareye, bu fareyi bir örümceğe, bu örümceği başka bir örümcek tarafından yenen bir sineğe dönüştürmek istiyor.</p>
	<p class="block_9">Artık giyimli, üzerinde beyaz bir giysi var, aşağı inmeye kararlı, aşağı inecek ve kendini Berck’e ve herkeslere gösterecek. Beyaz renkli bir giysi getirmiş olmaktan çok mutlu, düğün rengidir beyaz, çünkü bir evlenme günü yaşadığı duygusu var içinde, karmakarışık bir evlilik, damatsız acıklı bir düğün. Bu giysinin altında, bu beyaz giysinin altında bir haksızlığın yarasını taşıyor, bu haksızlıkla büyüdüğünü ve trajedi kahramanlarının kendi açılarıyla güzelleşmeleri benzeri kendisinin de bu acıyla güzelleştiğini duyumsuyor. Ötekinin, pijamalı erkeğin arkasından geleceğini, kendisini seven bir köpek gibi arkasında duracağını bilerek kapıya yöneliyor, şatoyu bu şekilde dolaşsınlar istiyor, bir traji-komik çift halinde, bir kraliçe ile arkasında bir kırma köpek.</p>
	<p class="block_9">Lâkin, köpek rütbesini verdiği adam şaşırtıyor onu. Kapının önünde dikilmiş duruyor, yüzü öfkeli mi öfkeli. Boyun eğme isteğinin yerinde yeller esiyor şimdi. Kendisini haksız yere aşağılayan bu güzel kadına karşı koymak için umutsuzca bir istekle dolu. Onu tokatlayacak, onu dövecek, yatağa fırlatacak ve ırzına geçecek cesareti yok, ama bununla birlikte, onarılmaz, kaba ve saldırgan bir şey yapmak gereksinimi duyuyor.</p>
	<p class="block_9">Immaculata kapının eşiğinde durmak zorunda kalıyor.</p>
	<p class="block_9">“Bırak da geçeyim.</p>
	<p class="block_9">- Geçmene izin veremem, diyor.</p>
	<p class="block_9">- Benim için sen yoksun artık. </p>
	<p class="block_9">- Nasıl ben yokmuşum?</p>
	<p class="block_9">- Seni tanımıyorum.”</p>
	<p class="block_9">Öfkeyle gülüyor kameraman: “Beni tanımıyor musun?” Sesini yükseltiyor: “Daha bu sabah düzüştük seninle!</p>
	<p class="block_9">- Benimle böyle konuşmana izin vermiyorum! Bu sözcüklerle asla benimle konuşamazsın!</p>
	<p class="block_9">-Daha bu sabah kendin dedin bu sözleri bana, düz beni dedin, düz beni, düz beni.</p>
	<p class="block_9">- O zaman hâlâ seviyordum seni, dedi canı hafifçe sıkılmış Immaculata, ama şu anda bu sözcükler bayağılık.”</p>
	<p class="block_9">Bağırıyor kameraman: “Ama gene de düzüştük!</p>
	<p class="block_9">- Bunu söylemeni men ediyorum!</p>
	<p class="block_9">- Geçen gece de düzüştük, düzüştük, düzüştük!</p>
	<p class="block_9">-Yeter!</p>
	<p class="block_9">- Bedenime sabahleyin nasıl katlanıyorsun da akşamleyin katlanamıyorsun?</p>
	<p class="block_9">- Bayağılıktan nefret ettiğimi çok iyi biliyorsun!</p>
	<p class="block_9">- Nefret etmen umurumda bile değil, vız gelir tırıs gider! Pis bir orospusun sen!”</p>
	<p class="block_9">Ah, bu sözcüğü ağzına almamalıydı, Berck’in söylediği sözcüğü. Haykırıyor Immaculata: “Bayağılıktan iğreniyorum ve senden iğreniyorum!”</p>
	<p class="block_9">Kameraman da bağırıyor: “Öyleyse iğrendiğin biriyle düzüştün! Ama iğrendiği bir erkekle düzüşen kadın tam anlamıyla bir orospudur, bir orospu, bir orospu!”</p>
	<p class="block_9">Kameramanın sözcükleri giderek kabalaşıyor, Immaculata’nın yüzünde korku beliriyor.</p>
	<p class="block_9">Korku mu? Sahiden korkuyor mu ondan? Pek sanmıyorum: Bu başkaldırının önemini abartmamak gerektiğini içinden çok iyi biliyor Immaculata. Kameramanın bağlılığını biliyor ve buna güveni var. Onun kendisine, kendini dinletmek, gördürtmek, dikkate aldırtmak için hakaret ettiğini biliyor. Zayıf olduğu için, güç kullanmanın yerine elinde kabalıktan ve saldırgan sözcüklerden başka bir şey bulunmadığı için hakaret ediyor. Immaculata eğer onu seviyor olsaydı, bunun pek önemi olmazdı, umutsuzca güçsüzlüğün bu patlamasından dolayı yumuşaması gerekirdi. Ama yumuşamak yerine, ona acı çektirmek için engellenmez bir istek duyuyor. İşte bu nedenledir ki sözcükleri sözcük anlamlarıyla almaya, hakaretlerine inanmaya, ondan korkmaya karar veriyor. Ve bu nedenle, korkutmak istermişçesine gözlerini onun üzerine dikiyor.</p>
	<p class="block_9">Kameraman, Immaculata’nın gözlerindeki korkuyu görüyor ve kendini cesaretlenmiş hissediyor: Genellikle korkan, teslim olan, özür dileyen kameramandır, ama birden, ona gücünü, öfkesini gösterdiği için şimdi korkudan o titriyor. Immaculata’nın güçsüzlüğünü itiraf etmek üzere olduğunu, teslim olmak üzere olduğunu düşünüp sesini yükseltiyor; saldırgan ve güçsüz ahmaklıklarını sıralamayı sürdürüyor. Zavallı, her zaman onun istediği oyunu oynadığını, öfkesinde gücü ve özgürlüğü bulduğunu düşündüğü zamanlarda bile yönlendirilen bir nesne olarak kaldığını bilmiyor.</p>
	<p class="block_9">Immaculata: “Korkutuyorsun beni. İğrençsin, korkunçsun,” diyor ve zavallı adam bu suçlamanın artık bir daha yürürlükten kalkmayacağını, kendisi gibi iyilik ve boyun eğmekten başka bir şey bilmeyen insan müsveddesinin artık sonsuza kadar bir ırz düşmanına, bir saldırgana dönüşeceğini bilmiyor.</p>
	<p class="block_9">“Beni korkutuyorsun,” diyor Immaculata bir kez daha ve dışarı çıkmak için itiyor onu.</p>
	<p class="block_9">Kameraman onun geçmesine izin veriyor ve bir kraliçeyi izleyen bir kırma köpek gibi peşinden gidiyor.</p>
	<p class="block_1"> </p>
	</body></html>
