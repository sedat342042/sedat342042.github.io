<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>YAVAŞLIK</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="block_11">49</h1>
	<p class="block_9">Şövalye yabancıya bakıyor. Dikkatini özellikle başlığı çekiyor. Bu türden başlıkları iki, üç yüzyıl önce savaşa giden şövalyeler giyerlerdi. Adamın kaba kılığı başlıktan daha az şaşırtıcı değildi. Biçimsiz, uzun ve geniş bir pantolon, ancak çok yoksul köylüler giyerdi böyle bir şey. Ya da, belki, keşişler.</p>
	<p class="block_9">Kendini gücü tükenmiş, alabildiğine sıkıntılı ve yorgun hissediyor. Belki uyuyor, belki düş görüyor, belki sayıklıyor. Sonunda, adam yanına yaklaşıyor, ağzını açıyor ve şaşkınlığını doğrulayan bir cümle söylüyor: “Sen XVIII. yüzyıldan mısın?”</p>
	<p class="block_9">Soru tuhaf ve saçma, ama adamın onu söyleyişi daha da tuhaf, sanki yabancı bir krallıktan gelmiş ve Fransa’yı tanımadan Fransızcayı sarayda öğrenmiş bir elçi gibi garip bir vurguyla konuşuyor. Bu vurgu, bu tuhaf söyleyiş, adamın gerçekten başka bir çağdan geldiğini düşündürüyor şövalyeye.</p>
	<p class="block_9">“Evet, ya sen? diye soruyor ona.</p>
	<p class="block_9">- Ben mi? XX. yüzyıldan.” Sonra ekliyor: “XX. yüzyılın sonundan.” Ve konuşmasını sürdürüyor: “Olağanüstü bir gece yaşadım.”</p>
	<p class="block_9">Cümle şaşırttı şövalyeyi: “Ben de,” diyor.</p>
	<p class="block_9">Madame de T.’yi düşünüyor ve birden bir minnet dalgası sarıyor içini. Tanrım, nasıl bu kadar önemseyebilir Marki’nin gülüşünü? Sanki en önemli şey yaşadığı gecenin güzelliği değilmiş gibi, onu hâlâ böylesine bir esrime içinde hayaletler görmesine, düşleri gerçekle karıştırmasına, zamanın dışına çıkmasına yol açan bir esrime içinde tutan sanki güzellik değilmiş gibi.</p>
	<p class="block_9">Ve başlıklı adam, o tuhaf vurgulamasıyla tekrarlıyor: “Tam anlamıyla olağanüstü bir gece yaşadım.”</p>
	<p class="block_9">Şövalye sanki ‘evet’ dermiş gibi başını sallıyor, seni anlıyorum, dostum. Seni başka kim anlayabilir? Ve sonra, düşünüyor: Ağzı sıkı olmaya söz vermiş olduğu için, yaşamış olduklarını kesinlikle kimseye söyleyemez. Ama iki yüzyıl sonra yapılan bir boşboğazlık hâlâ boşboğazlık mıdır? Libertinlerin tanrısının, konuşabilsin diye kendisine bu adamı göndermiş olduğu duygusuna kapılıyor; sıkı ağızlı davranmak konusunda verdiği sözü de tutarak boşboğazlık yapabilsin diye; yaşamının bir ânını gelecek zamana taşısın diye; onu sonsuzluğa göndersin diye; onu övünceye dönüştürsün diye.</p>
	<p class="block_9">“Sen gerçekten XX. yüzyıldan mısın?</p>
	<p class="block_9">- Elbette, ahbap. Bu yüzyılda olağanüstü şeyler oluyor. Yaşama biçiminin, tutum ve davranışların özgürleşmesi. Tekrarlıyorum, müthiş bir gece geçirdim.</p>
	<p class="block_9">- Ben de,” diyor bir kez daha şövalye ve kendi öyküsünü ona anlatmaya hazırlanıyor.</p>
	<p class="block_9">“Tuhaf bir gece, çok tuhaf, inanılmaz,” diye tekrarlıyor keskin bakışlarını ona dikip ısrarla bakan başlıklı adam.</p>
	<p class="block_9">Şövalye onun inatçı bakışlarında konuşma arzusu okuyor. Bu inatçılıkta bulunan bir şey rahatsız ediyor onu. Bu konuşma sabırsızlığının, aynı zamanda başkasını dinlemeye karşı amansız bir ilgisizlik içerdiğini anlıyor. Böylesine bir konuşma arzusuyla karşılaşan şövalye herhangi bir şey söyleme hevesini yitiriyor hemen ve birden, bu rastlantıyı uzatmayı gereksiz buluyor.</p>
	<p class="block_9">Yeni bir yorgunluk dalgası hissediyor. Elini yüzünde gezdiriyor ve Madame de T.’nin parmaklarına bırakmış olduğu aşk kokusunu duyuyor. Bu koku içinde bir özlem uyandırıyor ve ağır ağır, düşler içinde Paris’e gitmek için arabada yapayalnız olmaya can atıyor.</p>
	<p class="block_10" id="calibre_pb_50"> </p>
</body></html>
