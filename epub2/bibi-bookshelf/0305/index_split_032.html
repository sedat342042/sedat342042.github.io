<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>YAVAŞLIK</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 class="block_8" >30</h1>
	<p class="block_9">Berck, Immaculata’ya o korkunç söylevi çekerken sesini yükseltmemiş, alçak sesle, vızıltıyla konuşmuştu; bu nedenle, çevredeki insanlar gözlerinin önünde geçen dramın gerçek yüzünü öğrenemediler. Immaculata renk vermemeyi başardı; Berck yanından ayrılınca kendisi merdivene yöneldi, merdiveni çıktı ve ancak odalara giden bomboş koridorda yalnız kalınca, sendelemekte olduğunu anladı.</p>
	<p class="block_9">Hiçbir şeyden habersiz kameraman, yarım saat sonra, birlikte kaldıkları odaya gelince, onu yatakta yüzükoyun yatar buldu.</p>
	<p class="block_9">“Ters giden bir şey mi var?”</p>
	<p class="block_9">Immaculata yanıtlamadı.</p>
	<p class="block_9">Kameraman yanına oturup elini başına koydu. Immaculata, sanki bir yılan dokunmuş gibi itti bu eli.</p>
	<p class="block_9">“N’oluyor, ters giden bir şey mi var?”</p>
	<p class="block_9">“Lütfen git ağzını gargara et, pis kokuya dayanamıyorum,” yanıtını alıncaya kadar aynı soruyu birkaç kez tekrarlamıştı.</p>
	<p class="block_9">Pis kokmuyordu, her zaman sabunla yıkanıyordu, temizliğine özen gösterirdi, bu nedenle onun yalan söylediğini biliyordu, bununla birlikte, kendisine buyurulanı yerine getirmek için uysal uysal banyoya gitti.</p>
	<p class="block_9">Kötü koku düşüncesi aklına boş yere gelmemişti Immaculata’nın, şu kötü olaydan kaynaklanan, hemen bastırılmış yeni bir anıydı: Berck’in kötü kokusunun anısı. Ezilmiş Immaculata, hakaretlerini dinlerken, onun kokusuyla ilgilenecek durumda değildi, ama içindeki gizli bir gözlemci bu mide bulandırıcı kokuyu onun yerine almış ve şu son derece somut yorumu da eklemişti: Ağzı kokan erkeğin metresi yoktur; hiçbir metres hoşgörmez bunu; hepsi bir yolunu bulup ona kötü koktuğunu söyler ve bundan kurtulmaya zorlar onu. Immaculata, hakaret yağmuru altında, içini neşe ve umutla dolduran sessiz yorumu dinliyordu; bu yorumdan, çevresinde kurnazca yarattığı güzel kadınlar tayfına karşın, Berck’in uzun süredir zamparalık serüvenlerine kayıtsız kaldığını ve yanındaki yerin yatağında boş olduğunu öğreniyordu.</p>
	<p class="block_9">Romantik olduğu kadar pratik bir insan olan kameraman gargara yapıp yıkandıktan sonra, dostunu bu ezici ruhsal durumdan kurtarmanın biricik yolunun onunla sevişmek olduğunu düşündü. Bu nedenle, banyoda üzerine pijamasını geçirip ürkek adımlarla yatağa, onun yanına oturmak üzere döndü.</p>
	<p class="block_9">Ona dokunmayı göze alamadığı için, bir kez daha tekrarladı aynı soruyu: “Ters giden bir şey mi var?”</p>
	<p class="block_9">Immaculata benzersiz bir zihin çevikliğiyle yanıtladı: “Bana bu budalaca cümleden başka bir şey söyleyemeyeceksen, herhalde, kendi kendine konuşmak zorunda kalacaksın.”</p>
	<p class="block_9">Yataktan kalkıp küçük giysi dolabına yürüdü; astığı giysilere bakmak için kapağını açtı; bu giysiler etkiliyor onu; içinde belirsiz olduğu kadar güçlü bir istek uyandırıyorlar: Sahneden kovulmasına izin vermemek; hakarete uğradığı yerlerde bir kez daha dolaşmak; bozguna razı olmamak; bir bozgun varsa, bu bozgunu ona yaralı güzelliğini yeniden parıldatma, başkaldıran gururunu sergileme olanağı verecek büyük bir gösteriye dönüştürmek.</p>
	<p class="block_9">“Ne yapıyorsun? Gitmek mi istiyorsun? diye sordu kameraman.</p>
	<p class="block_9">- Önemli değil bu. Benim için önemli olan seninle birlikte kalmamak.</p>
	<p class="block_9">- Yahu, bana terslik ne onu söyle!” Immaculata giysilerine bakıyor ve konuşuyor:</p>
	<p class="block_9">“Altıncı kez,” ve ben onun hesabında yanılmamış olduğunu belirtmek zorundayım.</p>
	<p class="block_9">“Mükemmeldin,” diyor, onun ruhsal durumunu umursamamaya kararlı kameraman. “Buraya gelmekle iyi ettik. Berck üzerine film yapma tasarın çantada keklik gibi geliyor bana. Odamıza bir şişe şampanya ısmarladım.</p>
	<p class="block_9">- Canının istediğini canının istediğiyle içersin.</p>
	<p class="block_9">- Yahu, ters giden bir şey mi var?</p>
	<p class="block_9">-Bu yedinci. Seninle bitti. Kesinlikle. Ağzından çıkan kokudan bıktım artık. Sen benim karabasanımsın. Benim kötü rüyamsın. Benim başarısızlığımsın. Benim utancımsın. Benim aşağılanmamsın. Benim tiksintimsin. Bunu söylemek zorundayım. Acımasızca. Duraksamadan. Artık hiçbir anlamı kalmamış olan bu ilişkiyi uzatmadan.”</p>
	<p class="block_9">Ayakta duruyor, giysi dolabının önünde, sırtı kameramana dönük, sakince konuşuyor, yavaş yavaş, alçak sesle, ıslık gibi bir sesle. Sonra soyunmaya başlıyor.</p>
	<p class="block_10" id="calibre_pb_32"> </p>
</body></html>
