<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti1-12.html</title>
  <link href="../Styles/template.css" rel="stylesheet" type="text/css" />
</head>
<body>
  <p align="center"><strong>XII</strong></p>
  <p class="x-Norm">Şimdi her şey yolunda.</p>
  <p class="x-Norm">Isak yulaf ekiyor, tarlayı sürgüleyip üzerinden silindir geçiriyordu. Leopoldine dışarı çıktı, silindi­rin üzerine oturmak istedi. Silindire oturulur mu?</p>
  <p class="x-Norm">Leopoldine daha çok küçük, bir şeyden haberi yok; ama ağabeyleri, babalarının silindiri üzerinde otura­cak ver olmadığını ona öğretirler.</p>
  <p class="x-Norm">Fakat küçük Leopoldine'nin yanına gelişinden, cana yakınlığından babaları memnundur; Isak onunla konuşuyor; tarlada yürürken dikkatli olmasını yoksa ayakkabılarına toprak dolacağını söylüyor. "Aman, ne görüyorum, bugün bir mavi entari giyinmişsin! Hele bakayım, bakayım; öyle, mavi. Bak kuşağın muşağın da var senin. Kocaman gemiyi hatırlıyor musun, hani seni getiren gemiyi? Makinesini gördün mü? Hadi şimdi ağabeylerinle eve gidin de beraber oynayın!"</p>
  <p class="x-Norm">Oline gittikten sonra Inger evin ve ahırın iş­lerini yine kendi görmeye başlamış, ilk günlerde te­mizlik ve intizamdan yana biraz mübalâğalı davra­narak her şeyin yeni bir düzene gireceğini göstermek istemişti; nitekim her tarafta büyük değişmeler ol­muş, hatta hayvan damındaki pencere camları yıka­nıp bölmeler silinmişti.</p>
  <p class="x-Norm">Ama bu, ilk günlerde, ilk haftada böyle oldu; Inger sonra sonra gevşedi. Hem canım, zamanı daha faydalı işlere kullanmak varken hayvan damının köşe bucağını böyle pırıl pırıl yapmak da neydi? Inger şehirde çok şeyler öğrenmişti, bu bilgilerden şimdi faydalanabilirdi. Tekrar çıkrığının, tezgâhının başına geçti; sahiden şimdi daha ustalaşmış, eli daha çabuklaşmıştı. Hatta Isak bakıyordu da, kendince, bu çabukluğu biraz aşırı buluyor; bir insanın, par­maklarını bu kadar hızlı nasıl kullanabildiğini, ln­ger'in kocaman elindeki bu uzun ve güzel parmak­larını böyle çabuk nasıl hareket ettiğini anlayamıyordu. Inger bir iş yaparken o işi yarıda bırakıveriyor, bir başkasına geçiyordu. Evet, Inger şimdi eskisinden daha çeşitli ve daha büyük işlerle uğraş­mak zorundaydı; galiba eskisine göre biraz da tez canlı olmuş, herhalde ruhunda bir sabırsızlıktır baş­lamıştı.</p>
  <p class="x-Norm">Başta yanı sıra getirdiği çiçekler, çiçek fide ve soğanları! Bu küçük hayatları düşünmesi gerekiyor­du. Pencereler küçük, pencere önleri dardı; üzerlerine saksı konulamazdı, üstelik saksıları da yoktu; Isak'ın begonyalar, küpe çiçekleri ve güller için Inger'e büyükçe kutular yapması gerekti. Aynı zamanda bir pencere yetmiyordu, koskoca bir oda için tek pen­cere neydi ki!</p>
  <p class="x-Norm">"Hem benim ütüm de yok!'' dedi Inger. "Dike­ceğim elbiseyi, çamaşırı ütülemeye bana bir ütü lâ­zım. İnsanın ütüsü olmazsa dikişleri düzgün olur mu?"</p>
  <p class="x-Norm">Isak köydeki demirciye iyi bir ütü yaptırmayı vaat etti. Ah, Isak her şeyi yapmak istiyordu; Inger'in isteklerini boyuna yerine getirmek istiyor, çünkü lnger'in çok şeyler öğrenmiş bulunduğunu, şimdi gayet becerikli olduğunu görüyordu, lnger'in dili de değişmiş, düzgünleşmiş, kibarlaşmıştı. Şimdi artık kocasını eskisi gibi: "Gel içeri de yemeğini ye!" diye çağırmıyor, yemeğe buyur diyordu. Her şey değiş­mişti. Eskiden Isak olsa olsa: "Peki!" der ve daha bir süre çalışmasına devam ederek, neden sonra eve girerdi. Şimdiyse: "Peki, teşekkür ederim!" diyor, hemen geliyordu. Aşk akıllıyı aptal eder, bazen Isak üst üste: Teşekkür ederim, teşekkür ederim!" bile diyordu. Evet, şüphesiz her şey değişmişti: ama bu kibarlık gitgide biraz aşırı olmuyor muydu? Isak çiftliğin ana diliyle konuşup da "hayvan pisliği" diyecek olsa Inger, çocukları düşünerek "gübre" ke­limesini kullanıyordu.</p>
  <p class="x-Norm">Inger çocukların üzerine titriyor, onlara çeşitli şeyler öğreterekten gelişmelerini sağlıyordu; küçük Leopoldine tığ işlerinde ustalaşıyor. ağabeyleri ise yazıda, diğer okul derslerinde ilerleye ilerleye köy okuluna hazırlanmış oluyorlardı. Hele Eleseus oku­yup yazmayı iyi beceriyor, gelgelelim küçük Sivert'in eli bu işlere işin doğrusu pek öyle yatmıyordu. Sivert bir maskara, ele avuca sığmaz bir haşarıydı; hatta anasının dikiş makinesini şöyle bir çevirivermeye kal­kışıyordu; çakısıyla masada, iskemlede çentikler bile açmıştı da kendisini, çakını elinden alırız, diye kor­kutmuşlardı.</p>
  <p class="x-Norm">Hem çocuklar çiftliğin hayvanlarıyla oyalanabilirlerdi, üstelik Eleseus'un boyalı kalemi de vardı. Eleseus bu kalemi çok ihtiyatlı kullanıyor, kardeşine mecbur kaldıkça ve istemeyerek veriyordu; şu var ki zamanla bütün duvarlar resimlerle dolmuş, kalemin gitgide küçülmesi Eleseus'u düşündürmeye başlamıştı. Sonunda Eleseus, Sivert'i bir güne bağlamaya, kale­mini ona yalnız pazarları ve ancak bir resim yapmak şartıyla ödünç vermeye mecbur oldu. Sivert tabii bundan memnun kalmadı; ama ne çare, pazarlığa yanaşır biri değildi Eleseus. Eleseus daha kuvvetliydi de onun için sanmayın, hayır, ama uzun kolluydu, kav­galarda kendisini kolay kurtarmasını biliyordu.</p>
  <p class="x-Norm">Fakat ah bu Sivert! Zaman zaman ormanda bir kar tavuğu yuvası buluyor, bir başka sefer bir fare yuvasından söz açarak böbürleniyordu; derken günün birinde ırmakta insan büyüklüğünde bir alabalık gör­düğünü yumurtladı, ama bu onun uydurmasıydı şüp­hesiz, o siyaha beyaz demekten kendini alamazdı pek; bu âdeti bir yana, iyi çocuktu Sivert. Yavrulayınca kediye sütü o götürdü, çünkü hayvan Eleseus'a kızgın kızgın homurdanıyordu ve Sivert kalabalık kutuya, küçük kedi ayacıklarının kaynaştığı bu aile ocağına bakmaktan bıkıp usanmadı.</p>
  <p class="x-Norm">Ya tavuklar, Sivert'in her gün gözetlediği tavuk­lar! İbiğiyle, çalımlı kanatlarıyla o koca horoz; öteye beriye koşuşan, gıdaklayan, kumları gagalayan, yu­murtladıkları vakit etrafı birdenbire olmadık gürül­tülere, şamatalara boğan o tavuklar! Sonra o koca koç! Küçük Sivert şimdi eskisine göre hayli bilgi sa­hibiydi, fakat koçtan bahsederken: "Hey Allah’ım, şundaki şu Romalı burnuna bak!" diyemiyordu. Hayır, Sivert bunu bilmiyor, ama bundan daha iyisini biliyordu: Koçu ta küçüklüğünden, henüz bir kuzu olduğu zamanlardan tanıyor; onu seviyor; bir akraba, bir ikiz gibi onunla kaynaşıyordu. Bir seferinde Si­vert'in zihninde çok eski zamanlara ait esrarlı bir hatıra uyandı: Bir an sürmekle beraber Sivert'in asla unutamadığı bir izlenimdi bu. Koç karşıda çayırda otluyordu, ansızın başını kaldırdı, artık otlamaz ol­du, gözlerini ileriye dikip öylece durdu. Sivert elinde olmaksızın koçun baktığı tarafa baktı. Dikkate değer bir şey yoktu, hayır! Ama o anda Sivert, ruhunda tuhaf bir şey hissetti. Koç sanki cennet bahçelerine ba­kıyor, diye düşündü.</p>
  <p class="x-Norm">İki çocuğun ikişer de ineği vardı; bu ağır yürü­yüşlü, iri yarı hayvanlar; çocukların, kendilerini her an tutup okşamalarına boyun eğiyorlar, uysallık ve cana yakınlık gösteriyorlardı. Sonra iyi bakılırsa te­mizliğinde pek titiz olan o beyaz domuz! Bir ses duy­du mu kulak kabartan, obur, soytarı ve bir genç kız gibi işkilli domuz! Sonra teke... Sellanraa'da her za­man yaşlı bir teke bulunuyor, birinin hayatı sona ere­cek oldu mu yerine bir başkası geçiyordu. Hani bir teke yüzündeki o koyu tekelik ifadesi de neydi Yarabbi! Hele bugünlerde teke, sürüyle keçiye gözcülük ediyor, fakat zaman zaman bütün yanındakilerden bı­karak o düşünceli ve uzun sakallı haliyle yere uzanıveriyordu; sanki Hazreti İbrahim! Sonra birdenbire dizüstü dikiliyor, salına salına keçilerin arkasından gidiyor, gittiği yerlerde keskin bir koku bulutu bıra­kıyordu.</p>
  <p class="x-Norm">Çiftliğin günlük hayatı seyrine devam ediyor, binde bir dağı aşmak isteyen bir yolcu uğrayıp da: "Ne haber, iyi misiniz?" diye soracak oldu mu Isak'la Inger: "iyiyiz, teşekkür ederiz!" cevabını veriyor­lardı.</p>
  <p class="x-Norm">Isak boyuna çalışıyor, çalışıyordu; yapacağı her iş için takvime danışıyor, ayın dönemlerini ve hava durumlarını kollayarak boyuna çalışıyor, çalışıyordu.</p>
  <p class="x-Norm">Şimdi artık az çok düzgün bir yol da meydana getirmişti; atıyla, arabasıyla ta aşağı köye kadar gide­bilirdi; fakat çok vakit sırtında bir hayli yükle yayan gidiyor, peynirleri yahut hayvan postlarını veya akkayın kabuklarını; yağı, yumurtayı; satıp satıp yer­lerine öteberi aldığı bütün bu şeyleri sırtlayıp götü­rüyordu. Yazın arabasıyla öyle sık gidemiyordu, çün­kü Breidablick'ten sonraki yol çok bozuktu. Isak yo­lun yapılması için Brede Olsen'in de yardımını iste­miş, Brede dahi söz vermişti; ama sözünü tutmamıştı. Isak da ricasını bir daha tekrarlamadı, ağır yükleri sırtında götürmeyi yeğledi. Inger: "Anlamıyorum, na­sıl yapıyorsun, ne kadar da dayanıklısın!" diyordu. Evet, Isak her şeye dayanıyordu. Çizmeleri vardı, ka­lın mı kalın, ağır çizmeler; tabanlarına demir çakılı, hatta kayışları çivilerle perçinliydi. İnsanın bu çizme­lerle yürüyebilmesi bile olur şey değildi doğrusu!</p>
  <p class="x-Norm">Isak günlerden bir gün yine köye iniyordu, orda burada küçük işçi kümelerine rastladı. Taş temeller örü­yorlar, üzerlerine telgraf direklerini yerleştiriyorlar­dı. İşçilerin bir kısmı köyün adamlarıydı, buralara çiftçilik yapmak için yerleşmiş olduğu halde Brede Olsen de onların arasında bulunuyordu. Isak: "Demek boş zamanı var!" diye şaştı.</p>
  <p class="x-Norm">Amele başı, Isak'a telgraf direği satıp satmayacağını sordu.</p>
  <p class="x-Norm">"Hayır."</p>
  <p class="x-Norm">"Peki, iyi para verirsek?"</p>
  <p class="x-Norm">"Hayır."</p>
  <p class="x-Norm">Hey gidi Isak; hemen kesip atıyor, çabucak ce­vap verebiliyordu. Direk satacak olsa eline biraz da­ha fazla para geçecekti, birkaç taler daha fazla; öyle ama ormanda fazla ağacı yoktu ki; kazanç bunun ne­resinde? Yanlarına mühendisin kendisi geldi, teklifi bir de o tekrarladı, Isak ona da hayır cevabını verdi. Mühendis: "Biz direk bulmasına buluruz" dedi, "ama senin ormanından almak, sırf kolaylık bakımından daha iyi; uzak yerlerden getirtmek zor iş de ondan."</p>
  <p class="x-Norm">Isak: "Direkler, tomruklar bana bile yetmiyor! cevabını verdi. "Hem kendime küçük bir hızar yap­mak istiyorum; çünkü daha samanlığım, ambarım yok."</p>
  <p class="x-Norm">Derken Brede Olsen lâfa karıştı: "Ben senin ye­rinde olsaydım direkleri satardım, Isak!" dedi. Sabır­lı Isak, gözlerini öfkeli bakışlarla Brede'ye dikti, ce­vap verdi: "Evet, öyle sanırım."</p>
  <p class="x-Norm">"Nasıl yani?" diye sordu Brede. Isak: "Ama ben, sen değilim ki!" dedi. İşçilerin bir kaçı bu cevap kar­şısında gülüştüler.</p>
  <p class="x-Norm">Evet, Isak'ın, komşusunu terslemekte özel bir se­bebi vardı; hele bugün Breidablick'de üç koyun gör­müş; içlerinden bir tanesini, Oline'nin değiş-tokuş yo­luyla elden çıkardığı basık kulaklı koyunu da tanı­mıştı. "Varsın koyun Brede'nin olsun!" diye düşündü, yoluna devam etti. "Varsın Brede ile karısı, koyunla zengin olsunlar!"</p>
  <p class="x-Norm">Doğruydu da. Hızar işini öteden beri düşünü­yordu. Öyle ya, daha kışın, toprak sertken, tüccarın onun için Drontheim'den getirttiği büyük döner tes­tere ile lüzumlu takımları çiftliğe taşımıştı. Bu ma­kine parçaları şimdi, paslanmasın diye bezir yağıyla yağlanmış, sundurmada duruyordu. Aynı zamanda ya­pı için lüzumlu birkaç tomruğu da çiftliğe indirmiş bulunuyordu; yapıyı kurmaya ne gün olsa başlayabilirdi, ama bu işi hep ileriye bırakıyordu. Bu da ne­si? Anlayamıyordu, yoksa gücü kuvveti günden güne azalıyor muydu? Başkası olsa buna hiç de şaşmazdı, fakat Isak buna bir türlü inanamıyordu. Başı mı dö­nüyor, gözleri mi kararıyordu? Eskiden hiçbir işten almazdı, aynı büyüklükte bir çağlayan başında değirmenini kurduktan sonra değişmiş miydi? Hem köyden yardımcı da alabilirdi, ama önce yine yalnız başına denemek istiyor ve yarın, öbür gün bu işe başlamayı düşünüyordu; lnger'in de biraz yardım etmesi gere­kirdi.</p>
  <p class="x-Norm">Bu işi Inger'le görüştü. "Hu," dedi, "birkaç saat boş vaktin olursa hızarın yapılmasında bana yardım edersin."</p>
  <p class="x-Norm">Inger düşündü. "Bakalım, vaktim olur mu?" de­di. "Ya, demek bir hızar yapmak istiyorsun, öyle mi?"</p>
  <p class="x-Norm">"Evet, niyetim bu. İyice düşündüm taşındım."</p>
  <p class="x-Norm">"Değirmenden daha mı zor yapması?"</p>
  <p class="x-Norm">Isak yüksekten attı: "Çok daha zor, on kat daha zor. Ne sanıyorsun? Her şey noktası noktasına birbi­rine uymalı, testere tam ortada dönmeli."</p>
  <p class="x-Norm">Inger düşüncesizce: "Bakalım yapabilecek misin, Isak?" dedi. Isak bu sözlerden alındı, cevap verdi: "Görürüz."</p>
  <p class="x-Norm">"Yanına bu işlerden anlayan birini alsan olmaz mı?"</p>
  <p class="x-Norm">"Hayır."</p>
  <p class="x-Norm">"Eh, o halde sen de bunu yapamazsın!" dedi In­ger ve böylece fikrini dobra dobra söyleyiverdi.</p>
  <p class="x-Norm">Isak elini yavaşça başına götürdü, ayının biri pençesini kaldırmıştı sanki. "Ben de asıl bundan, başaramamaktan korkuyorum ya!" dedi. "Sen bu işten anlarsın, onun için bana yardım etmelisin."</p>
  <p class="x-Norm">Evet, ayı hedefini bulmuştu, ama yine de zafere erişemedi. Inger başını geriye itti, inat etti, hızar işin­de yardım edemeyeceğini söyledi "Ya?" dedi Isak.</p>
  <p class="x-Norm">"Evet, yoksa ırmağa gireyim de sağlığımla mı oynayayım? Hem makinede dikişi kim dikecek; hay­vanlara, ev işlerine, bunca şeye kim bakacak?"</p>
  <p class="x-Norm">"Peki, peki, kalsın!" dedi Isak.</p>
  <p class="x-Norm">Öyle ama sırf dört tane köşe direği, iki de yan­lara konacak orta direk işiydi bu; Inger kocasına yal­nız bu direklerin dikilmesinde yardım edecekti, başka şeyde değil! Yoksa Inger şehirde geçirdiği uzun se­neler içinde derinden derine bu kadar nazlı mı olmuştu?</p>
  <p class="x-Norm">Öyle, Inger çok değişmişti; artık hep ortak çı­karlarını değil, yalnız kendi şahsını düşünüyordu. Evet, yine yapağıları tarıyor; çıkrığını, tezgâhını kul­lanıyor; ama daha çok dikiş makinesinin başında otur­maktan hoşlanıyor; çilingir ona bir ütü yaptı yapalı dikiş dikmekte gerçekten hünerli olduğunu göstermek için hiçbir eksiği kalmamış bulunuyordu. Inger'in işi buydu. İlkin küçük Leopoldine'ye birkaç elbise dikti. Isak bunları beğendi, belki de Inger'i biraz fazlaca methetti, Inger yapacaklarının yanında bunların hiç değeri olmadığını söyledi. "Fakat çok kısa!" dedi Isak. Inger: "Şehirde böyle giyiyorlar!" cevabını verdi, "senin bu işe aklın ermez!" Şu halde Isak pek ileri gitmişti, bunu karşılamak için İnger'e bir kumaş al­mayı vaat etti. "Mantoluk mu?" diye sordu Inger.</p>
  <p class="x-Norm">"İster manto, ister başka şey yap."</p>
  <p class="x-Norm">Inger bir manto yapmaya karar verdi, nasıl ku­maş alacağını Isak'a tarif etti.</p>
  <p class="x-Norm">Ama mantoyu dikip bitirince giyinip bir kimseye görünmesi gerekti; bunun için oğulları okula gider­lerken o da onlarla birlikte köye gitti. Bu yolculuk az faydalı olmadı, bir hayli etkisi görüldü.</p>
  <p class="x-Norm">Önce Breidablick önünden geçtiler; Brede'nin ka­rısı çocuklarıyla birlikte dışarı çıktı, yoldan geçenlere bakakaldı. Inger'le iki oğlu arabaya kurulmuşlar, bey gibi gidiyorlardı; çocuklar gerçekten okula girecek­lerdi, Inger’in ise sırtında kumaştan bir manto vardır. Bu manzara karşısında Breidablick'in hanımı, kalbine bir hançer saplanmış gibi oldu; hadi, mantodan malı­nım kalsındı, Allah’a şükür, süse düşkün değildi, ama onun da çocukları vardı; büyük kızı Barbro, ortanca oğlu Helge ve küçük Katrine, üçü de okul çağındaydılar. Tabii iki büyükler, köyde iken okuyorlardı; ama aile bu bataklıklara, bu Allah'ın kırı Breidablick'e geldi geleli çocuklar yeniden yabanlaşmışlardı.</p>
  <p class="x-Norm">Kadın: "Oğulların için yiyecek götürüyor mu­sun?" diye sordu.</p>
  <p class="x-Norm">"Yiyecek mi, tabii. Şu sandığı görmüyor musun? O benim yol sandığım, şehirden getirdim, içi ağzına kadar yiyecek dolu."</p>
  <p class="x-Norm">"Neler aldın?"</p>
  <p class="x-Norm">"Neler mi aldım? Öğlen yemekleri için pastırma, et; öbür öğünler için de tereyağı, peynir, ekmek."</p>
  <p class="x-Norm">Kadın: "öyle ya, yukarda sizin işler yolunda!" dedi. Solgun yanaklı, zavallı çocukları; bu güzelim yi­yeceklerin isimleri sıralanırken göz kulak kesilmişler­di. Anneleri: "Çocukları kime bırakacaksın?" diye sordu.</p>
  <p class="x-Norm">"Demirciye."</p>
  <p class="x-Norm">"Ya!" dedi kadın. "Benimkiler de yeniden okula gidecekler, Lensmann'ın yanında kalacaklar."</p>
  <p class="x-Norm">"Ya!" dedi Inger.</p>
  <p class="x-Norm">"Evet, olmazsa ya doktora, ya rahibe bırakaca­ğız. Brede büyüklerle iyi görüşür de ondan."</p>
  <p class="x-Norm">O sırada Inger mantosunu düzeltti, siyah ipek saçaklı eteklerini görünsün diye öne çekti. Kadın; "Mantoyu nerden aldın!" diye sordu. "Şehirden mi getirdin?"</p>
  <p class="x-Norm">"Kendim diktim."</p>
  <p class="x-Norm">"Öyle, dedim ya, siz yukarda para pul içinde yü­züyorsunuz."</p>
  <p class="x-Norm">Inger arabada yola devam ederken neşeliydi, kol­tukları kabarıyordu, köye vardıkları vakit bunda biraz da aşırı gitti; ne olursa olsun Lensmann Heyerdahl'in hanımı, Inger’in sırtında bir manto ile gelişine taham­mül edemedi. "Sellanraa'nın kadını besbelli kendisinin kim olduğunu unutmuş!" dedi. "Yoksa altı yıllık bir ayrılıştan sonra nerden dönüp geldiği aklından çıktı mı?" Fakat Inger ne de olsa mantosunu göstermişti ya, kâfi! Hem sonra tüccarın karısı da; demircinin, öğretmenin karısı da böyle bir mantoya sahip olmaya dünden razıydılar. Eh. sabreden derviş muradına er­miş!</p>
  <p class="x-Norm">Çok geçmeden Inger'e müşteriler geldi. Dağın öte yamacından birkaç kadın merak edip çıkageldiler. Herhalde Oline istemeye istemeye Inger hakkında birçok şeyler anlatmıştı, gelenler lnger'in doğduğu yer­lerden haberler getirdiler, bunun için de ağırlandı­lar; kendilerine dikiş makinesi gösterildi. Kıyı boyundan çifter çifter kızlar gelip Inger'e akıl danıştılar: Sonbahar başlıyordu, bir elbise yaptıracak kadar pa­ra biriktirmişlerdi; Inger onlara şehir modası üzerine bilgi verebilir, hatta bazen kumaşlarını da biçebilirdi. Bu ziyaretler sırasında Inger canlanıyor, bir gül gi­bi açılıyor; insan canlısı, iyiliksever oluyor, sanatın­daki ustalığını göstererek kumaşları modelsiz biçiveriyordu; bazen uzun elbise kenarlarını makinesinde parasız dikiveriyor, sonra genç kızlara: "Tamam, düğ­melerini artık kendin dikersin!" diye takılarak kuma­şı geri veriyordu.</p>
  <p class="x-Norm">Daha sonra sonbaharda Inger'i hatta köye, kö­yün ileri gelenlerinin dikişlerini dikmeye çağırdılar. Ama bunu yapamazdı; ailesi, bakılacak hayvanları, ev işleri vardı; hizmetçisi yoktu. Nesi yoktu? Hizmet­çisi!</p>
  <p class="x-Norm">Isak'a: "Bir yardımcım olsaydı dikişlerimle uğra­şırdım!" dedi. Isak, lnger'in ne demek istediğini anlamadı. "Yardımcı mı?" diye sordu.</p>
  <p class="x-Norm">"Evet, evin içinde bir yardımcı, bir hizmetçi kız."</p>
  <p class="x-Norm">Gözleri önünde oda, herhalde fırıl fırıl dönü­vermiş olmalı ki Isak, kızıl bıyıkları altından gülüm­sedi, Inger'i şaka ediyor sandı: "öyle, bir hizmetçi­miz olmalıydı!" dedi Inger: "Şehirde her ev kadınının bir hizmetçisi var!" cevabını verdi. "Bak hele!" dedi Isak.</p>
  <p class="x-Norm">İşte, anlaşılan Isak öyle gönlü rahat, neşeli de­ğildi pek, keyfi yerinde değildi; çünkü hızarı yap­maya başlamıştı, ama iş yavaş gidiyordu; Isak yan direkleri bir eliyle kaldırıp da öbür eliyle hem düz tutup hem ile eğri desteklere çivileyemiyordu. Ama oğulları okuldan dönüp gelince işler düzeldi, çocuk­lar imdadına yetiştiler. Hele Sivert çivi çakmakta çok ustaydı, Eleseus ise şakul ipini kullanmasını iyi bili­yordu. Bir hafta sonra Isak'la oğulları direkleri diktiler, desteklere taban tahtası gibi sağlam çivilediler. Büyük bir işin altından kalkılmıştı.</p>
  <p class="x-Norm">Oluyor, her şey yapılıyordu. Ama her nedense Isak şimdi akşamları çok kere kendinde bir yorgun­luk hissediyordu. Sadece bir hızar yapmakla iş bitmiyordu ki, bütün öbür işlerin de yapılması gere­kiyordu. Otları içeri çekmişlerdi, ama ekinleri henüz olduğu gibi duruyor, gitgide altın gibi sararıyorlardı; vakit geçmeden biçilmeli ve içeri alınmalıydılar, pa­tates hasadı da eli kulağında bekliyordu. Şu var ki Isak oğullarından yana kendisine mükemmel yardım­cılar bulmuştu, Gerçi onlara teşekkür etmiyordu, kendisi ve akranı gibi kimseler arasında bu âdet de­ğildi, ama oğullarından çok memnundu. Bazen, ama o da binde bir, iş ortasında hep beraber bir yere otu­ruyorlar; babaları hangi iş önce, hangisi daha sonra yapılmalı diye oğullarıyla ciddî ciddî görüşüyordu. Eleseus ile Sivert için gururla dolu dakikalardı bun­lar; ikisi de bu sırada, sonunda haksız çıkmamak için, söz söylemeden önce iyiden iyi düşünmeyi öğreni­yorlardı, "Güz fırtınaları başlamadan hızarın çatısını örtemezsek iş kötü!" diyordu Isak.</p>
  <p class="x-Norm">Ah ne olurdu, Inger eskisi gibi olsaydı! Fakat lnger'in sıhhati işte ne yazık ki eskisi gibi değildi anlaşılan, uzun hapishane hayatından sonra bunun böyle olacağı da belliydi zaten. lnger'in düşünceleri­nin değişmiş olması da başlı başına bir meseleydi doğrusu; ilâhi, Inger şimdi onu bunu hiç düşünmez olmuş, âdeta umursamaz, kayıtsız bir hal almıştı. Öldürdüğü çocuk için: "Ne aptal kadınmışım!" diyordu. "Dudağını ameliyat ettirip diktirseydik öldürmeme hacet kalmazdı." Ormana, bir zamanlar topra­ğını elleriyle örtüp üzerine ufak bir haç diktiği o küçük mezara da şimdi hiç gitmiyordu.</p>
  <p class="x-Norm">Ama Inger zalim bir ana değildi; çocuklarına iyi bakıyor, onları temiz tutuyor, çamaşır ve elbise­lerini dikiyor, söküklerini yamamak için gece geç vakitlere kadar oturuyordu. En büyük hülyası, onların yetişip adam olmalarıydı.</p>
  <p class="x-Norm">Derken buğday içeri alındı, patatesler çapalanıp toplandı, sonra kış geldi. Ah ne çare, sonbahar bit­meden hızarın çatısını örtemediler. Fakat ne yapabi­lirlerdi sonunda ölüm yoktu ya, yaza kadar bu işin de elbet bir çaresi bulunurdu.</p>
</body>
</html>