<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti1-13.html</title>
  <link href="../Styles/template.css" rel="stylesheet" type="text/css" />
</head>
<body>
  <p align="center"><strong>XIII</strong></p>
  <p class="x-Norm">Kışın her zamanki işler sıraya girdi, odunlar köye götürüldü; çift çubuk aletleri, kızak, araba ta­mir edildi; Inger evi çekip çeviriyor, çalışıyor, dikiş dikiyordu; oğlanlar yine uzun zaman için okula git­mişlerdi. İkisi de kaç senedir bir çift kayağı bera­berce kullanmaktaydılar; çiftlikteyken iki kardeş bu bir çiftle idare etmişler, biri kayarken öteki beklemiş ya da kayanın sırtına tutunup birlikte kaymıştı. Pekâlâ da olmuş, bundan daha iyisini akıllarından getirmemişlerdi; henüz masumdular. Ama aşağıda köy ile iş değişmişti, okulda kayaklardan geçilmiyordu; evet, hatta Breidablick çocuklarının her birinin aya­ğında ayrı kayaklar vardı. Bunun üzerine Isak, Eleseus'a da bir çift kayak yapmak zorunda kaldı; eski kayaklar da Sivert'in oldu.</p>
  <p class="x-Norm">Isak daha fazlasını da yaptı, oğullarına kışlık elbiseler ve yırtılmaz cinsinden çizmeler aldı. Bu işleri bitirdikten sonra da tüccarın yanına gitti, ona bir yüzük ısmarladı. Tüccar: "Yüzük mü?" diye sordu.</p>
  <p class="x-Norm">"Evet, parmağa takmak için bir yüzük. Öyle kibarlaştım ki karıma bir yüzük hediye etmek istiyo­rum."</p>
  <p class="x-Norm">"Gümüş mü, altın mı, yoksa altın suyuna batı­rılmış pirinç yüzük mü olsun?"</p>
  <p class="x-Norm">"Gümüş olsun."</p>
  <p class="x-Norm">Tüccar uzun uzun düşündükten sonra: "Madem arzu ediyorsun Isak, madem karına ele güne göstere­bileceği bir yüzük hediye etmek istiyorsun." dedi, "almışken altın yüzük al."</p>
  <p class="x-Norm">Isak kendini tutamadı: "Ne?" dedi. Ama o da kalbinden altın yüzük almayı geçirmemiş değildi hani.</p>
  <p class="x-Norm">Meseleyi enine boyuna görüştüler, sonunda yü­züğün büyüklüğü ve fiyatı üzerinde anlaştılar; ama Isak yine de düşünüyor, başını sallayarak bunun pa­halı düşeceğini öne sürüyordu; fakat tüccar ille halis altın olsun dedi de bir daha demedi. Isak yurduna dönerken verdiği karardan dolayı gerçi memnundu, ama aynı zamanda da aşkın insanı sürüklediği mas­raflardan gözü yılmıştı.</p>
  <p class="x-Norm">Karlı bir kış başladı; yeni yıla doğru kar sertleşince adamlar, telgraf direklerini köyden bataklık­ların ötesine nakletmeye ve belirli aralıklarla yer yer yığmaya başladılar. Katar halinde beygirlerle Brei­dablick önünden geçiyorlar, hatta Sellanraa'yı aşıyor­lardı. Sonunda dağın öte yamacından direk taşımakta olan başka ekiplerle buluştular, böylece hattın iki ucu birleşti.</p>
  <p class="x-Norm">Günler, hâdisesiz, birbirini izliyordu. Ne olacaktı ki? İlkbaharda telgraf direklerinin dikilmesine başlandı; Brede Olsen, çiftliğinde bahar işleriyle meş­gul olacağı yerde yine işçilerle birlikte çalışıyordu. Isak tekrar: "Demek vakit buluyor!" diye şaştı.</p>
  <p class="x-Norm">Isak kendisi yemek yemeye uyumaya ancak vakit bulabiliyor, işleri zamanında zar zor yetiştirebiliyordu; tarlaları şimdi hayli genişlemişti.</p>
  <p class="x-Norm">Fakat hasat zamanından önce hızarın çatısını ta­mamladı. Testereyi takıp yerleştirmeye koyuldu. İşte kurup meydana çıkardığı bu ahşap yapı öyle parlak bir şey değildi, ama kütük gibi sağlam olmuştu, ha­zırdı, büyük faydalar sağlayacaktı. Testere işliyor, testere kesip biçiyordu: Isak köye indikçe kereste fab­rikasına uğramış, gözünü dört açarak işin ayrıntılarını zihnine iyice yerleştirmişti. Kurduğu gayet kü­çük bir hızardı, ama Isak hızarından memnundu, kapının üstüne yontarak senesini yazdı, senenin altına çiftlik armasını koydu.</p>
  <p class="x-Norm">O yaz Sellanraa'da her zamankinden çok, yeni yeni şeyler oldu.</p>
  <p class="x-Norm">Telgraf işçileri artık yukarılara kadar geliyorlar­dı, nitekim ilk parti bir akşam vakti çiftliğin kapısını çaldı, işçiler yatacak yer istediler. Samanlıkta yatma­larına müsaade edildi. Aradan günler geçti, bir ikinci parti daha geldi, onlar da Sellanraa'da kaldılar. Hat çiftlikten doğru yukarılara uzatılıyor, ama işçiler ge­celemek için hâlâ çiftliğe geliyorlardı. Bir cumartesi akşamı, ücretleri dağıtmak üzere mühendis de çıkageldi.</p>
  <p class="x-Norm">Mühendis görünce Eleseus'un kalbi çarpmaya başlamıştı, boyalı kalemin hesabı sorulmasın diye hemen kapıdan dışarı sıvıştı. Ah, ne berbat anlar geçiriyordu. Sivert de gelmiyordu ki, Eleseus ondan biraz kuvvet alsın! Rengi atmış bir hayalet gibi Eleseus evin köşesini usulca kıvrıldı, nihayet anasıyla karşılaştı. Hemen ondan Sivert'ı dışarı göndermesini rica etti, işin içinden başka türlü çıkamayacaktı.</p>
  <p class="x-Norm">Sivert bu işi gözünde o kadar büyütmedi, hem ona göre ne var, suçun çoğu onun omuzlarında de­ğildi ki! İki kardeş epey uzağa gidip oturdular; Eleseus: "Ne olur, suçu sen üzerine al!" dedi. "Ben mi?" dedi Sivert.</p>
  <p class="x-Norm">"Evet, çünkü sen küçüksün, o sana bir şey yap­maz."</p>
  <p class="x-Norm">Sivert düşünüyor, ağabeysinin büyük bir sıkıntı içinde olduğunu görüyor, onun kendisine muhtaç oluşundan dolayı da koltukları kabarıyordu. Büyümüş de küçülmüş gibi: "Sana belki ufak bir yardımda bulunabilirim!" dedi. Eleseus heyecanla: "Yap şu işi!" cevabını verdi, boyalı kalemden artmış parçayı kar­deşinin eline tutuşturdu: "Al, senin olsun."</p>
  <p class="x-Norm">Eve beraber gireceklerdi; ama Eleseus hızarda bir işi olduğunu, hayır hızarda değil, değirmende bir şeye bakacağını, çabuk da bitiremeyeceğini, epey uzun sü­receğini söyledi. Sivert tek başına eve girdi.</p>
  <p class="x-Norm">Mühendis gümüş ve kâğıt paraların önünde otu­ruyor, işçilerin ücretlerini dağıtıyordu. Bu iş bitince Inger mühendisin önüne bir kase sütle bir bardak kovdu. Mühendis teşekkür etti, sütü içti. Sonra kü­çük Leopoldine ile konuştu duvardaki resimleri gö­rünce: "Bunları yapan ressam da kim?" diye sordu.</p>
  <p class="x-Norm">Sen misin?" dedi Sivert'e. Şüphesiz mühendis misafir severliğinden dolayı Inger'e minnettarlığını gös­termek istiyor, resimleri överken çocukların annesine iltifat ediyordu. Inger açıkladı. Bu resimleri oğulla­rının yaptığını, eve dönüp de bir çaresine bakana kadar çocukların kâğıtsızlıktan duvarları çizdiklerini, şimdiyse bunları silmeye kıyamadığını anlattı. "Du­varda kalsın varsın!" dedi mühendis. Sonra: "Kâğıt mı lâzım?" diyerek masanın üzerine tabaka halinde bir sürü kâğıt bıraktı. "Alın, ben tekrar uğrayana kadar bol bol resim yapın! Peki, kaleminiz var mı?"</p>
  <p class="x-Norm">Sivert, serbestçe, elindeki kalem kalıntısıyla mü­hendisin önüne gitti, kalemin ne kadar küçük oldu­ğunu gösterdi. Hele bakın şu işe, mühendis Sivert'e ucu henüz açılmamış, yepyeni bir renkli kalem ver­mesin mi! "Bol bol resim yapın! Ama beygiri kır­mızı, tekeyi de mavi yapın. Öyle değil mi, sen hiç mavi beygir gördün mü?"</p>
  <p class="x-Norm">Daha sonra mühendis ayrıldı, gitti.</p>
  <p class="x-Norm">Yine o akşam, sırtında bir torba, köyden bir adam geldi. Getirdiği birkaç şişeyi işçilere verip yine çekti, gitti. Ama o gittikten sonra Sellanraa da sessiz­lik diye bir şey de kalmadı, akordeon çalmaya başladı, yüksek sesle konuşuluyor, şarkı söyleniyor, çiftli­ğin avlusunda dans ediliyordu. İşçilerden biri Inger'i küçük bir tur yapmaya davet etti ve Inger... Evet, In­ger'i anlayan nerde? Inger nazlı nazlı güldü, gerçek­ten de kalkıp bir iki, ortada döndü. Bu dönüşler bi­tince öbür işçiler de Inger'le dans etmek istediler ve Inger hayli çevik dans etti.</p>
  <p class="x-Norm">Inger'i anlayan nerde? Belki de o burada hayatı­nın ilk mutlu dansını oynuyordu. Inger'i paylaşamıyorlardı, arkasında otuz erkek vardı, o ise yalnızdı, seçilecek tek kişiydi, ona baskın çıkacak başka kadın yoktu. Bu dev gibi telgraf işçileri onu yerden nasıl da kuvvetli kaldırıyorlardı! Niçin dans etmemeli? Eleseus'la Sivert içerde küçük odada, avludaki bunca gü­rültüye rağmen tulumlar gibi uyuyorlardı; küçük Leo­poldine ise henüz yatmamıştı, oracıkta duruyor, göz­leri fal taşı gibi açılmış, annesinin sıçrayışlarını seyre­diyordu.</p>
  <p class="x-Norm">Isak bütün bu süre içinde, akşam yemeğinden sonra gittiği tarlada bulunuyordu. Yatmak için dönüp geldiği vakit şişenin birini içsin diye ona da uzattı­lar, bir parça da o içti. Oturup Leopoldine'yi kuca­ğına aldı, oynayanları seyretmeye başladı. Babacan bir sesle Inger'e: "iyi sıçra!" diyordu, "Ayaklarını iyi oynat!"</p>
  <p class="x-Norm">Fakat bir zaman sonra çalgıcı çalgısını kesti, dans da sona erdi. İşçiler gecenin geri kalan kısmını, er­tesi günün tamamını köyde geçirmek ve ancak pazar­tesi sabahı dönmek üzere yola çıktılar. Çok geçme­den Sellanraa yine eski sessizliğine gömüldü; çiftlikte yalnız birkaç yaşlı işçi kalmıştı, onlar da samanlığa gidip yattılar.</p>
  <p class="x-Norm">Isak etrafına bakınarak, Leopoldine'yi alıp eve götürsün de yatırsın diye, Inger'i aradı, ama onu gö­remeyince çocuğu eve götürdü, yatağına yatırdı. Son­ra kendisi de yattı.</p>
  <p class="x-Norm">Sabaha karşı uyandı, fakat Inger yoktu. "Acaba hayvan damında mı?" diye düşündü. Kalkıp oraya gitti. Inger, diye seslendi, cevap alamadı. İnekler baş­larını çevirip Isak'a baktılar. Her taraf sessizlik için­deydi. Eski alışkanlıkla sığırları saydı, küçükbaş hay­vanları saydı, dişi koyunlardan biri geceleri dışarıda kalmaktan hoşlanıyordu, şimdi yine dışarıda kalmıştı. Tekrar: "Inger!" diye seslendi. Yine cevap yok. "Bu kadın ötekilerle birlikte ta köye kadar gitmedi ya!" diye düşündü.</p>
  <p class="x-Norm">Yaz gecesi aydınlık ve sıcaktı; Isak bir süre kapı önünde oturdu, sonra kalkıp koyunu aramaya gitti, Inger'i gördü. Inger ormanda ha? Evet, Inger ve bir başkası. Fundaların içine oturmuşlardı; Inger adamın siperli kasketini işaret parmağında döndürüp duru­yor, konuşuyorlardı; Inger'e kur yapılıyordu.</p>
  <p class="x-Norm">Isak yavaşça yanlarına yaklaştı. Inger başını çe­virdi ve Isak'ı gördü. Kireç gibi bembeyaz kesildi, ba­şı göğsüne düştü, elinden kasket yuvarlandı, mahvol­muştu. "Hu, koyun yine yok, biliyor musun?" dedi Isak. "Ama nerden bileceksin!"</p>
  <p class="x-Norm">Genç telgraf işçisi yerden kasketini aldı, yandaki koruya doğru yürümeye başladı: "Varıp ötekilere ye­tişeyim!" dedi. "Hayırlı geceler!" dedi ve gitti. Se­lâmına karşılık veren olmadı.</p>
  <p class="x-Norm">"Ya, demek burada oturuyorsun?" dedi Isak. "Burada mı oturman lâzım?"</p>
  <p class="x-Norm">Isak evden tarafa yürümeye başladı; Inger önce dizüstü, sonra ayağa kalktı ve Isak'ın peşine düştü. Böylece kocası önde, karısı arkada gidiyorlardı. Eve ulaştılar.</p>
  <p class="x-Norm">Inger o aralık kendini toplamaya zaman bulmuş­tu. Kendini topladı: "Koyuna bakmak istedim," de­di, "damda olmadığını gördüm de... Derken o adam geldi, beraber aradık. Tam oturmuştuk, sen geldin. Şimdi nereye gidiyorsun?"</p>
  <p class="x-Norm">"Ben mi? Koyuna bakacağım."</p>
  <p class="x-Norm">"Olmaz, sen şimdi yat, aramak lâzımsa ben ara­rım. Yat da uyu, senin dinlenmen lâzım. Hem koyun dışarıda da kalabilir, yapmadığı şey değil ya!"</p>
  <p class="x-Norm">Isak: "Kurtlar kuşlar parçalasın, öyle mi?" dedi, yürümeye başladı.</p>
  <p class="x-Norm">"Olmaz, gidemezsin!" diye bağırdı Inger, onu geri çevirdi. "Senin uyuman lâzım, ben giderim."</p>
  <p class="x-Norm">Isak söz tuttu, ama Inger'in gidip koyunu ara­masına da asla razı olmadı; böylece ikisi birden eve girdiler.</p>
  <p class="x-Norm">Inger hemen çocuklara baktı. Küçük odaya ge­çerek yatağın başına geldi; sanki pek mâsum sebepler­le dışarıda kalmış gibi davranıyor, Isak'tan o akşam kendisine gösterilenlerden apayrı bir muhabbet bekliyormuş gibi, biraz da kocasıyla cilveleşmek arzusu­na kapılıyordu. Çünkü neden evde olmadığımı açık­ladım pekâlâ! diye düşünüyordu. Ama hayır! Isak öyle kolay kolay kandırılacak adam değildi, şayet In­ger gerçekten üzgün olsaydı da pişmanlığından ne yapacağını bilmeseydi dünyalar Isak'ın olurdu. Evet, Isak bundan hoşlanırdı. Bu da neydi sanki; ormanda bir an dizlerinin bağı çözülmüş, Isak tarafından görül­düğü vakit hafif bir korku geçirmişti. Bu korku böyle çabucak uçup gittikten sonra neye yarardı?</p>
  <p class="x-Norm">Ertesi gün pazar olmasına rağmen Isak'ın dar­gınlığı hiç de geçmemişti. Dışarılarda dolaşıyor; hı­zarına, değirmenine bakıyor; kâh çocuklarıyla, kâh tek başına, tarlalarını gözden geçiriyordu. Bir kere­sinde Inger de yanına katılmak isteyince Isak hemen uzaklaştı: "Irmağa doğru çıkıp bir şeye bakacağım!" dedi. Kalbini bir şeyin kemirdiği açıkça görülüyor, ama buna sessizce katlanarak gürlemiyordu. Ee, Isak ululardandı; kendisine Kenan diyarı vaat edildiği hal­de verilmeyen, ama yine de imanına halel getirmeyen İsrail’di söz gelişi.</p>
  <p class="x-Norm">Pazartesi günü öfkesi hayli hafifledi; günler geç­tikçe o gecenin kızgınlığı da gitgide dağılmaya baş­ladı. Zaman neyi düzeltmez ki; zaman bütün yaraları sargılarla, tükürüklerle, uykularla, yemeklerle iyi eder. Isak bu işten fazla bir zarar görmemişti, kendisine bir kötülük yapılıp yapılmamış olduğunu bile kesin bil­miyordu; hem düşünecek başka şeyleri vardı, hasat başlıyordu. Zaten telgraf hattının kurulması da bit­mek üzereydi, o vakit çiftlik yine eski sessizliğine ka­vuşurdu şüphesiz. Ormanın içinden geniş, aydınlık bir yol gidiyor; bu yolun ortasında telgraf direkleri, telleriyle birlikte, yukarı dağlara uzanıyordu.</p>
  <p class="x-Norm">Ücretlerin son defa dağıtıldığı, ertesi cumartesi günü, Isak işi öyle ayarladı ki evde bulunmadı, canı böyle istemişti. Yanına yağ, peynir alıp köye indi; ancak pazartesi gecesi geri döndü. İşçilerin hepsi birden samanlığı bırakıp gitmişlerdi, hemen hepsi; nitekim sonuncusu da, sırtında bir torba, o sırada çiftlikten sallana sallana uzaklaşıyordu; bu hemen hemen son işçi olacaktı herhalde. Ama bunun kesin böyle olmadığını Isak, henüz samanlıkta duran bir azık kutusundan anladı; kutu sahibinin nerde olduğunu bilmiyor, bilmek de istemiyor, fakat kutunun üstünde tehlikeli bir delil gibi bir kasket duruyordu.</p>
  <p class="x-Norm">Isak kutuyu yakaladığı gibi çiftliğin avlusuna fırlattı, peşinden de kasketi savurdu, sonra samanlığı kilitleyip ahıra gitti, pencereden bakmaya başladı "Kutu da, şapka da varsın orda dursun!" diye düşünüyordu, "Kiminse kimin, külüstür bir kutu, adam sen de!" diye düşünüyordu. "Ama herif şimdi kutusunu almaya gelirse dışarı gider, kolundan şöyle bir tuttum mu morartırım. Çiftlikten nasıl çıkılacağını gösteririm kerataya!"</p>
  <p class="x-Norm">Isak at ahırındaki pencereden ayrıldı, ineklerin yanına gitti, oradaki camdan bakmaya başladı, yerinde duramıyordu. Kutu bir iple bağlanmıştı, adamcağız üzerine bir kilit bile takmamıştı; ip çözülmüştü. Yoksa Isak kutuyu çok mu şiddetli kavramıştı? Nedense Isak yaptığı işin iyi mi, fena mı olduğunda da tereddüt ediyordu. Köye gitmişken, evvelce ısmarladığı yeni Reol pulluğunu da sormuştu; sürülmemiş toprakları sürmek için özellikle kuvvetli bir makineydi bu; Allah’ın bir lûtfuydu ve gelmiş bulunuyordu. Isak bu makineyle evine bet bereket yağacağını düşünerek sevinmişti, insanların teşebbüslerini yöneten yüce kuvvet, ihtimal yakınlardaydı ve Isak'ın kerem ve inayete lâyık olup olmadığını seyrediyordu. Isak, yüce kudretleri her zaman düşünürdü; nitekim bir sonbahar gecesinde Tanrıyı ormanda kendi gözleriyle görmüş ve bu, onun için, her şeyden önce, ulu akıldan çıkmayacak bir tecelli olmuştu.</p>
  <p class="x-Norm">Isak avluya gitti, sahipsiz kutunun başında dikilip kaldı. Hâlâ düşünüyordu, şapkasını yana iterek başını kaşıdı; yiğit, hoyrat bir hal almış, bir İspanyol’a benzemişti. Ama sonra içinden herhalde şöyle düşündü: "Ah, ben kim, kusursuz, mükemmel adam olmak kim! İtin biriyim ben!" Sonra kutuyu iple iyice bağladı, yerden kasketi aldı, ikisini yine saman­lığa götürdü. Bu iş de bitmişti.</p>
  <p class="x-Norm">Samanlıktan çıkıp da evden, her şeyden uzaklaş­maya karar vermiş, değirmene doğru yürürken pencerede Inger'i göremedi, hayır. Eh, ne çare, Inger varsın istediği yerde olsun; belki de yatağındadır, hem nerde olacaktı ki? Ama o eski günlerde, çiftliğin o ilk ve temiz yıllarında, Isak'ın köyden döneceği vakitler Inger yerinde, yatağında duramaz olur; uyku uyumaz, kocasını beklerdi. Şimdi durum değişmiş, her şey değişmişti. Hem sonra yüzüğü verince de... ah, bundan ne ummuş, halbuki ne bulmuştu? Isak haddinden fazla alçak gönüllü davranmış, yüzüğün halis altın olduğunu söylemeyi aklına bile getirme­mişti. "Öyle gösterişli bir şey değil!" demişti, "Par­mağına tak bakalım, uyacak mı?" Inger: "Altın mı?" diye sormuş, Isak da: "Evet, ama pek ensiz!" ceva­bını vermişti. Inger: "Hiç de değil, enli ya!" diyeceği yerde: "Olsun, böyle iyi!" demişti. Isak cesaretsiz bir halde nihayet şunları söylemişti: "Ufak bir şey, sende kalsın!"</p>
  <p class="x-Norm">Fakat Inger yüzükten dolayı minnettardı; dikiş dikerken onu sağ eline takıyor, ışıl ışıl gösteriyordu; bazen kızlar yeni bir elbise için akıl danışmaya gel­dikleri vakit Inger'in müsaadesiyle yüzüğü alıyorlar, uyup uymadığına bakarak, takıp bir süre parmakla­rında tutuyorlardı. Isak, Inger'in yüzükten dolayı ne kadar gururlandığını anlamıyor muydu sanki!...</p>
  <p class="x-Norm">Gelgelelim değirmende oturup bu uzun gece boyunca çağlayanın şırıltısını dinlemek, ruha bunaltı veriyordu. Isak bir suç işlememişti, öyleyse ne diye burada gizleniyordu, değirmenden çıkıp eve doğru yürüdü, içeri girdi.</p>
  <p class="x-Norm">Ve Isak o anda çok utandı; sahiden hem utandı, hem de sevindi. İçerde Brede Olsen oturuyordu; komşusu Brede, başkası değil, oturuyor ve kahve içiyordu. Evet, Inger yatmamıştı; oturmuşlar, beraber kahve içiyorlardı. Inger: "Ha, işte Isak geldi!" dedi tatlı bir sesle ve ayağa kalkarak bir fincan kahve de ona koydu. Brede aynı içtenlikle: "Akşamlar hayrolsun!" dedi.</p>
  <p class="x-Norm">Isak telgraf işçilerinin ayrılık eğlentisinde Bre­de'nin de bulunduğunu anlamıştı; Brede uykusuz gö­rünüyordu, ama ne çıkar, keyfi ve neşesi ye­rindeydi. Tabii biraz yüksekten atıyor; çiftliği varken bu telgraf işine vakti olmadığını, fakat mühendis fazla ısrar ettiği için yapamam diyemedi­ğini, hem sonra hat bakıcılığını da üzerine aldığını söylüyordu. "Parası için değil", diyordu Brede, "köy­de çok daha fazla kazanabilirim, ama hatır kırmak istemedim. Evimin duvarına küçük, şirin bir alet koydular; çok eğlenceli bir şey, tıpkı telgraf gibi!"</p>
  <p class="x-Norm">Isak istese dahi bu palavracıya, bu tembele kız­mıyor; buna karşılık bu gece vakti evinde bir ya­bancı yerine komşusunu bulduğu için gönlünde bir ferahlık hissediyordu. Isak'da köylülerin serinkanlılığı, onların basit duyguları, onların metaneti, on­ların yavaşlığı vardı; Brede'yi tasdik ediyor, onun kafasızlığına kavuk sallıyordu. "Brede'ye bir kahve daha yok mu?" diye sordu lnger'e. Inger fincana kahve koydu.</p>
  <p class="x-Norm">Şimdi de Inger anlatmaya başladı. Mühendisin çok iyiliksever bir insan olduğundan söz açtı, ço­cukların yazıp çizdikleri şeyleri gördüğünden, Eleseus'u yanına almak istediğinden bahsetti. "Yanına mı alacak?" diye sordu Isak.</p>
  <p class="x-Norm">"Evet, şehre götürecekmiş, Eleseus onun yazıla­rını yazacak, bürosunda kâtip olacakmış; Eleseus'un resimleri, yazıları o kadar hoşuna gitmiş."</p>
  <p class="x-Norm">"Ya!" dedi Isak.</p>
  <p class="x-Norm">"Evet, ne dersin bu işe? Eleseus için kilisede dine kabul töreni de yaptıracakmış. Bunlar güzel şey­ler değil mi?"</p>
  <p class="x-Norm">"Bence de öyle!" dedi Brede. "Mühendis benim bildiğim mühendisse söylediği şeyi lâf olsun diye söylemez."</p>
  <p class="x-Norm">Isak: "Biz bu çiftlikte Eleseus'suz olamayız!" dedi.</p>
  <p class="x-Norm">Bu sözlerden sonra odada büyük bir sessizlik, bir huzursuzluk başladı. Tabii, meram anlayacak insan değildi Isak. Nihayet Inger: "Peki ama" dedi, "ya çocuk ilerlemek istiyorsa, ya büyük adam olmaya ka­biliyeti varsa?"</p>
  <p class="x-Norm">Tekrar bir sessizlik oldu. Fakat bu sefer de Brede gülümsedi: "Ah ne olurdu", dedi, "mühendis benim çocukların birini alsaydı! Bende çocuk sürüyle. Fakat en büyükleri Barbro, o da kız."</p>
  <p class="x-Norm">Inger iltifat olsun diye: "Öyle", dedi, "ama Barbro iyi kızdır."</p>
  <p class="x-Norm">"Evet, hiçbir kusuru yoktur!" diye Brede tasdik etti, "Barbro hamarat kızdır, şimdi Lensmann'lara hizmet edecek."</p>
  <p class="x-Norm">"Lensmann'lara mı?"</p>
  <p class="x-Norm">"Evet, söz vermeye mecbur oldum, Lensmann'ın hanımı, başımın etini yedi."</p>
  <p class="x-Norm">Nerdeyse sabah oluyordu. Brede yola hazırlandı. "Kasketimle yiyecek kutumu samanlığınıza bırakmış­tım!" dedi ve: "işçiler ne var, ne yok alıp götürmedilerse..." sözlerini de şakadan ekledi.</p>
</body>
</html>