<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti1-11.html</title>
  <link href="../Styles/template.css" rel="stylesheet" type="text/css" />
</head>
<body>
  <p align="center"><strong>XI</strong></p>
  <p class="x-Norm">Isak arabayı sürdü, bataklık arazide bir su biri­kintisi başına gelince durdu; siyah ve derin bir oyuk, mavi bir su kıpırtısız yatıyordu. Isak bu su yüzünün ne işe yaradığını pek iyi biliyordu, ömründe ayna olarak ancak böyle su birikintilerinden faydalanmıştı, işte kırmızı mintanıyla, giyinişi güzel ve düzgündü bugün. Cebinden bir makas çıkarıp sakalını kesmeye başladı. Şıklık düşkünü değirmen ecinnisi; yoksa âdeta gözleri kamaştırmak için, beş yıllık top saka­lını feda etmek mi istiyordu? Sakalını habire kesiyor ve suda yüzünü seyrediyordu. Bu işi şüphesiz bugün evde de yapabilirdi, ama Oline'den çekinmişti, onun gözü önünde kırmızı mintanını giymesi bile fazlaydı doğrusu. Boyuna sakalını kesiyor, tutam tutam kıllar suyun üzerine dökülüyordu. Beygir huysuzlanmaya başlayınca oldu deyip bu işe son verdi. Evet, evet, kendisini pek gençleşmiş hissediyordu. Hay Allah lâyığını versin, eğer aklanmıyorsa enikonu incelmişti hatta.</p>
  <p class="x-Norm">Daha sonra, arabayı köye sürdü.</p>
  <p class="x-Norm">Kayık ertesi gün geldi. Isak, tüccarın sundur­ması yanındaki bir kayaya oturmuş, gözetliyordu; fakat Inger yine yoktu. Hey Allah’ım, kayıktan büyük küçük bir hayli yolcu çıktı; ama içlerinde Inger yoktu, arkalara gizlenmiş, kayaya oturmuştu, ama şimdi burada daha fazla oturup durmasına sebep kalma­mıştı artık; kalktı, kayığa doğru yürüdü. Dört çifte kayıktan hâlâ sandıklar, fıçılar, insanlar ve posta eşyası çıkıyor; fakat Isak hâlâ Inger'i göremiyordu. Onun yerine kayıkhanenin kapısında bir kız çocuğuyla birlikte bir kadın gördü, ama kadın Inger'den daha güzeldi, gerçi Inger de çirkin değildi ya... Fakat bak hele, bu Inger'di canım. "Hu!" dedi Isak, ve onlara doğru yürüdü. Selâmlaştılar, Inger merhaba diyerek elini uzattı; biraz üşümüş, yolculuk ve deniz tutması yüzünden sararmıştı. Isak hiç ses etmeden duruyordu, nihayet: "Hava fena değil!" dedi.</p>
  <p class="x-Norm">"Orada duruyordun, ben seni gördüm!" dedi Inger. "Ama yolcuların çıkmasını bekledim. Hem sen bugün köye bir işin düştü de mi geldin?"</p>
  <p class="x-Norm">"Evet, şey, hani..."</p>
  <p class="x-Norm">"Hepiniz iyisiniz ya?"</p>
  <p class="x-Norm">"İyiyiz, teşekkür ederim."</p>
  <p class="x-Norm">"İşte, Leopoldine bu! Onun yolculuğu benden daha iyi geçti. Bak, bu senin baban, hadi babana selâm ver. Leopoldine!"</p>
  <p class="x-Norm">Tekrardan: "Hu!" dedi Isak, gönlünde çok tu­haf şeyler hissediyordu; ah onların arasında bir ya­bancı gibi kalmıştı. Inger: "Kayıkta bir dikiş maki­nesi görürsen o benimdir, bir de sandığım var!" dedi. Isak hemen kayığa gitti; yanlarından ayrılmak, canına minnetti bu. Kayıkçılar ona sandığı gösterdiler ama dikiş makinesi için Inger'in gelmesi ve makineyi ken­disinin bulup çıkarması gerekti. Makine hiç görme­dikleri bir biçimde, yuvarlak kapağı, taşımak için bir kulpu olan güzel bir kutuya benziyordu. Bu civar­larda bir dikiş makinesi, olur şey değil! Isak sandığı ve makineyi yüklendi, karısına: "Ben bunları bir koşu köye götüreyim, sonra hemen gelip onu taşırım!" dedi. Inger gülümseyerek: "Kimi taşıyacaksın?" diye sordu. "Koca kız, kendi yürüyemez mi sanıyorsun?"</p>
  <p class="x-Norm">Hep beraber yürüyüp arabanın yanına geldiler. "Yeni bir at mı aldın?" diye sordu Inger. "Kerevetli bir de araban var, demek ki!"</p>
  <p class="x-Norm">"Eh, tabii. Ha, ne diyecektim, biraz bir şey ye­mez misiniz? Yanımda yiyecek getirdim."</p>
  <p class="x-Norm">Inger: "Dur hele, şu köyden çıkalım!" dedi. "Ee, Leopoldine, burada yalnız oturabilir misin?"</p>
  <p class="x-Norm">Fakat babası bu işe müsaade etmedi: "Yok', dedi, "tekerlerin üzerine düşebilir. İkiniz beraber oturun da dizginleri sen kullan."</p>
  <p class="x-Norm">Böylece yola koyuldular, Isak arabanın peşi sıra yürümeye başladı.</p>
  <p class="x-Norm">Arabadakileri gözden geçiriyordu. İşte Inger gelmişti; elbisesiyle haliyle insanı yadırgatıyordu, kibarlaşmıştı; yarık dudağı düzelmiş, yalnız üst du­dağında pembe bir iz kalmıştı. Artık fışırdar gibi değil, ne tuhaf, çok düzgün konuşuyordu. Kurşuni, kırmızı çizgili, saçaklı bir yün başörtü; siyah saçlarına ne de güzel yakışmıştı. Oturduğu kerevetten arkaya doğru dönerek: "Bir post getirseydin iyi olurdu", dedi, "akşam serinliğinde çocuk üşüyebilir." "Ben ceketimi veririm, ormana girelim hele, gerisi kolay; postu oraya sakladım."</p>
  <p class="x-Norm">"Ya, demek post ormanda?"</p>
  <p class="x-Norm">"Evet, belki bugün gelmezsiniz diye arabaya alıp boşuna taşımak istemedim."</p>
  <p class="x-Norm">"Ya! Ne demiştin, çocuklar iyiler mi?"</p>
  <p class="x-Norm">"İyiler, teşekkür ederim."</p>
  <p class="x-Norm">"Şüphesiz büyüdüler, değil mi?"</p>
  <p class="x-Norm">"Evet, büyüdüler. Son defa patates diktiler."</p>
  <p class="x-Norm">"Bak hele!" dedi anneleri ve başını salladı. "Pa­tates dikebilecek kadar oldular mı?"</p>
  <p class="x-Norm">"Eleseus burama geliyor, Sivert de burama!" cevabını verdi Isak, kendi vücudunda çocukların boy­larını göstererek.</p>
  <p class="x-Norm">Küçük Leopoldine biraz yiyecek istedi. İlâhi mi­nik kız; arabaya konmuş bir hanım böceğine benzi­yordu! Kuşlar gibi cıvıl cıvıl konuşuyor, garip bir&nbsp;<span style="font-size: 0.92em; line-height: 1.27;">Drontheim ağzıyla konuştuğu için de sözlerini babası ara sıra kendi diline çevirtmeye mecbur kalıyordu. Yüzünde oğlanlardaki hatlar, aynı kahverengi gözler, aynı uzunca yanaklar vardı; üçü de bunları anne­lerinden almışlardı, çocuklar analarına benziyorlardı, iyiydi böyle olduğu! Isak minik kızına karşı biraz çekingen duruyor; onun küçük ayakkabılarına, uzun ince yün çoraplarıyla kısa elbisesine baktıkça bir çe­kingenlik hissediyordu. Leopoldine, tanımadığı ba­basını selâmlarken eğilmiş ve küçücük elini uzatmıştı.</span></p>
  <p class="x-Norm">Ormana varınca dinlendiler, yemek yediler, atı yemlediler ve Leopoldine elinde ekmeği, fundalıklar arasında sekip sıçramaya başladı.</p>
  <p class="x-Norm">Inger kocasını gözden geçirerek: "Çok değişme­mişsin!" dedi. Isak önüne baktı ve cevap verdi: "Ya öyle mi? Ama sen pek kibarlaşmışsın!"</p>
  <p class="x-Norm">Inger yarı şaka: "Ha ha! Yok, ben artık ihtiyar­ladım!" dedi. Isak'ın kendini pek emin hissetmediği açıkça görülüyordu; çekingen duruyor, ürkmüşe ben­ziyordu. Sahi, karısı kaç yaşındaydı? Otuz yaşından daha genç olamazdı, yani otuzdan yukarı da ola­mazdı, imkânsız. Isak yemek yemekte olduğu halde, küçük bir funda dalı kopardı, ağzına alıp onu da çiğnemeye başladı. Inger gülerekten: "Ne", dedi. Fundayı da mı yiyorsun?" Isak fundayı ağzından çıkarıp attı, ağzına yemekten bir lokma aldı, sonra gidip atı arka ayakları üstüne kaldırdı. Inger bu sahneyi hayretle izledi, atın iki ayaküstünde durduğunu gördü: "Bunu neye yapıyorsun?" diye sordu. Isak: 'Beygir öyle uysal ki!" dedi ve hayvanı salıverdi. Bunu neye yapmıştı? Herhalde içinde kuvvetli bir arzu duymuş, belki de şaşkınlığını bu şekilde gizlemek istemişti.</p>
  <p class="x-Norm">Sonra yine yola çıktılar, bir süre üçü de yayan yürüdüler. Bir çiftlik göründü. Inger: "Bu ne?" diye sordu.</p>
  <p class="x-Norm">"Brede'nin çiftliği, burayı o satın aldı."</p>
  <p class="x-Norm">"Brede mi?"</p>
  <p class="x-Norm">"Buraya Breidablick deniyor. Büyük bataklıklar var, ama orman az."</p>
  <p class="x-Norm">Breidablick'i geçtikten sonra bu konuda daha da konuştular; fakat Isak, Brede'nin arabasının yine açıkta durduğunu görmüştü.</p>
  <p class="x-Norm">Derken çocuğun uykusu geldi, babası onu kollayarak kucağına aldı, taşımaya başladı. Yürümeye devam ettiler, Leopoldine az sonra uyudu, Inger: "Posta sarıp arabaya koyalım, istediği kadar uyusun!" dedi. Babası arabada çok sarsılacağını söyledi, iyisi mi taşımaya devam etti. Bataklık araziyi bitirmişler, ormanın içerlerine girmişlerdi, Inger: "Ptro!" diyerek atı durdurdu, Isak'ın kucağından çocuğu aldı, sandık­la dikiş makinesini yan yana koyacak olursa, Leopoldine'nin, arabanın gerisinde yatabileceğini söyledi: "Ne sarsılır, ne sallanır; seninkisi saçma!" dedi. Isak, Inger'in söylediklerini yaptı, küçük kızını posta sara­rak başının altına ceketini koydu. Yola devam ettiler.</p>
  <p class="x-Norm">Karıkoca yayan gidiyorlar, öteden beriden konu­şuyorlardı. Güneş akşam geç vakte kadar kaybolmadı, hava sıcaktı. Inger: "Oline nerde yatıyor?" diye sordu.</p>
  <p class="x-Norm">"Küçük odada."</p>
  <p class="x-Norm">"Ya, peki çocuklar?"</p>
  <p class="x-Norm">"Büyük odada, kendi yataklarında. Odada iki kerevet var, sen giderken de öyleydi ya!"</p>
  <p class="x-Norm">Inger: "Hep sana bakıyorum", dedi, hiç değiş­memişsin. Omuzların bu dağlardan ne yükler taşı­mıştır, ama hiç de çökmemiş."</p>
  <p class="x-Norm">"Çökmez. Ha, ne diyecektim, bunca yıldır sı­kıntı çekmedin ya?"</p>
  <p class="x-Norm">İlâhi Isak, heyecan içindeydi, bunu sorarken sesi titriyordu. Inger halinden şikâyetçi olmadığını söy­ledi.</p>
  <p class="x-Norm">Aralarında muhabbetli bir konuşma başladı. Isak: "Yorgun musun, arabaya binsek daha iyi değil mi?" diye sordu. Inger: "Yok, yorgun değilim!" cevabını verdi. "Ama ne oldu bana bilmiyorum, deniz tutması geçtikten sonra açlığım deşildi."</p>
  <p class="x-Norm">"Biraz bir şey daha yer misin?"</p>
  <p class="x-Norm">"Yerim, eğer yoldan kalmazsak yerim."</p>
  <p class="x-Norm">İlâhi Inger, karnı öyle aç değildi şüphesiz; ama yine Isak'ı düşünüyordu, Isak funda dalı ile yeme­ğini yarıda bırakmıştı.</p>
  <p class="x-Norm">Bu akşam vaktinde hava sıcak, ortalık aydınlık olduğu, önlerinde daha uzun bir yol bulunduğu için yeniden yemek yemeye başladılar.</p>
  <p class="x-Norm">Inger sandığından bir paket çıkardı ve: "Ço­cuklara bir iki şey aldım!" dedi. "Gel şu çalılığa gidelim, orada güneş var."</p>
  <p class="x-Norm">Çalının altına oturdular, Inger çocuklara aldığı şeyleri gösterdi: Tokalı, güzel pantolon askıları; için­de örnekler bulunan yazı defterleri, ikisine birer kur­şun kalemi ve birer çakı. Inger'in kendisinin de çok hoş bir kitabı vardı: "Bak üzerinde ismim yazılı, bu bir dua kitabı. Bunu bana müdür hediye etti!" dedi. Isak bütün bunların karşısında yavaş bir sesle konu­şarak hayranlığını açığa vuruyordu. Inger, Leopoldine'nin yakalarını da gösterdi, Isak'a siyah, ipek gibi parlak bir boyun bağı uzattı. "Bu benim mi?" diye sordu Isak.</p>
  <p class="x-Norm">"Evet. senin."</p>
  <p class="x-Norm">Isak. kravatı kollayarak eline aldı. üzerinde par­maklarını gezdirdi.</p>
  <p class="x-Norm">"Güzel, değil mi?"</p>
  <p class="x-Norm">"Ah, çok güzel! Bunu taktım mı dünyayı do­laşabilirim !"</p>
  <p class="x-Norm">Fakat Isak'ın parmakları öylesine sertti ki, bu tuhaf ipeğe yer yer takılıveriyordu.</p>
  <p class="x-Norm">Inger'in gösterecek başka şeyi kalmamıştı, ama eşyaları tekrar paket ederken o şekilde oturdu ki bacakları göründü: Kırmızı çizgili çoraplar giymişti. "Hu, bunlar şehir çorabı mı?" diye sordu Isak.</p>
  <p class="x-Norm">"Evet, şehir ipliği, ama ben kendim yaptım; şehirde bunlara örme çorap deniyor. Çok uzun, ta dizime kadar, bak..."</p>
  <p class="x-Norm">Az sonra Inger, kendi sesinin hafif mırıltısını duydu: "Ah sen... Hiç değişmemişsin, tıpkı eskisi gibi!"&nbsp;</p>
  <p class="x-Norm">Bir süre sonra yine yola koyuldular, Inger ara­bada oturuyor, beygiri idare ediyordu. "Bir paket de kahve getirdim", dedi, "ama artık bu gece tadına bakamazsın, çünkü kavrulmamış" Isak: "Bunun için kendini üzme!" cevabını verdi.</p>
  <p class="x-Norm">Aradan bir zaman geçince güneş battı, ortalık serinledi. Inger arabadan inip yürümek istedi. I.eopoldine'yi posta daha sıkı sardılar, bu ne uyku. diye gülümsediler. Sonra karı koca konuşarak yürümeye başladılar. Inger'in konuşmasını dinlemek gerçekten bir zevkti, kimse şimdi Inger'den daha düzgün ko­nuşamazdı.</p>
  <p class="x-Norm">"Dört ineğimiz var, değil mi?" diye sordu. Isak kurula kurula: "Yoo, daha fazla, sekiz tane!" ceva­bını verdi.</p>
  <p class="x-Norm">"Sekiz ha?"</p>
  <p class="x-Norm">"Evet, boğa ile birlikte sekiz!" "Tereyağı sattınız mı?" "Tabii, sonra yumurta da sattık." "Ya, tavuklarımız da mı var?" "Evet, tabii, sonra bir de domuz var." Inger bu işe çok şaştı, işittiklerini pek aklı al­madı, bir an beygiri durdurdu. Isak koltuklarını kabartmış, Inger'i bütün bütün büyülemeyi aklına koymuştu: "Geissler" dedi, "bilirsin Geissler'i. Ge­çende buraya geldi." "Öyle mi?"</p>
  <p class="x-Norm">"Evet, benden bir bakır tepesi satın aldı."</p>
  <p class="x-Norm">"Ya! Bakır tepesi ne demek?"</p>
  <p class="x-Norm">"Bakırdan tepe. Yukarı dağlarda, gölün kuzey kıyısı boyunca."</p>
  <p class="x-Norm">"Ya! Karşılığında para da aldın ha?"</p>
  <p class="x-Norm">"Evet, Geissler hiçbir şeyi parasız kabul eden adam değil."</p>
  <p class="x-Norm">"Ne kadar verdi?"</p>
  <p class="x-Norm">'Hu, inanmayacaksın, ama tam iki yüz taler." Inger: "Bu kadar para aldın ha?" diye bağırdı ve beygiri durdurdu: "Petro!" "Aldım, evet. Çiftliğin parasını da çoktan öde­dim."</p>
  <p class="x-Norm">"Ah, sen ne yaman adamsın!"</p>
  <p class="x-Norm">Inger’i hayran bırakmak ve ona zengin bir ka­dın olduğunu bildirmek, bir zevkti doğrusu: bunun için Isak ne tüccara, ne de başka bir kimseye borcu olmadığını da ekledi: "Geissler'in iki yüz taler'ine el sürmediğim gibi üstelik yüz altmış taler'im daha var!" dedi, "Her bakımdan Allaha şükretmemiz lâ­zım."</p>
  <p class="x-Norm">Geissler'den bir hayli bahsettiler; Inger serbest bırakılması için Geissler'in nasıl uğraştığını anlattı, işler öyle kolay oluvermemişti; Geissler uzun zaman didinmiş, ikide bir müdüre gelmişti; ya doğrudan doğruya meclis üyelerine ya da başka makamlara dilekçe göndermiş, ama bu işleri müdürden gizli yap­mıştı; müdür bunu haber alınca kızmış, alınmıştı; doğrusu haklıydı da! Fakat Geissler buna aldırmamış; lnger'in yeniden sorguya çekilmesini, yeniden yargı­lanmasını, daha başka her şeyi istemiş; kral da bu yüzden af kâğıdını imzalamak zorunda kalmıştı.</p>
  <p class="x-Norm">Eski Lensmann Geissler, bu iki insana hep iyi­lik etmişti; ikisi de Geissler acaba bize karşı niçin iyi diye ara sıra düşünmüşlerdi; Geissler bütün bun­ları sırf bir teşekkür için yapıyordu, anlaşılır şey değildi bu. Inger Drontheim'de onunla konuşmuş, ama yine de anlayamamıştı. "Bizden başka bütün öbür köylüler Geissler'in umurunda değildi!" dedi Inger.</p>
  <p class="x-Norm">"Bunu kendisi mi söyledi?" "Evet, onlara içerliyor. Alacakları olsun, dedi."</p>
  <p class="x-Norm">"Ya!"</p>
  <p class="x-Norm">"Beni kaçırdıklarına pişman olacaklar, dedi."</p>
  <p class="x-Norm">Artık ormandan çıkmışlardı, karşıdan Sellanraa göründü. Yapı sayısı eskisinden fazlaydı, binalar gü­zelce boyanmıştı; Inger şaşırıp kaldı, arabayı birden­bire durdurdu: "Yoksa burası bizim... bizim çiftlik mi?" diye bağırdı.</p>
  <p class="x-Norm">Sonunda küçük Leopoldine de uyandı, doğruldu. İyice dinlenmişti, arabadan indirdiler, yürümesine izin verdiler. Leopoldine; "Oraya mı gidiyoruz?" diye sordu.</p>
  <p class="x-Norm">"Evet, ne güzel yer, değil mi?"</p>
  <p class="x-Norm">İlerde evin kenarında ufak gölgeler kımıldıyor­du, yolu gözleyen Eleseus ile Sivert'di bunlar; koşa koşa geldiler. Inger birdenbire soğuk almış gibiydi sanki öksürmeye, burnunu çekmeye başladı. Evet, üşütmüşlüğü hatta gözlerine de dokunmuş, gözleri de yaşarmıştı. İnsanın denizde üşümesi öyle kolay­dır ki; bir nezle dersiniz, gözleriniz yaşla dolar.</p>
  <p class="x-Norm">Oğlanlar yakına gelince koşmaz oldular, durup hayretle bakmaya başladılar. Annelerini unutmuşlar, küçük kız kardeşlerini ise henüz hiç görmemişlerdi. Fakat babalarını... Isak yaklaşınca çocuklar babalarını tanıdılar. Babaları kocaman sakalını kesmişti.</p>
</body>
</html>