<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti1-9.html</title>
  <link href="../Styles/template.css" rel="stylesheet" type="text/css" />
</head>
<body>
  <p align="center"><strong>IX</strong></p>
  <p class="x-Norm">Seneler geçip gidiyor.</p>
  <p class="x-Norm">Yine Sellanraa'ya bir amele başı ve iki işçiyle, bir mühendis geldi; yine dağdan geçecek telgraf hat­tının yolunu ölçtüler ve sonunda hattın Isak'ın evi­nin yakınından geçeceğini, ormandan doğru da kes­tirme bir yol açılacağını söylediler. Anlattıklarına bakılırsa bu işin hiçbir zararı yoktu; bu bölgeler canlanacak, dünya görecek, şenlenecekti.</p>
  <p class="x-Norm">Mühendis: "Burası iki vadinin birleştiği nokta olacak; her iki tarafın hatlarına bakmak işini belki de sana teklif ederler!" dedi.</p>
  <p class="x-Norm">"Ya!" dedi Isak.</p>
  <p class="x-Norm">"Karşılık olarak senede yirmi beş taler alırsın."</p>
  <p class="x-Norm">"Ya!" dedi Isak, "Peki, yapacağım iş nedir?"</p>
  <p class="x-Norm">"Hattın bozulmasını önlemek, koptukları zaman telleri tamir etmek, hattın içine giren çalıları kesmek. Senin duvara küçük, şirin bir makine koyarız; sana ne zaman iş düşeceğini makine gösterir. O vakit her işini bırakıp hemen yola çıkarsın."</p>
  <p class="x-Norm">Isak düşündü, sonra: "Kışın bu işi, yapabilirim!" dedi.</p>
  <p class="x-Norm">"Olmaz, bütün sene kollamak lâzım; kış, yaz, her zaman."</p>
  <p class="x-Norm">Fakat Isak durumu açıkladı: "Bahar, yaz, sonba­har benim tarla işlerim var; başka şeye bakamam!" dedi.</p>
  <p class="x-Norm">Mühendis bir süre Isak'ı süzdü, sonra şu soruyla hayretini açığa vurdu: "Tarlandan daha mı çok ka­zanacaksın?"</p>
  <p class="x-Norm">"Ne kazancı?" dedi Isak.</p>
  <p class="x-Norm">"Yani telgraf hattının tamiriyle uğraşacağın günlerde tarlada çalışınca daha mı çok para kazana­caksın?"</p>
  <p class="x-Norm">"Bilmem", dedi Isak. "Ama ben tarlalar olduğu için buradayım. Bunca insan benim elime bakıyor, insandan çok da hayvanım var. Bizim ekmeğimiz topraktan çıkıyor."</p>
  <p class="x-Norm">Mühendis: "Peki, peki, biz de başkasını bulu­ruz!" dedi.</p>
  <p class="x-Norm">Bu tehdit; başka bir şeye değil, âdeta yalnız Isak’ın kalbinin ferahlamasına yaradı; mühendis be­yin teklifini reddetmiş olmayı pek istemiyordu, açık­ladı: "Benim bir beygirim, beş ineğim, bir boğam var. Sonra yirmi koyun, on altı keçi sahibiyim. Yiye­ceğimiz hayvanlardan çıkıyor; yünlerinden, postların­dan faydalanıyoruz; hepsi de yem ister."</p>
  <p class="x-Norm">Mühendis: "Evet, şüphesiz!" diyerek sözü kes­mek istedi.</p>
  <p class="x-Norm">"Öyle. Benim dediğim de şu: Ot biçme mevsi­minde telgraf hattına bakmaya gidecek olursam hay­vanların yemini nasıl sağlarım?</p>
  <p class="x-Norm">Mühendis: "Artık bırakalım bunu. Bu işi Brede Olsen'e, aşağıdaki adama veririz! O herhalde seve seve kabul eder!" dedi, sonra adamlarına dönerek: "Hadi gidelim!" emrini verdi.</p>
  <p class="x-Norm">Oline, Isak'ın dik başlı ve akılsız olduğunu sesin­den anlamış olmalı ki bundan yararlanmak istedi: "Ne dedin, Isak? On altı keçi mi? Hepsi hepsi on beş değil mi?"</p>
  <p class="x-Norm">Isak ona, o Isak'a baktı; Oline Isak'ın ta göz­lerinin içine bakıyordu.</p>
  <p class="x-Norm">"Keçiler on altı değil mi?"</p>
  <p class="x-Norm">"Yoo!" diye cevap verdi Oline, ve Isak'ın bu cahilliği karşısında şaşkın, ümitsiz, yabancılara bak­tı. "Ya!" dedi Isak hafifçe ve dişleri arasına bıyık­larından bir tutam alıp çiğnemeye başladı.</p>
  <p class="x-Norm">Mühendisle adamları gittiler.</p>
  <p class="x-Norm">Isak Oline ile bozuşmaya, onu belki de dövmeye niyetli olsaydı şimdi mükemmel bir fırsat, ah bulun­maz bir fırsat çıktı denebilirdi. Odada yalnızdılar, çocuklar yabancılarla birlikte koşup gitmiş, gözden kaybolmuştu. Isak odanın ortasında duruyor, Oline ocak başında oturuyordu. Isak hesaplaşmak niyetinde olduğunu Oline'ye hissettirmek için bir iki öksürdü. Fakat susuyordu. Bu onun ruhundaki kuv­veti gösteriyordu. Kaç keçisi olduğunu Isak kendisi bilmesin, sayılarını parmaklarıyla sayamasın; bu ka­dın kaçık mıydı? Ahırdaki, her gün haşir neşir ol­duğu, her gün konuşup anlaştığı hayvanlardan, on altı keçiden biri kaybolsun; olur iş mi? Dün Breidablick'in hanımı buraya gelmiş, sağına soluna bakınıp duruyordu ya; anlaşılan Oline keçinin birini herhangi bir şeyle değişmişti.</p>
  <p class="x-Norm">"Öhö!" dedi Isak, daha da söyleyecekleri vardı tabii. Oline ne suç işlemişti? Doğrudan doğruya bir cinayet değil belki, ama yine de o civarlarda bir şey. Isak tam bir ciddiyetle on altıncı keçinin lâfını ede­bilirdi. Fakat ne olursa olsun burada, bu odanın or­tasında durup susamazdı, asla. "Öhö!" dedi, "Ya, demek keçiler şimdi on beş taneden fazla değil, öyle mi?"</p>
  <p class="x-Norm">Oline tatlılıkla: "Evet" cevabını verdi. "Bir de kendin say, ben on beşten yukarı çıkaramadım."</p>
  <p class="x-Norm">İşte o anda Isak o işi yapabilir, yani kollarını uzatıp tuttuğunu koparan elleriyle Oline üzerinde şeklen mühim bir değişiklik vücuda getirebilirdi. Bu­nu yapabilirdi; yapmadı, ama kapıya doğru ilerleyerek yüksek sesle: "Şimdilik söyleyeceğim bu kadar!" dedi ve sanki gelecek defa daha açık konuşmayı ihmal etmeyecekmişcesine dışarı çıktı.</p>
  <p class="x-Norm">"Eleseus!" diye seslendi.</p>
  <p class="x-Norm">Nerdeydi Eleseus, çocuklar neredeydiler? Baba­ları onlara bir şey sormak istiyordu, artık kocaman olmuşlardı, gözleri her şeyi görüyordu. Isak onları samanlıkta buldu; içerlere sokulmuşlar, iyice saklan­mışlardı; ama ürkek bir fısıltı yüzünden yerlerini belli ettiler. Sonra iki suçlu gibi ortaya çıktılar.</p>
  <p class="x-Norm">Mesele şuydu: Eleseus mühendise ait bir boyalı kalem parçası bulmuş, fakat peşlerinden koşup da sahibine vermek istediği vakit adımlarını açarak gi­den büyüklerin yukarı ormana dalmış olduklarını görmüş, olduğu yerde kalmıştı. Belki bana kalır, diye düşünmüştü; ah, kalem kendisinin olsaydı! Sorum­luluğu paylaşmak için Sivert'ciği de yanı sıra sürük­lemiş, her ikisi ganimetleriyle birlikte samanlığın bir köşesine girmişlerdi. Ah, bu ufacık kalem parçası! Hayatlarında unutulmayacak bir macera, bir mucizeydi bu! Yongalar bulmuşlar, üzerilerine çeşit çeşit çizgi­ler çizmişlerdi; kalemin bir ucu kırmızı, öbür ucu mavi yazıyordu; kalemi kullanma işini sıraya koymuşlardı. Babalarının yüksek sesle ve ısrarla seslendiğini duydukları vakit Eleseus: "Yabancılar kalemi almak için dönüp geldiler!" diye fısıldadı. Sevinçleri birdenbire yok oldu, ruhlarından ansızın siliniverdi; küçücük kalpleri ürkek ürkek atmaya, hızlı hızlı çarpmaya başladı İki kardeş ortaya çıktılar; Eleseus kolunu uzatıp elindeki kalemi, kırmadıklarını göstermek için babasına doğru tuttu; bu kalemi hiç görmemiş olsa­lardı ne iyi olurdu.</p>
  <p class="x-Norm">Karşılarında mühendisi görmeyince gönülleri ferahladı, bunca üzüntüden sonra içlerinde sahici bir rahatlık hissettiler.</p>
  <p class="x-Norm">Babaları: "Dün buraya bir kadın geldi mi?" diye ordu.</p>
  <p class="x-Norm">"Geldi."</p>
  <p class="x-Norm">"Aşağı çiftliğin hanımı, öyle mi? Giderken gördünüz mü?"</p>
  <p class="x-Norm">"Gördük."</p>
  <p class="x-Norm">"Yanında bir keçi var mıydı?"</p>
  <p class="x-Norm">Çocuklar: "Hayır", dediler, "ne keçisi?"</p>
  <p class="x-Norm">"Evine dönerken yanında keçi götürmedi mi?"</p>
  <p class="x-Norm">"Hayır, nasıl keçi?"</p>
  <p class="x-Norm">Isak düşündü, kendi kendine inceden inceye dü­şündü, akşamüstü hayvanlar otlaktan döndükleri va­kit keçileri bir kere saydı: on altı çıktı. Tekrar saydı, beş kere saydı: on altı keçi vardı, eksik yok.</p>
  <p class="x-Norm">Isak ferah bir nefes aldı: Ne demekti bu? An­laşılan Oline karısı, on altıya kadar saymasını bilmi­yordu. Ona öfkeli öfkeli: "Neler de uyduruyorsun? İşte keçi on altı tane!" dedi. Oline masum bir ta­vırla: "On altı tane mi?" diye sordu.</p>
  <p class="x-Norm">"Evet." '</p>
  <p class="x-Norm">"Ya, demek öyle..."</p>
  <p class="x-Norm">"Hesabına diyecek yok senin!"</p>
  <p class="x-Norm">Bunun üzerine Oline, sakin ve gücenmiş, şu cevabı verdi: "Eh, madem keçiler tamam, Rabbime şükürler olsun! Oline içlerinden birini kesip yememiş demek ki! Kendi payıma pek memnun oldum!'</p>
  <p class="x-Norm">Oline bu oyunu ile Isak'ın zihnini çelerek me­seleyi kafasından söküp atmasını becermiş oldu. Isak hayvanları artık saymadı, koyunları saymayı da ak­lından geçirmedi. Tabii Oline öyle fena bir kadın değildi; az çok ev işlerini de görüyor, hayvanlarına bakıyordu; bir kusuru: aptaldı gayet, ama bunun zararı Isak’a değil kendisine dokunuyordu. Varsın burada kalsın, günlerini burada geçirsin; üzerinde durmaya bile değmezdi. Fakat böyle bir hayatın için­de Isak olmak, gam kasavet çekmekti çaresiz.</p>
  <p class="x-Norm">Seneler geçmişti. Evin üstünde otlar bitmiş, hatta yapılışı hayli yıl sonra olan samanlığın damı bile yeşermiş, ormanın yerlisi tarla faresi kilere çoktandır teşrif etmişti. Çiftlikte arı kuşları ve ufak ufak başka kuşlar uçuşuyor, yamaçta yaban horozları görülüyor, hatta karga ve saksağanlar gelmiş bulunuyordu. Fa­kat en unutulmayacak hâdise, son yaz mevsimine rastladı: Deniz kıyısından doğru martılar uçup geldiler ve Allahın dağındaki bu toprakların üstüne indiler. Çiftlik bütün yaratıklar arasında böylesine ün sal­mıştı. Ne dersiniz, Martıları gördükleri zaman Eleseus ile küçük Sivert neler düşündüler acaba? Hey gidi uzak yerlerin yabancı kuşlarıydı bunlar; sayıca pek fazla değil, ama az mı, altı tane; hepsi birbirine benzeyen beyaz beyaz kuşlar; tarlaların üzerinde ge­ziniyorlar, zaman zaman otları koparıyorlardı. Kü­çükler: "Baba, bu kuşlar niye gelmiş?" diye sordular.</p>
  <p class="x-Norm">"Denizde fırtına çıkacağını anlamışlar da on­dan!"</p>
  <p class="x-Norm">Ah, ne esrarlı, ne meraklı bir hâdiseydi bu!</p>
  <p class="x-Norm">Isak çocuklarına bir sürü, daha başka iyi şeyler de öğretiyordu. Okula gidecek çağa gelmişlerdi; ama okul ta aşağıda, köyde, buradan bir kaç mil uzak­taydı, gitmek çok zordu. Pazar günleri Isak kendisi, çocuklara alfabeyi öğretti; ama bundan ilerisine geç­mek onun harcı değildi, yok hayır, bu doğuştan çiftçi adam bu ış için yaratılmamıştı. Bu yüzden "din ho­cası" kitabı ile İncil rafta, keçi peynirlerinin yanında olduğu gibi duruyordu. Isak çocuklarını büyütürken belki de kitap bilgiçliklerinin cahili kalmanın, insan­lar için az çok bir kuvvet olduğunu düşünüyordu. İki çocuk onun en büyük sevinciydiler; çocuklar daha küçükken, Isak onlara dokunmak istedikçe, anneleri, elleri reçineli diye Isak'ı bundan alı kordu; Isak za­man zaman bunu hatırlıyordu. Hey gidi reçine, dün­yanın en temiz şeyiydi bu! Katran, keçi sütü ve meselâ, ilik, bunlar da halis ve mükemmeldiler; ama reçine, çam reçinesi... ah, ondan bahsetmeyiniz!</p>
  <p class="x-Norm">Evet, nitekim çocuklar bir kir pas, bir cahillik cennetinde gezip tozuyorlar, fakat binde bir yıkanacak oldular mı güzelleşiyorlardı; hele küçük Sivert ya­man bir delikanlıydı âdeta, fakat Eleseus daha narin, daha cevherliydi. Eleseus: "Peki ama martılar fırtına çıkacağını nerden biliyorlar?" diye sordu. Babaları: "Hava onları hasta eder!" cevabını verdi, "Fakat hava martılara sinekler kadar dokunmaz!" diye de­vam etti. "Romatizmaya mı tutuluyorlar, gözleri mi kararıyor, yoksa başka türlü mü; bir şey oluyor işte. Ama sineğe sakın vurmayın, daha fazla azar. Bu dediğimi unutmayın çocuklar! At sineği daha başka­dır, o kendiliğinden ölür. Yazın günün birinde hiç görünmeden çıkıp gelir, derken bakarsın yok, anlar­sın ki yine gözden kaybolmuş!"</p>
  <p class="x-Norm">Eleseus: "Peki nerde kalır?" diye sordu.</p>
  <p class="x-Norm">"Nerde mi kalır? İçindeki yağ donar, olduğu yerde kalır!"</p>
  <p class="x-Norm">Her gün yeni yeni dersler öğreniyorlardı: Yük­sek kayalardan aşağı atlayacak oldular mı dillerini kollamaları lâzımdı; yoksa dişlerinin arasına girer, ısırırlardı. Büyüyüp de kiliseye gidecekleri vakit gü­zel güzel kokmak gerekirse yamacın yukarısındaki tar­hunlardan sürüneceklerdi. Babaları ilim irfan saçıyor; çocuklarına taşlardan, çakmak taşından bahsediyor; beyaz taşın boz taştan daha sert olduğunu, ama çak­mak taşı bulacak olursa bir de kav mantarı aradı­ğını, bulunca da küllü suda kaynatıp kav yaptığını, sonra çakıp ateş çıkardığını anlatıyordu. Onlara ay­dan bahsediyor; yarım ayı iç tarafına doğru sol el­leriyle tutacak gibiyseler ayın büyümekte olduğunu, yok bu işi sağ elleriyle yapacak gibiyseler ayın küçül­mekte olduğunu söylüyordu: Aklınızda kalsın, çocuk­lar! Isak günün birinde başka zaman pek yapmadığı şekilde açıldı ve çocuklara pek garip, akıl ermez görünen şeyler söyleyerek; bir devenin cennete gir­mesi, bir insanın iğne deliğinden geçmesinden daha zordur sonucuna varan bir hikmet ortaya attı. Bir başka sefer de meleklerdeki nurdan bahsediyordu; melekler kunduralarının ökçelerine nalça yerine yıl­dız çakarlar, dedi. Bunlar saf masum derslerdi, çift­liğe uygun düşüyorlardı, köydeki öğretmen işitseydi gülümserdi; ama Isak'ın çocukları böylece hayallerini oldukça kuvvetli besliyorlar, kendi dar dünyaları için yetiştirilip eğitiliyorlardı; bundan daha iyisi mi olur­du! Sonbaharlarda hayvan kesilirken çocuklar çok meraklıydılar, kesilecek hayvanlar için büyük korku duyuyorlar, yürecikleri derin bir üzüntüyle doluyor­du. Bunun için Isak kendisi bir eliyle hayvanı tutu­yor, bir eliyle de kesiyor, Oline ise kanı karıştırıyordu. Şimdi sıra beyaz ve sakallı ihtiyar tekeye gelmişti; iki çocuk evin köşesinde duruyor, başlarını uzatıp bakıyorlardı.</p>
  <p class="x-Norm">"Bu yıl rüzgârlar yaman esiyor!" dedi Eleseus ve yüzünü döndürüp gözyaşlarını sildi. Sivert’cik açık­tan açığa ağlıyordu, kendini tutamayarak: "Ah zavallı ihtiyar teke!" dedi.</p>
  <p class="x-Norm">Teke kesildikten sonra Isak, çocuklarının yanına geldi, onlara şu dersi öğretti! "Kurbanlara acımayın, onlara zavallı hayvan demeyin, siz böyle derseniz hayvan canını kolay teslim edemez. Aklınızda kalsın!"</p>
  <p class="x-Norm">İşte böylece seneler geçmişti, tekrar bahar geli­yordu.</p>
  <p class="x-Norm">Inger yine bir ara iyi olduğunu, cezaevinde çok şeyler öğrendiğini yazmıştı. Bebek şimdi koca kız olmuş, 15 Kasımda doğduğu için adına Leopoldine koymuşlar. Kızın elinden her şey geliyormuş; tığ işinde, dikişte harikaymış, kumaş yahut kanaviçe üzerine çok güzel şeyler işliyormuş.</p>
  <p class="x-Norm">Bu son mektubun dikkate değer tarafı, lnger'in onu heceleye heceleye kendi eliyle yazmış olmasıydı. Isak bu kadarını yapamazdı, mektubu köydeki bak­kala okutması gerekti; ama bir kere de kafasına girince iyice oturdu, eve dönüp geldiği vakit mek­tubu ezber biliyordu.</p>
  <p class="x-Norm">Büyük bir törende gibi masa başına geçti, mek­tubu önüne yaydı, oğullarına okudu. Yazılı şeyleri güldür güldür okuyabildiğini Oline'ye de göstermiş oldu, ama ona ayrıca tek lâf söylemedi. Mektubu bitirince: "Eleseus, Sivert, işittiniz ya bu mektubu ananız kendisi yazmış, bakın neler öğrenmiş. Küçük kız kardeşiniz de bizim hepimizden fazlasını biliyor­muş. Aklınızda kalsın, çocuklar!"</p>
  <p class="x-Norm">Oğlanlar uslu uslu oturuyor, hayranlık duyuyor­lardı. "İşte buna diyecek yok!" dedi Oline.</p>
  <p class="x-Norm">Ne demek istiyordu? lnger'in sözlerinin doğrulu­ğundan mı şüphe ediyordu? Yoksa Isak'ın okuyuşuna mı güvenmiyordu?" Yüzündeki tatlı ifadeyle böyle cinaslı konuştukça Oline'nin gerçek niyetini keşfet­mek kolay değildi. Isak ona hiç aldırmamaya karar verdi.</p>
  <p class="x-Norm">Her iki çocuğa: "Ananız dönüp gelince yazı yaz­masını siz de öğrenmelisiniz!" dedi.</p>
  <p class="x-Norm">Oline, kurusun diye sobanın yanına asılmış bir iki parça çamaşırla meşgul oluyor; bir tencereyi sağa sola çekiyor, çamaşırları çevirip tekrar asıyor, çok işi varmış gibi tavırlar takınıyordu. Fakat bütün bu sürece için için düşünmüştü: "Bu orman çiftliği cen­net gibi oldu, insan yarım libre kahve alır da öyle gelir!" dedi. Isak: "Kahve mi?" diye sordu, kelime ağzından kendiliğinden çıkıvermişti. Oline istifini bozmadan cevap verdi: "Şimdiye kadar kahveyi hep kendi paramla biraz biraz ben aldım."</p>
  <p class="x-Norm">Kahve, Isak için bir rüya, bir masal, bir ebeku­şağı idi sanki! Tabii Oline alay ediyordu, Isak ona kızmadı; fakat yavaş düşünceli bu adam, sonunda Oline'nin Laponlarla öteberi değiştiğini hatırladı ve öfkeli öfkeli; "Pekâlâ, ben sana kahve alırım", dedi, "Yarım libre mi dedin? İstediğin bir libre olsun. Vallahi de billâhi de getiririm!"</p>
  <p class="x-Norm">"Bunda alay edilecek bir taraf görmüyorum, Isak!" dedi Oline. "Kardeşim Nils'de kahve var, Breidablick'de Brede'lerde kahve var."</p>
  <p class="x-Norm">"Öyle, çünkü onların evinde süt yok, azıcık olsun süt bile yok da ondan!"</p>
  <p class="x-Norm">"Eh, orasını bilmem, hem üstüme ne vazife. Fakat sen bu kadar bilgili olasın, kâğıtlardaki yazıları ren geyiği koşar gibi okuyabilesin de şimdi her evde kahve bulunduğunu bilmeyesin, imkânsız!"</p>
  <p class="x-Norm">"Ah, kocakarı!" dedi Isak.</p>
  <p class="x-Norm">Oline tabureye oturdu, hiç susacağa benzemiyor­du: "Inger'e gelince", dedi, "dur hele, acaba böyle başımdan büyük lâfları ağzıma almama müsaade var mı ki?"</p>
  <p class="x-Norm">"İstediğini söyle, umurumda değil."</p>
  <p class="x-Norm">"Evine dönecek, öğrenmediği şey kalmamış. Şap­kasına boncuklar, kuş tüyleri de takmış mı?"</p>
  <p class="x-Norm">"Eh, herhalde takmıştır."</p>
  <p class="x-Norm">"Alâ!" dedi Oline, "öyleyse bunca büyüklüğe eriştiği için gelsin de biraz bana teşekkür etsin."</p>
  <p class="x-Norm">Isak' ın ağzından: "Sana mı?" sözü çıktı.</p>
  <p class="x-Norm">Oline, uysal, cevap verdi: "Öyle ya, onun bura­dan gitmesi için ben de karınca kararınca yardımda bulunmadım mı?"</p>
  <p class="x-Norm">Buııun üzerine Isak ağzını açamaz oldu, kelimeler boğazında takıldı kaldı; sessiz oturuyor, önüne bakıyordu. Doğru mu işitmişti? Oline sanki pek tabiî bir şey söylemiş gibi görünüyordu. Hayır, söz yarışında Isak yaya kalmıştı.</p>
  <p class="x-Norm">Düşünceli düşünceli dışarıya, dolaşmaya çıktı. Oline denen bu hayvan karı şirretlikle besleniyor, şirretlikle semizliyordu. Isak: "Ah, bu karıyı daha ilk seneden kafasına vurup öldürmedim, ne aksilik!" diye düşünüyor, kendi kendine caka satıyordu. Ken­dimi o zaman gösterecektim, diye düşündü. Göster­mek mi? Ah, evet, kimse ondan daha korkunç ola­mazdı.</p>
  <p class="x-Norm">Derken bunun peşinden komik bir sahne oldu: Isak hayvan damına gidip keçilerini saydı; keçilerin hepsi, oğlaklarla birlikte orda, sayıları tamam. Isak inekleri, domuzu, on dört tavuğu, iki buzağıyı saydı. Kendi kendine yüksek sesle: "Bak hele, koyunları unutuyordum!" dedi. Koyunları da saymaya başladı; sayıları tam gelecek mi, sanki merak ediyormuş gibi bir tavır takınmıştı. Ama bir koyunun eksik olduğunu pekâlâ biliyordu; peki bunu uzun zamandır biliyordu da neye bilmiyormuş gibi davranıyordu? Şöyleydi durum: Oline o zaman onun zihnini karmakarışık etmiş, keçiler tamam olduğu halde bir keçiyi eksik söylemişti. Isak o zaman işe ustaca el koymuş, ama hiçbir sonuç alamamıştı. Oline ile yaptığı çekişme­lerden bir sonuç çıkmazdı zaten. Ancak sonbaharda hayvan keserken bir dişi koyunun eksik olduğunu hemen anlamış; fakat derhal bunun hesabını istemeyi gözüne alamadığı gibi, aradan vakit geçince de yine bir türlü sormaya cesaret edememişti.</p>
  <p class="x-Norm">Ama bugün kızgındı, evet. Isak bugün kızgındı, Oline onu öfkelendirmişti. Isak koyunları bir daha saydı, üzerlerine teker teker işaret parmağını basa­rak yüksek sesle sayıyor, dışarıda olup da kapıdan dinliyorsa Oline de işitsin istiyordu. Ve yine yüksek sesle Oline hakkında kötü şeyler de söylüyordu: "Böylesine koyuna bakmak görmedimdi, hayvanın biri durup dururken ortadan sır oluyor; bir dişi ko­yun yok! Düzenbaz, hırsız sürtük, yapar mı yapar! Ah, Oline kapı arkasında olsa da bir güzel ödü kop­sa!"</p>
  <p class="x-Norm">Isak hayvan damından çıkıp ahıra gitti, beygire de baktı; oradan eve giderek hesaplaşmayı düşünü­yor, öyle hızlı yürüyordu ki sırtındaki saltası dalga­lanır gibi kabarıyordu. Ama Oline pencereden bakıp bazı şeyler hissetmiş olmalı ki sakin ve emin, kapı önüne çıktı; ellerinde süt kovaları, hayvan damına gidiyormuş gibi yaptı.</p>
  <p class="x-Norm">"Basık kulaklı dişi koyunu ne yaptın?" diye sordu Isak.</p>
  <p class="x-Norm">"Dişi koyunu mu?"</p>
  <p class="x-Norm">"Evet, burada olsaydı şimdi iki kuzusu olacaktı, ne yaptın? Hep ikiz kuzuluyordu. Böylece sen beni üç koyundan ettin, anlıyor musun?"</p>
  <p class="x-Norm">Oline bu suçlandırma karşısında ezilmiş, mah­volmuştu; başı sallanıyor, bacakları gövdesinin ağır­lığını çekemeyerek nerdeyse eriyeceğe benziyor, öyle ki Oline nerdeyse yıkılıp bir yerini incitecek gibi görünüyordu. Ama bütün bu süre içinde kafası işle­mişti; hazır cevaplığı onu daima kurtarmış, her za­man için kârlı çıkarmıştı; şimdi de kurtarmalıydı.</p>
  <p class="x-Norm">Serinkanlı: "Keçileri ben çalıyorum, koyunları ben çalıyorum", dedi, "peki ama bunları ne yapıyorum, bilsem bari. Onları kesip de yiyor muyum?"</p>
  <p class="x-Norm">"Ne yaptığını sen kendin bilirsin!"</p>
  <p class="x-Norm">"Ya, Isak şayet evinde bol bol yiyecek içecek olmasa hayvanlarını çalmaya mecbur kalırdım. Ama arkandan da söylerim, Allah için, bunca yıldır buna muhtaç olmadım."</p>
  <p class="x-Norm">"Ee, öyleyse ne yaptın koyunu? Os-Anders'e mi verdin?"</p>
  <p class="x-Norm">"Os-Anders mi?"</p>
  <p class="x-Norm">Oline ellerindeki süt kovalarını uluorta yere bırakıverdi, ellerini çırptı: "Ah keşki her işimde bu işteki kadar suçsuz olsam! Kuzuları da vardı deyip durduğun koyun hangi koyun? Basık kulaklı keçi­lerden biri mi yoksa?"</p>
  <p class="x-Norm">"Seni kocakarı seni!" dedi Isak ve bırakıp git­mek istedi.</p>
  <p class="x-Norm">"Sen çok tuhaf adamsın, Isak. Çeşit çeşit bunca hayvanın, ahırında kum gibi sürülerin var da hâlâ doymuyorsun! Benden hangi koyunu, hangi kuzu­ları istediğini bilir miyim? Rabbimin lütuf ve inaye­tinden dolayı, bin göbek sonrası torunların bile Allah’a şükretmelidir. Şu yaz mevsimiyle kışın bir kısmı geçsin hele, koyunların sana yine kuzular; o vakit şimdikinin üç misli kuzun olur!"</p>
  <p class="x-Norm">Ah bu Oline!</p>
  <p class="x-Norm">Isak bir ayı gibi homurdana homurdana çekti gitti, içinden: "Ben ne aptalmışım, ilk gününden şu kadını vurup öldürseydim ya!" diyor, kendi ken­disine ağzına gelen küfrü savurup duruyordu: "Ena­yiyim ben, fışkıyım ben, fışkı! Ama daha vakit var, bekle hele, şimdi hayvan damına gitsin. Onunla bu akşam hesaplaşmak akıl kârı değil, ama yarın, en doğrusu yarın! Üç koyunum gitti gider! Bir de tut­muş, kahve ısmarlıyor, kahve!"</p>
</body>
</html>