<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti1-8.html</title>
  <link href="../Styles/template.css" rel="stylesheet" type="text/css" />
</head>
<body>
  <p align="center"><strong>VIII</strong></p>
  <p class="x-Norm">Seneler çabuk mu geçiyor? Evet, ihtiyarlayan için.</p>
  <p class="x-Norm">Isak ne ihtiyardı, ne de yorgun; seneler ona uzun geliyordu. Çiftliğinde çalışıyor ve kızıl sakalını istediği gibi salıveriyordu.</p>
  <p class="x-Norm">Zaman zaman bir Lâpon geçtikçe yahut hayvan­ların arasında şu veya bu hâdise çıktıkça Allahın dağındaki biteviyelik bozuluyor, bir değişiklik olu­yordu. Günün birinde birkaç adam geldi; Sellanraa'da kalıp yorgunluk çıkardılar, yemek yediler, süt içtiler ve Isak'la Oline'den dağ yolu üzerine bilgi edindiler, bir telgraf hattı yapacağız, diyorlardı. Bir başka sefer Geissler göründü, evet ta kendisi: Geiss­ler. Canlı çevik, köyden doğru yürüye yürüye yuka­rıya, çiftliğe geldi; yanında madencilik aletleri, kaz­ma kürek taşıyan iki de adam vardı.</p>
  <p class="x-Norm">Hey gidi Geissler! Eskisi gibiydi, hiç değişme­mişti. Merhaba dedi, çocuklarla yarenlik etti, eve girip çıktı, tarlalara baktı, ahırın, samanlığın kapı­larını açıp içerlerine göz gezdirdi. "Mükemmel!" de­di. "Isak, o küçük taşlar duruyor mu?"</p>
  <p class="x-Norm">"Küçük taşlar mı?"</p>
  <p class="x-Norm">"Evet, küçük ağır taşlar vardı, hani son geli­şimde çocuk elinde oynuyordu?"</p>
  <p class="x-Norm">Taşlar kilerdeydi, fare kapanında ağırlık yerine kullanıyorlardı, gidip getirdiler. Lensmann'la iki adam taşları incelediler, konuştular, tak tak taşlara vurdular, avuçlarında ağırlıklarına baktılar. "Kara bakır!" dediler. "Bizimle gelip taşların bulduğun yeri gösterir misin?" diye sordu Lensmann.</p>
  <p class="x-Norm">Hep beraber dağa gittiler, taşların yeri öyle uzak değildi; ama birkaç gün o civarlarda dolaşıp maden araştırdılar, oradan buradan kaya dinamitlediler. Çift­liğe dönüşlerinde iki ağır çuval dolusu taş getirdiler.</p>
  <p class="x-Norm">Bu aralık Isak, Geissler'e durumunu olduğu gibi anlattı: ayrıca çiftlik bedelinin elli yerine yüz taler olarak tespit edildiğini söyledi. Geissler işi büyütmeyerek: "Eh bunun önemi yok!" dedi. "Senin taşları­nın içinde binlerce lira değerinde hazine var belki de."</p>
  <p class="x-Norm">"Ya!" dedi Isak.</p>
  <p class="x-Norm">"Fakat sen senetlerin mahkemece tasdiki işini mümkün mertebe çabuk tamamlamalısın."</p>
  <p class="x-Norm">"Ya!"</p>
  <p class="x-Norm">"Hükümetin bir engel çıkarmaması için... Anlıyor musun?"</p>
  <p class="x-Norm">Isak anlıyordu: "Evet, peki; ama Inger işi çok fena!" diye cevap verdi.</p>
  <p class="x-Norm">"Ha, şu mesele!" dedi Geissler ve âdeti değil­ken uzun uzun düşündü: "Bu dava, ihtimal yeniden ele alınabilir ve her şey ortaya çıkacak olursa cezası azalabilir belki. Fakat biz af da istesek aşağı yukarı aynı sonucu elde edebiliriz."</p>
  <p class="x-Norm">"Ya, siz bu fikirde misiniz?"</p>
  <p class="x-Norm">"Fakat af için şimdilik bir teşebbüse girişeme­yiz; çünkü aradan zaman geçmesi gerekir. Ha, ne diyecektim: Sen bizim hanıma bir dana ile beş on peynir götürmüşsün, hepsi için borcum ne?"</p>
  <p class="x-Norm">"Hiç. Evvelce ödemiştiniz."</p>
  <p class="x-Norm">"Ben mi ödemiştim?"</p>
  <p class="x-Norm">"Bize bunca yardımınız dokundu."</p>
  <p class="x-Norm">Kesin bir sesle Geissler: "Yok, olmaz!" dedi ve ve masanın üzerine birkaç kâğıt taler bıraktı: "Al şunları!"</p>
  <p class="x-Norm">Parasız hiçbir şey almak istemeyen bir adamdı Geissler, anlaşılan iç cebinde de daha hayli banknotu vardı, öylesine şişkindi göğsü. Sahiden de bu kadar zengin miydi, Allah bilir!</p>
  <p class="x-Norm">Yalnız kendi dertlerini düşünen Isak: "Mektup geldi", dedi, "iyiymiş."</p>
  <p class="x-Norm">"Ha, karın, öyle ya!"</p>
  <p class="x-Norm">"Evet, küçük kızı doğurduktan sonra rahata ka­vuşmuş... Hiç özürsüz, topaç gibi bir kızı olmuş."</p>
  <p class="x-Norm">"Mükemmel!"</p>
  <p class="x-Norm">"Evet, oradakiler de ona yardım ediyor, onu her­kes seviyormuş, mektubunda yazıyor."</p>
  <p class="x-Norm">Geissler: "Bu ufak taşları madenden anlayan birkaç kişiye göndereceğim, bakalım içlerinde ne var? Eğer yeteri kadar bakır çıkarsa çok para alırsın." dedi.</p>
  <p class="x-Norm">"Ya!" dedi Isak. "Sizce af talebine ne zaman teşebbüs etmeliyiz?"</p>
  <p class="x-Norm">"Aradan hele biraz vakit geçsin. Dilekçeyi ben sana yazarım, zaten bir zaman sonra ben yine buraya geleceğim. Ne dedin, buradan gittikten sonra karının bir çocuğu mu oldu?"</p>
  <p class="x-Norm">"Evet."</p>
  <p class="x-Norm">"O halde onu buradan gebeyken götürdüler, öyle mi? Bunu yapmaya yetkileri yoktu."</p>
  <p class="x-Norm">"Yok muydu?"</p>
  <p class="x-Norm">"Yoktu, belirli bir zamandan sonra serbest bı­rakılması için bu da ayrı bir sebep teşkil eder."</p>
  <p class="x-Norm">Minnettar bir sesle Isak: "Ah ne iyi olur!" de­di.</p>
  <p class="x-Norm">lnger'in gebeliği yüzünden resmî makamlar ara­sında uzun uzun yazışmalar olduğunu Isak bilmiyor­du. O zamanlar iki sebepten dolayı Inger'i tevkif etmemişlerdi. Bir kere onu koyacak yerleri yoktu, sonra hükümet anlayışlı davranmak istiyordu. Bun­dan çok işler çıkabilirdi. Daha sonra Inger evinden alınıp götürülürken kimse gebe olup olmadığını sor­mamış, o da hiçbir şey söylememişti, ihtimal kara günlerinde çocuğunun yakınında bulunması için mahsustan sesini çıkarmamış, uysal hareket edersem çocuğu ara sıra gösterirler belki, diye düşünmüştü. Yahut da hiç aldırış etmemiş, kendisini gebeliğine rağmen evden alıp götürmelerine kayıtsızca boyun eğmişti.</p>
  <p class="x-Norm">Isak arazisinde çalışıyor, tarlalarını kurutup ha­fiften sürüyordu. Kendi topraklarıyla devletin arazisi arasındaki sınırı ortaya çıkardı ve bu hudut münase­betiyle kestiği ağaçlardan bir sene yetecek kadar çeki odunu elde etti. Fakat artık kendisini övgüleriyle teş­vik eden Inger olmadığı için bu işleri hevesle değil, daha çok alışkanlıkla yapıyordu. Nitekim iki meclis toplantısında da senetlerinin tasdikini yaptıramamıştı, çünkü bu işe öyle pek önem verdiği yoktu artık. Ancak sonbaharda birden kendini topladı. Uzun za­mandan beri onda bir hal, bir eksiklik vardı. Hâlâ sabırlı ve temkinliydi; evet, orası doğru; ama doğuş­tan öyle olduğu için sabırlı, temkinli oluyordu. Keçi ve dana derisi namına ne varsa topladı, hepsini ır­mağa bastı, daha sonra tüylerini kazıyarak bir bir tabakladı, çarık yapmak için işlenecek hale getirdi. Kıs gelip de daha ilk kar düşünce bu iş de ortadan kalksın diye gelecek mevsimin tohumunu bir kenara ayırdı, hazır durması daha iyiydi çünkü; intizamı seven bir adamdı. Ama şimdi neşesiz, yalnız bir adam olmuştu, ah gizlemekte ne fayda, tekrardan tam manasıyla bekâr bir adam olmuştu.</p>
  <p class="x-Norm">Süslenip gösterecek kimsesi olmadıktan sonra pazarları yıkanıp kırmızı mintanını giyerek odasında oturmakta Isak için artık ne saadet olabilirdi? Gün­lerin içinde en uzunu pazar günleriydi, pazarlar onu tembelliğe ve hüzünlü düşüncelere mahkûm ediyor­lardı; arazisinde tembel tembel gezinmekten, yapıl­ması gereken şeyleri gözden geçirmekten gayrı ne yapabilirdi? Her seferinde çocuklarını da yanına alı­yor ve daima ikisinden birini kollarında taşıyordu.</p>
  <p class="x-Norm">Onların konuşmalarını dinliyor, sorularını cevaplan­dırmaktan hoşlanıyordu.</p>
  <p class="x-Norm">Başka kimsesi olmadığı içindir ki ihtiyar Oline'ye katlanıyordu. Hem aslında fena kadın değildi Oline. Yünleri tarayıp eğiriyor; çorap, avcı eldiveni örüyor; peynir de yapıyordu, fakat eli uğurlu değildi, işlerini gönülden yapmıyordu; öyle ya, eline aldık­larının hiçbiri öz malı değildi ki. Söz gelişi, lnger'in zamanında Isak, köydeki mağazadan gayet güzel bir kutu almış, duvardaki rafa koymuşlardı: Kilden ya­pılmış, kapağında kabartma bir köpek kafası olan bir kutu, bir nevi tütün kutusu; Oline, bir gün kutunun kapağını kaldırdı ve yere düşürüverdi. Inger küçük bir sandık içine küpe çiçeği filizleri dikip bırakmış, sandığın üstünü de camlarla kapatmıştı; Oline cam­ları çıkardı, sonra tekrar koyarken sıkı sıkı bastırdı. Ertesi gün bütün filizleri kurumuş, ölmüş buldular. Bütün bunlara bakıp tahammül etmek Isak için hani hiç de kolay olmadı ve Isak suratını astı, onda yu­muşak veya silik bir taraf zaten bulunmadığı için yüzünden ihtimal tehlikeli manalar çıkıyordu. Oline bana mısın demedi, dili ne güne duruyordu, Isak'a karşı geldi: "Benim ne kabahatim var?" dedi. "Ora­sını bilmem!" cevabını verdi Isak, "Ama elini sürmemeliydin!"</p>
  <p class="x-Norm">"Onun çiçeklerine artık elimi sürmem!" dedi Oline; fakat ne çare, çiçekler kurumuştular.</p>
  <p class="x-Norm">Ya şimdi Lâponlar Sellanraa'ya neye böyle sık, eskisinden daha sık gelip duruyorlardı? Os-Anders'in ne işi vardı, yoldan geçip gidemez miydi? Bir yaz mevsiminde iki kere dağı aşıp geliyordu; ren geyik­leri yoktu ki onlara bakmaya geliyor diyelim, nerde; dilenerek, öbür Lâponları dolaşarak geçiniyordu. O çiftliğe gelecek oldu mu Oline bütün işi bırakıyor, Os-Anders'le bir olup köy halkının dedikodusunu yapmaya koyuluyor, Os-Anders kalkıp giderken da­ğarcığı tıklım tıklım dolu oluyordu. Isak buna iki sene sabretti, sesini çıkarmadı.</p>
  <p class="x-Norm">Derken Oline yine yeni ayakkabı istedi ve Isak o anda susmasına son verdi. Mevsim sonbahardı, Oline ayaklarına Lâpon çarığı yahut takunya geçire­ceği yerde her gün deri kundura giyiyordu. Isak: "Bugün hava güzel!" dedi. Haha, başlıyordu. "Evet", dedi Oline. Isak sordu: "Bıı sabah peynirleri on tane diye saymadın mı, Eleseus?"</p>
  <p class="x-Norm">Eleseus: "Evet!" dedi.</p>
  <p class="x-Norm">"Ama şimdi dokuz tane."</p>
  <p class="x-Norm">Eleseus tekrar saydı ve küçük aklıyla düşündü, sonra: "Bir de Os-Anders'in aldığı, etti on!" dedi.</p>
  <p class="x-Norm">Odada bir sessizlik oldu. Derken küçük Sivert de saymak istedi, o da ağabeysinin sözlerini tekrar­ladı: "Etti on!"</p>
  <p class="x-Norm">Odada yine sessizlik oldu. Oline'nin nihayet açıklaması icabetti: "Evet, Os-Anders'e ufacık bir peynir verdim, bundan bir şey çıkacağı aklımdan bile geçmedi. Çocuklar küçük, ama ne yaman olacakları şimdiden belli. Kime çektiklerini anlar gibiyim! Şüphesiz sana değil Isak, bundan eminim!"</p>
  <p class="x-Norm">Isak bu imayı karşılıksız bırakamazdı: "Çocuk­ların nesi var!" dedi. "Fakat söyler misin kuzum, Os-Anders bana ve aileme ne gibi iyilikler etti?"</p>
  <p class="x-Norm">"Ne gibi iyilikler mi?" dedi Oline.</p>
  <p class="x-Norm">"Evet."</p>
  <p class="x-Norm">"O mu? Os-Anders mi?" diye tekrarladı Oline.</p>
  <p class="x-Norm">"Evet, ne gibi iyilikler etti ki kendisine peynir borçlu olayım?"</p>
  <p class="x-Norm">Oline düşünmeye vakit bulmuştu, şu cevabı ver­di: "Daha neler, Isak! Os-Anders'ı buraya ben alış­tırdı isem Allah canımı alsın!"</p>
  <p class="x-Norm">Pes! Isak, evvelce çok defa yaptığı gibi yelken­leri suya indirdi.</p>
  <p class="x-Norm">Oline teslim olmadı: "Ya ben şimdi bu kış arifesinde yalınayak dolaşacaksam, Allahın kundura yapılsın diye halk ettiği matahtan alamayacaksam açıkça söyle şunu!" dedi. "Üç dört hafta var, ayak­kabı lâfı ediyorum da hâlâ ne gördüm, ne ettim. Hâlâ ortalıkta bunlarla dolaşıyorum."</p>
  <p class="x-Norm">Isak cevap verdi: "Takunyaların nesi var ki giymiyorsun?"</p>
  <p class="x-Norm">Oline şaşırır gibi oldu: "Nesi mi var?" diye sordu.</p>
  <p class="x-Norm">"Evet, ben de bunu soruyorum."</p>
  <p class="x-Norm">"Takunyaların mı?"</p>
  <p class="x-Norm">"Evet.'</p>
  <p class="x-Norm">"Yünleri tarayıp eğirten benim; hayvanlara ba­kan, çocukları büyüten benim; bunları hiç söylemi­yorsun, bunlardan hiç bahsetmiyorsun. Lânet olsun; hapislerde yatan karın, karların üstünde yalın ayak dolaşmazdı herhalde."</p>
  <p class="x-Norm">"Hayır, takunya giyerdi!" dedi Isak. "Kiliseye yahut kibar kimselere gideceği vakit de ayaklarına çarık geçirirdi."</p>
  <p class="x-Norm">"Öyle, öyle", diye cevap verdi Oline, "Karın tabii benden daha iyiydi!"</p>
  <p class="x-Norm">"Tabii, elbette. Yazın çarık giydiği zamanlarda da içine kuru ottan başka bir şey koymazdı. Ama sen bütün sene çorap, ayakkabı giyiyorsun."</p>
  <p class="x-Norm">Oline: "Gelelim bu işe", dedi, "takunyalarımı giymenin de zamanı gelecek. Demek kendi nalın­larımı giyip eskitmenin bu kadar acelesi varmış, doğrusu bilmiyordum."</p>
  <p class="x-Norm">Yavaştan ve sesini hafifleterek konuşuyor, ama gözlerini yarı yarıya kapatıyordu; ah öyle akıllı, öyle kurnazdı ki o! Devam etti: "Biz Inger'e cin dölü derdik, benim çocuklarımın arasında sürttü durdu da bildiklerini hep o vakitler öğrendi, iyiliğimizin mü­kâfatı bu mu? Bergen'deki kızım şapka giyiyor diye şimdi aşağıda, güneyde o da aynı şeyi yapar ihtimal. Belki de kendisine bir şapka almak için Drontheim'e bile gitmiştir, güleyim bari!"</p>
  <p class="x-Norm">Isak ayağa kalktı, çıkıp gitmek istedi. Fakat artık Oline kalbini açmış bulunuyor, içinin bütün karalığını gösteriyor, etrafına karanlıklar saçıyordu: "Diyebilirim ki kızlarımın hiçbirinde ejderha suratı yok, ama yine de iyidirler, yine de. Çocuk boğazla­mayı herkes beceremez ki."</p>
  <p class="x-Norm">"Yeter artık, sözlerine dikkat et!" dedi Isak ve hissini ifade edebilmek maksadıyla ilâve etti: "Seni gidi cadı karı seni!" dedi.</p>
  <p class="x-Norm">Fakat Oline sözlerine dikkat etmiyordu, hayır. "Güleyim bari!" deyip tavana baktı ve bazı kimseler gibi öylesine yarık dudakla ortalarda dolaşmanın fazla bir şey olduğunu çıtlattı. Bunun da bir haddi varmış.</p>
  <p class="x-Norm">Isak nihayet kendini sağ salim dışarı atınca rahat bir nefes aldı. Oline'ye kösele ayakkabı almaktan gayrı ne yapabilirdi! Ormana gelip yerleşmiş bir adamdı, Tanrılara benzeyen tarafı yoktu ki kollarını göğsünde kavuştursun da hizmetkârına: "Git!" diyebilsin! Oline gibi, evinin işlerine bakan ve onsuz olunamaz bir kadın; kendisini emniyette görebilir, dilediğini söyleyip istediğini yapabilirdi.</p>
  <p class="x-Norm">Geceler serindir, ayın on dördü, bataklıklar do­nuyor, öyle ki insan icabında üzerlerinde yürüyebilir: gündüzün güneş onları tekrar yumuşatıyor, o vakit yürünemez oluyorlar. Isak serin bir gecede Oline'ye ayakkabı ısmarlamak için aşağıya köye gitmekte, Bayan Geissler'e de iki kalıp peynir götürmektedir.</p>
  <p class="x-Norm">Tam yarı yolda yeni sahibi, gelip arazisine yer­leşmiş bulunuyor. Evini yaptırmak için köyden dül­ger getirttiğine göre varlıklı bir adam olacak, üste­lik kumlu bataklığın bir kısmını sürdürüp patates dikmek üzere gündelikçi de tutmuştur; ama kendisi hiç iş görmüyor yahut pek az çalışıyor. Mübaşir ve mahkeme hademesi Brede Olsen'dir bu; şayet doktor çağırılacak yahut rahibin hanımı evinde bir domuz kestirecek olsa ona başvurulur. Brede Olsen daha otuz yaşında yoktur, ama aslında keza henüz çocuk olan karısından başka dört de çocuğa bakar. Eh, Brede'nin geliri pek öyle fazla değildir herhalde, ıskara maşa olmak, haciz işlerine gitmek pek kâr bırakmaz şüphesiz: Brede şimdi çiftliği denemek niyetinde. Evini yaptırabilmek için bankadan para almıştır. Çiftliğinin adı Breidablick; oraya bu debde­beli ismi Lensmann Heyerdahl'ın karısı verdi.</p>
  <p class="x-Norm">Isak çiftliğin önünden geçiyor, içeri girmeye vakit ayırmıyor; fakat sabahın çok erken bir saati olmasına rağmen çocuklar pencerede sıkışık durmuş, dışarıya bakıyorlar. Isak hızlı hızlı geçip gidiyor, ya­rın gece toprak donmuşken yine buralara dönmüş olmayı düşünüyor. Bu dağ başlarında insan pek çok şey düşünmeli, en iyisi hangi programı uygulayacağı­na kesin karar vermelidir. Gerçi şimdi öyle pek fazla işi yoktur, ama evde Oline'ye bıraktığı çocuklarını özlemektedir.</p>
  <p class="x-Norm">Böyle yürüyüp dururken elinde olmaksızın bura­lara ilk gelişini düşünüyor. Zamanlar geçip gitmiş, ama şu son iki yıl geçmek bilmemiştir; Sellanraa'da pek çok şey yolundadır, ama bir şey var ki fena, Allah için fena! Ya demek burada yeni bir çiftlik meydana gelmiş; Isak burasını iyi biliyor, ilk gelişinde bakıp da sonra vazgeçtiği esaslı yerlerden biridir bu­rası. Köye daha yakın, evet ama ormanı pek iyi de­ğil, düzlük ama bataklığı var; toprak kolay sürülür, fakat kurutması zor. Brede'cik bataklık araziyi sür­mekle tarla sahibi olamaz ki. Peki bu ne demekti, acaba Brede samanlığın yanında alet edevatı ve arabası için bir sundurma yapmayacak mıydı? Isak tam evin önünde, açıkta, iki tekerlekli bir yük arabası görmüştü.</p>
  <p class="x-Norm">Isak kunduracıya siparişini veriyor, fakat Bayan Geissler geziye çıkmıştır; bu yüzden Isak peynirlerini bakkala satıyor. Akşamleyin yurduna dönmek için yola koyuluyor. Toprak dondukça donuyor, bataklı­ğın üzerinde yürümek kolaylaşıyor; ama Isak'ın yü­rüyüşü ağırdır. Allah bilir, Geissler bir daha ne zaman gelir; madem karısı da gitmiş, belki artık hiç gelmez. Inger de hâlâ yoktu, zaman geçip gidiyordu.</p>
  <p class="x-Norm">Isak, Brede'lere dönüşte de uğramıyor; hayır, Breidablick etrafında bir kavis çizerek görünmeden yürüyüp gidiyor. Kimse ile görüşmek istemiyor, sa­dece yoluna devam etmek istiyor. Brede'nin arabası yine açıkta durmaktadır. "Hep orada mı duracak ki?" diye düşünüyor Isak. "Eh, herkesin malı kendine!" Isak'ın da bir arabası, üstelik bir sundurması var; ama bunları var demek eksiği yok demek değil ki; yuvası yarımdır, bir zamanlar tamdı, şimdiyse yarım.</p>
  <p class="x-Norm">Gün ortası o kadar yol almıştır ki artık yamaç­taki evini görebiliyor, görüyor ve iki günlük bir yol­culuktan yorgun, bitkin olmasına rağmen içinde bir ferahlık hissediyor. Binalar olduğu gibi duruyor. Ba­cadan duman çıkıyor, çocuklar dışarıda, onu görür görmez koşup geliyorlar. Isak içeri giriyor, odada iki Lâpon oturmaktadır. Oline şaşırmış bir halde tabu­reden kalkıyor ve: "Aa... Ne çabuk geldin!" diyor. Oline ocakta kahve pişirmektedir. Kahve mi? Evet, kahve!</p>
  <p class="x-Norm">Isak evvelden de biliyordu: Os-Anders veya başka Lâponlar uğrayıp giderler, aradan zaman geçer; Oline, lnger'in küçük ibriğinde kendine kahve pişi­rir. Bu işi Isak'ın ormanda yahut tarlada olduğu zamanlarda yapar; Isak ansızın eve dönüp gelecek oldu mu görür ve susar. Ama bilir ki her seferinde evden ya bir yumak yün, ya bir kalıp peynir eksil­miştir. Bu yüzden, bu alçaklığı için şimdi Oline'yi kavrayıp elleriyle paramparça etmeyişi, iyi kalpliliğinden ötürüdür. Evet, velhasıl Isak hakikatte daima daha iyi bir insan olmaya çalışmaktadır; ama bunu yaparken rahatını, huzurunu düşünüyormuş, yahut aklından Allah'ın, Inger'i daha çabuk geri göndere­ceğini geçiriyormuş, o ayrı mesele. Isak derin düşün­celere dalmaya, batıl inançlara karşı ilgi duyar; on­daki köylü kurnazlığı bile saftır. Sözgelişi şu sonba­harda ahırın kerpiç damı beygirin üzerine çökeceğe benziyordu; Isak birkaç defa kızıl bıyığını ağzına alıp çiğnemiş, sonra şakaya kızmayan bir insan gibi gülümseyerek damı doğrultup altına çatkılar dayamış ve ağzından tek kötü kelime çıkmamıştı. Karakterinin bir başka belirtisi: Erzaklarını koyduğu kiler, yalnız dört köşesinden yüksek taş ayaklar üzerinde duruyor­du. Temel duvardaki büyük delikten küçük kuşlar kilere giriyor, oraya buraya uçuşup dışarı çıkacak yolu bulamıyorlardı. Oline kuşların yiyecekleri ga­galadığından; pastırmanın üstünde gezinip, hatta üzerine daha başka işler de becerdiklerinden şikâyet etti. Isak: "Kuşların içeri girip de çıkacak yolu bula­mayışları da fena!" dedi, o arada bunca işi varken taş kırıp duvardaki açıklığı doldurdu.</p>
  <p class="x-Norm">Allah bilir; bunu yaparken ne düşünmüş, acaba böyle iyi kalpli davranırsa Inger'e tez günde kavuşa­cağını mı ummuştu?</p>
</body>
</html>