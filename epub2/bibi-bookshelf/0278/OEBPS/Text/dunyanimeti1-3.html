<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti1-3.html</title>
  <link href="../Styles/template.css" rel="stylesheet" type="text/css" />
</head>
<body>
  <p class="x-Norm-grntsz" style="text-align: center;"><strong><br /></strong></p>
  <p class="x-Norm-grntsz" style="text-align: center;"><strong>III</strong></p>
  <p class="x-Norm">Yumuşak kaldığı sürece Isak, toprakları kırıp kırıp taş ve kök kütükleri çıkardı; gelecek yıla tarla hazırladı, sonra toprak donunca ormana gidip yığın yığın çeki odunu kesti.</p>
  <p class="x-Norm">"Ne yapacaksın bunca odunu?" diye soruyordu Inger ve Isak: "Doğrusu ben de pek biliniyorum!" cevabını veriyor, ama pekâlâ biliyordu. Yılların loş ormanı evin hemen yanı başında bulunuyor ve çayı­rın genişlemesine set çekiyordu; hem sonra Isak, bu çeki odunlarını kışın bir yolunu bulup köye indir­meyi, yakacak odunu olmayanlara satmayı düşünüyor, bunun çok iyi bir fikir olduğundan emin, harıl harıl ağaç kesiyor, kestiklerini çeki odunu şekline soku­yordu. Inger çok vakit dışarı çıkıp onu seyrediyor ve Isak buna karşı kayıtsızmış, Inger buna hiç de mecbur değilmiş gibi davranıyordu; fakat Inger, Isak'ın bundan hoşlandığını pekâlâ hissediyordu.</p>
  <p class="x-Norm">Ara sıra aralarında dikkate değer konuşmalar geçiyordu: "Evden dışarı fırlayıp burada tir tir tit­remekten başka işin yok mu senin? diyordu Isak. Inger: "Üşümüyorum", cevabını veriyordu, "ama sen bu çalışma ile kendini hasta edeceksin!"</p>
  <p class="x-Norm">"Git, oradaki ceketimi al da giy!"</p>
  <p class="x-Norm">"Ne lüzum var, zaten burada durmamalıyım, Altınboynuz neredeyse yavrulayacak."</p>
  <p class="x-Norm">"Ya, demek Altınboynuz yavruluyor?"</p>
  <p class="x-Norm">"Bilmiyor musun? Ee, ne dersin, buzağıyı büyü­tecek miyiz?"</p>
  <p class="x-Norm">"Sen istediğini yap, ben bilmem."</p>
  <p class="x-Norm">"Ama buzağıyı kesip de yememiz doğru değil, bu belli bir şey. Çünkü o zaman elimizde yine bir tek inek kalır."</p>
  <p class="x-Norm">"Hem ben de çok iyi biliyorum ki, sen buzağıyı kesmemizi hiç istemezsin."</p>
  <p class="x-Norm">Bu münzevi insanlar; kaba saba, içgüdülerine pek bağlı olmakla beraber birbirlerine, hayvanlara, toprağa karşı ne iyiydiler!</p>
  <p class="x-Norm">Derken Altınboynuz buzağıladı. Allah'ın dağında önemli bir gün oldu bu; sonsuz bir sevinç, büyük bir bahtiyarlık oldu. Altınboynuz, bol bol bulamaç içti.. Isak, unu sırtına vurup getirmişti; fakat: "Unu esir­geme!" diyordu, işte sevimli bir buzağı; başından geçen mucizenin şaşkınlığı içinde gül pembe bir bu­zağı güzeli, oracıkta yatıyordu. Birkaç sene sonra o da ana olacaktı. "Buzağı yaman bir inek olacak!" dedi Inger, "Acaba ne isim koyalım?" Az çok çocuktu Inger, böyle bir durumda hiç te kafası işlemi­yordu. "Ne isim mi koyalım?" dedi Isak, "Gümüşboynuz'dan daha uygun isim bulamazsın sen."</p>
  <p class="x-Norm">Derken ilk kar düştü ve kar katılaşıp da üzerin­de yürünebilir hale gelince Isak, aşağıya köye indi. Her zamanki gibi esrarlı tavırlar takınmıştı, ne yap­mak istediğini Inger'e söylememişti. Büyük bir sür­prizle döndü geldi: Bir beygir, bir de kızak getirdi. "Galiba şaka ediyorsun", dedi Inger, 'bu beygiri bir yerden çalmadın ya?"</p>
  <p class="x-Norm">"Ben mi beygir çalacağım?"</p>
  <p class="x-Norm">"Yani bir yerde mi buldun demek istiyorum."</p>
  <p class="x-Norm">Ah, Isak o anda: "Bu benim beygirim, bizim beygirimiz!" diyebilseydi! Ne çare, bir süre için ödünç almıştı, çeki odunlarını köye bu beygirle in­direcekti.</p>
  <p class="x-Norm">Isak odunları köye götürdü, yerlerine çeşit çeşit yiyecek, un, ringa balığı alıp geldi. Günün birinde kızağa bir dana yüklemiş olarak döndü, o sıra köyde yem darlığı olduğu için danayı âdeta sudan ucuza almıştı. Cılız ve tüylüydü hayvan, doğru dürüst böğüremiyordu bile, ama sakat falan değildi, iyi bakı­lırsa çabuk serpilebilirdi, iki yaşını sürüyordu. Inger: "Senin getirmediğin şey yok!" dedi.</p>
  <p class="x-Norm">Öyle, Isak her şeyi alıp geliyordu. Çeki odunu verip aldığı lâta ve tahtaları getirdi; bir bileği taşı, bir gözleme sacı, alet ve edevat getirdi; hepsini de odunla değişmişti. Inger zenginlikten kabarıyor, her seferinde: "Daha mı getiriyorsun?" diyordu, "Şimdi bir danamız ve aklımıza gelebilecek her şeyi­miz var!" Ve Isak günün birinde cevap verdi: "Yok, artık hiçbir şey getirmeyeceğim."</p>
  <p class="x-Norm">Artık uzun zaman için her şeyleri tamam olmuş­tu, emniyetteydiler. Acaba Isak ilkbaharda neler yap­mayı düşünüyordu? Odun kızağının arkasında yürür­ken belki yüz defa düşünüp taşınmıştı: Yamaçta yeni yeni topraklar açmak istiyordu; araziyi tarla haline koymak, çeki odunu hazırlayıp yazın kurutmak ve gelecek kışa yine böyle köye inmek istiyordu. Hesap uygun düşüyordu; eksiği gediği yoktu. Ve Isak yine belki yüz defa bir başka şeyi, yani Altınboynuz ineği düşünmüştü. Nerden gelmişti, kimin malıydı? Inger gibi bir kadın daha bulunamazdı; ah, ne yaman şeydi o; her şeyi istiyordu, Isak'ın ondan istediği her şeyi, o da istiyor ve bundan memnunluk duyuyordu.</p>
  <p class="x-Norm">Ama günlerden bir gün biri gelip Altınboynuzu geri verin diyebilir, ipinden çekip götürebilirdi. "Beygiri bir yerden mi çaldın, yoksa bir yerde mi buldun?" diye sormuştu Inger. lnger'in aklına ilk gelen bu ol­muştu. Inger'e inanmak pek öyle doğru değildi, ne yapmalıydı, Isak bunu da düşünmüştü. Üstelik de tutmuş, Altınboynuz için, bu belki de çalınmış inek için, bir de yavru boğa almıştı.</p>
  <p class="x-Norm">Şimdiyse beygirin geri verilmesi gerekiyordu. Ne yazık; çünkü beygir ufak telek, tostoparlak pek cana yakın bir hayvandı. Inger teselli ederekten: "Yazık," dedi, "ama onunla önemli işler başardın!" Isak: "Asıl baharda bende olmalıydı. O zaman beygire öyle ihtiyacım olacak ki!" cevabını verdi</p>
  <p class="x-Norm">Gün ışırken son odun yüküyle yavaş yavaş yur­dundan ayrıldı ve tam iki gün görünmedi. Yaya ola­rak tekrar yurduna dönmüş, evin önüne gelmişti ki garip bir ses işitti. Ne olabilirdi? Kulak vererek dur­du. Çocuk viyaklaması... Fesuphanallah, ta kendisi, ama korkunçtu ve tuhaftı ve Inger hiçbir şey söyle­memişti.</p>
  <p class="x-Norm">Isak evden içeri girdi, ilkin sandığı gördü; şu üzerinde çok konuşulmuş, hani göğsüne asarak ge­tirdiği sandığı gördü. Sandık şimdi iki iple çatı altı­na asılmış; çocuğa bir beşik, bir salıncak olmuştu. Inger yarı giyinik ortada dolaşıyordu; evet, bak hele, ineği ve keçileri de sağmıştı!</p>
  <p class="x-Norm">Çocuk susunca Isak: "Bu işleri hep sen mi becerdin?" diye sordu.</p>
  <p class="x-Norm">"Evet, oldu bitti."</p>
  <p class="x-Norm">"Ya!"</p>
  <p class="x-Norm">"Gittiğin gün akşamüstü doğdu."</p>
  <p class="x-Norm">"Ya!"</p>
  <p class="x-Norm">"Bir sandığı asmam kalmıştı, gerisi hep hazırdı; ama bu iş bana ağır geldi, sonradan bulantı hisset­tim."</p>
  <p class="x-Norm">"Niçin bana bundan hiç bahsetmedin?"</p>
  <p class="x-Norm">"Vaktini tam bilir miydim? Bir oğlan oldu."</p>
  <p class="x-Norm">"Demek, oğlan!"</p>
  <p class="x-Norm">"Adını ne koysam, bilmem ki!" dedi Inger.</p>
  <p class="x-Norm">Inger, Isak'ın, çocuğun küçük, kırmızı yüzüne bakmasına müsaade etti: kaşı gözü yerindeydi, du­dağı yarık değildi, başında sık saçları vardı. Sandı­ğında yatışıyla, yeriyle, haliyle ufacık, şirin bir tora­mandı bu. Isak bir tuhaf olmuştu, kendini bayağı halsiz hissediyordu; değirmen ecinnisi mucizenin önünde duruyordu; mucize bir zamanlar kutsal bir sis içinde doğmuştu, ufacık bir çehrede hayat bulup bir sembol oluyordu. Aylar, yıllar; bu mucizeden bir insan meydana getirecektiler.</p>
  <p class="x-Norm">"Gel de biraz bir şey ye!" dedi Inger...</p>
  <p class="x-Norm">Isak ağaç kesiyor, çeki odunu istif ediyor. Şimdi eskisine göre işi ilerletmiştir. Bir bıçkısı var. Bıçkısıyla yakacak odunu kesiyor, odun yığınları büyü­dükçe büyüyor, onları sağlı sollu yerleştiriyor, koca bir mahalle kuruyor. Şimdi Inger daha çok eve bağ­lıdır, gidip de çalışan erkeğine bakamaz, ama buna karşılık Isak, Inger'e kaçamak ziyaretlerde bulunu­yor. Bir sandığın içinde böyle minicik bir yavru ne kadar da maskara şey! Çocuğa bu kadar düşkün ola­cağı Isak'ın aklına mı gelirdi? Hem sonra canım ufak bir çocuktu bu, yatsın yattığı yerde! Ama ne de olsa insandı, bağrışlarına kayıtsız kalamıyordu.</p>
  <p class="x-Norm">"Yok elini sürme!" diyordu Inger. 'Ellerin reçinelidir!" diyordu. "Benim mi? Ellerim reçineli mi? Çıldırdın galiba!" cevabını veriyordu Isak. "Evin yapılması biteli elimde reçine ne arar? Ver çocuğu da sallayıp uyutayım!"</p>
  <p class="x-Norm">"Olmaz, o şimdi uyur..."</p>
  <p class="x-Norm">Mayısta bu münzevi yurda dağın öte yakasından yabancı bir kadıncağız geldi, lnger'in akrabasıymış; iyi hoş karşıladılar. "Yanımızdan gitti gideli Altın­boynuz ne âlemde, görmek istedim!" dedi. Inger çocuğa doğru mahzun mahzun mırıldandı: "Bak seni soran var mı? Böyle bir yavruyu kimse sormuyor!"</p>
  <p class="x-Norm">"Ha, o mu? Onu elbet görüyorum, ne gürbüz çocuk, gördüm, gördüm! Biri bana geçen yıl seni burada erkeğinle, çocuğunla, malınla mülkünle bula­cağımı söyleseydi, Inger, doğrusu..."</p>
  <p class="x-Norm">"Benden bahsetme, değmez. Ama işte erkeğim, beni o halimde alan erkek işte bu."</p>
  <p class="x-Norm">"Nikâhınız oldu mu? Ya, daha nikâhlanmadınız mı?"</p>
  <p class="x-Norm">"Bakalım, çocuk vaftiz edilirken..." dedi Inger. "Nikâhlanalım istedik, ama bir türlü elimiz değmedi, ne dersin Isak?"</p>
  <p class="x-Norm">"Ha, nikâh... Tabii."</p>
  <p class="x-Norm">"Otlar biçildikten sonra buraya gelemez misin, Oline?" diye sordu Inger, "Biz yokken sen hayvan­lara bakarsın."</p>
  <p class="x-Norm">Misafir: "Olur, hayhay!" diye söz verdi.</p>
  <p class="x-Norm">"Seni de eli boş döndürmeyiz."</p>
  <p class="x-Norm">"Evet, biliyorum... Ha, yapı işlerine hâlâ devam ediyorsunuz, bakıyorum da... Şimdi ne yapıyorsunuz? Yaptıklarınız yetişmiyor mu?"</p>
  <p class="x-Norm">Inger başını salladı: "Kendisine sor, ben bir türlü öğrenemiyorum."</p>
  <p class="x-Norm">"Ne mi yapıyorum?" dedi Isak, "Söylemeye değ­mez. Lâzım olur, kullanırım diye küçük bir sundurma yapıyorum. Fakat sen Altınboynuzu soruyordun, gör­mek ister misin?"</p>
  <p class="x-Norm">Hayvan damına gittiler, inekle buzağıyı göster­diler. Oline, yavru boğayı pek yaman buldu, hayvan­lardan ve ahırdan memnun kaldığını anlatmak ister­cesine başını salladı: "Çok güzel!" dedi. "Hele bu temizlik arasan bulunmaz. İyi ve tecrübeli hayvan bakımında Inger'e her zaman kefil olurum."</p>
  <p class="x-Norm">Isak sordu: "Altınboynuz eskiden senin yanın­daydı demek?"</p>
  <p class="x-Norm">"Öyle, ta doğdu doğalı! Hoş bende değildi ya, oğlumun yanında duruyordu ama; ha o, ha ben. Hatta anası hâlâ bizim ahırda."</p>
  <p class="x-Norm">Isak uzun zamandan beri bundan daha sevinçli bir haber işitmemişti, rahat bir nefes aldı. Altınboy­nuz hakkıyla kendisinin ve Inger'in ineğiydi şimdi. Doğrusu istenirse şüpheden kurtulmak için acıklı bir çözüm yolu bulmuş, sonbaharda Altınboynuzu kes­meye, derisindeki kılları kazıyarak boynuzlarını top­rağa gömmeğe, böylelikle Altınboynuza ait bütün izleri ortadan kaldırmaya yarı yarıya karar vermişti. Şimdi buna hacet kalmamıştı. Inger'le öyle iftihar etti ki: "Temizlik mi? Tabii, onun gibisi yoktur!" dedi, "Ne mutlu bana ki, böyle becerikli bir kadına düştüm!"</p>
  <p class="x-Norm">lnger'in akrabası: "Zaten başka türlüsü beklen­mezdi!" dedi.</p>
  <p class="x-Norm">Dağın öte yakasından gelen bu kadın, sözü soh­beti yerinde bu sevimli hatun, Oline adındaki bu an­layışlı insan; onların yanında sadece birkaç gün kaldı ve küçük odada yattı. Giderken Inger ona ko­yunlarının yününden biraz bir şey verdi, ama Oline bunu her nedense Isak'tan sakladı.</p>
  <p class="x-Norm">Çocuk, Isak ve karısı... Her şey yine eski haline döndü; günlük çalışmalar, küçüklü büyüklü birçok sevinçler başladı; Altınboynuz bol bol süt veriyordu, keçilerin oğlakları vardı, keçiler de bol bol süt ve­riyorlardı; Inger beyazlı kırmızılı bir sürü peynir yapıp dinlendirmeye bıraktı. Kalıp kalıp peynir ya­parak satmayı, yerlerine bir dokuma tezgâhı almayı tasarlıyordu. Hey gidi Inger, kumaş dokumasını da biliyordu!</p>
  <p class="x-Norm">Isak ise bir sundurma yaptı, anlaşılan onun da düşündükleri vardı. Çifte kaplamalı yeni yapıyı ku­lübenin bitişiğine kurdu, sundurmaya bir de kapı açtı, dört camlı ve küçük bir pencere yaptı; sonra sundurmanın üzerine şimdilik eğreti bir çatı çekti, çatının üzerini akkayın kabuklarıyla kapamayı, don­muş toprakta buzların çözülüp de çimenlerin sökülebileceği zamana bıraktı. Yalnız en lüzumlu kısımlar yapılmıştı; yere tahta döşeme, duvarlara rendelenmiş tahta koymamış, ama bir beygir için bir yer hazırla­mıştı, bir de yemlik yaptı.</p>
  <p class="x-Norm">Güneşin tepelerdeki karları çözmesi ve Isak'ın sundurma damını çimenlerle örtmesi Mayıs sonunu buldu, şimdi artık yeni bina tamamlanmıştı. Derken bir sabah vakti bir günlük yemek yedi, yanına ayrıca kazık alarak kazmayı küreği sırtlayıp köye doğru yol­landı.</p>
  <p class="x-Norm">Inger arkasından: "Dört arşın basma getirir misin?" diye seslendi. Isak: "Basmayı ne yapacaksın?" cevabını verdi.</p>
  <p class="x-Norm">Artık hiç dönmeyeceğe benziyordu. Inger her gün sanki bir gemi bekliyormuş gibi havaya, rüzgâ­rın ne yandan estiğine bakıyor, geceleri dışarı çıkıp etrafa kulak kabartıyor ve çocuğu kucaklayıp Isak'ı aramaya gitmeyi düşünüyordu. Isak, bir beygir ve bir arabayla nihayet dönüp geldi. Kapı önünde: Petro!" diye seslendiği duyuldu ve beygirin kuzu gibi uslu durmasına, tanıyarak kulübeye doğru kişne­mesine rağmen Isak evden içeri bağırdı: "Dışarı gel de şu beygiri tut biraz!"</p>
  <p class="x-Norm">Inger dışarı çıktı. "Bu da nesi? dedi, "Yine ödünç alabildin, demek? Bunca zamandır nerde kal­dın? Bugün tam yedi gün oldu!"</p>
  <p class="x-Norm">"Nerde kalacağım, arabamla geçebilmek için bir­çok yerlerde önce yol açmam lâzım geldi. Sana şu beygiri tut biraz dedim!"</p>
  <p class="x-Norm">"Arabanla mı? Benim anladığım, arabayı satın almadın ya?"</p>
  <p class="x-Norm">Isak hiç sesini çıkarmıyor; içindekini dışarı vermemekten şişmiş, öylece duruyordu. Yük arabasını boşaltmaya başladı; ortaya bir saban, bir tarla sürgüsü, çiviler, yiyecekler, bir bel ve bir çuval ekimlik buğday çıktı. "Çocuk nasıl?" diye sordu Isak.</p>
  <p class="x-Norm">"Çocuğun bir şeyi yok, ben sana arabayı satın mı aldın diye soruyorum. Bense beri yanda dokuma tezgâhı diye çırpınıp duruyordum!" dedi Inger; ama şaka ediyordu, Isak'ın dönüp evine gelmesine çok sevinmişti.</p>
  <p class="x-Norm">Isak, yine uzun zaman sustu, kendi işine dalmıştı. Düşünüp taşınıyor; bu eşyayı, bu aletleri nereye yer­leştirsem diye etrafa bakınıyor; bunca şeye çiftlikte bir yer bulmak pek öyle kolaya benzemiyordu. Ama Inger fazla soru sormaktan vazgeçip de beygirle soh­bete başlayınca Isak susmayı bıraktı ve: "Sen atı, arabası, sabanı, sürgüsü ve daha da başka şeyleri olmayan çiftlik gördün mü hiç?" dedi. "Madem bilmek istiyorsun, öğren o halde; beygiri, arabayı, daha ne varsa hepsini paramla aldım." Bunun üzerine Inger yalnız başını sallayabildi ve: "Yarabbi sen bilirsin!" dedi.</p>
  <p class="x-Norm">Şimdi artık küçülmüş ve cesaretsiz değildi Isak, sanki yüce bir bey gibi Altınboynuzun bedelini öde­mişti: Buyurun... yuvarlak hesap, tarafımdan bir bey­gir! Kolları öyle kuvvetliydi ki sabanı bir daha kal­dırdı, bir elinde götürüp evin duvarı dibine koydu. Böylesine bir beydi o! Sonra yeni aldığı sürgüyü, beli, yabayı; bütün bu pahalı tarım aletlerini, bu kıy­metli mücevherleri yeni binaya taşıdı. Mükemmeldi, tam teçhizat, daha bir eksik kalmamıştı!</p>
  <p class="x-Norm">"Öyle, evelallah bir de dokuma tezgâhı alırız", diyordu, "yeter ki sağlığım yerinde olsun, işte bas­ma, dükkânda yalnız bu maviyi buldum."</p>
  <p class="x-Norm">Isak derin bir kuyuya benziyor, suyunu verdikçe veriyordu. Köyden her dönüşünde aynı durum.</p>
  <p class="x-Norm">Inger: "Ne yazık ki Oline buradayken bütün bunları göremedi!" dedi.</p>
  <p class="x-Norm">Ne kadar da gösterişçi şeyler, şu kadınlar! Er­kek küçümseyerek gülümsedi. Öyle ama bütün bu cici şeyleri Oline'nin de görmesini Isak da isterdi doğrusu.</p>
  <p class="x-Norm">Çocuk ağlamaya başladı.</p>
  <p class="x-Norm">"Çocuğun yanına git!" dedi Isak. "Beygir artık sakinleşti."</p>
  <p class="x-Norm">Koşumunu çıkarıp hayvanı ahıra götürdü: Atını ahırına koydu. Yemledi, kaşağıladı, okşadı. Ata, arabaya ne kadar borçlanmıştı? Müthiş, çok para, büyük borç; ama yaz bitene kadar bu borç kalmayacaktı ki. Karşılığında çeki odunu vardı; geçen seneki yapıdan kalma, bir parça kuru akkayın kabuğu ve nihayet daha birkaç tane iyi tomruk vardı. Ama bun­lar yetişmiyordu. Sonra sonra enerjisi ve cesareti biraz azalınca zaman zaman korku ve kaygının acı saatleri başladı, şimdi her şey yaza ve sonbahara bakıyordu.</p>
  <p class="x-Norm">Günler tarla işleriyle tarlanın arttıkça artan iş­leriyle doluyordu. Yeni yeni toprakları köklerden, taşlardan temizledi, sürdü, gübreledi, sürdü, çapaladı. Toprak topaklarını elleriyle, topuklarıyla ezip ufa­ladı, hamarat bir çiftçiydi, tarlayı kadife gibi düzlemişti. Sonra birkaç gün bekledi ve hava yağmura ça­lınca buğdayını ekti.</p>
  <p class="x-Norm">Nice yüzyıllardır ataları buğday ekiyorlardı. Yu­muşak, rüzgârsız bir akşam vakti huşu içinde yapılan bir işti bu; en uygunu mümkünse belli belirsiz serpiştiren, incecikten bir yağmur altında yapmalıydı bunu; hele yaban kazlarının gökyüzünden geçtikleri sırada! Patates yeni bir üründü; onda sırlı bir taraf, dinî bir taraf yoktu. Toprağa dikilmesini; kahve gibi yabancı diyarlardan gelen bu patateslerin; bu güzel, bu mükemmel, ama şalgam soyundan olan bu besin maddesinin toprağa konmasını kadınlar ve çocuklar seyredebilirlerdi. Buğdaysa ekmek demekti; buğday veya buğdaysızlık, hayat veya ölüm demekti. Isak başı açık ve İsa adına tarlada yürüyor ve buğdayını ekiyordu; elleri olan bir ağaç kütüğü gibiydi, ama ruhuyla bir çocuk. Tohumu her serpişinde olanca kollayışını kullanıyor, gönlünde bir hoşnutluk, bir kulluk hissediyordu, işte, şimdi buğday filizlenecek, çok taneli başaklar haline gelecektir; dünyanın her yerin­de buğday ekilirken bu böyle olur. Doğuda, Ameri­ka'da, Gudbrandstal'de... Ah, şu dünya ne kadar bü­yüktü; Isak'ın tohum ektiği şu minicik tarla ise her şeyin merkezi oluyordu. Elinden buğday yelpazeleri açılıyordu. Bulutlu ve uygundu gökyüzü; incecik, toz gibi bir yağmur yağacağa benziyordu.</p>
  <p class="x-Norm" style="text-align: center;"><br /></p>
</body>
</html>