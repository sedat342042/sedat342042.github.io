<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti1-5.html</title>
  <link href="../Styles/template.css" rel="stylesheet" type="text/css" />
</head>
<body>
  <p class="x-Norm-grntsz" style="text-align: center;"><strong><br /></strong></p>
  <p class="x-Norm-grntsz" style="text-align: center;"><strong>V</strong></p>
  <p class="x-Norm">Öteden beri denenmiştir: En az iki kıtlık yılı üst üste gelir. Isak sabrı öğrenmişti, kaderine boyun eğiyordu. Ekin tarlalarda yanıyor, ot durumu şöyle böyle gidiyor, patatesler kendilerini belki toplayacağa benziyorlardı; buna göre işler iyi değildi, ama sıkıntı da yoktu. Isak'ın elindeki çeki odunu ve tomruklar daha tükenmemişti; onları köye götürüyor, bütün kıyı boyunda ringa avı iyi sonuçlandığı için halkın elinde odun olarak para bulunuyordu. Buğdaydan ürün alamayışında bir hikmet vardı sanki çünkü içinde harman yeri bulunan bir samanlığı olmadıktan sonra, bu buğdayı nasıl harmanlayacaktı? Öyle, hik­metinden sorulmaz, her şeyin sonu hayırla biter!</p>
  <p class="x-Norm">Bir başka mesele vardı, yeni bir şey ortaya çık­mıştı ve onu pirelendiriyordu. Şu Lâponun yazın bu­raya gelip de Inger'e söylediği sözler... Parasıyla al­mamış! Para veripte mi alacaktı, neden? Toprak burada öylece duruyordu, orman da duruyordu; Isak toprağı değerlendirmiş, dağların ortasında kendisine bir ev kurmuş; ailesini, hayvanlarını besliyor, kimse­lere bir borcu olmadan çalışıp çabalıyordu. Aşağıya köye indikçe tekrar tekrar gidip Lensmann'la görüş­meyi düşünüyor, fakat bu işi hep başka zamana bıra­kıyordu. Lensmann, pek öyle sevilmiyordu. Isak da konuşkan değildi zaten. Varıp da ne söyleyecek, ziyaretine sebep ne gösterecekti?</p>
  <p class="x-Norm">Derken bir kış günü çiftliğe Lensmann'ın ken­disi geldi; yanında bir de adam vardı ve içi evrak dolu şişkin bir çanta taşıyordu. İşte gelen, Lensmann'ın, Geissler'in ta kendisiydi. Lensmann ormanken tarla haline konmuş, dümdüz, karlar altında, büyük ve açık yamacı gözden geçirdi ve herhalde bütün o geniş düzlüğün toprağını baştanbaşa işlenmiş sana­rak: "Yahu, muazzam bir mülk burası!" dedi, 'Sen buraya bedavadan mı konacaksın?"</p>
  <p class="x-Norm">Oldu mu olanlar! Isak iliklerine kadar ürperdi ve cevap veremedi.</p>
  <p class="x-Norm">Lensmann: "Bana gelip araziyi satın alacaktın!" dedi.</p>
  <p class="x-Norm">"Evet."</p>
  <p class="x-Norm">Lensmann; kıymet takdirinden, hudut tayininden, vergiden bahsediyor, "Hükümet vergisi" diyordu; Isak şöyle böyle anlamaya başladıkça bu işi büsbütün mantıksız bulmamaya çalışıyordu. Lensmann, yanındaki adama takıldı: "Ee, bilirkişi, çiftliğin yüz ölçümü ne kadar?" dedi. Ama cevabı beklemeksizin sahayı gelişigüzel yazıverdi. Sonra Isak'a ot yüklerini, patates tonlarını sordu. Ya hudut tayini nasıl ola­caktı? Bu adam boyu karda hududu adım adım ölçe­mezler, yazınsa buralara hiç gelemezlerdi. Isak ne kadar yeri kendine otlak ve orman olarak kararlaş­tırmıştı? Isak bilmiyordu, o ana kadar gözünün gör­düğü yerleri kendi malı saymıştı. Lensmann: "Hükü­met hudut kor!" dedi, "Ne kadar toprak alırsan o kadar para verirsin!"</p>
  <p class="x-Norm">"Hu, evet".</p>
  <p class="x-Norm">"Öyle, gözünün görebildiği yeri değil, sana lâ­zım olan kısmı alırsın!"</p>
  <p class="x-Norm">"Evet".</p>
  <p class="x-Norm">Inger süt çıkardı, Lensmann'la yoldaşı içtiler. Inger gidip daha getirdi. Bu Lensmann için mi sert adam diyorlardı? Lensmann, hatta Eleseus'un saçını bile okşadı ve: "Taşlarla mı oynuyor? Göreyim şu taşları!" dedi. "Bu ne acaba? Çok ağır, içinde maden olmalı!"</p>
  <p class="x-Norm">Isak: "Yukarda dağda bunlardan çok var!" de­di.</p>
  <p class="x-Norm">Lensmann, asıl meseleye döndü, Isak'a: "Senin için galiba güney ve batı tarafları iyi!" dedi. Meselâ güneyden çeyrek mil!"</p>
  <p class="x-Norm">Lensmann'ın yoldaşı: "Nee, çeyrek mil ha!" dedi hayretle. Lensmann, gayet kısa: "Sen olsan iki yüz arşın toprakla bile başa çıkamazsın!' cevabını verdi. Isak sordu: "Çeyrek milin parası ne tutar?"</p>
  <p class="x-Norm">"Bilmiyorum", cevabını verdi Lensmann, "bunu kimse bilmez. Ama ben ucuz bir fiyat teklif edeceğim. Zaten burası fersahlarca içerde, dağ başında çok sapa bir yer."</p>
  <p class="x-Norm">"Öyle, amma çeyrek mil ne demek!" dedi Lens­mann'ın yoldaşı, tekrar.</p>
  <p class="x-Norm">Lensmann, güneyden çeyrek mil yazdı ve sordu: "Ya yukardan, dağ tarafından?"</p>
  <p class="x-Norm">"Eh, göle kadar olsun, yukarda büyük bir göl var!" dedi Isak.</p>
  <p class="x-Norm">Lensmann yine yazdı. "Peki, kuzeyden?"</p>
  <p class="x-Norm">"Orası pek işe yaramaz, bataklıktır, doğru dü­rüst orman yok!" dedi Isak.</p>
  <p class="x-Norm">Lensmann, kendi görüşüne göre, çeyrek milin yarısını yazdı. "Doğudan?"</p>
  <p class="x-Norm">"Orası da pek önemli değil. Sade İsveç'e uzanan dağlar var."</p>
  <p class="x-Norm">Lenhmann yazdı.</p>
  <p class="x-Norm">Yazması bittikten sonra hepsini bir çırpıda he­sapladı ve: "Tabii, büyük arazi, aşağıda köyde olsaydı kimse alamazdı!" dedi ve: "Hepsi dahil yüz taler teklif ediyorum, ne dersin?" diye yoldaşına sordu. Adam "Sudan ucuz!" cevabını verdi. "Yüz taler, ha!" dedi Inger "Bu kadar araziyi ne yapacaksın?"</p>
  <p class="x-Norm">"Öyle, çok fazla!" dedi Isak. Lensmann'ın yol­daşı söze karıştı: "Ben de bunu dedim, bu kadar ara­ziyi ne yapacaklar?"</p>
  <p class="x-Norm">Lensmann: "Tarla yaparlar" dedi.</p>
  <p class="x-Norm">Oturmuş, zahmet çekmiş ve yazmıştı; ikide bir odada çocuk ağlıyordu; bütün hepsini yeni baştan yaz­mayı canı istemiyordu, ancak gece yarısı evinde ola­bilirdi, hatta sabaha karşı. Bunun için kararını ver­miş, kâğıdı cebine soktu ve yoldaşına, gıdip kızağı koşmasını emretti. Sonra Isak'a dönerek: "As­lında burayı bedava almalısın, bu kadar şey yaptı­ğın için de üste sana para vermeliler!" dedi, "Bunu da teklif edeceğim. Bakalım, hükümet tapu senedi için ne isteyecek?"</p>
  <p class="x-Norm">Isak gönlünde neler hissediyordu, Allah bilir. Yurdu ve muazzam gayreti için yüksek bir fiyat bi­çilmiş olmasına hiç itirazı yoktu sanki, her halde yüz taleri zamanla ödemek ona mümkün görünüyordu, bunun için artık ağzını açmadı; eskisi gibi çalışabilir toprağı sürer ve çok yaşlı ağaçları kesip çeki odunu yapabilirdi. Isak, sağa sola bakınanlardan değildi; te­sadüf yâr olsun diye ağzını açıp durmuyor, çalışıyor­du.</p>
  <p class="x-Norm">Inger, Lensmann'a teşekkür ederek hükümet ka­tında kendilerinden yana olmasını rica etti.</p>
  <p class="x-Norm">"Elbette. Ama karar benim elimde değil ki, bere sade raporumu vereceğim. Bu yavru kaç aylık?"</p>
  <p class="x-Norm">"Altı ayını dolduruyor."</p>
  <p class="x-Norm">"Kız mı, oğlan mı?'</p>
  <p class="x-Norm">"Oğlan."</p>
  <p class="x-Norm">Lensmann, sert değildi; yalnız baştan savma, üstünkörü iş görmüştü, o kadar. Mutemedi olan bilirkişiyi, mübaşir Brede Olsen'i dinlememiş; bu önemli işi rastgele, istediği gibi düzenlemişti; Isak'la karısı­nın ve belki de, sayısız kişileriyle ikisinden gelecek soyun kaderini tayin eden bu muazzam işi gelişigüzel halledivermiş, kâğıda şöylece yazıvermişti. Şu var ki Lensmann, çiftliktekilere karşı çok dostça davrandı, cebinden ışıl ışıl bir para çıkararak küçük Sivert'in eline tutuşturdu, sonra başıyla selâm vererek dışarı çıkıp kızağa doğru yürüdü.</p>
  <p class="x-Norm">Birdenbire sordu: "Buranın adı ne?"</p>
  <p class="x-Norm">"Adı mı?"</p>
  <p class="x-Norm">"Yani buraya neresi deniyor? Bir isim vermek lâzım."</p>
  <p class="x-Norm">Inger'le Isak bunu düşünmemişlerdi, birbirlerine baktılar.</p>
  <p class="x-Norm">"Sellanraa desek nasıl?" diye sordu Lensmann. Bunu şüphesiz uyduruvermişti, belki de bir isme bi­le benzemiyordu, fakat tekrarladı: "Sellanraa!" Başıyla onayladı ve kızak yola çıktı.</p>
  <p class="x-Norm">Her şey rastgele; hudut tayini, fiyat, isim...</p>
  <p class="x-Norm">Birkaç hafta sonra Isak, köye inince Lensmann'­ın başının dertte olduğunu işitti. Çeşitli paraların nerde olduğunu araştırmışlar, Lensmann bu paraların hesabını veremeyince kendisini valiye şikâyet etmişler­di. Bak şu işe, bazıları hayatta sarhoş gibi yalpalıya yalpalıya yürürler de ölçülü adımlarla gidenlerin ya­nına gelince yere kapaklanıverirler!</p>
  <p class="x-Norm">Isak son odun yükünü köye indirdiği bir günde odunlarını satmış, yurduna dönüyordu ki kızağına Lensmann'ı da alması gerekti. Lensmann, elinde bir yol çantası, ormandan karşısına öylece çıkıvermiş ve: Beni de yanına al!" demişti.</p>
  <p class="x-Norm">Bir süre gittiler, ikisi de konuşmuyordu. Lens­mann, ara sıra bir şişe çıkarıyor, bir yudum içiyordu; şişeyi Isak'a da uzatmış, fakat Isak içmem deyip te­şekkür etmişti. "Bu yolculukta midemden korkuyo­rum!" dedi Lensmann.</p>
  <p class="x-Norm">Derken Isak'ın çiftlik işlerinden söz açtı ve: "işi yüksek makama arzettim, iltimasta bulundum", dedi, "Sellanraa, hoş isim. Aslında bu arazi sana bedava verilmeliydi; ama ben öyle yazsaydım hükümet arsızlaşır, kendileri bir fiyat korlardı. Ben elli taler yaz­dım."</p>
  <p class="x-Norm">"Ya, demek yüz taler yazmadınız?"</p>
  <p class="x-Norm">Lensmann kaşlarını çattı ve düşündü, sonra: "Hatırladığıma göre elli taler yazdım!" dedi.</p>
  <p class="x-Norm">"Şimdi nereye gidiyorsunuz?" diye sordu Isak.</p>
  <p class="x-Norm">"Vesterbotten'e, karımın ailesinin yanına."</p>
  <p class="x-Norm">"Bu mevsimde mi? Oranın yolu, gidilemeyecek kadar bozuktur."</p>
  <p class="x-Norm">"Zararı yok, giderim. Bana bir süre yoldaşlık eder misin?"</p>
  <p class="x-Norm">"Hayhay. Yalnız gitmeniz doğru değil."</p>
  <p class="x-Norm">Çiftliğe geldiler ve Lensmann, küçük odada yat­tı. Sabahleyin şişesinden bir yudum alarak: "Bu yol­culukta midemi harap ediyorum şüphesiz!" dedi. De­ğişmemişti, geçen gelişindeki gibiydi, iyiliksever ve tok sözlüydü; fakat biraz dalgın görünüyor, kendi kederiyle pek ilgilenmiyordu; belki de bütün bütün ümitsiz değildi durumu. Isak bütün yamacın değil de ancak küçük bir parçanın, bir iki tarlanın sürülü oldu­ğunu söyleyince Lensmann sevindirici bir cevap verdi, dedi ki: "Ben o zaman burada oturmuş, yazarken bu­nun farkındaydım. Ama benim arabacı Brede anla­maz bu işlerden, eşeğin biridir. Hükümetin bir cet­veli vardır. Bu kadar geniş bir arazide bu kadar yük ot, bu kadar ton patates olduktan sonra hükümetin cetveli, burayı verimsiz toprak, ucuz toprak gösterir. Ben senin tarafını tuttum, bu oyunlu işte ben de can­la başla çalışıyorum. Ah, şu memlekette senin gibi iki, üç bin adamımız olsaydı!" Lensmann başını sal­ladı, sonra Inger'e döndü: "Bu yavru kaç aylık?"</p>
  <p class="x-Norm">"Dokuzuncu ayına bastı."</p>
  <p class="x-Norm">"Oğlan değil mi?"</p>
  <p class="x-Norm">"Evet, oğlan."</p>
  <p class="x-Norm">Lensmann, Isak'a: "Sen de var kuvvetini göster­meli, mümkün olduğu kadar çabuk şu çiftlik işini halletmelisin!" dedi. "Bir adam daha var, bura ile köy arasındaki yolun ortalarında toprak satın almak istiyor; o da olunca fiyat pahalaşır. Sen hele bir sa­tın al da sonradan pahalılaşsın varsın. Hem sen ça­lışmalarından da biraz bir şey kazanırsın. Bu sapa yerlere ilk adımı sen attın!"</p>
  <p class="x-Norm">Tavsiyelerden dolayı Lensmann'a minnettardılar; bu işi siz kendiniz sonuçlandıramaz mısınız, diye sor­dular. Lensmann cevap olarak; üzerine düşeni yaptı­ğını, gerisinin artık hükümetin bileceği bir iş olduğu­nu söyledi. Sonra açıktan açığa: "Ben artık Vester­botten'e gidiyorum, bir daha buraya dönmeyeceğim!" dedi.</p>
  <p class="x-Norm">Inger'e bir çil para verdi, ama bu çok fazla pa­raydı gerçekten. "Köydeki aileme biraz kesimlik hay­van götürmeyi unutma, buzağı yahut koyun. Karım parasını ekler. Ara sıra da bir iki kalıp keçi peyniri bırakıver, bizim çocuklar çok severler!" dedi.</p>
  <p class="x-Norm">Isak, Lensmann'ı dağın öte yamacına kadar gö­türdü; tepelerde kar katılaşmıştı, iyi yürünebiliyordu. Lensmann, Isak'a tam bir taler bahşiş verdi.</p>
  <p class="x-Norm">Böylece Lensmann Geissler başını alıp gitti, bir daha da köye dönmedi. Herkes: "ha dönmüş, ha dönmemiş!" diyor, ona güvenilmez bir adam, serü­ven düşkünü gözüyle bakıyorlardı. Cahil falan de­ğildi, hayır; okumuş bir adamdı, çok şey bilirdi; ama böyleyim diye kurumundan geçilmez ve başkalarının parasını harcardı. Kaymakam Pleym'den aldığı şid­detli bir yazı üzerine savuşup gittiği söyleniyordu, fakat ailesine bir zarar gelmedi; bir karısı, üç çocuğu vardı; bunlar uzun zaman köyde kaldılar. Zaten çok geçmeden para açığı İsveç’ten gönderilince ailenin rehinliği de ortadan kalktı ve aile, artık mecburiyet dolayısıyla değil, kendi gönül rızasıyla, isteyerek köy­de kaldı.</p>
  <p class="x-Norm">Isak'la Inger için bu Geissler, hiç de kötü adam değildi, aksine! Allah bilir, yeni Lensmann bu işe karşı nasıl davranacaktı? Sonunda bu çiftlik işi ta başından başlamasın, sakın!</p>
  <p class="x-Norm">Kaymakam, kâtiplerinden birini köye Lensmann olarak gönderdi. Kırk yaşlarında bir adamdı bu, bir Vogt'un oğluydu, adı Heyerdahl'di; fakirliğinden ötürü okuyup da memur olamamış, bir mahkemeye postu sererek orada tam on beş yıl kâtiplik etmişti; evlenmeye bir türlü para bulamadığı için de bekârdı; bu kâtip önceki kaymakamdan Pleym'e kalmış, o da ona öteden beri aldığı aynı sefil maaşı vermişti. Heyerdahl maaşçığını alıyor, kâtipliğine devam ediyor­du. Neşesiz, duygusuz adamın biri olmuştu; ama dürüst, kendisine güvenilir, hem de kabiliyeti derecesinde öğrendiği işlere aklı yatar bir adam. Şimdi Lensmann olduktan sonra gururu da bir hayli artmış bulunuyordu.</p>
  <p class="x-Norm">Isak, bir cesaret, ona gitti.</p>
  <p class="x-Norm">"Sellanraa meselesi... Ha, o iş hükümetten geri geldi. Memur beyler birçok hususlar hakkında tafsi­lât istiyorlar; Geissler'in elinde bu iş çorbaya dön­müş, çorbaya!" dedi Lensmann. "Hükümet-i celile bu arazinin muazzam böğürden sahaları olup olma­dığını öğrenmek istiyor. Sonra ormanda büyük ağaç­lar var mıdır? Dağların çevresinde acaba muhtelif maden filizleri, çeşitli madenler bulunuyor mu? Büyük bir dağ gölünden bahsediliyor, acaba içinde balık var mı? Gerçi bu Geissler bazı izahat vermiş, vermiş ama ona itimat edilmez ki, ben burada onun yazdıklarını bir bir tahkik etmeliyim. Yani mümkün olduğu kadar yakın bir zamanda senin çiftliğe, Sellanraa'ya gelerek her şeyi tetkik edip kıymet biçe­ceğim. Kaç mil çekiyor sizin orası? Hükümet-i celile tahdidin noktası noktasına yapılıp yapılmadığını öğrenmek arzusundadır."</p>
  <p class="x-Norm">"Hudut tayinini yazdan evvel yapmak çok zor olur!" dedi Isak.</p>
  <p class="x-Norm">"Yok, yok, yapılır. Cevap hususunda hükümeti yaza kadar bekletmemiz caiz değil!" diye ilâve etti Meyerdahl. "Önümüzdeki günlerde sizin oraya gele­ceğim. Bu vesile ile hükümet kanalından bir başka adama da, yerleşmek istediği toprağı satmış oluruz."</p>
  <p class="x-Norm">"Bu dediğiniz adam, yarı yoldan benim toprak­lara kadar olan kısmı satın alacak biri vardı, o mu­dur?"</p>
  <p class="x-Norm">"Bilmiyorum, ama belki de odur. Buradan birisi, benim bilirkişim ve mübaşirimdir. Satın alma işi için Geissler'e müracaat etmiş de Geissler, sen iki yüz arşın toprağı bile süremezsin, diyerek teklifini kabul etmemiş. O da bunun üzerine vilâyet mahke­mesine yazmış, şimdiyse mesele fikir ve mütalâamı bildirmem için bana havale edildi. Ah bu Geissler!"</p>
  <p class="x-Norm">Lensmann Heyerdahl, çiftliğe geldi ve bilirkişi Brede'yi de yanı sıra getirdi. Bataklığı geçerlerken çok ıslanmışlardı, erimekte olan bahar karlarına bata çıka tepeye doğru hududu adımlamak işinde daha da ıslandılar. Geldiklerinin ilk günü Lensmann harıl harıl çalıştı; ikinci günü yorgun argın, yamacın aşa­ğısına indi ve ta aşağıda durarak sadece seslenip işaret etmekle kaldı. Yok hayır, artık dağları bata çıka dolaşmanın lâfı edilmez oldu ve: "Böğürtlen sahalarını dönüşte tahkik ederiz!" dedi Lensmann.</p>
  <p class="x-Norm">Hükümet birçok sorular sormuştu, önlerinde her­halde yeni bir cetvel vardı, bu soruların içinde bir anlamı olan tek soru, ormanla ilgili olandı. Doğru, içinde biraz büyük ağaçları bulunan bir ormandı bu ve Isak'ın çeyrek mili içine giriyordu; ama satılık yapı kerestesi çıkarılamaz, şahsi ihtiyaçları ancak karşılardı. Hem sonra burada kerestelik ağaç bulun­saydı bile bunu fersahlarca aşağıya köye kim indi­recekti? Bunu yapsa yapsa değirmen ecinnisi Isak yapabilirdi: Kışın köye birkaç tomruk götürüp yerine kalas ve tahta alan Isak.</p>
  <p class="x-Norm">Sonunda Geissler denen bu dikkate değer ada­mın, hiç de yabana atılamaz bir plân çizmiş olduğu anlaşıldı. Yeni Lensmann oturmuş, selefine bir kulp takmaya, yanlışını bulmaya çalışıyordu, ama bu gay­retinden vazgeçmek zorunda kaldı. Yalnız, Geissler'den daha sık, yoldaşı ve bilirkişisinden akıl danışı­yor ve hareketini onun sözlerine göre ayarlıyordu. Aynı bilirkişi ise, hükümetten sahipsiz arazi satın almayı aklına koydu koyalı, eski fikrinden caymış ve meseleye yeni bir gözle bakmaya başlamıştı. Lens­mann: "Bu fiyata ne dersin?" diye sordu. "Alacak adam için elli taler çok bile!" cevabını verdi bilir­kişi. Lensmann oturaklı cümlelerle dilekçeyi kaleme aldı. Geissler şöyle yazmıştı: "Bundan böyle senelik vergileri de tesviye edecek olan mezkûr şahıs; satış bedeli olarak — on sene zarfında ve taksitle öden­mek şartıyla — ancak elli taler verebilecek durumda olduğunu söylemektedir. Hükümet bu teklife razı olmadığı takdirde, mezkûr şahıs, toprağından ve mey­dana getirdiği eserden feragat etmek zorundadır." — Heyerdahl ise şöyle yazdı: "Şahs-ı mezkûr, zatına ait olmayan ve lâkin imarı babında gayret-i azîme sarf ettiği araziyi 50 — elli — taler mukabilinde te­mellük ve işbu bedel-i iştirayı hükümetin takdir-i lütufkâranesine muallâk bir müddet-i muayyenede tesviye etmeyi tekeffülü hükümet-i celileye bahürmet-i azma arz ü istida eyler."</p>
  <p class="x-Norm">Lensmann Heyerdahl, Isak'a: "Bu araziyi sana temin etmeye muvaffak olacağımı sanıyorum!" dedi.</p>
</body>
</html>