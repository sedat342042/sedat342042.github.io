<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_27" id="id_Toc402259917">IX<br class="calibre6" />
  Bazen bir puro...</p>

  <p class="block_23">&nbsp;</p>

  <p class="block_1">Parti vermelerini öneren Ann oldu. Bir kere, evi karakol görüntüsünden biraz olsun kurtarabilirdi bu; ikincisi, ne kadar kısa olursa olsun, akşamların insanın içine sıkıntı veren rutinini bozabilirdi. Şu sıralar, dolaylı şikâyetler ve meydan okurcasına içki içmelerle geçen akşam yemeklerinden sonra, Graham sessiz sedasız çalışma odasına çekiliyor; Ann ise oturup okuyor, televizyon seyrediyor, ama aslında Graham’ın aşağıya inmesini bekliyordu. Ann kendisini, metal bir masanın önünde, dökme plastikten bir koltukta oturmuş, bayat sigara dumanlarıyla dolu bir atmosferi soluyor ve her ikisinin de kapıdan içeri girmelerini bekliyormuş gibi hissediyordu: Sadece yardımcı olmak isteyen ve nazik olan ile, sırf kürekkemiğinize hafif bir fiske vurmakla sizi iliklerinize kadar dondurabilecek, şu son derece kaba olanı.</p>

  <p class="block_1">Bir saat ya da o kadar bir zaman sonra Graham aşağıya iniyor ve mutfağa giriyordu. Ann, bir bardak içindeki buz takırtısını işitiyordu; bazen de iki bardak. Eğer iki bardaksa, Graham iyi bir ruh hali içinde demekti: Yani, sıkıntısı taşkınlığa varmıyor demekti. Ona içkisini uzatıyor ve şöyle mırıldanıyordu:</p>

  <p class="block_3">&nbsp;</p>

  <p class="block_1">“Çalışma odamla yatak arasında</p>

  <p class="block_1">Tutuyor beni alkol kıyak kafada.”</p>

  <p class="block_3">&nbsp;</p>

  <p class="block_1">Sonra Ann’in yanına oturup ya onunla birlikte kötü bir televizyon programını seyretmeye koyuluyor, yahut onu ne kadar sevdiği hakkında duygusalca laflar ediyordu ya da bazen bunların her ikisi de oluyordu. Ann, sevildiğinin bu şekilde söylenmesinden nefret ediyordu; kendini suçlu hissedeceği fazladan bir şey gibi geliyordu bu ona.</p>

  <p class="block_1">Gerçi daha sık olarak aşağı inen öteki oluyordu: Elinde tek bir içkiyle Graham. Suçunuzun ne olduğunu tam tamına biliyor ve bunu sizden işitmeyi beklemiyordu, tam tersine ileriye bir adım atıp sanki hüküm kararını okurcasına suçlamaları okuyordu. Ve Graham böyle bir ruh hali içinde olduğunda - aşağı yukarı üç geceden ikisi böyle oluyordu - düzinelerce ad sıralayarak ve o korkunç düşlerini anlatarak ona veryansın ediyordu: Bunlar zina, kötürüm bırakma ve intikam düşleriydi. Zaman zaman Ann, acaba bu düşleri gerçekten görüyor mu yoksa sırf onu korkutmak için uyduruluyor mu diye merak ediyordu.</p>

  <p class="block_1">Ve her zaman, en kabalaştığı akşamlarda bile, sonunda çöküp kalıyordu Graham: Bir saat sonra, bir buçuk saat sonra Ann durumu idare etmek için gidip kendisine bir içki aldığında, Graham’ın gidip kendisine defalarca içki alışlarından birinde Ann’i akla hayale gelmeyecek ilişkiler konusunda sorguya çektiğinde, birdenbire suskunlaşıyor ve sonra da ağlamaya başlıyordu. Başı düşüyor, gözlerini istila eden gözyaşları gözbebeklerini tamamen kaplıyor ve sonra birdenbire, yanaklarından ve burnunun iki yanından aşağıya akmaya başlıyordu. İki değil, adeta dört gözü dört çeşme ağlıyor ve bu, iki kat hüzünlü gözüküyordu. Daha sonraları Graham, bütün bu anlaşılmaz öfkesinin ona değil, kendisine yöneltilmiş olduğunu; kınamak için hiçbir gerekçesi olmadığını ve onu sevdiğini söylüyordu.</p>

  <p class="block_1">Ann onun gerçeği söylediğini biliyordu ve onu hiçbir zaman terk etmeyeceğini de. Onu terk etmek hiçbir şeyi çözüme kavuşturmazdı. Üstelik her ikisi de Graham’ın ruh sağlığının tamamen yerinde olduğuna inanıyorlardı. Jack’in Ann’e laf olsun diye önerdiği bir deli doktorunun faydası olup olmayacağı konusu güçbela tartışıldı. Doktora gitmek için insanın ya daha kibirli ya da daha güvensiz olması gerekir, diye düşünüyordu Ann. Daha az sıradan, daha az İngiliz. Bu, bütün evliliklerin geçirdiği şu hıçkırıklardan biriydi sadece. Şiddetli bir hıçkırıktı, doğru -daha -çok, bir boğmaca öksürüğü gibiydi - ama hem Graham, hem de Ann, sonunda, Graham’ın bunu atlatacağına inanıyorlardı. Ancak, yalnızlık gerektiren bir süreçti bu; Jack bile son zamanlarda zaman ayırmakta daha isteksiz davranmıştı - özellikle de Ann’in, merdiven başındaki önerisini geri çevirişinden sonra.</p>

  <p class="block_1">Ve böylelikle çoğu geceler Ann, Graham’ın öfke patlamaları süresince sessiz sakin oturuyor ve akşamın sonunda da başını hafifçe okşayıp bir mendille gözyaşlarını siliyordu. Sonra yukarı yatağa götürüyor ve orada, üzüntüden bitip tükenmiş halde, uzanıp yatıyorlardı. Sırtüstü, yan yana, bir mezardaymış gibi duruyorlardı.</p>

  <p class="block_1">Ann konukları belli bir özenle sınavdan geçirdi. Doğal olarak, hiçbir eski erkek arkadaş olmayacaktı. Jack’in gelmesi gerekecekti, ama o sorun değildi - hikâye yeniden yazılmıştı. Geçmişini çok fazla bilen hiç kimse olmayacaktı; ve birkaç içkiden sonra onunla flört etmeye kalkışabilecek hiç kimse de olmayacaktı, diye karar verdi. Parti soya yemeğine benzemeye başlıyordu.</p>

  <p class="block_1">“Ne için olduğunu söyleyeceğiz?” diye sordu Graham öğle yemeğinde.</p>

  <p class="block_1">“Söylememiz gerekmez, öyle değil mi?”</p>

  <p class="block_1">“Sorabilirler. Partiler her zaman bir şey <i class="calibre1">içindir,</i> öyle değil mi?”</p>

  <p class="block_1">“İnsanlar sırf parti vermiş olmak için parti vermiyorlar mı?”</p>

  <p class="block_1">“Bundan daha iyisini yapamaz mıyız?”</p>

  <p class="block_1">“O zaman, evlilik yıldönümümüz ya da onun gibi bir şey olabilir.”</p>

  <p class="block_1">Öğle yemeğinden sonra Ann, evi temizleyip çekidüzen vermeyi sürdürürken - anladı ki bu temizlik işlemi evi, burada yaşamış olan insanların en canlı hatıralarından boşaltmak, onu mümkün olduğunca kamusal bir yer haline getirmekti - partinin aslında ne için olduğunu düşünüp taşınırken buldu kendini. Bunun belki de arkadaşlarına bir çeşit her şeyin yolunda gittiğini bildirmek olduğu sonucuna vardı. Jack dışında arkadaşlarından hiçbirinin, evliliklerinde bir şeylerin yolunda gitmediğini bilmesi ya da bir şeylerden şüphelenmesi gerçekte önemsizdi.</p>

  <p class="block_1">Ann’in kapıyı açtığı ilk kişi Jack oldu.</p>

  <p class="block_1">“Bana kediciği göster. Hadi bakalım. Aman Yarabbi, yoksa şimdiden kirişi kırdı mı?”</p>

  <p class="block_1">“Erken geldin, Jack. Graham henüz hazır bile değil.”</p>

  <p class="block_1">‘Lanet olsun, ben de öyleyim. Şu dijital saati aldım, görüyor musun. Yirmi dört saatlik sistemi anlayamadım gitti. Ben doğrudan on çıkarıyordum. İnsanları iki saat bekletmeye başladım. Şimdi fazlasıyla telafi ediyorum. On dört çıkarıyorum.” Jack, bu-pek-inandırıcı-gözükmüyor-değil-mi ifadesini takındı. Gergin bir hali vardı. “Aslında, gelip her şeyin yolunda gittiğini görsem iyi olur diye düşündüm. Ne için bu parti allasen?”</p>

  <p class="block_1">“Ah, evlilik yıldönümümüz.”</p>

  <p class="block_1">“Harika.”</p>

  <p class="block_1">“Evet.”</p>

  <p class="block_1">“Hımmmm, ama evlilik yıldönümünüz değil, öyle değil mi?”</p>

  <p class="block_1">“…?”</p>

  <p class="block_1">“Demek istiyorum ki, ben oradaydım.”</p>

  <p class="block_1">“Tanrım! Jack -bunu üzerinde denediğim ilk kişi… özür dilerim, sevgilim.”</p>

  <p class="block_1">“Hikâyeyi yeniden yazmaya devam ediyoruz, öyle mi?”</p>

  <p class="block_1">“Eh…”</p>

  <p class="block_1">“Merak etme, zevzeklik etmem. Piliç faktörü ne?”</p>

  <p class="block_1">“Hiç tıraşı kesmez misin sen, Jack?”</p>

  <p class="block_1">“Hep kesmeye uğraşıyorum. Kesmek, işte mesele.”</p>

  <p class="block_1">“Belki de bu akşam birazcık ölçülü olmalısın.”</p>

  <p class="block_1">“Ah, rüzgârı yakalayabiliyorum. Ancak, doğal görünmem gerekiyor, öyle değil mi?”</p>

  <p class="block_1">“İşe birkaç şişe şarap açarak başlayabilirsin.”</p>

  <p class="block_1"><i class="calibre1">“Çaktım,</i> emrinizdeyim şef.” Jack ilk kez çok tedirgin görünüyordu. Normalde, onun kendisi olduğuna güvenebilirdiniz. Taşkınlığı dalgalanma gösterebilirdi, ama her zaman güvenilir şekilde kendi kendisiyle saplantılıydı. Sosyal olarak, bu yüzden bu kadar yararlı oluyordu. Gerçekten istemedikleri sürece kendilerinden söz etmek zorunda olmadıkları havasını yaratarak insanların kendini rahat hissetmesini sağlıyordu.</p>

  <p class="block_1">Jack’in şarap açış tarzı erkekçe ve mücadeleciydi. Hava enjeksiyonlu sistemler üzerine kurulu şişe açıcılar kullanmazdı o; bunlara piliçlerin bisiklet pompaları derdi. Şişenin boynuna uyan ve döndürecek bir tutamak sunan açacakları da kullanmazdı. Hatta basit bir garson tirbuşonu da kullanmazdı; bir kaldıraç ve iki-çekişli teknik fikri ona hanım evlatlarına özgü bir şey gibi gözüküyordu. Kabul edebileceği tek bir açacak vardı: Basit, eski moda, tahta tutamaklı bir tirbuşon.</p>

  <p class="block_1">Gösteri üç bölümlü bir ritüeldi. Bir: Tirbuşon masa ya da mutfak tezgâhı üzerine yerleştirilen şişeye bel yüksekliğinde sokuluyordu. İki: Şişe sadece tirbuşondan tutularak: kaldırılıyor ve düz bir hareketle ayaklar arasındaki bir konuma getiriliyordu. Üç: Ayaklar şişenin dibinin çevresini kıstırmış halde, sol el şişenin boynundan tutarak ve sonra da sanki benzinli bir biçme makinesini çalıştırmaya başlıyormuşçasına, uzun, tek bir hareketle mantar dışarıya çekiliyor; ve sağ kol ödülüyle birlikte yukarı kalkarken, koşut, ama gecikmeli bir hareketle, sol kol şişeyle birlikte yukarı kalkıyor ve şişe başlangıç noktasına düz şekilde geri getiriliyordu. Jack bu performansın, doğal gücün zarif bir tarza boyun eğmesi olduğuna inanıyordu.</p>

  <p class="block_1">İlk altı şişeyi mutfakta tek başına açtı. Yedincisinin boynundan yaldızlı kâğıdı çıkarırken içeri Graham girdi. Yaldızlı kâğıt numarası, elma soyar gibi, tek bir uzun çekişle tamamını çekip çıkarmaktı.</p>

  <p class="block_1">“Tam zamanında geldin,” diye yüksek sesle bağırdı Graham’a ve dosdoğru üç bölümlü gösterisine girişti. Mantarı çektiği sıradaki doğal pop sesini, Graham’a önce yankı gibi gelen bir başka ses izledi. Ne var ki Jack kendi kendine gülümsüyor ve şaraba bakıp duruyordu;</p>

  <p class="block_1">“Kötü bir rüzgâr...” diye mırıldandı.</p>

  <p class="block_1">Graham, onun kadınların önünde osurup osurmadığını merak etti. Sorması kolay bir şey değildi bu. Kadınlara soramazdınız, çünkü soramazdınız; ve Jack’e soramazdınız, çünkü şimdi çok geçti, çünkü onun için şaka, teşhirci yanı ne olursa olsun, bir şekilde onun ölçülülüğüne, işitilmesine değil de tesadüfen işitilmesine dayanıyordu. Yapılabilecek tek şey, Graham’ın şimdi yaptığı gibi, mırıldanmaktı:</p>

  <p class="block_1">“Yediklerine bereket.”</p>

  <p class="block_1">Jack yine gülümsedi; kendini daha rahat hissetmeye başlıyordu.</p>

  <p class="block_1">Yirmi dakika boyunca hiç gelen olmadı ve üçü, orada, gitgide büyüyüp bir hangara dönüşen oturma odasında oturdular; derken, sanki bir trafik sıkışıklığından kurtulmuşlarcasına, konukların yarısı bir anda sökün elti. Paltolar özenle yatakların üzerine kondu, içkiler getirildi ve konukların gözleri endişeyle. kültablası ve kültablasına benzer şeyler ararken gerekli tanıştırmalar yapıldı. Ve yarım saat sonra parti rayına oturmaya başladı; gelenler ev sahiplerine konuklar gibi davranmaya, bardaklarını doldurmaya ve yiyecek bir şeyler getirme önerisinde bulunmaya başladılar.</p>

  <p class="block_1">Ann, konukları kaynaştırma işini Jack’e vermişti; Graham bir elinde şarap şişesi ve ötekinde viski bardağı, ortalıkta dolanıp duruyordu. Gürültü düzeyi her zamanki gibi şaşırtıcı bir şekilde yükseldi - daha fazla kişi geldiği için değil, ama, gürültü, başına buyruk, denetlenmez bir spiral içinde yükseldiği için.</p>

  <p class="block_1">Jack, elbette, normal olarak bu ses spirallerinin başındaydı. Üç beş metre ötede ayakta durmuş, Ann’in bulabildiği en sade mankenlerden ikisinin dikkatini çekmeye uğraşıyordu: Tüvit giysiler ve trençkot tanıtımında uzmanlaşmış bodur kızlardı bunlar. Ama bütün mankenler bukalemun gibidirler ve bunlar da her nasılsa kendilerini narin ve sosyeteye ilk kez tanıştırılan kızlar gibi göstermeyi başarmışlardı. Jack, gösterisinin ortasında Ann’in gözünü üzerinde yakaladı ve göz kırptı. Sosyeteye girme havasındaki kızlardan biri döndü; Ann başını hafifçe salladı ve gülümsedi, ama yanlarına yaklaşmadı.</p>

  <p class="block_1">Jack puro içiyordu. Normalde uzun, ince bir puro paketi çıkararak, “Rahibe dildosu alır mıydınız,” der ve kıkır kıkır gülerdi. Gerçi Jack, her zaman, kız ne kadar modern görünüşlü olursa o kadar açık saçık konuşmak gerektiğini ileri sürerdi, ama Ann, onun bu tür lafları şu anda konuştuğu kızlara söyleyip söylemediğinden kuşkuluydu. Jack’in bir puro içiyor olması ilginçti -ve yerinde bir davranıştı. Şu sakaldaki sigara numarasının bu kızlara yaklaşmak için doğru bir hareket olmadığına hükmetmiş olmalıydı; çok daha otokratik bir şey gerekiyordu. Ve işin hoş yanı da Jack’in, bir puroyla da bir sigarayla olduğu kadar ikna edici gözükmesiydi. Görüntüsü hiç güçlük çekmeksizin kendini ayarlıyordu.</p>

  <p class="block_1">Ann’in içkileri tazelemek için tuttuğu rota onu Jack’e ve iki mankene gitgide daha yaklaştırıyordu. Onlara yaklaşırken Jack’in en gözde şakalarından birine hazırlanmakta olduğunu işitti.</p>

  <p class="block_1">“... ama iyi bir puro tüttürülecek bir şeydir. Gene de sadece Kipling’dir. Kipling’i sever misiniz? Bilmiyorsunuz, hiç kip’lenmediniz yani; anlıyorum. Hayır, purolar ve kadınlar konusunda söylemek istediğim şu ki, Kipling her şeyi yanlış anlamıştır, öyle değil mi? (sorularda hep bir retorik edası vardı) <i class="calibre1">“Bu</i> konuda söylemek istediğim, gerçekte, eee şey, Freud’du, öyle değil mi?”</p>

  <p class="block_1">Mankenler birbirlerine baktılar.</p>

  <p class="block_1">“Freud’un bu konuda ne dediğini biliyor musunuz?”</p>

  <p class="block_1">Bilmiyorlardı. Freud onlar için birkaç temel şey ifade ediyordu: Yılanlar, her şeyin gerçekte seksle ilgili olması ve düşünmek istemedikleri başka şeyler, yani insanın kıçıyla ilgili şeyler diye fikir yürütüyorlardı. Bir şeyler tahmin edermiş gibi biraz kıkırdadılar ve Jack’in ne söyleyeceğini beklediler. Jack, topukları üzerinde sallandı, başparmağını deri yeleğinin cebine soktu, purosunu anlamlı anlamlı yukarı aşağı salladı, sonra uzun, çapkınca bir nefes aldı.</p>

  <p class="block_1">“Freud demiştir ki,” diyerek yeniden durakladı, “‘Bazen bir puro… yalnızca bir purodur.’”</p>

  <p class="block_1">Mankenler gürültü spiralini daha da yükseğe çıkararak, eğlenme ve rahatlama karışımı bir duygu içinde makaraları koyverdiler. Ann onlara katılmak üzere ilerledi ve Jack hoşgeldin dercesine kıçına hafifçe vurdu.</p>

  <p class="block_1">“Aramıza hoş geldin, tatlım,” diye gürledi Jack; oysa tam yanında ayakta duruyordu ve kolu şimdi Ann’in omzundaydı. Ann başını ona doğru çevirdi ve kulağına bir şey fısıldamak istermiş gibi bir hareket yaptı. Jack hareketi kolunda hissetti, gözucuyla baş hareketini yakaladı ve bundan kendisine bir öpücük verilmekte olduğu sonucunu çıkarıp yatay bir dalış hareketiyle başın yönünü değiştirdi. Ann son anda Jack’in dudaklarından kaçmayı başardı, ama yine de, puro kokan bir sakalın yanağına sertçe sürtündüğünü hissetti.</p>

  <p class="block_1">“Jack,” diye fısıldadı, “sanırım bu kolunu indirsen daha iyi olur.” Mankenler, Ann’in ricasını duyamazlarken, Jack’in kolunu ne kadar çabuk çektiğini fark ettiler; bu adeta tören meydanlarına yaraşan, ustaca bir hareketin parodisiydi.</p>

  <p class="block_1">“Freud konusunda söylemek istediğim <i class="calibre1">şu ki…</i>” Ann gülümseyerek yanlarından ayrıldı. Jack, Freud’un rüya yorumlarını anlattığı, şu önceden hazırlanmış konferanslarından birine girişmek üzereydi: Freud’un yorumlarının ya çok apaçık şeylerden söz ettiğini (‘Kadın yürüyerek Krautstrasse’ye çıkıyor, kendisine siyah bir şapka satın alıyor; ihtiyar soytarı, kadına bunun anlamının kocasının ölmesini istemek olduğunu söyleyerek ondan 5000 kron alıyor’) ya da doğrulanmayacak kadar fantastik olduğunu; deli doktorlarına gidenlerin iyileşme oranının, kaçıklıklarını tek başına sürdürenlerin sayısından nasıl daha yüksek olmadığını; insanları anlama bilimi açısından romancının yöntemlerinin nasıl çok daha eski ve karmaşık olduğunu; <i class="calibre1">onun</i> kanepesine bir buçuk saat uzanmak ve bedava malzeme vermek isteyen birisini nasıl güleryüzle karşıladığını; onların nasıl istedikleri her rolü ya da oyunu oynayabileceklerini; <i class="calibre1">onun</i> en sevdiği oyunun (burada muzipçe gözünü kırpabilirdi) <i class="calibre1">Ya Konuş Ya</i> <i class="calibre1">Soyun</i> olduğunu söyleyecekti…</p>

  <p class="block_1">Ann birkaç kişinin bardağını yeniden doldurdu, odanın köşesindeki durgun bir alana canlılık gelirdi ve Graham’ı ararcasına çevresine bakındı. Oturma odasında göremedi, bu yüzden mutfağa geçti. Buzdolabını yağmalayan bir serseri vardı mutfakta. Dikkatle bakınca, onun, Graham’ın gerontolog meslektaşı Bailey olduğunu anladı; gayet zengin olmasına karşın her zaman olabildiğince pejmürde görünmeye uğraşıyor ve genellikle de başarıyordu. Evin içinde bile yağmurluğu üstündeydi; pis olmasaydılar uzun düz saçları pekâlâ beyaz görünebilirdi.</p>

  <p class="block_1">“Bir sakatat tavası yapabilirim diye düşündüm,” dedi, buzdolabının içine bir mülkiyet-hırsızlıktır-bakışı ataraktan.</p>

  <p class="block_1">“Evinizdeymiş gibi rahat olun,” dedi Ann fuzuli bir laf ederek. “Graham’ı gördünüz mü?”</p>

  <p class="block_1">Bailey sadece kafasını sallamakla yetindi ve politen torbaların ambalajlarını çıkarmayı sürdürdü.</p>

  <p class="block_1">Herhalde çişini ediyordur. Ona iki dakika tanıdı Ann; sonra, kuyruk olabilir diye bir iki dakika daha. Sonra yukarıya çalışma odasına çıktı, kapıyı hafifçe tıklattı ve tokmağı çevirdi. Oda karanlıktı. İçeri girdi ve gözleri ışığa alışana değin bekledi. Hayır, burada saklanmıyordu Graham. Rastlantı eseri gözleri aşağı, bahçeye kaydı, bahçenin eve yakın olan yanı, oturma odasının balkonlu pencerelerinden gelen ışıkla aydınlanmıştı. Graham bahçenin ta dibinde, en karanlık bölümde, bir kayanın üzerine oturmuş, eve doğru sabit bakışlarla bakıyordu.</p>

  <p class="block_1">Çabucak aşağıya indi ve oturma odasının perdelerini çekti. Derken mutfağa döndü, mutfakta Bailey, elinde çatal, cızırdayan tavadan yarı pişmiş tavuk ciğeri parçalarını çıkarıyordu. Ann bir tabak aldı, tavanın içindekileri tabağa aktarıp eline tutuşturdu ve bu sözde serseri adamı oturma odasına doğru itti. “Gidin kalabalığa karışın, Bay Bailey,” diye seslendi arkasından.</p>

  <p class="block_1">Sonra mutfağı geçip bahçeye açılan kapıdan dışarı çıktı. Graham’ın yanına vardığında, Graham sol ayakkabısı bir obresyayı ezer vaziyette, büyük bir taşın üzerinde oturuyordu; ayakları arasına sıkıştırılmış, yarı boş bir Haig şişesi vardı. Şimdi perdeleri çekilmiş, balkonlu pencerelere doğru kaşları çatık ve dalgın bir havayla bakıyordu. Burada, parti gürültüsünün doruk ve iniş noktaları gücünü yitirip orta karar sürekli bir ses şeridine dönüşüyordu.</p>

  <p class="block_1">Ann, Graham için üzüldü ve aynı zamanda da her zamankinden daha çok rahatsız oldu. Aralarındaki çatışma orta perdeden, profesyonel bir ses tonuyla kendini açığa vurdu.</p>

  <p class="block_1">“Graham, bir şey mi var? Yoksa sadece sarhoş musun?”</p>

  <p class="block_1">Graham gözlerini ondan kaçırdı ve hemen yanıt vermedi. Kimi zamanlar, yaşamın sadece sıkıntı veren sorular soran eşlerden ibaret olduğu duygusuna kapılıyordu: Barbara ile on beş yıl geçirmişti böyle. Ann ile tanıştığında her şeyin bittiğini düşünüyordu. Şimdi her şey yeniden başlıyor gibiydi. Niye huzur içinde bırakmıyorlardı?</p>

  <p class="block_1">“Sarhoşum, evet,” dedi sonunda. <i class="calibre1">“Sadece</i> sarhoş değil. Bir mesele var.”</p>

  <p class="block_1">“Mesele nedir?”</p>

  <p class="block_1">“Ah. Mesele. Mesele karının arkadaşınla öpüştüğünü görmek. Mesele, mesele. En iyi arkadaşının karının... arkasını okşadığını görmek. Mesele, mesele.”</p>

  <p class="block_1">Böyleydi demek. Hangi noktada duruyordu Graham? Ama öyle ya da böyle, Jack Lupton’ın onu bir partide öpmesine Tanrı aşkına, ne diye izin vermeyecekti ki? Hastabakıcıvari tonunu güçlükle korudu Ann.</p>

  <p class="block_1">“Graham, Jack’i öptüm, çünkü onu görmek hoşuma gitmişti ve o da partinin iyi gitmesi için elinden geleni yapıyordu, şu anda senin için bütün söyleyebileceğim bu. Jack kotlarını vücuduma doladı, çünkü, çünkü o Jack. Onu Deanna ve Joanie ile birlikte bıraktım ve Jack çok iyi eğleniyordu.”</p>

  <p class="block_1">“Ah. Özür dilerim. Özür dilerim. Hata benim. Partide yeterince yardımcı olmadım. Jack yardım ediyor. Jack yardım etmek için karımın kıçını elliyor. Daha yardımcı olmalıyım ben. İyi ihtiyar Jack, şen şakrak ihtiyar Jack. Mesele mi?” diye Haig şişesine hitap etti, “Mesele yok. Mesele ortadan kalktı. Kanın yardımcıyı öpüyor. Mesele bitti. Her şey bitti.”</p>

  <p class="block_1">Ann sinirlerine hâkim olabileceğinden emin değildi. Haig’i yerden aldı ve şişeyi çimenlere boşaltarak eve doğru yürüdü. Arka kapıyı kapattı ve sonra kilitledi. Ortadan kayboluşunu açıklarmış gibi, iki elinde iki şarap şişesiyle oturma odasında yeniden göründü. Graham’ın içkiyi biraz fazla kaçırdığından, bu yüzden yukarıda uyuyarak kendine gelmeye çalıştığından dem vurdu. Haber yavaş yavaş yayıldı ve birkaç sessiz gülümsemeyle konuklar ayrılmaya başladılar. Jack, Deanna ile Joanie’yi ayırmak üzere atağa kalkmakta geciktiği için her ikisiyle birlikte gitti.</p>

  <p class="block_1">Graham elinde bir bahçıvan beliyle balkonlu pencereye saldırdığında, yalnızca üç konuk kalmıştı. Belin dişleri önce kaydı ve pervazı sıyırdı, bu yüzden Graham diğer uçtan tuttu ve camı, belin sapıyla parçaladı. Sonra eğilip içinden geçebileceği genişlikte bir delik açana kadar cam parçalarını itinayla çıkardı. Beli, bir cirit gibi çim tarhın ötesine fırlattı - bel yere saplandı, durdu, ekseni etrafında döndü ve pat diye yere düştü - sonra önündeki perdeyi itip, tırmanarak evin içine girdi. Kendini içeri atıp da hayretle ışığa doğru baktığında, önünde karısını, meslektaşı Bailey’i ve tanıştığını anımsamadığı genç bir çifti gördü. Adam, çıldırmış bir hırsızla karşılaşmayı beklenmiş gibi şişeyi yukarı kaldırmıştı. Dolu bir şişeydi.</p>

  <p class="block_1">“Dikkatli ol. İkisi yirmi beş papel o şişelerin. Kullanman gerekiyorsa beyazı kullan.” Sonra sallanarak bir kolluğa yürüdü ve oturdu. Nihayet davranışını açıklaması gerektiği aklına geldi. “Ah,” dedi.</p>

  <p class="block_1">“Kilitliydi. Özür dilerim. Özür dilerim. Anahtarım yoktu.”</p>

  <p class="block_1">Ann konukları sokak kapısına kadar geçirdi. Çok çalışıyor. Parti onu kaygılandırdı. Çok fazla içti. Kızı iyi değil (o anda uydurmuştu). Kaldırımda Bailey döndü, çok dikkatle ona baktı ve sanki bir piskoposluk kutsamasını dile getirir gibi,</p>

  <p class="block_1">“Asla karıştırma, asla kaygılanma,” dedi.</p>

  <p class="block_1">“Bu çok bilgece bir düşünce, Bay Bailey. Ona söyleyeceğim.”</p>

  <p class="block_1">Ann yeniden içeri döndü, gidip bir seloteyp ve gazete aldı, pencerenin üzerine gazeteyle yama yaptı. Sonra bir bardağa kendisi için bol bol viski koydu. Graham’ın karşısındaki bir koltuğa oturdu ve büyük bir yudum aldı. Graham sessiz ve neredeyse ağırbaşlı görünüyordu. Belki de pencereden içeri girdiğinde birazcık rol yapıyordu -olduğundan daha sarhoşmuş gibi yaparak durumu Ann için biraz kolaylaştırıyordu. Garip bir anlayışlılıktı bu, eğer öyleyse.</p>

  <p class="block_1">Yaşamın nedenleri ve etkileri ne kadar tuhaf, diye düşündü Ann. Jack popomu elliyor ve Graham bir beli balkonlu pencereden içeri fırlatıyor. Ne çeşit bir mantıksal tepkiydi bu? Belki de daha büyük bir bağlantı söz konusuydu: Yıllar önce gayet normal olarak eğlendim ve çok güzel vakit geçirdim ve bu yüzden, benim normalde iyi olan ve o zamanlar adını bile duymadığım kocam, fıttırıyor.</p>

  <p class="block_1">Graham’ın aslında iyi biri olduğunu anımsamaya çalıştı. Bütün arkadaşları aynı görüşteydiler, özellikle de kadın arkadaşları. Graham nazikti; akıllıydı; hemcinslerinin çoğunun yaptığı gibi kasılıp caka satmıyor ve zorbaca davranmıyordu. Arkadaşları böyle demişlerdi ve Ann büyük bir zevkle onlarla aynı görüşü paylaşmıştı. Şimdiye değin. Graham yavaş yavaş, öteki erkeklerden farklı görünmez olmuştu. Artık kendisiyle ilgilendiğini hissetmiyordu Ann. Öteki erkekler gibi bir erkek olup çıkmıştı: Eşinin duygularını yoksayarken, kendi duygularına sürpriz bir dikkat yöneltiyordu. Geriye adım atmıştı Graham.</p>

  <p class="block_1">Ve nasıl da kendisini pişmanlık duymadan sahnenin ortasına atmayı başarmıştı! Zayıfların tiranlığını biliyordu Ann: ilişkiler konusunda ilk keşiflerinden biri bu olmuştu. Aynı zamanda, yavaş yavaş, iyilerin tiranlığını da keşfetmişti: Erdemlilerin kötülerden kopardığı şu bağlılık yemini. Şimdi Graham ona yeni bir tiranlık türünü öğretiyordu: Edilgin olanın tiranlığını. Yaptığı buydu Graham’ın; ve Ann bundan ölesiye usanmıştı.</p>

  <p class="block_1">“Graham,” dedi Ann, ona pencereden içeri girdiğinden beri ilk kez hitap ederek, “sen hiç hayatında geneleve gittin mi?”</p>

  <p class="block_1">Graham ona şöyle bir bakış attı, Ne demek istiyor olabilirdi Ann? Elbette hiç geneleve gitmemişti. Bunun sözünü etmek bile bir küf kokusu veriyordu. Yıllardır işitmemişti bu sözcüğü. Sözcük onu öğrencilik günlerine, o ve arkadaşlarının - hepsi de bakirdiler - birbirlerine neşeli bir “Genelevde görüşürüz! ‘le iyi akşamlar diledikleri günlere götürdü. Her biri bu söze “‘Maise’ninkinde mi yoksa Daisy’ninkinde mi?” diyerek karşılık verirdi.</p>

  <p class="block_1">“Elbette gitmedim.”</p>

  <p class="block_1">“Peki, genelevlerde neler yaptıklarını biliyor musun? Bir yerde okumuştum bunu.” Ann içkisinden büyük bir yudum daha aldı; girişi uzattıkça sadizme yaklaşan bir şeyler hissediyordu. Graham yanıt vermedi; bardağını bir elinden öbürüne geçirdi ve bekledi.</p>

  <p class="block_1">“Neyse, genelevlerde, eskiden yaptıkları şey - belki hâlâ yapıyorlardır ve sen de belki biliyorsundur diye sordum sadece - kimi zamanlar, daha genç olan kızlarla, küçük bir kan torbası kullanırlarmış. Genellikle tavuk kanıymış sanırım, gerçi pek önemi yok bunun ya. Daha önemlisi, torbanın zorunluluk gereği çok ince bir maddeden yapılıyor olmasıymış. Günümüzde belki de politen kullanıyorlardır. Hayır, kullanacaklarını sanmam. Demek istiyorum ki, politen gerçekte bayağı sert bir madde, öyle değil mi?”</p>

  <p class="block_1">Graham beklemeyi sürdürdü. Kolu ağrıyordu ama kafası şimdi tamamen berraktı.</p>

  <p class="block_1">“Ve kız bu torbayı düşünebileceğin yere yerleştiriyor, öteki kadınlar da gelip gerekenleri yapıyorlarmış, sanırım bildiğin mühür mumuyla mühürlüyorlarmış. Ve sonra, kızı bakire diye satıyorlarmış. Eğer çok yaşlı gözüküyorsa, bir manastırda olduğunu ve oradan yeni çıktığını söylerlermiş -bazen de fazladan bir tahrik olsun diye kadını bir rahibe gibi giydirir kuşatırlarmış. Ve müşteri, mumu delip geçer - sanırım daha lüks genelevlerde gerçek balmumu kullanılırmış - kız bir çığlık atar, uyluklarını oynatıp sıkıştım, torbayı patlatır, biraz hıçkırır ve adama güçlü olduğunu, onu elde ettiğini söyler, ama her şeyden önce de bunun <i class="calibre1">ilk kez</i> olduğunu hissettirmek için birtakım zırva şeyler mırıldanırmış. Ve sonra adam, silinmez izini bıraktığı için ekstradan iyi bir bahşiş bırakırmış. Adam zaten parasını bunun için biriktirmiş olduğu için kız gerçekte onun için deli olmasa da, adam istediğini almış olurmuş.”</p>

  <p class="block_1">Bu anlatılandan her ne çıkacak idiyse, bunu bir şekilde hak ettiğini hissetti Graham.</p>

  <p class="block_1">“Elbette, daha pahalıymış, çünkü tavuk kanı çarşafları berbat ediyormuş, ama öte yandan, adamlar da bakire kız için daha fazla para ödüyorlarmış. Belki de çamaşırhaneler genelevlere indirim yapıyordu. Tümen tümen çarşaf aklamış olmalılar, öyle değil mi?”</p>

  <p class="block_1">Graham’ın, Ann’in saldırganlık ihtiyacını anladığını dile getiren sessizliği, Ann’e, zayıflık gibi gözüktü. Sözcük zihnine takılıp kaldı. Fena halde <i class="calibre1">zayıf</i>, diye düşündü, fena halde <i class="calibre1">zayıf.</i></p>

  <p class="block_1">“Çamaşırhanelerin, gerçekten de genelevlerle iş yaptıklarını <i class="calibre1">bilip bilmediklerini</i> merak ediyorum ben? Demek istiyorum ki, çarşaflarda fazladan bir ağartıcı kullanıyorlar mı dersin? İşte genelev çarşafları geldi - ilaçları getirin, diyorlar mı acaba? Sence bunu söylüyorlar mı Graham? Senden kafanı azıcık yormaktan fazlasını istiyor değilim. Öyle yaptıklarını düşünüyor musun Graham? Yoksa genelev çarşaflarına da öylesine, başka herhangi birisinin çarşafı gibi mi davrandıklarını düşünüyorsun? Sadece toptan yıkıyorlar ve üzerinde kalanlara hiç aldırış etmiyorlar mı dersin?”</p>

  <p class="block_1">Ann ayağa kalktı ve Graham’ın koltuğuna doğru yürüdü. Graham başını aşağıda tutuyordu. Sonunda konuştu.</p>

  <p class="block_1">“Evet?”</p>

  <p class="block_1">“Neye evet? Sana bir sürü soru sordum. Hangisine kibarca yanıt vermeye razı oldun? Geneleve gittin mi, sorusuna Evet mi: O Evet mi?</p>

  <p class="block_1">“Hayır, ben sadece ne var, demek istedim.”</p>

  <p class="block_1">“Ne var? Aa tabii, ne var? Doğrusu, bir şey olduğunu fark ettiğine memnun oldum. Olan şu ki, Graham, olan şu ki, belki biz de akşam yemeği için hemen bir tavuk alsak iyi olur diye düşünüyordum sadece. Şu içleri hortumla baştan aşağı yıkanan, kazınıp temizlenen ve tatlandırmak için içlerine bazı maddeler enjekte edilen tavuklardan değil ama, gerçek bir tavuk; anlıyor musun, bir TAVUK, tüyleri, ayakları ve başının tepesinde şu kırmızı şeyi olan bir TAVUK. Sonra, sen onu keserdin ve kanının bir kısmını da süzerdik. Ve sonra da birlikte biraz balmumu eritir ve bir gece, özel bir gece, ben senin bakiren olabilirdim Graham. Bunu isterdin, öyle değil mi?”</p>

  <p class="block_1">Graham yanıt vermedi. Gözlerini eğmiş, yere bakıp duruyordu. Ann, başının üstüne uzun uzun baktı.</p>

  <p class="block_1">“Senin bakiren olabilirdim,” diye yineledi Ann.</p>

  <p class="block_1">Graham hiç kımıldamıyordu. Ann elini uzattı ve onun saçlarına dokundu; Graham ürperdi ve başını yana doğru çekti. Sonra Ann aynı şeyi bir kez daha ve bu kez daha yumuşak bir tonda yineledi.</p>

  <p class="block_1">“Senin bakiren olabilirdim.”</p>

  <p class="block_1">Graham yavaşça ayağa kalktı ve Ann’in vücuduna dokunmaktan kaçınarak, özellikle onunla göz göze gelmemeye çalışarak ve sonra da kahve masasına değmekten kaçınarak karısının önünden ustalıkla geçip yürüdü. Kapıda kendini güvende hissedene kadar hep halıya bakıp durdu; sonra yukarıya çıkarken adımlarını hızlandırdı. Çalışma odasının kapısını kilitledi ve koltuğuna oturdu. Bütün gece yatağa gelmedi. Balayları başlayalı beri olup bilen her şeyi düşünerek koltuğunda oturdu. Bilgiyi niçin bilmezden gelemi-yordu insan? Dünü geri getir, diye sessiz sessiz sızlandı kendi kendine. Saat dörde doğru uyuyakaldı. O kısa gece görülecek bir düş yoktu.</p>

  <p class="block_11" id="calibre_pb_15">&nbsp;</p>
</body>
</html>
