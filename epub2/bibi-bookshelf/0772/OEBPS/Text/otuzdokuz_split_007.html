<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>otuzdokuz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_6">6<br class="calibre1" />
  Kel Arkeolog Macerası</h1>

  <p class="normal">Geceyi yamaçtaki büyük bir kaya parçasının, üzeri uzun ve yumuşak fundalıklarla kaplı kuytusunda geçirdim. Çok üşüdüm çünkü ne paltom ne de yeleğim vardı. Giysilerim, Scudder’ın küçük not defteri, saatim ve en kötüsü, pipom ve tütün kesem Bay Turnbull’daydı. Yanımda, sadece kuşağımdaki param ve pantolon cebimdeki birkaç zencefilli kurabiye vardı.</p>

  <p class="normal">Kurabiyelerin yarısını yedim ve fundalıkların derinliklerine sokularak biraz olsun kendimi ısıtmaya çalıştım. Keyfim yerine gelmişti ve bu çılgın saklambaç oyunu beni eğlendirmeye başlamıştı. Şu ana kadar şansım, mucizevî denebilecek kadar yaver gitmişti. Sütçü, kültürlü han sahibi, Sör Harry, yol işçisi ve hatta Marmie bile, hak etmediğim bu iyi talihin parçalarıydı. Kazandığımı bu başarılar, bu işi bir şekilde tamamlayacağıma dair güvenimi tazelemişti.</p>

  <p class="normal">O anda en büyük sorunum korkunç derecede aç olmamdı. Şehirde kendini vuran bir Yahudi hakkında adli tahkikat yürütülürken gazeteler genellikle merhumun ‘iyi beslenmiş’ olduğunu yazardı. Boynumu bir bataklık çukurunda kırarsam benim hakkımda ‘iyi beslenmiş’ yazamayacaklarını düşündüğümü hatırlıyorum. Orada uzanıp, Londra’dayken üzerine çok az düşündüğüm tüm o harika yemekleri hatırlayarak kendi kendime eziyet ettim – çünkü zencefilli kurabiyeler açlığımı bastırmaya yaklaşamamıştı bile. Pad-dock’un taze ve sulu sosisleri, güzel kokulu jambon dilimleri ve güzelce biçim verilmiş kaynamış yumurtaları vardı – onlara nasıl da sık sık burun kıvırırdım! Bir de kulüpte yaptıkları pirzolalar ve soğuk et standında duran çok özel bir jambon vardı ki onun için ruhum şehvetli duygulara kapılırdı. Düşüncelerim, var olan tüm güzel yiyecekler arasında dolaştıktan sonra Porterhouse bifteği ve arkasından koca bir bardak birayla yanında bir Galler tavşanında karar kıldı. Umutsuzca bu nefis yiyeceklerin hayalini kurarken uyuyakalmışım.</p>

  <p class="normal">Gün doğumundan yaklaşık bir saat sonra çok üşümüş ve her yanım tutulmuş olarak uyandım. Nerede olduğumu anlamam biraz vakit aldı, çünkü çok yorgundum ve çok ağır uyumuştum. Önce bir fundalığın arasından açık mavi gökyüzünü, sonra ilerideki büyük tepeyi, en son da bir yabanmersini çalılığının altına düzgünce yerleştirdiğim botlarımı gördüm. Kollarımın üzerinde doğrulup aşağı, vadiye doğru baktım ve bu tek bakış, aceleyle botlarımı bağlamama sebep oldu.</p>

  <p class="normal">Çünkü yarım kilometre kadar aşağıda yamaca bir yelpaze gibi yayılmış, fundalıkları döven adamlar vardı. Marmie intikam almakta geç kalmamıştı.</p>

  <p class="normal">Sığınağımdan çıkıp kayanın arkasına saklandım ve oradan dağın yamacına tırmanan sığ bir hendeğe vardım. Bu yol beni küçük bir derenin yatağına çıkardı, ben de sürünerek önümdeki tepeye tırmandım. Oradan arkama baktım ve beni hâlâ fark etmemiş olduklarını gördüm. Peşimdekiler sabırla yamacın çeyreğini tırmanmış, bana doğru ilerliyorlardı.</p>

  <p class="normal">Ufuk çizgisinin arkasında kalmaya dikkat ederek yaklaşık 800 metre koştum ve dere yatağının en yüksek yerine geldiğimi tahmin ettim. Sonra ortaya çıktım ve takipçilerimden biri tarafından hemen fark edildim. Adam hemen tüm arkadaşlarını uyardı. Aşağıdan gelen bağrışmalar duydum ve arama ekibinin yönünü değiştirdiğini gördüm. Ufuk çizgisinin gerisine çekiliyormuş gibi yaptım ama bunun yerine geldiğim yoldan geri döndüm ve yirmi dakika sonra, dün gece uyuduğum yere tepeden bakan bir zirvedeydim. Ayrıca o noktadan, peşimdekilerin yanlış bir ipucunu takip ederek dere yatağının ilerisindeki tepeye doğru tırmandıklarını görüp memnun oldum.</p>

  <p class="normal">Önümde seçebileceğim birçok yol vardı ve ben, üzerinde bulunduğum tepeyle bir açı yapan başka bir tepeye tırmanıp, kısa süre içinde düşmanlarımla arama derin bir vadi sokmayı seçtim. Hareket etmek kanımı ısıtmıştı ve kısa süre sonra bu durumdan büyük bir keyif almaya başladım. Yürümeye devam ederken, cebimde kalan zencefilli kurabiyelerin neredeyse una dönüşmüş son kırıntılarıyla kahvaltı ettim.</p>

  <p class="normal">Bu civarın coğrafi yapısını çok az biliyordum ve ne yapacağım konusunda hiçbir fikrim yoktu. Bacaklarımın gücüne güveniyordum, ama peşimdekilerin buraların coğrafi yapısına oldukça hâkim olduğunun ve benim bilgisizliğimin büyük bir sorun olabileceğinin de gayet farkındaydım. Önümde, güneye doğru iyice yükselen fakat kuzey yönünde geniş ve sığ vadilerle bölünmüş büyük düzlüklere dönüşen bir tepeler denizi gördüm. Seçtiğim tepe, birkaç kilometre sonra bu yüksek tepelerde küçük bir cep gibi duran bataklık bir alana ulaşıyordu. Burası da diğer yollar kadar iyi bir seçenek gibi görünüyordu.</p>

  <p class="normal">Oynadığım oyun arayı epey açmamı sağlamıştı – yaklaşık yirmi dakika – ve peşimdekilerin beni görebilmesi için bir vadiyi aşmaları gerekiyordu. Muhtemelen polis, yerel halktan yardım istemişti, çünkü gördüğüm kadarıyla peşimdeki adamlar çobanlara ve koruculara benziyordu. Beni görünce bağırdılar, bense onlara el salladım. İkisi ayrılıp benim tırmandığım dere yatağından tırmanmaya başladı fakat diğerleri yamacın diğer tarafından ilerlemeye devam etti. Kendimi, okul çocuklarının oynadığı ‘tavşan kaç, tazı kovala’ oyunundaymış gibi hissediyordum.</p>

  <p class="normal">Kısa süre sonra, bunun pek de bir oyuna benzemediğini fark ettim. Peşimdeki adamlar yerel halktan, güçlü ve sağlıklı kişilerdi. Arkama baktığımda sade üçünün doğrudan beni takip ettiğini gördüm ve diğerlerinin önümü kesmek için bir daire oluşturduklarını tahmin ettim. Çevre hakkındaki bilgisizliğim felaketime sebep olabilirdi. Ben de bu karmaşık vadilerden çıkıp tepeden gördüğüm alçak bataklık bölgesine gitmeye karar verdim. Peşimdekilerden kurtulmak için hızımı epeyce arttırmam gerekiyordu ve doğru zemini bulursam bunu yapabileceğime inanıyordum. Ardına gizlenebileceğim bir şeyler olsa biraz daha temkinli ilerlerdim, fakat bu boş düzlüklerde bir sineği bile bir kilometre öteden görebilirdiniz. Tek umudum adımlarımın genişliği ve nefesimin sağlamlığıydı, ama bunun için de daha düz bir zemine ihtiyacım vardı çünkü bir dağcı olarak yetiştirilmemiştim. Orada Afrika’nın kısa bacaklı atlarından birine sahip olmayı ne kadar istediğimi tahmin bile edemezsiniz!</p>

  <p class="normal">Bir anda çok hızlandım ve ufuk çizgisinde hiçbir takipçim belirmeden yamaçtan inip bataklık alana ulaşmayı başardım. Bir dereden geçip iki vadi arasında geçiş sağlayan bir ana yola ulaştım. Önümde uzanan tek şey, fundalıklarla dolu, üzerinde tuhaf bir ağaç örtüsü bulunan tepeye dek uzanan bir tarlaydı. Yol kenarındaki sette bir kapı vardı ve kapının iç tarafındaki otlara bürünmüş yol bozkırın ilk bölümüne çıkıyordu.</p>

  <p class="normal">Setin üzerinden atlayıp yolu takip ettim. Birkaç yüz metre ileride – ana yol gözden kaybolur olmaz – otlar yok oldu ve yol, özenle bakıldığı belli olan oldukça iyi bir yola dönüştü. Bu yolun bir eve çıktığı belliydi, ben de aynı şeyi yapmaya karar verdim. Şimdiye kadar şansım yaver gitmişti ve bu boş arazide bu ev, sahip olduğum en büyük şans olabilirdi. Her neyse, orada ağaçlar vardı ve bu da saklanabileceğim anlamına geliyordu.</p>

  <p class="normal">Ben yoldan değil, yolun sağında bulunan, eğreltiotlarının büyüdüğü ve derin yatağın yeterli bir görüş açısı sağladığı dere yatağından yürüdüm. Bunu yapmam iyi olmuştu, çünkü kendime gizlenecek bir yer bulup arkama bakar bakmaz az önce indiğim tepeyi aşan takipçilerimi gördüm.</p>

  <p class="normal">Bundan sonra hiç arkama bakmadım; buna zamanım yoktu. Açık yerlerde eğilerek ve yolun büyük kısmında sığ suyun içinden ilerleyerek dere yatağı boyunca koştum. Önünde bir dizi sahipsiz bataklık kömürü yığını ve uzun zamandır bakımsız kalmış bir bahçe bulunan, terk edilmiş bir kulübeye geldim. Ardından yeşil otlaklara ve kısa süre sonra da rüzgârın eğdiği köknarlardan oluşan bir ormanın kıyısına vardım. Burada, birkaç yüz metre solumda evin bacalarından tüten dumanı gördüm. Dere yatağından ayrılıp bir duvardan daha atladım ve çok kısa süre sonra zorlu bir çimenliğe çıktım. Arkama baktığımda, henüz bozkırın ilk kısmını geçememiş olan takipçilerimin görüş mesafesinin epeyce dışında olduğumu fark ettim.</p>

  <p class="normal">Çimenlik, çim biçme makinesi yerine tırpanla budanmış ve bodur orman gülü fideleriyle benzenmiş oldukça zorlu bir alandı. Önüme, genellikle bahçe kuşlarından sayılmayan bir grup siyah keklik çıktı. Gördüğüm ev, ortalama bir dağ evinin beyaza boyanmış ve bir kanat daha eklenmiş haliydi. Bu kanadın ucunda camdan bir veranda vardı ve camın arkasından, yaşlıca bir beyefendinin sakince bana baktığını gördüm.</p>

  <p class="normal">İri taneli çakılların arasından gizlenerek ilerledim ve açık veranda kapısından içeri girdim. Burası, bir duvarı tamamen cam olan ve diğer duvarında bir sürü kitabın bulunduğu güzel bir odaydı. Yerdeyse masalar yerine içi eski paralar ve tuhaf taş aletleriyle dolu, müzelerde görebileceğiniz kasalar bulunuyordu.</p>

  <p class="normal">Ortada, diz boşluğu bulunan bir masa vardı ve yardımsever yaşlı beyefendi, üstü kâğıtlar ve açık kitaplarla dolu masanın arkasında oturuyordu. Yüzü yuvarlak ve parlaktı, Bay Pickwick’inkine benzeyen büyük gözlükleri burnunun ucunda duruyordu ve kafasının üstü, bir şişe dibi gibi pürüzsüz ve parlaktı. İçeri girdiğimde hiç kıpırdamadı ama sakince kaşlarını kaldırarak konuşmamı bekledi.</p>

  <p class="normal">Beş dakika içinde bir yabancıya kim olduğumu ve ne istediğimi anlatıp onun güvenini kazanmak kolay bir iş değildi. Ben de bunu yapmaya çalışmadım. Önümde oturan adamın gözlerinde öyle kibar ve bilgili bir hava vardı ki söyleyecek tek bir kelime bile bulamadım. Sadece ona bakıp kekeleyebildim.</p>

  <p class="normal">“Acelen varmış gibi görünüyorsun, dostum,” dedi yavaşça.</p>

  <p class="normal">Başımla pencereyi işaret ettim. Ormandaki bir boşluktan bozkırın bir kısmı görünebiliyordu ve bir kilometre kadar ileride fundalıkları geçmeye çalışan birkaç kişiyi gözler önüne seriyordu.</p>

  <p class="normal">“Anlıyorum,” dedi ve eline aldığı askeri bir dürbünle gelen kişileri dikkatle inceledi.</p>

  <p class="normal">“Demek adaletten kaçıyorsunuz, öyle mi? Bu meseleyi boş bir vaktimizde konuşuruz. Bu arada ben de beceriksiz yerel polisin özel mülküme tecavüz etmesine karşı çıkacağım. Çalışma odama gidin, karşınızda iki kapı göreceksiniz. Soldaki odaya girin ve kapıyı arkanızdan kapatın. Orada tamamen güvende olursunuz.”</p>

  <p class="normal">Ve bu sıra dışı adam, yeniden kalemini eline aldı.</p>

  <p class="normal">Söylediklerini yaptım ve kendimi, duvarın tepesindeki tek bir pencereyle aydınlanan, küçük, karanlık ve kimyasal kokulu bir odada buldum. Kapı ardımdan, sanki kasa kapısıymış gibi bir yerine oturma sesiyle kapandı. Bir kez daha beklenmedik biçimde bir sığınak bulmuştum.</p>

  <p class="normal">Yine de kendimi rahat hissetmiyordum. Yaşlı beyefendinin halinde kafamı karıştıran, hatta kanımı donduran bir şeyler vardı. Onu ikna etmek çok kolay olmuştu ve sanki beni bekliyormuş gibi gelişime hazır görünüyordu. Ve gözlerinden, korkutucu düzeyde zeki olduğu anlaşılıyordu.</p>

  <p class="normal">Bu karanlık odada dışarıdan gelen hiçbir ses yoktu. Tahminimce polis evi arıyor olmalıydı ve muhtemelen bu kapının arkasında ne olduğunu da bilmek isteyeceklerdi. Kendimi zorlayarak sakinleşmeye ve ne kadar aç olduğumu unutmaya çalıştım. Sonra olaya daha neşeli yönünden bakmaya başladım. Yaşlı beyefendi bana yemek vermeyi reddedecek gibi görünmüyordu ve ben kahvaltımı yeniden ediyormuşum gibi hissettim. Jambon ve yumurta benim için yeterliydi, ama bir kalıp jambonu ve elli yumurtayı mideye indirebilirdim. Sonra, ağzım bu beklentiyle sulanırken kapının hafif bir tıkırtıyla açıldığını fark ettim.</p>

  <p class="normal">Evin sahibini bulmak için gün ışığına çıktım ve onu çalışma odası dediği yerde derin bir koltuğa gömülmüş, meraklı gözlerle bana bakarken buldum.</p>

  <p class="normal">“Gittler mi,” diye sordum.</p>

  <p class="normal">“Gittiler. Onları tepeye tırmandığınıza ikna ettim. Ağırlamaktan onur duyduğum bir konukla arama polisin girmesini tercih etmezdim. Bu sabah gerçekten çok şanslısınız Bay Richard Hannay.”</p>

  <p class="normal">Konuşurken göz kapakları titriyor ve zeki, gri gözlerinin üzerine düşüyormuş gibi görünüyordu. Bir anda aklıma, Scudder’ın dünyada en çok çekindiği adamı tarif ederken kurduğu cümle geldi. O adamın ‘gözlerini bir şahin gibi kapatabildiğini’ söylemişti. Böylece, doğrudan düşmanın karargâhına girdiğimi anladım.</p>

  <p class="normal">Aklımdan ilk geçen, yaşlı haydudun boğazını sıkıp kendimi açık havaya atmaktı. Niyetimi anlamış olmalı ki, bana kibarca gülümseyerek başıyla arkamdaki kapıyı işaret etti.</p>

  <p class="normal">Arkamı döndüğümde ellerinde silahlarıyla bekleyen iki adamı gördüm.</p>

  <p class="normal">İsmimi biliyordu, ama beni daha önce hiç görmemişti. Aklıma gelen fikrin ufak da olsa bir kurtuluş şansı olduğunu düşündüm.</p>

  <p class="normal">“Ne demek istediğinizi anlamıyorum,” dedim kaba bir sesle. “Ve Richard Hannay dediğiniz adam da kim? Benim ismim Ainslie.”</p>

  <p class="normal">“Öyle mi,” derken hâlâ gülümsüyordu. “Ama eminim başka isimleriniz de vardır. İsimler konusunda tartışmamıza gerek yok.”</p>

  <p class="normal">Yavaş yavaş kendimi toparlıyordum ve dış görünüşümün, yani ne palto, ne yelek ne de kuşağımın olmamasının hikâyemi destekleyeceğini düşündüm. Kendimden emin bir ifade takınarak omuzlarımı silktim.</p>

  <p class="normal">“Sanırım eninde sonunda beni ele vereceksiniz, ama bence bu gerçekten çok kötü bir oyun. Tanrım, keşke o lanet arabayı hiç görmemiş olsaydım! İşte para ve size de lanet olsun,” diyerek masanı üstüne dört İngiliz altını fırlattım.</p>

  <p class="normal">Yaşlı beyefendi gözlerini biraz açıp, “Hayır, sizi ele vermeyeceğiz. Sadece sizinle halletmemiz gereken özel bir işimiz var, hepsi bu. Bilmeniz gerekenden çok fazlasını biliyorsunuz, Bay Hannay. Zeki bir oyuncusunuz, ama yeterince akılı değilsiniz,” dedi.</p>

  <p class="normal">Kendinden emin bir sesle konuşuyordu ama zihninde belirmeye başlayan şüphenin izlerini görebiliyordum.</p>

  <p class="normal">“Tanrı aşkına, gevezelik etmeyi kesin!” diye bağırdım. “Her şey bana karşı birleşmiş! Leith kıyılarına çıktığımdan beri şans yüzüme bir kez bile gülmedi. Aç bir adamın, kaza yapmış bir arabada bulduğu birkaç altını almasının ne zararı olabilir ki? Yaptığım tek şey buydu ve bunun için iki gündür bu kahrolası dağların üstünde o lanet polisler tarafından takip ediliyorum. Ve gerçekten bundan çok bıktım. Ne istiyorsan yapabilirsin, ihtiyar! Ned Aislie’ın savaşacak gücü kalmadı.”</p>

  <p class="normal">Yüzünden, şüphenin galip geldiğini görebiliyordum.</p>

  <p class="normal">“Bana son zamanlarda neler yaptığını anlatır mısın,” diye sordu.</p>

  <p class="normal">“Yapamam, efendim,” dedim tam bir dilencinin ses tonuyla. “İki gündür ağzıma bir lokma yiyecek girmedi. Bana karnımı doyuracak kadar yemek verirseniz size her şeyi anlatırım.”</p>

  <p class="normal">Açlığım yüzüme de yansımış olmalı ki adamlarından birine kapıyı işaret etti. Bir parça soğuk börek ve bira getirdiler ve ben onları bir domuz gibi yedim – ya da daha çok Ned Ainslie gibi, çünkü hâlâ karakterimi oynuyordum. Yemeğimin ortasında benimle aniden Almanca konuştu, ama ona duvar gibi, bomboş bir ifadeyle baktım.</p>

  <p class="normal">Sonra ona bir hikâye anlattım – bir hafta önce Leith’te Archangel gemisinden inmiştim ve Wigtown’ daki erkek kardeşimin yanına gitmeye çalışıyordum. Bir eğlence âlemine daldığımı ima ederek parasız kaldığımı söyledim. Ve korkuluklarda bir boşluğa denk gelip vadinin dibinde duran enkaza dönmüş bir araba gördüğümde oldukça kötü durumdaydım. Neler olduğunu anlamak için arabaya yaklaştığımda koltukta üç, yerdeyse bir İngiliz altını bulmuştum. Etrafta kimse yoktu ve sahibi de oralardaymış gibi durmuyordu, ben de paraları cebime atmıştım. Ama bir şekilde polisler peşime takılmıştı. İngiliz altınını bozdurmaya çalışırken bir fırındaki tezgâhtar kadın polisi çağırmıştı ve kısa bir süre sonra, bir derede yüzümü yıkarken neredeyse yakalanıyordum; ellerinden ancak paltomu ve yeleğimi bırakarak kurtulabilmiştim.</p>

  <p class="normal">“Para onların olsun!” diye bağırdım. “Başıma yeterince dert açtı zaten. Bütün o haydutlar zavallı bir adamcağızın peşine takıldı. Düşünün efendim, parayı bulan siz olsaydınız kimse sizi rahatsız etmezdi.”</p>

  <p class="normal">“İyi bir yalancısın Hannay,” dedi.</p>

  <p class="normal">Bir anda öfkelendim. “Dalga geçmeyi kes, lanet olası! Sana ismimin Ainslie olduğunu söyledim ve hayatım boyunca Hannay diye birini tanımadım. Yakında polisi senin şu Hannay meselene ve maymun suratlı, silahlı adamlarına tercih eder hale geleceğim. Hayır efendim, özür dilerim, öyle demek istemedim. Verdiğiniz yemek için size minnettarım ve sular durulunca gitmeme izin verirseniz size müteşekkir olurum.”</p>

  <p class="normal">Kafasının fena halde karıştığı çok belliydi. Çünkü beni hiç görmemişti ve elinde fotoğraflarım varsa da dış görünüşüm onlardan oldukça farklı olmalıydı. Londra’dayken oldukça şık ve zevkli giyinirdim, şimdiyse tam bir serseri gibi görünüyordum.</p>

  <p class="normal">“Seni bırakmayı düşünmüyorum. Olduğunu söylediğin kişiysen, kısa zaman sonra kendini temize çıkarmak için bir şansın olacak. Olduğunu düşündüğüm kişiysen, gün ışığını uzun süre göreceğini sanmıyorum.”</p>

  <p class="normal">Bir zil çaldı ve verandadan üçüncü bir uşak geldi.</p>

  <p class="normal">“Lanchester’ı beş dakika içinde istiyorum. Öğlen yemeğinde üç konuğuz olacak.”</p>

  <p class="normal">Sonra uzun süre bana baktı ve bu, katlanmam gereken en zor sınavdı.</p>

  <p class="normal">O tuhaf ve şeytani gözlerde, soğuk, acımasız, kalpsiz ve fazlasıyla zeki bir bakış vardı. Beni, bir yılanın soğuk gözleri gibi büyülediler. Bir anda içimde, karşı konulması güç bir his belirdi: kendimi onun merhametine bırakıp onun tarafına geçmek için yalvarmak istedim. Meselenin başından beri bu konudaki duygularımı düşünürseniz bu hissin tamamen fiziksel olduğunu ve kendinden daha güçlü bir içgüdü tarafından yönlendirildiğini görebilirsiniz. Ama bu hissi bastırmayı ve gülümsemeyi başardım.</p>

  <p class="normal">“Bir dahaki sefere beni gördüğünüzde tanırsınız, efendim,” dedim.</p>

  <p class="normal">“Karl,” diye kapıdaki adamlarından birine seslendi ve konuşmasına Almanca devam etti: “Ben dönene kadar bu adamı depoya koy. Onun güvenliğinden sen sorumlusun.”</p>

  <p class="normal">Beni odadan çıkarırlarken iki kulağıma da birer silah dayamışlardı.</p>

  <p class="baslik">***</p>

  <p class="normal">Depo, eski çiftlik evine ait rutubetli bir odaydı. Odanın engebeli zemininde halı yoktu ve oturmak için sadece eski bir okul sırası bulunuyordu. Camları sıkı sıkıya kapatılmış olduğu için içerisi zifiri karanlıktı. Ellerimle yoklayarak duvarların kutular, variller ve ağır çuvallarla kaplı olduğunu fark ettim. Oda uzun zamandır kullanılmamış yerlere özgü bir küf kokusuyla kaplıydı. Gardiyanlarım anahtarı kilitte döndürdü. Kapının dışında beklerlerken, ayak değiştirdiklerini duyabiliyordum.</p>

  <p class="normal">O soğuk, karanlık odada büyük bir umutsuzluk içinde oturdum. Yaşlı adam, bir arabayla dün benimle konuşan haydutları almaya gitmişti. Onlar beni yol işçisi olarak görmüştü ve üzerimdeki giysiler bile aynı olduğu için hemen tanıyacaklardı. Bir yol işçisinin, iş yerinden 30 kilometre uzakta polisten kaçmasını nasıl açıklayabilirdim? Soracakları birkaç soru gerçeği anlamalarına sebep olacaktı. Muhtemelen Bay Turnbull’ı ve hatta Marmie’yi görmüşlerdi ve büyük ihtimalle Sör Harry’le de bağlantı kuracaklardı ve o zaman durum gün gibi ortaya çıkacaktı. Bozkırın ortasındaki bu evde gözü dönmüş üç kanun kaçağı ve onların silahlı adamlarına karşı ne kadar şansım olabilirdi ki?</p>

  <p class="normal">Şu anda bir hayaletin peşinden dağlarda dolaşan polisi istekle düşündüm. Ne de olsa onlarla aynı ülkenin insanlarıydık ve onlar dürüst insanlardı. Onların merhameti kesinlikle bu korkunç yaratıklardan daha fazla olurdu. Ama beni dinlemezlerdi bile. O şahin gözlü yaşlı şeytan onlardan kısa sürede kurtulmuştu. Onun polislere rüşvet verdiğini tahmin ediyordum. Muhtemelen Kabine üyelerinden aldığı, İngiltere aleyhine her türlü komployu kurmasını kolaylaştıracak mektupları da vardı. İşte İngiltere’de işleri bu kadar ciddi yürütüyorduk!</p>

  <p class="normal">Üçü öğlen yemeği için dönecekti, yani en fazla iki saat daha beklemem gerekiyordu. Bu açıkça kendi ölümünü beklemekti, çünkü bu karmaşada bir kurtuluş yolu göremiyordum. O anda Scudder’ın cesaretine sahip olmayı diledim, çünkü rahatlıkla onun kadar yürekli biri olmadığımı söyleyebilirdim. Ayakta kalmamı sağlayan tek şey çok öfkeli olmamdı. O üç casusun beni böyle oyuna getirmiş olduklarını düşününce öfkeden patlayacak gibi oluyordum. Benim işimi bitirmeden önce en azından aralarından birinin boynunu kırabilmeyi umuyordum.</p>

  <p class="normal">Bu konuyu düşündükçe daha da sinirlendim ve yerimde duramayıp odanın içinde gezinmeye başladım. Kepenkleri hareket ettirmeye çalıştım ama bir anahtarla sabitlenmiş oldukları için başaramadım. Dışarıdan, tavukların güneş altında gıdaklamalarını duyuyordum. Sonra çuvalları ve kutuları yokladım. Kutuları açmayı başaramadım ama çuvallar tarçın kokulu, köpek bisküvisine benzeyen bir şeyle doluydu. Fakat odayı dolaştıkça duvarda araştırmaya değecek bir kulp buldum.</p>

  <p class="normal">Bu, duvara sabitlenmiş bir dolabın kapağıydı – İskoçya’da bunlara yüklük denirdi – ve kapak kilitliydi. Kilidi biraz zorladığımda çok da sağlam olmadığını fark ettim. Yapacak daha iyi bir şeyim olmadığından kuşağımı kulpa sarıp bütün gücümle dolaba yüklendim. Sonunda kapak, gardiyanlarımın dikkatini çekeceğini düşündüğüm bir sesle kırıldı. Biraz bekledikten sonra dolabın raflarını araştırmaya başladım.</p>

  <p class="normal">Burada bir sürü tuhaf şey vardı. Pantolon cebimde bulduğum bir iki kibritle biraz ışık elde ettim. Ateş çok kısa süre sonra söndü ama bir şeyi görmemi sağladı. Rafın üzerinde birkaç tane el feneri duruyordu. Birini aldım ve çalıştığını fark ettim.</p>

  <p class="normal">El feneri, araştırmamı genişletmeme yardımcı oldu. Raflarda, şişeler ve kutular dolusu tuhaf kokulu malzeme, deneyler için kullanıldığına şüphe olmayan kimyasallar, ince bakır teller sarılmış bobinler ve yığınlarca ince, yağlı ipek vardı. Kutulardan biri fünyeler ve onlara bağlamak için kullanılacak olan fitillerle doluydu. Sonra, raflardan birinin arka tarafında kaba bir karton kutunun içine yerleştirilmiş olan bir tahta kasa buldum. Zorlayarak kasayı açmayı başardığımda içinde hepsi birkaç santimetrekarelik minik, gri küpler olduğunu gördüm.</p>

  <p class="normal">İçlerinden birini elime aldığımda kolayca ufalandığını fark ettim. Sonra bu malzemeyi kokladım ve dilimi değdirerek tadına baktım. Sonra da oturup düşünmeye başladım. Bana boşu boşuna maden mühendisliği diploması vermemişlerdi ve lentoniti nerede görsem tanırdım.</p>

  <p class="normal">Bu küçük küplerin bir tanesiyle, evi havaya uçurup küçük parçalara ayırabilirdim. Zimbabve’de bu malzemeyi kullanmıştım ve ne kadar güçlü olduğunu biliyordum. Asıl sorun, bu bilgimin çok kesin olmamasıydı. Malzemeyi ne kadar kullanmam gerektiğini ve düzeneği nasıl kuracağımı unutmuştum ve zamanlamadan da emin değildim. Gücü konusunda da sadece genel bir fikrim vardı, çünkü bu malzemeyi hiçbir zaman kendi ellerimle kullanmamıştım.</p>

  <p class="normal">Ama bu elimdeki en büyük, hatta tek şansımdı. Bu büyük bir riskti, ama karşısında büyük ve karanlık bir gerçek duruyordu. Patlayıcıyı kullanırsam, beşte bir ihtimalle kendimi paramparça etme riski olduğumu düşündüm, ama kullanmazsam muhtemelen bu akşamüstü bahçedeki bir mezarın dibini boylayacaktım. Bu olayı böyle değerlendiriyordum. İki türlü de durum oldukça umutsuz görünüyordu fakat birinde, ben ve ülkem için küçük de olsa bir şans vardı.</p>

  <p class="normal">Bir anda aklıma Scudder geldi ve kararımı verdim. Bu tip soğukkanlı kararları almak konusunda pek başarılı olmadığım için bu, hayatımın en kötü anlarından biriydi. Yine de kendimi toparlamayı ve aklıma akın eden korkunç düşünceleri bastırmayı başardım. Zihnimi diğer tüm düşüncelere kapatıp Guy Fawkes Gecesi’nde atılan basit havai fişeklerle bir deney yapıyormuşum gibi davranmaya başladım.</p>

  <p class="normal">Bir fünye alıp onu birkaç metrelik bir fitile bağladım. Sonra bir lentonit bloğunun dörtte birini alıp kapının yanında duran çuvallardan birinin altında, yer döşemesindeki bir çatlağa gömdüm ve fitili içine sapladım. Tahminimce o kutularını yarısı dinamitle dolu olabilirdi. Duvardaki dolapta böyle tehlikeli patlayıcılar olduğuna göre, kutularda neden olmayacaktı ki? Bu durumda ben ve o Alman uşaklar, etraftaki bir dönüm araziye paramparça olarak dağılmak üzere göklere doğru bir yolculuğa çıkardık. Ayrıca, patlamanın dolaptaki diğer lentonit parçalarını da patlatması mümkündü, çünkü malzeme hakkında bildiğim çoğu şeyi unutmuştum. Ama olasılıkları düşünmeye başlamadım bile. İhtimaller çok korkunçtu, ama onları göze almak zorundaydım.</p>

  <p class="normal">Pencere pervasının altına yerleştim ve fitili ateşledim. Sonra kısa bir süre bekledim. Her şey ölüm sessizliğindeydi – dışarıdan sadece ağır botların yere inerken çıkardığı sesler ve tavukların huzurlu gıdaklamaları geliyordu. Ruhumu yaratıcıma emanet ettim ve beş saniye sonra nerede olacağımı düşünmeye başladım…</p>

  <p class="normal">Yerden yukarı doğru inanılmaz bir ısı yükseldi ve sanki bir süre havada asılı kaldı. Sonra karşımdaki duvar altın rengi bir alevle parladı ve neredeyse beynimi de patlatan bir gümbürtüyle parçalandı. Sol omzuma çarpan bir şey önüme düştü.</p>

  <p class="normal">Sersemliğim sadece birkaç saniye sürdü. Yoğun, sarı dumanın içinde boğulduğumu hissettim ve enkazın içinde ayağa kalkmaya çalıştım. Arkamdan bir yerlerden temiz hava geldiğini hissediyordum. Pencerenin pervazları yerlerinden çıkmıştı ve parçalanmış pencere boşluğundan çıkan sarı duman, yaz gününün havasına karışıyordu. Kapının pervazını aştığımda kendimi yoğun ve keskin bir sisle kaplı bir avluda buldum. Çok kötü ve hasta gibi hissediyordum ama bacaklarımı kıpırdatabiliyordum, körlemesine ve sendeleyerek ilerleyip evden uzaklaşmaya çalıştım.</p>

  <p class="normal">Bir değirmenden gelen küçük bir suyolu, avlunun diğer yanındaki tahta bir sarnıçla birleşiyordu ve ben o suyun içine düştüm. Soğuk su beni kendime getirdi ama zihnimi ancak kaçmayı düşünebilecek kadar açtı. Değirmenin kollarından birine erişene kadar yosunsu ve kaygan suyolu boyunca ilerledim. Sonra dingil deliğinden zorlukla eski değirmenin içine girerek kendimi saman yığınlarından oluşan bir yatağın üzerine attım. Pantolonum bir çiviye takılınca bir parça kumaş yırtılıp orada kaldı.</p>

  <p class="normal">Değirmen uzun zamandır kullanılmamıştı. Merdivenler zamanla çürümüştü ve tavan arasında fareler kemirerek zeminde büyük delikler açmıştı. Midemdeki bulantı beni sarsmıştı ve kafamın içinde bir çark durmadan dönerken sol omzum ve kolum felç geçirmiş gibiydi. Camdan baktığımda hâlâ evin üzerinde asılı duran sisi ve üst pencerelerden birinden çıkmakta olan dumanları gördüm. Tanrıya şükür evde yangın başlatmıştım, çünkü diğer yandan gelen telaşlı bağrışmaları duyabiliyordum.</p>

  <p class="normal">Ama oyalanmak için fazla vaktim yoktu, çünkü bu değirmen hiç de iyi bir saklanma yeri değildi. Beni arayan herkes doğal olarak bu yolu takip ederdi ve depoda cesedimi bulamayınca hemen beni aramaya başlayacaklarını tahmin ediyordum. Bir başka pencereden, değirmenin uzağında taştan yapılmış eski bir güvercinlik olduğunu gördüm. Oraya ardımda iz bırakmadan ulaşmayı başarabilirsem kendime iyi bir saklanma yeri bulmuş olurdum, çünkü düşmanlarım, yürüyebiliyorsam açık alanlara doğru ilerleyeceğimi düşünüp beni bozkırda arayacaktı.</p>

  <p class="normal">Ayak izlerimi kapatmak için üzerlerine saman serperek kırık merdivene doğru ilerledim. Aynı şeyi değirmenin tabanında ve kırık menteşelerinde sallanan kapının eşiğinde de yaptım. Dışarı baktığımda, güvercinlikle bulunduğum yer arasında ayak izlerimi belli etmeyecek, kaba çakılla kaplı bir alan gördüm. Ayrıca değirmen yüzünden bu yolu evden görmek de imkânsızdı. Bu yolu kullanarak güvercinliğin arkasına geçtim ve tırmanmanın bir yolunu aramaya başladım.</p>

  <p class="normal">Bu, hayatım boyunca yaptığım en zor işlerden biriydi. Omzum ve kolumdaki acı dayanılmazdı ve başım öylesine dönüyordu ki yaptığım her harekette düşmenin eşiğine geliyordum. Ama bir şekilde tırmanmayı başardım. Tırmanırken duvardaki girinti ve çıkıntıları kullandım ve en son, tepeye çıkmak için sağlam bir sarmaşık dalına güvendim. Yukarıda, arkasında yatacak bir yer bulduğum küçük bir tırabzan vardı. Ardından derin bir baygınlığın kollarına düştüm.</p>

  <p class="normal">Uyandığımda ateşim vardı ve güneş yüzüme vuruyordu. Uzun bir süre hareketsizce yattım, çünkü o korkunç dumanlar eklemlerimi güçsüzleştirmiş ve beynimi uyuşturmuş gibiydi. Evden gelen sesleri duyabiliyordum – boğuk bir sesle konuşan adamlar ve bir arabanın düzenli motor sesi. Tırabzandaki küçük bir boşluğa yanaşıp avlunun bir kısmını görmeyi başarabiliyordum. Başı sargılı bir uşakla golf pantolonu giymiş, daha genç bir adamın geldiğini gördüm. Aradıkları bir şey vardı ve değirmene doğru ilerlediler. Sonra biri, çiviye takılmış olan giysi parçasını bulup diğerine seslendi. İkisi de eve geri döndüler ve etrafa bakmak için iki kişiyi daha getirdiler. Beni esir alan adamın gürbüz vücudunu gördüm ve adamın peltekliğini yenmesini sağladığımı düşündüm. Ayrıca hepsinin silahlı olduğunu fark ettim.</p>

  <p class="normal">Yarım saat boyunca değirmenin altını üstüne getirdiler. Varillere tekmeler savurduklarını ve çürümüş döşemeleri kaldırdıklarını duyabiliyordum. Sonra dışarı çıkıp hararetle tartışarak güvercinliğin altında durdular. Başında sargı olan uşağı öfkeyle azarlıyorlardı. Güvercinliğin kapısıyla uğraştıklarını duydum ve bir an için panikle yukarı çıkacaklarını düşündüm. Sonra bundan vazgeçip eve geri döndüler.</p>

  <p class="normal">O sıcak öğleden sonra boyunca çatı katında sırt üstü yattım. En büyük sorunum susuzluktu. Dilim kâğıt gibi olmuştu ve en kötüsü de, değirmen yolunda akan taze suyun sesini duyabilmemdi. Küçük akıntıyı bozkırın derinliklerinden gelen kaynağına doğru gözlerimle takip ettim ve o an tek isteğim, vadinin tepesine çıkıp muhtemelen serin eğreltiotlarıyla kaplı, buz gibi kaynağa ulaşmaktı. Yüzümü o suya daldırmak için bin pound verebilirdim.</p>

  <p class="normal">Bozkırın neredeyse tamamına hâkim bir görüş açısına sahiptim. İçinde iki kişiyle arabanın hızla uzaklaştığını ve at üstünde başka birinin de doğuya doğru gittiğini gördüm. Beni aramaya gittiklerini tahmin ettim ve onlara maceralarında başarılar diledim.</p>

  <p class="normal">Ama daha ilginç bir şey daha gördüm. Ev bozkırın tepesinde, bir nevi platonun hemen üstünde kurulmuştu ve 9.5 kilometre uzaktaki zirveler dışında etrafta daha yüksek hiçbir şey yoktu. Bahsettiğim esas zirve, çoğunlukla köknarlardan oluşan, aralarda birkaç dişbudak ve kayın da görebileceğiniz bir ormanla kaplıydı. Güvercinliğin üzerinde, neredeyse ağaç tepeleriyle aynı irtifadaydım ve arkasında ne olduğunu görebiliyordum. Orman, herkesin bir kriket sahası sanacağı, üzerinde kısa çimenlerin yetiştiği oval, çıplak bir alan dışında göz alabildiğine uzanıyordu.</p>

  <p class="normal">Bunun ne olduğunu tahmin etmem uzun sürmedi. Burası, gizli bir hava alanıydı. Seçilen yer de çok zekiceydi. Çünkü burada alçalmaya başlayan bir uçağı gören biri, onun ağaçları aşarak tepenin diğer tarafına geçtiğini düşünürdü. Burası, bir yükseltinin tepesinde, büyük bir amfi tiyatronun ortasında olduğu için, uçağı gören kişi hangi yönde olursa olsun onun ağaçların tepesinden dağın diğer yanına geçtiğini düşünürdü. Yalnızca çok yakından bakan biri, uçağın tepeleri aşmak yerine alçalıp ormanın ortasındaki bir alana iniş yaptığını görebilirdi. Yüksek tepelerden birinde, elinde teleskop olan biri gerçeği keşfedebilirdi, ama buralardan sadece sürüler geçerdi ve çobanlar da yanlarında teleskop ya da dürbün taşımazdı. Güvercinlikten baktığımda ileride, deniz olduğunu bildiğim mavi bir çizgi gördüm ve düşmanlarımızın, su yollarımızı gözetlemek için böyle gizli bir kule inşa etmiş olduklarını düşünmek beni öfkeden deliye döndürdü.</p>

  <p class="normal">Sonra, o uçağın geri gelmesi halinde, yerimin keşfedilme ihtimalinin çok büyük olduğunu anladım. Böylece o akşamüstü boyunca orada yatıp karanlığın çökmesi için dua ettim ve güneş batıdaki büyük dağların ardından batıp bozkır alacakaranlığa gömüldüğünde çok mutlu oldum. Uçak geç kalmıştı. Uçağın havayı yaran kanatlarının sesini duyup ormanın içindeki evine iniş yapmak için süzülmeye başladığını gördüğümde akşam karanlığı çoktan bastırmıştı. Bir süre ışıklar yanmaya devam etti ve evden uçağın yanına gelip gidenler oldu. Sonra akşam iyice çöktü ve etrafa sessizlik hâkim oldu.</p>

  <p class="normal">Tanrıya şükür karanlık bir akşamdı. Ay, son dördünün sonlarındaydı ve gece geç saatlere kadar doğmayacaktı. O kadar susamıştım ki bekleyecek sabrım kalmamıştı. Ben de tahminen saat dokuz civarı güvercinlikten inmeye başladım. Bu kolay bir iş değildi ve duvarın yarısını inmişken, evin arka kapısının açıldığını duydum ve bir gaz lambasının değirmenin duvarına yansıyan ışığını gördüm. Acı dolu birkaç dakika boyunca sarmaşığa asılı halde bekledim ve evden çıkan her kimse, güvercinliğe doğru gelmemesi için dua ettim. Sonra ışık kayboldu ve ben de avlunun sert zeminine elimden geldiğince yumuşak bir iniş yaptım.</p>

  <p class="normal">Evin çevresini sarmış olan ağaçlara ulaşana dek bir taş duvarın ardına saklanıp sürünerek ilerledim. Nasıl yapacağımı bilsem, muhtemelen o uçağı bozmaya çalışırdım, fakat böyle bir girişimin muhtemelen hiçbir işe yaramayacağını düşündüm. Evin etrafında bir çeşit güvenlik hattı olacağına emindim, bu yüzden ormanda ellerim ve dizlerim üzerinde, önümdeki her santimetrekareyi önceden yoklayarak ilerledim. Bu iyi bir fikirdi, çünkü çok geçmeden yerden 60 santim yükseklikte bir kabloya rastladım. Bunun üzerine basmış olsaydım, mutlaka evde bir alarm çalışacaktı ve ben de kolayca yakalanacaktım.</p>

  <p class="normal">90 metre kadar ileride, sinsice küçük bir akarsuyun kenarına yerleştirilmiş bir kablo daha gördüm. Bundan sonrası bozkırdı ve beş dakika sonra büyük eğreltiotları ve fundalıkların arasındaydım. Kısa süre sonra yamacın başına gelmiştim ve değirmeni döndüren suyun aktığı dere yatağını gördüm. On dakika sonra yüzümü kaynağa batırmış, kana kana su içiyordum.</p>

  <p class="normal">Ama o lanetli evle arama kilometrelerce mesafe koymadan durmadım.</p>

  <div class="calibre2" id="calibre_pb_14"></div>
</body>
</html>
