<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>otuzdokuz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_10">10<br class="calibre1" />
  Denizde Karşılaşma</h1>

  <p class="normal">Bradgate’de, Griffin Hotel’den pembe – mavi bir Haziran sabahını izlerken, durgun denizin üzerinde Cock kumluğunun ardında bir çanlı şamandıra büyüklüğünde görünen bir deniz feneri gördüm. Fenerin birkaç mil güneyinde, sahile çok daha yakın bir kısımda küçük bir destroyer demir atmıştı. MacGillivray’in adamı Scaife, Donanma’da olduğu için gemiyi tanıyordu ve bana geminin adını ve komutanını söylediğinde ben de bu bilgileri bir telgrafla Sör Walter’a ilettim.</p>

  <p class="normal">Kahvaltıdan sonra Scaife, ev sahibinden plaja inen merdivenlerin kapısını açan anahtarı aldı. Onunla birlikte kumların üzerinde yürüdüm ve o diğer merdivenleri araştırırken uçurumun kuytu bir yerinde oturdum. Kimsenin beni görmesini istemiyordum, ama bu saatte burası zaten oldukça ıssızdı ve orada oturduğum süre boyunca gördüğüm tek şey martılar oldu.</p>

  <p class="normal">Scaife’ın işini bitirmesi bir saate yakın sürdü. Elindeki bir parça kâğıda bir şeyler yazarak bana doğru geldiğini gördüğümde, kalbimin yerinden çıkacak gibi atmaya başladığını söyleyebilirim. Her şey, tahminimin doğru çıkmasına bağlıydı.</p>

  <p class="normal">Bütün merdivenlerdeki basamak sayılarını yüksek sesle okudu. “Otuz dört, otuz beş, otuz dokuz, kırk iki, kırk yedi ve uçurumun alçaldığı bir noktada yirmi bir.” Neredeyse ayağa kalkıp neşeyle çığlık atacaktım.</p>

  <p class="normal">Aceleyle kasabaya dönüp MacGillivray’e bir telgraf çektik. Ondan yarım düzine adam istedim ve hepsinin belli otellere dağılacak şekilde yerleştirilmelerini rica ettim. Sonra Scaife otuz dokuz basamaklı merdivenin tepesindeki evi gözetlemeye başlamak üzere gitti.</p>

  <p class="normal">Geri döndüğünde, hem kafamı karıştıran hem de kendimden emin olmamı sağlayan haberler getirmişti. Evin ismi Trafalgar Lodge’du ve ev sahibinin söylediğine göre, emekli bir borsa simsarı olan Appleton adında yaşlı bir beyefendiye aitti. Bay Appleton yazın büyük bir kısmını burada geçirirdi ve hafta başından beri de evindeydi. Scaife, adam hakkında sadece faturalarını düzenli olarak ödeyen, yaşlı ve iyi bir adam olduğunu ve sık sık yerel yardım derneklerine yardım ettiğini öğrenebilmişti. Daha sonra Scaife, bir dikiş makinesi satıcısı kılığında evin arka kapısından içeri sızmayı başarmıştı. İçeride sadece üç çalışan vardı – bir aşçı, bir sofra hizmetçisi, bir de oda hizmetçisi. Hepsi de, saygıdeğer bir orta sınıf evinde görmeyi bekleyebileceğiniz hizmetlilerdi. Aşçı kadın dedikoduyu seven biri değildi ve kısa süre sonra kapıyı Scaife’ın yüzüne kapatmıştı ama o, kadının hiçbir şey bilmediğine emin olduğunu söylüyordu. Evin hemen yanında, gözetlemek için uygun bir alan oluşturan yeni bir villa inşaatı vardı ve diğer taraftaki evin bakımsız bahçesi de çalılıklarla kaplıydı.</p>

  <p class="normal">Scaife’tan teleskopunu ödünç alıp öğlen yemeğinden önce Ruff’da bir gezintiye çıktım. Villaların arka tarafından ilerliyordum ve bir golf sahasının ucunda iyi bir gözetleme noktası buldum. Oradan, yamaç boyunca uzanan çimenlikte kare şeklindeki bahçelere düzenli biçimde yerleştirilmiş şezlongları, bahçelerin etrafındaki çalılıkları ve sahile inen merdivenleri görebiliyordum. Trafalgar Lodge’u oldukça net görüyordum; burası kırmızı tuğlalardan yapılmış, bir verandası, arkasında bir tenis kortu ve ön bahçesinde deniz kenarındaki evlerde görmeye alıştığımız kasımpatıları ve cılız ıtır çiçekleri olan bir evdi. Evdeki bayrak direğine asılmış olan devasa İngiliz bayrağı durgun havada tembelce sallanıyordu.</p>

  <p class="normal">O anda birinin evden ayrılıp uçuruma doğru yavaş yavaş yürümeye başladığını fark ettim. Teleskopumu ona çevirdiğimde, beyaz flanel bir pantolon ve mavi yünlü kumaştan bir ceket giymiş, hasır şapka takmış yaşlı bir adam olduğunu gördüm. Elinde bir dürbün ve bir gazete vardı ve bahçedeki demir banklardan birine oturup okumaya başladı. Arada bir gazeteyi kucağına bırakıp dürbünüyle açık denize bakıyordu. Uzun süre destroyeri inceledi. Yarım saat orada durup onu izledikten sonra, yaşlı adamın öğlen yemeği için eve dönmesiyle ben de yemek için otelime döndüm.</p>

  <p class="normal">Kendimden çok emin değildim. Böyle sıradan bir evle karşılaşmayı beklemiyordum. O yaşlı adam, dağ evindeki korkunç arkeolog olabilirdi, ama olmayabilirdi de. Adam, şehre yakın her sayfiye yerinde ve tatil beldesinde bulabileceğiniz, ununu elemiş, eleğini duvara asmış yaşlı ve keyifli bir emekliye benziyordu. Tamamen zararsız birini arıyor olsanız muhtemelen o adamı seçerdiniz.</p>

  <p class="normal">Fakat yemekten sonra otelin verandasında otururken, görmeyi umduğum ve gözden kaçırmaktan korktuğum şeyi görünce kendime geldim. Güneyden gelen beyaz bir yat, Ruff açıklarında demir attı. Yat 150 ton civarında bir ağırlığa sahipti ve direğindeki beyaz flamadan onun Deniz Kuvvetleri’ne ait olduğunu anlayabilirdiniz. Scaife’la birlikte limana inip, akşamüstü balık avına çıkmak üzere bir balıkçının teknesini kiraladık.</p>

  <p class="normal">Sıcak ve huzurlu bir öğleden sonra geçirdim. İkimiz birlikte 9 kilo civarında morina balığı yakaladık ve ben, açık denizin dansıyla birlikte olaylara daha neşeli bir ruh haliyle bakmaya başladım. Ruff’ın muazzam, beyaz uçurumlarının üzerinde villaların kırmızı ve yeşil renklerini ve özellikle de Trafalgar Lodge’un belirgin bayrak direğini görebiliyordum. Saat dört civarı yeterince balık avladığımızı düşündüm ve tekneciye, denizin üstünde muhteşem beyaz bir kuş gibi duran ve her an kaçmaya hazır görünen yatın etrafında bir tur atmasını söyledim. Scaife, geminin yapı itibariyle oldukça hızlı bir gemi olduğunu ve çok güçlü bir motora sahip olduğunu söyledi.</p>

  <p class="normal">Geminin ismi <span class="ideitalik">Ariadne</span>’dı; bunu güvertedeki pirinç bölümleri cilalayan bir adamın şapkasından okumuştum. Onunla konuştuğumda bana hafif bir Essex aksanıyla cevap verdi. Güvertede çalışan bir başkası ise, bana saatin kaç olduğunu kusursuz bir İngilizceyle söyledi. Bizim teknenin sahibi onlardan biriyle hava konusunda bir tartışmaya girişti ve birkaç dakika boyunca küreklerimiz yardımıyla sancak pruvasının yanında durduk.</p>

  <p class="normal">Sonra güverteye bir subayın gelmesiyle adamlar bir anda bizi umursamaz bir tavır takınıp başlarını önlerindeki işlere eğdiler. Subay temiz görünüşlü, hoş bir genç adamdı ve bize mükemmel bir İngilizceyle bugünkü balık avımız konusunda birkaç soru sordu. Ama bu konuda şüpheye düşmek imkânsızdı. Kısa kesilmiş saçları ve gömleğiyle boyunbağının kumaşına bakılırsa, adamın İngiltere’den olmadığı çok belliydi.</p>

  <p class="normal">Bu bana biraz güven vermiş olsa da Bradgate’e doğru kürek çekmeye başladığımızda benim kronik şüphelerim yine kendilerini gösterdiler. Beni endişelendiren en önemli şey, düşmanlarımın bildiğim şeyleri Scudder’dan öğrendiğimi ve burayı bulmamı sağlayan ipucunu bana veren kişinin Scudder olduğunu bilmeleriydi. Scudder’ın burayı öğrendiğini biliyorlarsa, planlarını değiştirmeleri beklenmez miydi? Bu görevi başarıyla tamamlamaları öyle önemliydi ki hiçbir riske girmek istemezlerdi. Asıl mesele, Scudder’ın planlarının ne kadarını bildiğini düşündükleriydi. Dün gece Almanların planlarına bağlı kalma alışkanlıkları hakkında büyük bir güvenle konuşuyordum, fakat eğer peşlerinde olduğuma dair en ufak bir şüpheleri bile varsa planlarını değiştirmemek için çok aptal olmaları gerekirdi. Dün gece gördüğüm adamın, onu tanıdığımı fark edip etmediğini düşündüm. Bir şekilde, adamın beni tanımadığını düşünüyordum ve buna inanmak zorundaydım. Bütün bu mesele, tüm hesaplarıma göre kesin bir zaferin keyfini çıkarmam gereken o akşamüstündeki kadar zor görünmemişti.</p>

  <p class="normal">Otelde Scaife beni destroyerin kumandanıyla tanıştırdı ve karşılıklı biraz sohbet ettik. Bir ya da iki saat sonra yeniden Trafalgar Lodge’u izlemeye gittim.</p>

  <p class="normal">Yamacın biraz daha üstlerinde, boş bir evin bahçesinde bir gözetleme noktası buldum. Oradan, evin tüm bahçesini ve tenis kortunda maç yapan iki kişiyi rahatlıkla görebiliyordum. Adamlardan biri daha önce gördüğüm yaşlı beyefendiydi, diğeriyse spor giysiler içinde olan daha genç biriydi. İkisi de ciğerlerini açmak için iyi bir egzersiz yapmak isteyen iki şehirli centilmen gibi büyük bir hevesle oynuyordu. Bundan daha masum bir görüntü olamazdı. Neşeyle gülüşüp yüksek sesle konuşarak oynadıkları oyunlarına, bir hizmetçinin gümüş tepsiyle getirdiği biralarını içmek için ara verdiler. Gözlerimi devirip kendime, dünya üzerinde yaşayan en aptal kişi olup olmadığımı sordum. İskoçya’nın uçsuz bucaksız düzlüklerinde beni bir uçak ve arabayla kovalayan ve şüphesiz o şeytani antikacının başını çektiği gizem ve karanlık dolu dünya yok olmuştu. O adamların, Scudder’ı yere çivileyen bıçağı kullandığını ve dünya barışını tehlikeye atacak planları uygulamaya koymak üzere olduğunu tahmin etmek çok kolaydı. Ama burada gördüğüm, biraz egzersiz yaptıktan sonra monoton akşam yemeği için eve dönüp market fiyatları ve son kriket maçı skorları hakkında konuşacak ve Surbiton’daki günlük dedikodulardan bahsedecek olan iki iyi niyetli vatandaştı. Akbabalar ve şahinler yakalamak için bir tuzak kurup beklemiştim ama görünen oydu ki ağıma iki tombul ardıç kuşu düşmüştü.</p>

  <p class="normal">O anda bir bisikletin üzerinde, omzunda bir golf çantası taşıyan genç bir adam daha geldi. Tenis kortunun etrafında dolaştı ve oyuncular tarafından neşeyle selamlandı. Oyuncular genç adama takılıyordu ve şakaları korkunç derecede İngilizlere özgüydü. Sonra, kahverengi bir mendille alnını silen tombul adam banyo yapması gerektiğini söyledi. Söylediklerini kelimesi kelimesine duydum – “Doğru düzgün, köpüklü bir banyoya ihtiyacım var,” dedi. “Bu, vücudumdaki bütün fazlalıkları alacak ve beni yeniden forma sokacak, Bob. Böylece yarınki maçta senin tozunu attıracağım.” Bu konuşma biçimi tamamen İngilizlere özgüydü.</p>

  <p class="normal">Hepsi eve girdi ve benim kendimi büyük bir aptal gibi hissetmeme sebep oldular. Bu kez baltayı taşa vurmuştum. Bu adamlar rol yapıyor olabilirdi, ama öyleyse bile seyircileri neredeydi? 30 metre ileride, bir yaban gülünün gövdesinin ardından onları izliyor olduğumu bilemezlerdi. Bu içten adamların göründükleri kişilerden başka birileri olduklarına inanmak neredeyse imkânsızdı – sayfiye evinde oyun oynayan üç sıradan İngiliz. Onları sıkıcı bulabilirdiniz, ama masum olduklarını görmemeniz mümkün değildi.</p>

  <p class="baslik">***</p>

  <p class="normal">Fakat üç kişiydiler; aralarından biri yaşlı, biri şişman, biri de zayıf ve esmerdi; evleri Scudder’ın notlarında belirttiği eve uyuyordu ve yarım mil açıkta demirlenmiş, içinde en az bir Alman subay olan bir yat bekliyordu. Aklımdan Karolides’in ölümünden sonra büyük bir depremin eşiğine gelen Avrupa’yı ve Londra’da bıraktığım, önümüzdeki birkaç saat içinde gerçekleşecek olayları endişeyle bekleyen adamları geçirdim. Bir yerlerde kıyametin kopmak üzere olduğu su götürmezdi. Kara Taş kazanmıştı ve bu Haziran akşamını atlatabilirlerse çabalarının karşılığını da alacaklardı.</p>

  <p class="normal">Yapabileceğim tek bir şey vardı – tamamen kendimden eminmişim gibi planıma devam edip, kendimi aptal durumuna düşüreceksem bile bunu onurumla yapmak. Hayatım boyunca yaptığım hiçbir işte bu kadar gönülsüz olmamıştım. O anda, o üç İngiliz beyefendisinin evine girip oyunlarının bittiğini söylemektense, her birinin elinde Browning marka tabancaları olan bir anarşist sığınağına baskın yapmayı ya da elimde bir altıpatlarla bir aslanla karşı karşıya kalmayı tercih edeceğimi düşünüyordum. Bana nasıl da güleceklerdi!</p>

  <p class="normal">Fakat bir anda, Zimbabve’deyken yaşlı Peter Pienaar’ın söylediği bir şeyi hatırladım. Peter’dan bu hikâyenin başlarında bir kez daha bahsetmiştim. O, benim tanıdığım en iyi casustu ve tövbe etmeden önce birçok kez yetkililerin en çok aradığı kişiler arasında yer alıp kanun karşısında zor durumlara düşmüştü. Bir keresinde Peter’la kılık değiştirme konusunda konuşmuştuk ve ortaya attığı fikir beni o zamanlar çok etkilemişti. Peter, kaçak olan kişi işini iyi biliyorsa, parmak izi gibi çok net ipuçları dışındaki belirsiz fiziksel kanıtların çok az işe yarayacağını söylüyordu. Saç boyamak ya da takma bıyık takmak gibi yöntemlere, bunlar sanki birer çocuk oyunuymuş gibi gülüp geçerdi. Peter’a göre en önemli şey, ‘atmosfer yaratmak’tı.</p>

  <p class="normal">Bir adam, ilk görüldüğü ortamdan tamamen farklı bir atmosferde görülüp, - asıl önemli kısmı burasıydı – bu yeni çevrede, sanki hep orada yaşıyormuş gibi görünmeyi başarabilirse, dünya üzerindeki en zeki dedektifi bile kandırabilirdi. Ve bir keresinde, siyah bir ceket alıp kiliseye gittiğini ve kendisini arayan adamla aynı dua kitabını nasıl paylaştığını anlatırdı. Bu adam Peter’ı daha önce bu kılıkta görmüş olsaydı muhakkak onu tanırdı, ama adam onu sadece elinde bir tabancayla bir handa enfiye çekerken görmüştü.</p>

  <p class="normal">Peter’ın sözlerini hatırlamak, o gün boyunca ilk kez rahatlamamı sağladı. Peter yaşlı ve bilge bir adamdı ve peşinde olduğum adamlar da kafesinden kaçmak üzere olan kuşlar gibiydiler. Onlar da Peter’ın oyununu oynuyorsa ne olacaktı? Ancak bir aptal farklı görünmeye çalışırdı: kurnaz bir adamsa sıradan görünerek fark edilmez olmaya çalışırdı.</p>

  <p class="normal">Ayrıca, yol işçisi kılığına girdiğimde kullanmış olduğum yine Peter’a ait olan bir düstur daha vardı. ‘Kılık değiştirdiğinde, kendini büründüğün kılıktaki kişi olduğuna ikna edemezsen asla başarılı olamazsın.’ Bu da tenis oynamalarını açıklardı. O adamların rol yapmasına gerek yoktu; sadece bir şalteri indirmiş ve onlar için ilki kadar doğal olan başka bir hayata geçmişlerdi. Bu, kulağa beylik bir laf gibi gelse de Peter bunun bütün ünlü suçluların ortak sırrı olduğunu söylerdi.</p>

  <p class="normal">Saat sekize yaklaşırken geri dönüp Scaife’a talimatları verdim. Onunla adamlarını nasıl yerleştireceği konusunda bir plan yaptıktan sonra, akşam yemeği yemek istemediğim için bir yürüyüşe çıktım. Boş golf sahasının etrafından dolaşıp yamacın kuzeyine doğru ilerleyerek villaların oldukça yukarısındaki bir noktaya vardım.</p>

  <p class="normal">Yeni yapılmış düzenli yollarda tenis oynamaktan ve plajdan gelen flanel takımlı insanlarla, radyo istasyonundan dönen bir Sahil Güvenlik görevlisiyle ve sahipleriyle birlikte eve dönen eşeklerle karşılaştım. Denizin üstüne çöken alacakaranlıkta <span class="ideitalik">Ariadne</span>’ın ve onun güneyinde, daha açıkta demirlemiş olan destroyerin ışıklarının yandığını ve Cock kumullarının ilerisinde Thames Nehri’ne doğru yola çıkmış olan buharlı gemilerin aydınlığını gördüm. Bu manzara öylesine huzurluydu ki kendimi her saniye daha da kötü hissediyordum. Trafalgar Lodge’a doğru harekete geçme cesaretini gösterebildiğimde saat dokuz buçuğa geliyordu.</p>

  <p class="normal">Yolda giderken gördüğüm, bakıcısının ayaklarına dolanan bir tazı beni biraz olsun keyiflendirdi. Tazı bana, Zimbabve’deyken sahip olduğum ve Pali yamaçlarına avlanmaya giderken yanımda götürdüğüm köpeğimi hatırlatmıştı. Bir boz antilopu takip ederken, yaratığın nasıl bir anda gözden kaybolduğu hatırladım. Bir tazının en gelişmiş duyusu görme yeteneğidir ve benim de gözlerim fena değildir, ama o canavar sanki bir anda yeryüzünden silinmişti. Daha sonra bunu nasıl başardığını anlamıştım. Tepelerdeki gri kayalar, ancak bir fırtına bulutunun bir kargayı göstereceği kadar aydınlıktı. Antilop kaçmamıştı; yapması gereken tek şey kıpırtısız durup arkasındaki fona karışmaktı.</p>

  <p class="normal">Aklımda bu anılar dolaşırken, bir anda bu hikâyenin ana fikrini o an içinde bulunduğum duruma uyguladım. Kara Taş’ın kaçmasına gerek yoktu. Sessizce, coğrafyanın içinde erimişlerdi. Doğru iz üzerindeydim; bunu zihnime kazıdım ve kendi kendime, bunu hiç unutmayacağıma dair söz verdim. Son sözü Peter Pienaar söylemişti.</p>

  <p class="normal">Scaife’ın adamları şimdiye kadar yerlerini almış olmalıydı, ama etrafta hiç kimse görünmüyordu. Ev, izlemek isteyen herkese açık bir pazaryeri gibi ortada duruyordu. Üç adımlık bir korkuluk, evi yamaç yolundan ayırıyordu; zemin kattaki tüm pencereler açıktı ve kısılmış olan ışıklar ve içeriden gelen alçak konuşma sesleri, ev sahiplerinin akşam yemeklerini henüz bitirmiş olduğunu gösteriyordu. Her şey, bir hayır kurumu standında olacağı kadar açık ve netti. Kendimi dünyanın en büyük aptalı gibi hissederek bahçe kapısını açıp zili çaldım.</p>

  <p class="baslik">***</p>

  <p class="normal">Benim gibi, dünyanın birçok yerindeki zorlu coğrafyalarda seyahat etmiş bir adam, toplumun iki kesimiyle çok iyi anlaşır: zenginler ve fakirler. Ben onları anlarım, onlar da beni. Çobanlar, serseriler ve yol işçisiyleyken kendimi evimde gibi hissediyordum; Sör Walter ve dün akşam tanıştığım adamlarla birlikteyken de keyfim oldukça yerindeydi. Bunun sebebini açıklayamam, ama durum bu. Benim gibi adamların anlayamadığı tek grup, rahat ve sakin orta sınıfın, villalarda ve sayfiye yerlerinde sürdürdükleri hayattır. Hayata bakış açılarını bilmeyiz, alışkanlıklarına anlam veremeyiz ve onlardan, bir siyah pitondan çekindiğimiz kadar çekiniriz. İyi giyimli bir sofra hizmetçisi kapıyı açtığında, sanki sesim kısılmıştı.</p>

  <p class="normal">Bay Appleton’la görüşmek istediğimi söyleyince içeri buyur edildim. Planım, aniden yemek odasına girip odadaki adamların yüzünde beni tanıdıklarına dair bir ifade bularak teorimi desteklemekti. Ama kendimi o düzenli koridorda bulduğumda sanki bu ev beni ele geçirdi. Burada, on bin İngiliz evinde görebileceğiniz golf çantaları, tenis raketleri, hasır şapkalar ve keplerle bir sürü eldiven ve baston vardı. Özenle katlanmış birkaç palto ve yağmurluk eski bir meşe sandığın üzerine konmuştu, duvardaysa büyükbabalarından kalmış gibi görünen bir guguklu saat, pirinçten yapılmış birkaç yatak ısıtıcısı ve Chiltern’ın St. Leger Kupası’nı kazandığı zamandan kalma bir gazete baskısı asılıydı. Burası bir Anglikan Kilisesi kadar Ortodoks-tu. Hizmetçi bana ismimi sorduğunda otomatik olarak cevap verdim ve koridorun sağ tarafındaki sigara odasına götürüldüm.</p>

  <p class="normal">Bu oda daha da beterdi. Burayı incelemek için pek vaktim olmadı, ama şömine rafında, bir İngiliz lisesi ya da üniversitesinde çekilmiş olduklarına yemin edebileceğim bir grup fotoğraf gördüm. Odaya sadece göz gezdirebilmiştim; daha sonra kendimi toplayıp hizmetçinin peşinden gittim. Ama artık çok geçti. Hizmetçi çoktan odaya girip ismimi efendisine iletmişti ve ben, ismimi duyduklarında nasıl bir tepki verdiklerini görme şansımı kaybetmiştim.</p>

  <p class="normal">Odaya girdiğimde, masanın başında oturan yaşlı adam beni karşılamak için ayağa kalkıp bana döndü. Hem yaşlı adam, hem de tombul adam olarak tanıdığım, akşam giysileri içindeydi – kısa bir ceket ve siyah bir papyon takmışlardı. Esmer olan üçüncü adamsa, yünlü kumaştan mavi bir takım giymiş, beyaz bir kuşak takmıştı ki bu bir cins okul ya da kulüp üniformasına benziyordu.</p>

  <p class="normal">Yaşlı adamın tavırları çok kibardı. “Bay Hannay,” dedi tereddütle. “Beni görmek mi istediniz? Bana bir dakika müsaade edin beyler, az sonra tekrar size katılacağım. Biz en iyisi sigara odasına geçelim.”</p>

  <p class="normal">Kendime zerre kadar güvenmesem de kendimi rolümü oynamaya zorladım. Bir sandalye çekip oturdum. “Sanırım sizinle daha önce tanışmıştık,” dedim. “Ve sanırım ne için buraya geldiğimi biliyorsunuz.”</p>

  <p class="normal">Oda oldukça loştu, ama görebildiğim kadarıyla şaşırmış numarasını oldukça iyi yaptılar.</p>

  <p class="normal">“Olabilir. Olabilir,” dedi yaşlı adam. “Hafızam pek iyi değildir, ama korkarım ki geliş nedeninizi bana söylemeniz gerekecek beyefendi, çünkü gerçekten bilmiyorum.”</p>

  <p class="normal">“Pekâlâ,” dedim ve o anda tamamen aptalca bir iş yapmakta olduğumu düşünüyordum. “Size, artık oyunun bittiğini söylemeye geldim. Elimde, üçünüz için bir tutuklama emri var.”</p>

  <p class="normal">“Tutuklama mı,” dedi yaşlı adam ve gerçekten şok olmuş gibi görünüyordu. “Tutuklama! Aman Tanrım! Neyle suçlanıyoruz?”</p>

  <p class="normal">“Geçtiğimiz ayın 23’ünde, Londra’da Franklin Scudder’ı öldürmekle.”</p>

  <p class="normal">“Bu ismi daha önce hiç duymadım,” dedi yaşlı adam sersemlemiş bir sesle.</p>

  <p class="normal">Diğerlerinden biri söze girdi. “Şu Portland Place Cinayeti. Bunu gazetede okumuştum. Aman Tanrım, siz aklınızı kaçırmış olmalısınız beyefendi! Nereden geliyorsunuz?”</p>

  <p class="normal">“Scotland Yard’dan,” dedim.</p>

  <p class="normal">Bundan sonraki bir dakika boyunca odayı ölüm sessizliği kapladı. Yaşlı adam, gözlerini tabağına dikmiş, çatalını kullanarak bir fındıkla oynuyordu ki bu, masum bir şaşkınlığın en iyi ifadesiydi.</p>

  <p class="normal">Sonra tombul olan konuşmaya başladı. Söyleyeceği sözleri dikkatle seçmek istiyormuş gibi biraz tutuk konuşuyordu.</p>

  <p class="normal">“Hemen telaşlanma amcacığım,” dedi. “Bu büyük bir hata, ama bazen böyle şeyler olabiliyor, her şeyi rahatlıkla yoluna koyabiliriz. Masumiyetimizi kanıtlamak zor olmayacaktır. 23 Mayıs’ta yurt dışında olduğumu kanıtlayabilirim. Bob da bir bakımevindeydi. Sen Londra’daydın, ama o gün ne yaptığını kanıtlayabilirsin.”</p>

  <p class="normal">“Doğru, Percy! Elbette, bu çok kolay olacak. 23 Mayıs. Bu, Agatha’nın düğününün ertesi günüydü. Bir düşüneyim. O gün ne yapmıştım? Sabah Woking’den gelip öğlen yemeğimi Charlie Symons’la yedim. Sonra – evet, akşam yemeğinde de Fishmonger ailesiyle birlikteydim. O akşamki pançın bana pek iyi gelmediğini ve ertesi sabah kendimi hasta gibi hissettiğimi hatırlıyorum. Ayrıca, o akşam yemeğinden dönerken bir kutu puro satın almıştım.” Eliyle masanın üzerindeki bir kutuyu gösterip sinirli bir tavırla güldü.</p>

  <p class="normal">Genç adam, saygılı bir ses tonuyla, “Beyefendi, bence siz de yanıldığınızı anlayacaksınız. Her İngiliz vatandaşı gibi kanun koruyucularına yardım etmek isteriz, fakat Scotland Yard’ın kendini aptal durumuna düşürmesini istemeyiz. Değil mi, amca?”</p>

  <p class="normal">“Elbette, Bob.” Yaşlı adamın sesine yeniden güven gelmişti. “Elbette, yetkililere yardımcı olmak için elimizden gelen her şeyi yaparız. Ama bu kadarı da biraz fazla. Bunu kaldıramıyorum.”</p>

  <p class="normal">“Nellie bunu duyduğunda nasıl da gülecek!” dedi tombul adam. “Her zaman can sıkıntısından öleceğini, çünkü senin başına asla hiçbir şey gelmediğini söyleyip durur. Ama artık senin de anlatabileceğin iyi bir hikâyen var.” Ardından keyifle gülmeye başladı.</p>

  <p class="normal">“Aman Tanrım, evet! Düşünsenize! Kulüpte anlatmak için ne harika bir hikâye! Sanırım masum olduğumu kanıtlamak için şu anda kızgın olmalıyım, ama bu durum o kadar eğlenceli ki! Neredeyse bana yaşattığınız korku için bile sizi bağışlayacağım! O kadar ciddi görünüyordunuz ki neredeyse uykumda yürüyüp insanları öldürdüğüme ben bile inanacaktım!”</p>

  <p class="normal">Tüm bunlar rol olamazdı, hepsi de çok gerçekçi görünüyordu. Bir anda kendime olan tüm güvenimi kaybettim ve içimde özür dileyip oradan ayrılmak için dayanılmaz bir istek duydum. Ama kendi kendime, İngiltere’nin dalga malzemesi olacaksam bile bu işin peşini sonuna kadar bırakmamam gerektiğini söyledim. Masanın üzerindeki mumların ışığı yeterli değildi. Ben de kafa karışıklığımı gidermek için yerimden kalkıp kapıya gittim ve elektrik lambasını açtım. Oda bir anda aydınlanınca adamlar gözlerini kırpıştırdı, bense bu üç yüzü inceliyordum.</p>

  <p class="normal">Ama hiçbir sonuca varamadım. Biri yaşlı ve kel, biri tıknaz, biri de zayıf ve esmerdi. Dış görünüşlerinde, beni İskoçya’da kovalayan adamlar olmalarını engelleyecek hiçbir şey yoktu, fakat onları tanımamı sağlayan hiçbir ize de rastlayamadım. Yol işçisi kılığında biriyle, Ned Ainslie kılığında bir diğeriyle karşılaşmış olmama rağmen ve iyi bir hafızaya ve sağlam bir gözlem gücüne sahip olduğum halde neden kendimden emin olamadığımı bir türlü anlayamıyordum. Bu adamlar, kesinlikle olduklarını iddia ettikleri kişilermiş gibi görünüyorlardı, fakat bir türlü onlara tam anlamıyla inanamıyordum.</p>

  <p class="normal">Duvarlarında oymabaskılar asılı olan, şömine üzerindeki rafta bir mutfak önlüğü ve yaşlı bir hanımefendinin yağlıboya tablosu bulunan bu güzel yemek odasında bu adamlarla dağlardaki caniler arasında bağlantı kuracak hiçbir şeye rastlayamıyordum. Yanımda gümüş bir sigara kutusu duruyordu ve bunu, Bay Percival Appleton’ın St. Bede Kulübü’ndeki golf turnuvasından kazanmış olduğunu gördüm. Kendimi hızla bu evin dışına atmamı engellemek için, aklıma durmadan Peter Pienaar’ı getirmem gerekiyordu.</p>

  <p class="normal">“Pekâlâ,” dedi yaşlı adam kibarca, “İncelemeniz sonucunda tatmin oldunuz mu, beyefendi?”</p>

  <p class="normal">Aklıma söylenebilecek hiçbir şey gelmedi.</p>

  <p class="normal">“Umarım bu saçma işin peşini bırakmak sizin için de uygun olur. Hakkınızda şikâyette bulunmayacağım, fakat eminim bu durumun saygıdeğer insanlar için ne kadar rahatsız edici olduğunu tahmin ediyorsunuzdur.”</p>

  <p class="normal">Kafamı salladım.</p>

  <p class="normal">“Aman Tanrım,” dedi genç adam. “Bu mesele biraz fazla uzadı.”</p>

  <p class="normal">“Sizinle polis merkezine gelmemizi mi istiyorsunuz,” diye sordu tıknaz olan. “Bu, meseleyi kökten çözmek için en iyi yol olacaktır. Ama tahminen siz yerel polis istasyonuyla da yetinmezsiniz. Elinizdeki tutuklama emrini görmeyi isteme hakkım var, fakat isminizi karalamak gibi bir niyetim yok. Sonuçta siz sadece görevinizi yapıyorsunuz. Ama itiraf etmelisiniz ki bu, oldukça tuhaf bir durum. Siz ne yapmamızı teklif ediyorsunuz?”</p>

  <p class="normal">Artık, adamlarımı içeri çağırıp onları tutuklatmak ya da yanlış anlaşılma için özür dileyip evden ayrılmak dışında hiçbir seçeneğim yoktu. Bu ev ve adamların oldukça masum görünen tavırları– tam olarak masum denemese de yüzlerindeki içten hayret ve endişe ifadeleri – yüzünden sanki hipnotize olmuş gibiydim.</p>

  <p class="normal">“’Peter Pienaar,’ dedim içimden ve bir an için, kendimi aptal durumuna düşürüp onlardan özür dilemeye çok yaklaştım.</p>

  <p class="normal">“Bence bu arada bir tur briç oynayalım,” dedi tıknaz olan. Böylece Bay Hannay de bu meseleyi düşünmek için zaman kazanmış olur. Ayrıca zaten dördüncü oyuncuya ihtiyacımız vardı. Oynar mısınız, beyefendi?”</p>

  <p class="normal">Bu daveti, kulüpteki sıradan bir davetmiş gibi kabul ettim. Olayların bu şekilde gelişmesi elimi kolumu bağlamıştı sanki. Bir masa üzerinde oyun kâğıtlarının hazırlanmış olduğu sigara odasına gittik ve bana sigara ve içki ikram edildi. Rüyadaymış gibi masadaki yerime oturdum. Pencere açıktı ve ay ışığı yamaçları ve denizi sarı bir ışıkla yıkıyordu. Ben ise kendimde değil gibiydim. Üç centilmen, eski ruh hallerine geri dönmüş, gittiğiniz her kulüpte duyabileceğiniz cinsten keyifli konuşmalarına kaldıkları yerden devam ediyorlardı. Orada çatık kaşlarım ve durmadan yüzlerinde dolaşan gözlerimle tuhaf bir portre çiziyor olmalıydım.</p>

  <p class="normal">Benim eşim genç ve esmer olandı. Genellikle iyi bir briç oyuncusuyumdur, fakat o gece oldukça kötü bir sonuç almış olmalıyım. Kafamı karıştırdıklarını fark etmişlerdi; bu nedenle daha da rahat davranmaya başladılar. Yüzlerine bakmaya devam ettim fakat bu yüzler bana hiçbir şey söylemiyordu. Mesele farklı görünmeleri değil, farklı <span class="ideitalik">olmalarıydı.</span> Umutsuzca kendime Peter Pienaar’ın sözlerini anımsattım.</p>

  <p class="baslik">***</p>

  <p class="normal">Sonra bir şey beni uyandırdı.</p>

  <p class="normal">Yaşlı adam bir puro yakmak için elini masanın üstüne bıraktı. Sonra, kartları tekrar eline almadan önce kısa bir süre sırtını sandalyesine yaslayıp parmaklarıyla dizinin üzerinde tempo tuttu.</p>

  <p class="normal">Bu hareketi dağ evinde, arkamda silahlı uşaklarıyla onun önünde ayakta dururken de yaptığını hatırlayıvermiştim.</p>

  <p class="normal">Sadece saniyeler süren bu küçücük hareketi, kartlarıma baktığım bir anda gözden kaçırma ihtimalim öyle yüksekti ki! Ama kaçırmadım ve bir anda sanki bütün oda aydınlandı. Gözlerimin önünden bir perde kalktı ve karşımdaki üç adamın onlar olduğuna emin oldum.</p>

  <p class="normal">Şömine rafının üzerindeki saat onu vurdu.</p>

  <p class="normal">Üç adamın yüzleri sanki gözlerimin önünde değişip sırlarını açığa vurmaya başlamıştı. Genç olan, katildi. Az önce sadece hafif ve eğlenceli görünen gözlerde artık zulüm ve acımasızlık görüyordum. Scud-der’ı yere çivileyen bıçağın ona ait olduğuna emin oldum. Ayrıca, Karolides’e kurşun sıkan da oydu.</p>

  <p class="normal">Tıknaz adamın yüzü ona bakarken silikleşip yeni ve farklı ifadelere bürünüyor gibiydi. Sanki sahip olduğu şey bir yüz değil, istediği an istediğini kullanabildiği yüz farklı maskeydi. Bu adam çok iyi bir aktör olmalıydı. Belki de dün gece Lord Alloa kılığına giren oydu, belki de değildi; bunun bir önemi yoktu. Scudder’ı en başta takip edip ona kartını bırakan adamın o olup olmadığını merak ettim. Scudder adamın peltek bir konuşması olduğunu söylemişti ve peltekliğinin durumu ne kadar korkutucu kılabileceğini hayal edebiliyordum.</p>

  <p class="normal">Fakat aralarındaki en önemli kişi yaşlı adamdı. Ekibin beyni oydu ve bir çekiç kadar soğuk, hesaplı ve acımasızdı. Ama artık gözlerim açılmıştı ve nasıl olup da o yüzde iyiliksever bir ifade gördüğümü merak ediyordum. Çenesi soğuk çelikten dökülmüş gibi görünüyordu ve gözlerinde, yırtıcı bir kuşunkine benzeyen, insani olmayan bir parıltı vardı. Oyuna devam ettim fakat her geçen saniyeyle yüreğimdeki nefret daha da büyüyordu. Bu his beni neredeyse boğacaktı ve eşim konuştuğunda ona cevap vermekte epeyce zorlandım. Onların yanında kalmaya ancak çok kısa bir süre daha dayanabilirdim.</p>

  <p class="normal">“Vay canına! Bob! Bak saat kaç olmuş!” dedi yaşlı adam. “Trene yetişmek için hazırlanmaya başlasan iyi olur.” Ve bana dönerek, “Bob’un bu gece gitmesi gerekiyor,” diye ekledi. Artık bu sesin bir yalancıya ait olduğunu net olarak anlayabiliyordum.</p>

  <p class="normal">Saate baktım; neredeyse on buçuk olmuştu.</p>

  <p class="normal">“Korkarım yolculuğunu ertelemesi gerekecek,” dedim.</p>

  <p class="normal">“Lanet olsun,” dedi genç adam. “Bu meseleyi hallettiğimizi zannediyordum. Ama gitmek zorundayım. Size adresimi verebilirim, ya da istediğiniz bir güvence vermeye de hazırım.”</p>

  <p class="normal">“Hayır,” dedim. “Kalmanız gerekiyor.”</p>

  <p class="normal">O noktada, umutsuz durumda olduklarını anlamalarını bekliyordum. Tek şansları, beni aptalı oynadığıma ve bu konuda başarılı olamadığıma ikna etmekti. Fakat yaşlı adam tekrar lafa karıştı.</p>

  <p class="normal">“Yeğenime ben kefil olabilirim. Bu sizin içinizi de rahatlatacaktır, Bay Hannay.” Bana mı öyle gelmişti yoksa o yumuşak ses tonunu altında ufak bir duraksama mı sezmiştim?</p>

  <p class="normal">Sezgim doğru olmalıydı, çünkü ona bir daha baktığımda, beynime korku dolu bir anıyla kazınmış olan o şahin gibi göz kırpışı bir kez daha gördüm.</p>

  <p class="normal">İşaretimi verdim.</p>

  <p class="normal">Hemen ardından ışıklar söndü. Güçlü bir çift kol beni göğsümün etrafımdan yakalayıp, silah konması olası ceplerimi aramaya başladı.</p>

  <p class="normal">“Çabuk Franz!” diye bağırdı birisi Almanca. “Gemi! Gemi!”Adam konuşurken, ay ışığıyla aydınlanmış bahçede adamlarımdan ikisini gördüm.</p>

  <p class="normal">Genç ve esmer olan pencereye yöneldi ve ona kimse ulaşamadan pencereden ve alçak çitin üzerinden atladı. Ben yaşlı adamı yakaladığımda odada birçok kişinin olduğunu fark ettim. Tıknaz olanın yakalandığını gördüm fakat gözlerim asıl plaj kapısına giden yolda hızla yol almakta olan Franz’ı arıyordu. Bir adam onu takip ediyordu, ama hiç şansı yoktu. Kaçak, kapıdan geçtikten sonra kapıyı arkasından kilitledi ve ben ellerim yaşlı adamın boynunu kavramış halde, bir insanın tüm o basamakları inmesine yetecek süre boyunca ardından bakakaldım.</p>

  <p class="normal">Aniden yaşlı adam kendini benim elimden kurtardı ve kendini duvara doğru savurdu. Sanki bir şalter kaldırılmış gibi bir çıt sesi duyuldu. Sonra yerin derinliklerinden bir yıkılma sesi duyulmaya başlandı ve pencereden, denize inen merdivenler tarafında büyük, beyaz bir toz bulutunun belirdiğini gördüm.</p>

  <p class="normal">Biri odanın ışığını açtı.</p>

  <p class="normal">Yaşlı adam bana çakmak çakmak gözlerle bakıyordu.</p>

  <p class="normal">“O artık güvende,” diye haykırdı. “Ona zamanında yetişemezsiniz… O gitti… O başardı… Kara Taş, zafere ulaştı.”</p>

  <p class="normal">O gözlerde, sıradan bir zafer sevincinden fazlası vardı. Yırtıcı bir kuş gibi büzülen bu gözlerde şimdi de bir şahinin gururunu görebiliyordum. Bu gözler, başka hiçbir şeyi görmeyen, fanatik bir öfkeyle parlıyordu ve ilk kez, en başından beri ne kadar korkunç bir şeyle yüz yüze olduğumu anlıyordum. Bu adam sadece bir casus değildi; aynı zamanda, kendi inançlarına göre ateşli bir vatanseverdi.</p>

  <p class="normal">Kelepçeler bileklerine geçirilirken, ona son sözlerimi söyledim.</p>

  <p class="normal">“Umarım Franz bu başarısının keyfini çıkarabilir. Size söylemeliyim ki, <span class="ideitalik">Ariadne</span> son bir saattir bizim komutamız altındaydı.”</p>

  <p class="baslik">***</p>

  <p class="normal">Tüm dünyanın bildiği gibi, üç hafta sonra savaşa girdik. Savaşın ilk haftasında orduya yazıldım ve Matabele’deki deneyimlerim sayesinde doğrudan Yüzbaşı unvanına layık görüldüm. Ama sanırım ben, yapabileceğim en büyük hizmeti o üniformayı giymeden önce yapmıştım.</p>
</body>
</html>
