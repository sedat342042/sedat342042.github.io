<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>otuzdokuz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_7">7<br class="calibre1" />
  Balıkçının Olta Sineği</h1>

  <p class="normal">Bir tepede oturup durumu gözden geçirdim. Kendimi pek mutlu hissetmiyordum, çünkü kaçışımdan doğan şükran duygularım ciddi fiziksel rahatsızlıklarımla gölgelenmişti. Lentonit dumanından epey kötü zehirlenmiştim ve güvercinlikte yatarak geçirdiğim saatlerin de bu konuda pek yardımı dokunmamıştı. Başım çatlayacak gibi ağrıyordu ve kendimi çok hasta hissediyordum. Ayrıca omzum da oldukça kötü durumdaydı. Başta sadece bir çürük olduğunu düşünmüştüm ama artık şişmeye başlamıştı ve sol kolumu kullanamıyordum.</p>

  <p class="normal">Planım Bay Turnbull’ın kulübesini bulmak, eşyalarımı ve özellikle de Scudder’ın not defterini geri alıp ana yola dönerek güneye doğru gitmekti. Dışişleri’ndeki Sör Walter Bullivant’la ne kadar çabuk iletişime geçersem o kadar iyi olacağını hissediyordum. Sahip olduklarımdan başka nasıl kanıt elde edebileceğimi bilmiyorum. Hikâyeme inanıp inanmamak onun seçimiydi ve sonuç ne olursa olsun bu, o şeytani Almanların elinde olmaktan daha iyiydi. İngiltere polisine karşı oldukça sıcak duygular beslemeye başlamıştım.</p>

  <p class="normal">Yıldızlarla dolu, çok güzel bir geceydi ve yolda pek zorlukla karşılaşmadım. Sör Harry’nin haritası çevreye hâkim olmamı sağlamıştı ve yapmam gereken tek şey, yol işçisiyle karşılaştığım ırmağın başına gelmek için biraz batıya yönelmekti. Bu yolculuğum boyunca geçtiğim hiçbir yerin adını bilmiyordum, ama bu ırmak, muhtemelen Tweed Nehri’nin önemli kollarından biriydi. Hesaplarıma göre oraya 28 kilometre uzaklıktaydım, yani sabah olmadan varma ihtimalim yoktu. Bir gün bir yerde gizlenmem gerekiyordu, çünkü insan içine çıkamayacak kadar korkunç bir haldeydim. Paltom, yeleğim, kuşağım ya da şapkam yoktu, pantolonum fena halde yıpranmıştı, ayrıca ellerim ve yüzüm patlamanın etkisiyle kapkaraydı. Güzelliğimin anlatmakla bitmeyeceğini söylemeliyim, çünkü gözlerimin de kızarmış ve şişmiş olduğunu hissediyordum. Sonuçta, Tanrı’dan korkan iyi vatandaşların bir otobanda görmeleri için uygun halde değildim.</p>

  <p class="normal">Gün ağardıktan kısa bir süre sonra yamaçtaki bir derede kendimi biraz temizlemeye çalışıp bir dağ köylüsünün kulübesine doğru ilerledim, çünkü acilen yiyecek bir şeylere ihtiyacım vardı. Ev sahibi dışarıdaydı ve etraftaki en yakın komşusu 10 kilometre uzaklıkta olan karısı evde tek başınaydı. Kadın, yaşlı olsa da oldukça cesurdu. Beni gördüğünde, kötü kişiler üzerinde kullanmaktan çekinmeyeceği belli olan baltasını eline aldı. Ona bir yerden düştüğümü söyledim – nasıl olduğunu anlatmadım – ve görünüşümden oldukça hasta olduğumu anladı. Her iyi Hıristiyan’ın yapacağı gibi hiç soru sormadı ve bana, içine biraz viski katılmış bir çanak süt uzatıp bir süre mutfağında yanan ateşin başında oturmama izin verdi. Omzumu yıkamak istedi, fakat canım öyle fena yanıyordu ki dokunmasına bile izin vermedim.</p>

  <p class="normal">Benim hakkımda ne düşündüğünü bilmiyorum, belki de tövbe etmiş bir soyguncu olduğumu düşündü, çünkü bana verdiği sütün karşılığını vermek için, o anda sahip olduğum en küçük para olan bir İngiliz altınını ona vermek istediğimde kafasını sallayıp bana, ‘bunu hak edenlere vermem gerektiğini’ söyledi. Bu duruma öyle şiddetle itiraz ettim ki sanırım dürüst olduğuma inandı ve parayı alıp karşılığında bana yeni ve kalın bir gocuk ve kocasının eski şapkalarından birini verdi. Gocuğu omzuma nasıl sarmam gerektiğini gösterdi ve kulübeden ayrıldığımda, Burns’ün şiirlerinin yanında çizimlerini görebileceğiniz tipik bir İskoç erkeği gibi görünüyordum. Yine de artık sıkı giyinmiş olduğum söylenebilirdi.</p>

  <p class="normal">Bu çok iyi olmuştu, çünkü daha öğlen olmadan hava değişti ve yağmur çiselemeye başladı. Bir nehir dirseğinden aşağı doğru sarkan, altına sürüklenmiş eğreltiotlarının fena olmayan bir yatak oluşturduğu büyük bir kayanın altına sığındım. Orada gün batımına kadar uyumayı başardım, fakat uyandığımda her yanıma kramplar giriyordu, bütün vücudum tutulmuştu ve omzum, ağrıyan bir diş gibi zonkluyordu. Yaşlı kadının bana verdiği yulaf ekmeği ve peyniri yedikten sonra iyice akşam çökmeden yola koyuldum.</p>

  <p class="normal">O gece ıslak yamaçlarda çok acı çektim. Yönümü bulmamı sağlayacak hiçbir yıldız görünmüyordu ve haritadan hatırladığım kadarıyla elimden gelenin en iyisini yapmam gerekiyordu. İki kez yolumu kaybettim ve birkaç kez bir turba bataklığına düştüm. Önüm-de kuş uçuşuyla 16 kilometre civarında yol vardı ama hatalarım yüzünden bu neredeyse iki katına çıkmıştı. Yolculuğun sonlarına doğru sıkılmış dişler ve dönen bir başla ilerliyordum. Ama başarılı oldum ve gün doğarken Bay Turnbull’ın kapısını çalıyordum. Etrafta yoğun bir sis vardı ve kulübeden ana yolu göremiyordum.</p>

  <p class="normal">Kapıyı Bay Turnbull açtı – bu kez ayıktı, hatta daha fazlası vardı. Çok eskiden kalma ama iyi bakılmış siyah bir takım giymişti, en fazla bir gece önce tıraş olmuştu, pamuklu bir kuşak takmıştı ve sol elinde küçük bir İncil tutuyordu. İlk anda beni tanıyamadı.</p>

  <p class="normal">“Şabat günü, sabah sabah ne istiyorsun,” diye sordu.</p>

  <p class="normal">Hangi günde olduğumuzu tamamen unutmuştum. Demek ki bu tuhaf giysilerin sebebi Şabat günüydü.</p>

  <p class="normal">Başım öyle kötü dönüyordu ki tutarlı bir cevap veremedim. Ama o beni tanıdı ve hasta olduğumu fark etti.</p>

  <p class="normal">“Gözlüklerimi getirdin mi,” diye sordu.</p>

  <p class="normal">Gözlüğü pantolon cebimden çıkarıp ona verdim.</p>

  <p class="normal">“Ceketini ve yeleğini almaya gelmiş olmalısın,” dedi. “İçeri gel. Dostum, bacakların çok kötü durumda. Ben sana bir sandalye getirene kadar dayan.”</p>

  <p class="normal">Bir sıtma nöbetine girmek üzereymişim gibi hissediyordum. Ateşim oldukça yüksekti ve geçirdiğim ıslak gece durumu daha da kötüleştirmişti, ayrıca bunlar omzumun ağrısı ve bombadan çıkan gazın etkileriyle de birleşince kendimi oldukça kötü hissediyordum. Kısa süre sonra, Bay Turnbull’ın yardımıyla kendimi mutfak duvarına asılı dolapların altındaki yatakta buldum.</p>

  <p class="normal">Bu yaşlı yol işçisi gerçek bir kara gün dostuydu. Karısı yıllar önce ölmüştü ve kızı evlendiğinden beri yalnız yaşıyordu.</p>

  <p class="normal">On gün boyunca ihtiyaç duyduğum tüm bakımı o yaptı. Ateşim yükseldiğinde sadece huzurlu bir yerde sessizce yatmak istiyordum ve ateşim düştüğündeyse, nöbet boyunca omzumun epeyce iyileşmiş olduğunu fark ettim. Ama oldukça kötü bir nöbet geçirmiştim ve beş gün sonunda yataktan çıkmayı başarsam da bacaklarımın güçlenmesi biraz daha uzun sürdü.</p>

  <p class="normal">Turnbull her sabah, bana günlük sütümü bırakıp kapıyı üstümden kilitleyerek gidiyor ve akşamları geldiğinde sessizce şöminenin önünde oturuyordu. Yakınımıza tek bir kişi bile gelmedi. Biraz iyileştiğimde, asla beni sorular sorarak sıkmadı. Birkaç kez bana en az iki günlük Scotsman gazetesi getirdi, ben de bu sayede Portland Place Cinayeti’ne duyulan ilginin yavaş yavaş söndüğünü fark ettim. Gazetede bu konuda hiçbir haber yoktu ve anladığım kadarıyla büyük bir dini toplantı olan Genel Kongre’den başka bir konuda haberlere rastlayamadım.</p>

  <p class="normal">Bir gün Turnbull kilitli bir çekmeceden kemerimi çıkarttı. “İçinde epeyce yüklü miktarda para var,” dedi. “İyisi mi, sen hepsinin orada olduğuna emin olmak için say.”</p>

  <p class="normal">İsmimi sorma gereği bile duymamıştı. Ona, yol işçiliği oyunumdan sonra etrafta dolaşıp bu konuda sorular soran kimse olup olmadığını sordum.</p>

  <p class="normal">“Evet, arabasıyla gelen bir adam vardı. Bana o gün yerime geçen kişiyle ilgili sorular sordu ama ben aptalı oynadım. Adam soru sormaya devam edince, ona Cleuch’dan gelip bana bir süre yardım eden vaftiz kardeşimden bahsediyor olabileceğini söyledim. Tuhaf görünüşlü bir adamdı ve aksanı yüzünden söylediklerinin yarısını anlayamıyordum.”</p>

  <p class="normal">Son günlerde iyice huzursuzlaşmaya başlamıştım ve biraz iyileşir iyileşmez yola devam etmeye karar verdim. Bu ancak 12 Haziran’da mümkün olabildi ve şans eseri o sabah sürüsünü Moffat’a götüren bir sığır çobanı önümüzden geçti. Adamın adı Hislop’tu, Turnbull’ın arkadaşıydı ve o sabah bizimle kahvaltı etmek için geldiğinde beni de yanında götürmeyi teklif etti.</p>

  <p class="normal">Turnbull’ın bana evini açması karşılığında beş pound alması için çok uğraştım. Bu oldukça zor bir işti. Hayatımda onun kadar özgür ruhlu kimseyle karşılaşmamıştım. Israr ettiğimde epeyce kabalaştı, utangaçlaştı ve kızardı. Sonunda parayı aldığındaysa teşekkür bile edemedi. Ona çok şey borçlu olduğumu söylediğimde, ağzının içinde ‘bu şansı hak ettiğimi’ söyledi. Vedalaşmamız yüzünden memnuniyetsiz bir ruh haliyle yola çıktığımızı düşünebilirsiniz. Fakat Hislop neşeli bir adamdı ve Annan’ın güneşli vadisine tırmanıp yeniden aşağı inene kadar gevezelik etti. Ben Galloway’deki pazarlardan ve koyun fiyatlarından bahsedince benim o bölgelerden gelen bir koyun toptancısı olduğumu düşündü. Daha önce de söylediğim gibi, gocuğum ve eski şapkam bana teatral bir İskoç köylüsü görüntüsü veriyordu. Fakat sığır sürüsünü yürütmek gerçekten de çok yavaş bir işti ve günün büyük kısmında ancak 10 kilometre civarında yol alabildik.</p>

  <p class="normal">Bu kadar gergin olmasam bu yolculuktan çok keyif alabilirdim. Parlak ve masmavi gökyüzünün altında önümüzde uzanan kocaman, kahverengi tepeler ve geniş, yeşil çayırlar birbirini takip ediyordu. Etrafta tarla kuşları ve çullukların şakımasıyla küçük derelerin şırıltıları dışında hiçbir ses yoktu. Fakat ben, birçok ülkenin kaderinin belirleneceği 15 Haziran bu kadar yaklaşmışken ne güzel yaz günlerine ne de Hislop’un konuşmalarına dikkat edebiliyordum.</p>

  <p class="normal">Moffat’taki mütevazı bir handa akşam yemeğimi yedikten sonra kasaba yolunun demir yoluyla birleştiği kavşağa kadar üç kilometre kadar yürüdüm. Güneye giden gece ekspresi gece yarısına kadar gelmeyecekti, ben de yürüyüşten yorulduğum için tepeye tırmanıp biraz uyumaya çalıştım. Fakat çok fazla uyuduğum için istasyona koşarak dönmek ve treni kalkmasına iki dakika kala yakalamak zorunda kaldım. Üçüncü mevkiinin sert yastıkları ve havadaki bayat tütün kokusu beni inanılmayacak kadar neşelendirdi. Artık, tamamlamam gereken işi bitirmeye çok yaklaştığımı hissediyordum.</p>

  <p class="baslik">***</p>

  <p class="normal">Crewe’e sabaha karşı vardım ve Birmingham’a giden bir tren bulabilmek için sabah altıya kadar beklemek zorunda kaldım. Reading’de inerek, Berk-shire’ın derinliklerine doğru ilerleyen bir banliyö trenine bindim. Sonunda yemyeşil ovalar ve sazlıkların arasından akan yavaş derelerle kaplı bir araziye geldim. Akşam sekiz civarında yorgun ve yolculuktan kir pas içinde kalmış bir halde, omzumda siyah – beyaz kareli bir gocukla (sınırı geçtikten sonra onu giymeye cesaret edememiştim) bir çiftlik işçisiyle bir gazi arasında bir dış görünüme sahip halde Artins adlı küçük bir istasyonda trenden indim. İstasyonda bekleyen birçok kişi vardı ve ben, birilerine yol sormadan önce buradan uzaklaşmamın iyi olacağını düşündüm.</p>

  <p class="normal">Yol önce büyük kayın ağaçlarından oluşan bir ormandan daha sonra da uzaktaki ağaçların tepelerini gören sığ bir vadiden geçti. İskoçya’dan sonra buranın havası ağır ve boğuktu fakat limon, kestane ve leylak çiçekleri havaya tatlı bir koku yayıyordu. Sonra önüme, altından kenarları kar beyaz düğünçiçekleriyle bezeli, yavaş ve berrak bir ırmak akan bir köprü çıktı. Biraz ileride bir değirmen vardı ve tatlı kokulu alacakaranlıkta değirmen mili hoş bir ses çıkarıyordu. Bir şekilde burası beni sakinleştirdi ve rahatlattı. Uzaklardaki uçsuz bucaksız yeşilliklere bakarken ıslık çalmaya başladım ve dudaklarımdan dökülen melodi ‘Annie Laurie’ oldu.</p>

  <p class="normal">Suyun yanından gelen bir balıkçı bana doğru yaklaştı ve o da ıslık çalmaya başladı. Bu melodi sanki bulaşıcıydı, çünkü o da benim çaldığım şarkıyı çalmaya başlamıştı. Balıkçı iri yapılı, ütüsüz, eski bir flanel takım giymiş, geniş siperlikli bir şapka takmış omzunda çadır bezinden bir çanta asılı olan bir adamdı. Adam bana başıyla selam verdiğinde hayatımda hiç bu kadar uyanık ve iyi huylu bir yüz görmediğimi düşündüm. Üç metrelik, kamıştan yapılmış oltasını dikkatlice köprüden aşağı sarkıttı ve benimle birlikte suya bakmaya başladı.</p>

  <p class="normal">“Çok berrak, değil mi,” diye sordu cana yakın bir tavırla. “Kennet’i her koşulda Test’e tercih ederim. Şuradaki kocaman balığa bakın. Bir ons çektiğine dört pounda bahse girerim. Ama artık akşam çöktü ve onların dikkatini çekemezsiniz.”</p>

  <p class="normal">“Onu göremedim,” dedim.</p>

  <p class="normal">“Bakın! Orada! Su kamışlarının bir metre ilerisinde.”</p>

  <p class="normal">“Şimdi gördüm. Onun siyah bir taş olduğuna yemin edebilirdim.”</p>

  <p class="normal">“Öyle,” dedi ve ıslıkla Annie Laurie’den bir dörtlük daha çaldı.</p>

  <p class="normal">Gözlerini sudan ayırmadan, omzunun üstünden “İsminiz Twidson’dı, değil mi,” diye sordu.</p>

  <p class="normal">“Hayır,” dedim, “Yani, evet demek istemiştim.” Bir an için sahte ismimi tamamen unutmuştum.</p>

  <p class="normal">Balıkçı, köprünün gölgesinden çıkan bir su tavuğuna bakıp gülümseyerek “Bir komplocunun kendi ismini bilmesi önemlidir,” dedi.</p>

  <p class="normal">Orada durup balıkçının kare şeklindeki güçlü çenesine, geniş, düzgün alnına ve dolgun yanaklarına bakıp burada sahip olmaya değer bir müttefik bulduğumu düşünmeye başladım. Meraklı mavi gözleri, çok derinlere doğru uzanıyormuş gibi görünüyordu.</p>

  <p class="normal">Bir anda bana hoşnutsuz bir bakış attı. “Bence bu büyük bir rezalet,” dedi sesini yükselterek. Senin gibi eli ayağı tutan bir adamın dilenmesi çok ayıp. Mutfağımdan yemek alabilirsin ama benden para alamayacaksın.”</p>

  <p class="normal">Yanımızdan geçen bir faytonun sürücüsü olan genç adam, balıkçıyı selamlamak için elindeki kamçıyı kaldırdı.</p>

  <p class="normal">“Evim şurası,” dedi balıkçı, birkaç yüz metre ilerideki beyaz bir kapıyı işaret ederek. “Beş dakika bekleyip arka kapıdan dolaşarak eve gelin.” Sonra beni orada bırakıp gitti.</p>

  <p class="normal">Bana söylediği şeyi harfiyen yaptım. Önüme, dere boyunca uzanan bir çimenliği olan, yol boyunca kartopu çiçekleri ve leylaklarla bezeli güzel bir ev çıktı. Arka kapı açıktı ve ciddi görünüşlü bir uşak beni bekliyordu.</p>

  <p class="normal">“Bu taraftan gelin, efendim,” dedi ve beni bir koridordan geçirip üst kata çıkararak nehir manzaralı harika bir yatak odasına götürdü. Orada benim için hazırlanmış, tüm ayrıntıları düşünülmüş birkaç giysi buldum – tüm aksesuarlarıyla bir gece takımı, kahverengi flanel bir pantolon – ceket, gömlekler, kuşaklar, papyonlar, tıraş malzemeleri ve bir saç fırçası, hatta bir çift cilalı ayakkabı. “Sör Walter, Bay Reggie’nin eşyalarının size uyacağını tahmin etti, efendim,” dedi uşak. “Burada birkaç giysisini bırakır, çünkü hafta sonları düzenli olarak buraya gelir. Hemen yanınızdaki kapı banyodur ve sizin için sıcak bir banyo hazırladım. Akşam yemeği yarım saat sonra, efendim. Gongun sesini duyarsınız.”</p>

  <p class="normal">Ciddi uşak gittikten sonra kreton kaplamalı bir koltuğa oturup hayretle etrafıma bakmaya başladım. Bir anda dilenci yaşamından bu düzenli ve rahat hayata geçmek neredeyse inanılmazdı. Sebebini anlayamasam da, Sir Walter’ın bana inandığı çok açıktı. Aynaya yansıyan görüntüme baktım ve yabani, açlık ve yorgunluktan bitkin düşmüş, iki haftalık sakalı karman çorman olmuş, kulakları ve gözlerine kadar toz içinde, kuşaksız ve kaba bir gömlek giymiş, şekilsiz, eski bir tüvit takımla bir aydır temizlenmemiş botlara sahip bir adam gördüm. Bir sokak serserisiyle sığır çobanı arasında bir görüntüye sahip olan ben, ciddi bir uşak tarafından kolaylıkla bu rahat eve davet edilmiştim. Ve işin en iyi kısmı, henüz ismimi bile bilmiyor olmalarıydı.</p>

  <p class="normal">Kafamı daha çok yormadan Tanrı’nın verdiği hediyelerin keyfini çıkarmaya karar verdim. Uzun ve keyifli bir banyo yaptım, tıraş oldum ve üzerimde hiç de fena durmayan gece takımıyla şık gömleği giydim. Hazırlığım bittiğinde, aynadaki aksim oldukça etkileyici genç bir adama dönüşmüştü.</p>

  <p class="normal">Sör Walter beni, küçük, yuvarlak bir masa üzerindeki gümüş şamdanlarla aydınltılan loş yemek odasında bekliyordu. Sör Walter’ın görüntüsü – saygın, yerleşik ve güven verici tavrıyla, sanki yönetim ve hukukun beden bulmuş hali gibiydi – şaşırmama ve kendini fazlalık gibi hissetmeme sebep oldu. Hakkımdaki gerçeği bilmiyor olmalıydı, yoksa beni bu şekilde ağırlamazdı. Yanlış kanılardan doğan misafirperverliğini kabul edemezdim.</p>

  <p class="normal">“Efendim, size anlatamayacağım kadar minnettarım, fakat bazı şeyleri gün ışığına çıkarmam gerekiyor,” dedim. “Ben masum bir adamım, ama polis beni arıyor. Bunu size söylemek zorundayım ve beni kapı dışarı ederseniz buna şaşırmam.”</p>

  <p class="normal">Sör gülümsedi. “Önemli değil. Bunun iştahınızı etkilemesine izin vermeyin. Bu konuyu yemekten sonra konuşabiliriz.”</p>

  <p class="normal">Hayatımda hiçbir yemekten bu kadar keyif almamıştım, çünkü gün boyunca tren istasyonlarında satılan sandviçlerden başka bir şey yememiştim. Sör Walter beni gururlandırdı; çok iyi bir şampanya ve ardından da nadir bulunan bir Porto şarabı içtik. Orada, bir uşak ve şık bir kâhyanın beklediği o odada oturmak beni neredeyse histerik bir ruh haline sürükledi ve üç haftadır herkesin kovaladığı bir eşkıya gibi yaşadığımı hatırlattı. Sör Walter’a, Zambesi’de yaşayan, izin verirseniz parmaklarınızı ısırıp koparan kaplan balıklarını anlattım ve dünyanın her yerindeki spor aktivitelerinden bahsettik, çünkü o da avlanmayı seviyordu.</p>

  <p class="normal">Ardından kahve içmek için kitaplar ve kupalarla dolu, dağınık ama çok rahat görünen keyifli çalışma odasına gittik. Bu işten yakamı kurtarmayı başarırsam ve bir gün kendi evime sahip olursam böyle bir oda yapmaya karar verdim. Daha sonra, kahve fincanlarımız mutfağa gidip biz birer puro yaktığımızda ev sahibim uzun bacaklarını sandalyenin yan tarafına doğru savurdu ve bana hikâyemi anlatmaya başlamamı söyledi.</p>

  <p class="normal">“Ben Harry’nin söylediklerini yerine getirdim,” dedi. “Bunun için bana söylediği şey, sizin bana gözlerimi yerinden oynatacak şeyler anlatacağınızdı. Ben hazırım, Bay Hannay.”</p>

  <p class="normal">İlk olarak bana gerçek ismimle hitap ettiğini fark ettim.</p>

  <p class="normal">Hikâyeye en başından başladım. Londra’da can sıkıntısı içinde geçirdiğim günlerden ve bir akşam döndüğümde Scudder’ın kapımın önünde bana anlatmaya çalıştığı hikâyeden bahsettim. Scudder’ın Karo-lides ve Dış İlişkiler Konferansı hakkında anlattıklarını ona anlattığımda dudaklarını büzdü ve gülümsedi.</p>

  <p class="normal">Sonra cinayeti anlatmaya başladığımda yeniden ağırbaşlı bir tavır takındı. Sütçü, Galloway’de geçirdiğim zaman ve handa Scudder’ın notlarını deşifre edişim hakkındaki her şeyi zaten biliyordu. “Şu an yanınızda mı,” diye sordu kısaca ve küçük not defterini cebimden çıkardığımda derin bir nefes verdi.</p>

  <p class="normal">İçeriği konusunda hiçbir şey söylememiştim. Sonra Sör Harry’yle karşılaşmamı ve toplantıdaki konuşmaları anlattım. Bunun üzerine Sör, kahkahalarla güldü.</p>

  <p class="normal">“Harry tamamen saçma sapan konuştu, değil mi? Buna kesinlikle inanırım. Çok iyi bir insan olsa da aptal amcası onun zihnini bir sürü saçmalıkla dolduruyor. Devam edin, Bay Hannay.”</p>

  <p class="normal">Yol işçisi olarak geçirdiğim gün onu biraz heyecanlandırdı. Arabada gördüğüm iki adamı en ince detaylarına kadar anlatmamı istedi. Görünüşe göre hafızasını yoklayıp kim olduklarını bulmaya çalışıyordu. Ve aptal Jopley’in başına gelenleri duyduğunda tekrar neşelendi.</p>

  <p class="normal">Ama dağ evindeki yaşlı adam onu yine ciddileştirdi. Onu da tüm detaylarıyla yeniden anlatmam gerekti.</p>

  <p class="normal">“Kibar, kel ve gözlerini bir şahin gibi kapatabiliyor… Sesi sinsi bir yaban tavuğununkine benziyor. Ve o, sizi polisten kurtardıktan sonra onun inziva evini dinamitlediniz. Bu oldukça esprili bir tavır.”</p>

  <p class="normal">Sonunda hikâyemi bitirdim. Yavaşça ayağa kalktı ve şöminenin önündeki halıdan bana baktı.</p>

  <p class="normal">“Polis meselesini aklınızdan silebilirsiniz,” dedi. “Artık bu ülkenin yasaları açısından tehlikede değilsiniz.”</p>

  <p class="normal">“Aman Tanrım!” diye haykırdım. “Katili yakaladılar mı?”</p>

  <p class="normal">“Hayır, ama son iki haftadır sizi şüpheliler listesinden çıkarttılar.”</p>

  <p class="normal">“Neden,” diye sordum büyük bir şaşkınlıkla.</p>

  <p class="normal">“Esas sebebi, Scudder’dan bir mektup almış olmam. Onu biraz tanırdım ve benim için birkaç iş yapmıştı. Yarı deli, yarı dahi bir adamdı ama her zaman dürüst biriydi. Onun sorunu, her zaman tek başına iş yapmak istemesiydi. Bu özelliği yüzünden tüm gizli servisler için işe yaramaz hale geliyordu. Bu çok acı bir durum, çünkü o çok yetenekli bir adamdı. Bence dünyadaki en cesur adam oydu, çünkü korkudan titrediği durumlarda bile onu amacından caydırabilecek hiçbir şey yoktu. Ondan 31 Mayıs’ta bir mektup aldım.”</p>

  <p class="normal">“Ama o bir hafta önce ölmüştü.”</p>

  <p class="normal">Mektup, ayın 23’ünde yazılıp postalanmıştı. Sonunun bu kadar yakın olduğunu tahmin etmemiş olduğu çok açık. Ondan gelen bilgilerin bana ulaşması bir haftayı bulur, çünkü belgeler önce gizli olarak İspanya’ya, oradan da Newcastle’a ulaşır. Ardında iz bırakmamak konusunda delice bir dikkate sahipti.”</p>

  <p class="normal">“Ne yazmış,” diye sordum kekeleyerek.</p>

  <p class="normal">“Hiçbir şey. Sadece tehlikede olduğundan ama iyi bir dost bulup onun yanına sığındığından bahsetmiş ve 15 Haziran’a kadar bu dostundan haber alacağımı yazmıştı. Adresini belirtmemiş ama Portland Place’e yakın bir yerde olduğunu yazmıştı. Sanırım amacı, başına bir şey gelirse sizi temize çıkarmaktı. Mektubu aldığımda Scotland Yard’a gidip soruşturmanın ayrıntılarını inceledim ve Scudder’ın dostunun siz olduğunuza karar verdim. Hakkınızda biraz araştırma yaptık Bay Hannay ve saygı değer biri olduğunuzu öğrendik. Sanırım ortadan kaybolmanızın sebeplerini biliyorum – sadece polis değil, aynı zamanda diğer ekip – ve Harry’nin el yazısıyla yazdığı notu da alınca gerisini tahmin etmek benim için zor olmadı. Geçtiğimiz hafta boyunca sizi bekliyordum.”</p>

  <p class="normal">Bunun zihnimi ne kadar rahatlattığını tahmin edebilirsiniz. Kendimi bir kez daha özgür hissediyordum, çünkü artık ülkemin kanun adamlarına karşı değil, sadece ülkemin düşmanlarına karşı savaşacaktım.</p>

  <p class="normal">“Bize o küçük not defterini verin,” dedi Sör Walter.</p>

  <p class="normal">Defter üzerinde bir saate yakın birlikte çalıştık. Ben şifre sistemini anlattım ve Sör Walter sistemi kolayca öğrendi. Metnin bazı yerlerinde yaptığım hataları düzeltti, fakat hikâyenin tamamını oldukça doğru anlamıştım. Not defteri biterken Sör Walter yüzünde kasvetli bir ifadeyle duruyordu. Bir süre hiç konuşmadan oturdu.</p>

  <p class="normal">Sonunda, “Bu konuda ne yapmam gerektiğini bilemiyorum,” dedi. “Bir konuda haklı – yarından sonraki gün olacak şeyler konusunda. Fakat bu bilgiye nasıl ulaşmış olabilir? Bu bile yeterince kötü bir durum. Ama şu Kara Taş hakkında yazdığı şeyler – sanki hepsi bir macera filminden fırlamış gibi. Keşke Scudder’ın yargılarına daha fazla güvenebilseydim. Onun sorunu, gereğinden çok fazla romantik olmasıydı. Sanatçılarınkine benzeyen bir ruhu vardı ve her şeyin, Tanrı’nın onları yarattığı halinden daha mükemmel olmasını isterdi. Ayrıca birçok tuhaf önyargıya da sahipti. Örneğin Yahudilerden bahsedilmesi bile öfkeden kudurmasına yeterdi. Yahudiler ve büyük servetleri.”</p>

  <p class="normal">“Kara Taş,” diye tekrar etti. “<span class="ideitalik">Der Schwarzestein.</span> Sanki ucuz casusluk kitaplarından fırlamış bir isim. Ve Karolides hakkındaki tüm o komplo. Hikâyenin esas zayıf yanı burası çünkü saygıdeğer Karolides’in ikimizi de gömeceğini düşünüyorum. Avrupa’da onun ölmesini isteyen hiçbir ülke yok. Ayrıca son zamanlarda hamlelerini Berlin ve Viyana’nın istekleri doğrultusunda yaptığı için şefime oldukça zor zamanlar yaşatıyor. Hayır! Scudder burada ipin ucunu kaçırmış. Açıkçası Hannay, hikâyenin bu kısmına inanmıyorum. Burada dönen bazı kirli işler var, Scudder da çok fazla şey öğrendiği için hayatını kaybetti. Ama neyin üstüne isterseniz yemin etmeye hazırım ki bu sıradan bir casusluk meselesidir. Avrupa’nın önemli güçlerinden biri casusluk ağını denetlemeyi hobi haline getirmiş, casusluk ağının yöntemleri ise pek özel değil. Devlet casuslarına parça başı para ödediği için onlar da bir iki cinayetle durmuyorlar. Koleksiyonları için Marinamt’daki deniz kuvvetlerimizin tertibatlarını istiyorlar, ama amaçlarına ulaşamayacaklar.”</p>

  <p class="normal">Tam o anda uşak odaya girdi.</p>

  <p class="normal">“Londra’dan bir telefonunuz var Sör Walter. Bay Weath, sizinle şahsen görüşmek istediğini söylüyor.”</p>

  <p class="normal">Ev sahibim telefona bakmak üzere odadan çıktı.</p>

  <p class="normal">Beş dakika sonra yanıma döndüğünde yüzü bembeyazdı. “Scudder’dan gıyabında özür dilemeliyim,” dedi. “Bu akşam saat yediyi birkaç dakika geçe Karolides vurularak öldürülmüş.”</p>

  <div class="calibre2" id="calibre_pb_16"></div>
</body>
</html>
