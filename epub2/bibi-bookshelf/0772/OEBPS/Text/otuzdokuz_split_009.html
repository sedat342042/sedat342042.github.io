<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>otuzdokuz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_8">8<br class="calibre1" />
  Kara Taş’ın Gelişi</h1>

  <p class="normal">Ertesi sabah, sekiz saatlik deliksiz ve rüyasız bir uykunun ardından kahvaltıya indiğimde Sör Walter’ı kekler ve marmelatlar arasında bir telgrafı deşifre ederken buldum. Dünkü kaygısız tavrı biraz değişmiş gibi görünüyordu.</p>

  <p class="normal">“Siz yattıktan sonra bir saat boyunca telefonla görüştüm,” dedi. “Şefimin Deniz Kuvvetleri Lordu ve Savaş Sekreteri’yle konuşmasını sağladım. Royer’ı bir gün erken getiriyorlar. Bu telgraf da bunu doğruluyor. Saat beşte Londra’da olacak. Bir general için kullanılan kod adın ‘Şişko domuz’ olması ne tuhaf.</p>

  <p class="normal">Beni sıcak yemeklere buyur ettikten sonra devam etti.</p>

  <p class="normal">“Gerçi ben bunun çok işe yarayacağını sanmıyorum. Dostlarınız, ilk planı keşfedecek kadar zekiyse değişikliği fark edecek kadar da zekidir. Şimdi ben, sızıntının nereden olabileceğini düşünmeliyim. İngiltere’de Royer’ın ziyaretinden haberi olan beş kişi olduğunu düşünüyorduk ve emin olun ki bu sayı Fransa’da daha düşüktür, çünkü onlar bu tip işleri yürütmekte daha başarılı.”</p>

  <p class="normal">Ben kahvaltımı ederken o sürekli konuştu ve bana güvenip bildiği her şeyi paylaşarak beni şaşkına uğrattı.</p>

  <p class="normal">“Mevziler değiştirilemez mi,” diye sordum.</p>

  <p class="normal">“Değiştirilebilir,” dedi. “Fakat mümkün olursa bunu yapmamayı tercih ederiz. Bu mevziler uzun süren planlar sonunda oluşturuldu ve yeni bir düzen asla eskisi kadar iyi olmaz. Ayrıca birkaç noktada değişiklik yapmanın imkânı yok. Fakat sanırım, kesinlikle gerektiği takdirde bir şeyler yapılabilir. Ama gördüğün gibi bu oldukça zor bir iş Hannay. Düşmanlarımız Royer’ın çantasını çalmak ya da buna benzer çocukça oyunlar oynayacak kadar aptal adamlar değiller. Bunun bizi huzursuz edeceğini ve savunmaya geçireceğini biliyorlar. Onların amacı, bu bilgileri hiçbirimize fark ettirmeden ele geçirmek. Böylece Royer, konuşulanların hâlâ çok gizli olduğunu düşünerek Paris’e dönecek. Bunu başaramazlarsa, kaybetmiş olurlar, çünkü en ufak bir şüphe söz konusu olursa tüm planları değiştireceğimizi biliyorlar.”</p>

  <p class="normal">“O halde evine dönene kadar Fransız adamın tarafını tutmalıyız,” dedim. “Bilgiyi Paris’te alabileceklerine inansalar bunu orada denerlerdi. Bu da, Londra’da kesinlikle başarıya ulaşacağına inandıkları incelikli bir planları olduğu anlamına gelir.”</p>

  <p class="normal">“Royer, şefimle akşam yemeği yedikten sonra, onunla görüşecek dört kişiyle buluşmak üzere benim evime gelecek – Deniz Mahkemesi’nden Whittaker, ben, Sör Arthur Drew ve General Winstanley. Deniz Kuvvetleri Lordu hasta olduğu için Sheringham’a gitti. Royer benim evimde Whittaker’dan önemli bir belge alacak ve sonrasında, Portsmounth’tan Havre’a gitmek üzere bineceği destroyere kadar arabayla bırakılacak. Bu yolculuk, normal liman treniyle yapılamayacak kadar önemli. Fransız topraklarına varana kadar bir dakika bile göz önünden ayrılmayacak ve yanındaki herkes pür dikkat onu izliyor olacak. Aynı şey, Royer’le buluşana kadar Whittaker için de geçerli. Yapabileceğimiz en iyi şey bu ve işlerin nasıl ters gidebileceğini tahmin edemiyorum. Ama inanılmaz düzeyde gergin olduğumu itiraf etmekten de çekinmiyorum. Karo-lides’in öldürülmesi, bütün Avrupa’daki yönetimleri çok kötü bir oyuna getirdi.”</p>

  <p class="normal">Kahvaltıdan sonra bana araba kullanmayı bilip bilmediğimi sordu.</p>

  <p class="normal">“O halde bugün Hudson’ın üniformasını giyip benim şoförüm olacaksınız. Bedenleriniz çok yakın. Siz en başından beri bu işin içindesiniz ve biz, hiçbir şeyi şansa bırakmayacağız. Karşımızdaki umutsuz düşmanlar, çok çalışan bir devlet görevlisinin dinlenme evine saygı duyacak kişiler değiller.”</p>

  <p class="normal">Londra’ya ilk geldiğimde kendime bir araba satın alıp İngiltere’nin kuzeyini gezerek keyifli günler geçirmiştim, yani oraların coğrafi yapısı hakkında biraz bilgim vardı. Sör Walter’ı Bath Yolu’ndan kasabaya götürdüm ve bu işi oldukça iyi yaptığımı söyleyebilirim. İlerleyen saatlerde boğucu bir havaya dönüşeceğini tahmin ettiğim oldukça sıcak bir Haziran sabahıydı, fakat sokakları yeni sulanmış küçük kasabaların içlerinden geçmek ve Thames Vadisi boyunca sıralanmış yaz bahçelerini takip ederek ilerlemek oldukça keyifliydi. Sör Walter’ı, Queen Anne’s Gate’teki evine tam on bir buçukta götürdüm. Uşak bagajlarla birlikte trenle geliyordu.</p>

  <p class="normal">Sör’ün yaptığı ilk şey beni Scotland Yard’a götürmek oldu. Orada, bir avukatın yüzüne sahip, iyi tıraşlı ve şık bir beyefendiyle görüştük.</p>

  <p class="normal">Sör Walter beni, “Sana Portland Place katilini getirdim,” diyerek takdim etti.</p>

  <p class="normal">Bu cümlenin yanıtı, alaycı bir gülümseme oldu. “Bu iyi bir hoş geldin hediyesi olurdu, Bullivant. Sanırım bu beyefendi, Bay Richard Hannay. Kendisi son günlerde hem kurumumun hem de benim çok ilgimi çekiyor.”</p>

  <p class="normal">“Bay Hannay yine ilginizi çekecek şeyler anlatacak. Sana anlatacağı daha birçok şey var, ama bugün değil. Oldukça önemli bazı sebepler yüzünden hikâyesini dinlemek için yirmi dört saat beklemen gerekecek. Sonrasında, çok eğleneceğini ve çok şey öğreneceğini garanti edebilirim. Bay Hannay’in daha fazla zorlukla karşılaşmayacağından emin olmanızı istiyorum.”</p>

  <p class="normal">Bu konuda oldukça güven verici sözler söylendi. Bana, “Hayatınıza bıraktığınız yerden devam edebilirsiniz,” dediler. “Muhtemelen orada kalmayı tercih etmeyeceğinizi tahmin etsek de, eviniz ve uşağınız şu anda sizin gelmenizi bekliyor. Resmen cinayetle suçlanmadığınız için, kamuya bir açıklama yapmanın gereksiz olduğunu düşündük. Ama tabii bu konuda da siz nasıl isterseniz öyle davranılacak.”</p>

  <p class="normal">Sör Walter biz çıkarken, “Daha sonra yardımına ihtiyacımız olabilir, MacGillivray,” dedi.</p>

  <p class="normal">Sonra beni serbest bıraktılar.</p>

  <p class="normal">“Yarın benimle görüşmeye gel, Hannay. Sana kesinlikle çok sessiz olmanı söylememe gerek yok. Senin yerinde olsam, uzun zamandır biriken eksikleri tamamlamak için doğrudan yatağa girerdim. Pek ortalıkta görünmesen iyi olur, çünkü Kara Taş’tan bir arkadaşın seni görürse bu sorun yaratabilir.”</p>

  <p class="baslik">***</p>

  <p class="normal">Kendimi, bir işi yarım bırakmışım gibi hissediyordum. İlk başta özgür bir adam olmak ve istediğim her yere korkmadan gidebilmekten büyük bir keyif aldım. Yalnızca bir aydır kanun kaçağıydım ve bu benim için kesinlikle yeterliydi. Savoy’a gidip dikkatle harika bir öğlen yemeği ısmarladım ve ellerindeki en iyi purodan bir tane içtim. Ama kendimi hâlâ gergin hissediyordum. Lobidekilerden biri bana bakacak olsa utanıp o an Portland Place Cinayeti’ni düşünüp düşünmediklerini merak ediyordum.</p>

  <p class="normal">Ardından bir taksi tutup Londra’nın kuzeyine doğru kilometrelerce yol aldım. Dönerken, önce tarlalar ve sıra sıra villaların, daha sonra da kenar mahallelerin ve kirli sokakların arasından geçerek merkeze yürümek iki saatimi almıştı. Geçen saatlerle huzursuzluğum daha da büyüyordu. Çok önemli ve tehlikeli şeylerin olmakta ya da olmak üzere olduğunu, ama tüm bu meselenin ortasındaki kişi olan benim bir şekilde olayların dışında bırakıldığımı hissediyordum. Royer, Dover Havaalanı’na inecekti, Sör Walter, İngiltere’nin sayılı kişileriyle çok gizli planlar yapacaktı ve bu arada, karanlığın ortasında Kara Taş çalışmalarına devam edecekti. Tehlikenin ne kadar büyük olduğunu ve yaklaşmakta olan felaketi hissedebiliyordum, ayrıca bu felaketi ancak ben durdurabilirmişim, gerçekleşmesini ancak ben engelleyebilirmişim gibi tuhaf bir duyguya kapılmıştım. Ama şu anda oyunun dışındaydım. Başka ne olmasını bekliyordum ki? Kabine Bakanları, Deniz Kuvvetleri Lordları ve Generallerin beni toplantılarına dâhil etmelerini bekleyemezdim ya.</p>

  <p class="normal">O anda gerçekten de üç düşmanımdan biriyle karşılaşmayı dilemeye başladım. Bu en azından olayların gelişmesi anlamına gelirdi. Sanki o ekiple karşılaşıp onları bir güzel pataklasam işlerin yoluna gireceğini düşünmeye başlamıştım. Hızla çok öfkeli bir ruh haline bürünüyordum.</p>

  <p class="normal">Daireme dönmek istemedim. Bununla eninde sonunda yüzleşmem gerekecekti ama yanımda yeterli para olduğu için bunu ertesi sabaha ertelemeye ve geceyi bir otelde geçirmeye karar verdim.</p>

  <p class="normal">Gerginliğim, Jermyn Sokağı’ndaki bir restoranda yediğim akşam yemeği boyunca devam etti. Artık kendimi aç hissetmiyordum ve önüme konan birçok tabağı bir lokma bile almadan geri gönderdim. Bir şişe Burgundy şarabının büyük bölümünü içtim ama bu da neşelenmemi sağlayamadı. Korkunç bir huzursuzluk tüm ruhumu ele geçirmişti. Özel bir zekâya sahip olmayan, ortalama bir adam olsam da bu işin çözülmesinde benim yardımıma ihtiyaç duyacaklarına ve ben olmazsam her şeyin sarpa saracağına ikna olmuştum. Kendi kendime bunun çok saçma olduğunu, dünya üzerinde yaşayan en zeki birkaç adamın İngiliz Krallığı’nın tüm gücünü arkalarına almış halde bu meseleyle ilgilendiğini söyledim. Fakat kendimi ikna etmeyi başaramadım. Sanki kulağımın dibinde bir ses, hemen kalkıp harekete geçmemi, yoksa bir daha asla rahat uyuyamayacağımı söylüyordu.</p>

  <p class="normal">En sonunda, saat dokuz buçuk civarında Queen Anne’s Gate’e gitmeye karar verdim. Muhtemelen toplantıya kabul edilmeyecektim, ama bu vicdanımı biraz olsun rahatlatacaktı.</p>

  <p class="normal">Jermyn Sokağı boyunca yürüdüm ve Duke Sokağı’nın köşesinde bir grup genç adamla karşılaştım. Gece takımları içinde bir restoranda yemek yemiş, bir müzikhole doğru ilerliyorlardı. Aralarından biri, Marmaduke Jopley’di.</p>

  <p class="normal">Beni gördü ve hemen durdu.</p>

  <p class="normal">“Aman Tanrım, katil!” diye bağırdı. “Millet, yakalayın onu! Bu adam Hannay, Portland Place Cinayeti’ni işleyen katil!” Jopley kolumu yakaladı, diğerleri de etrafımı sardı.</p>

  <p class="normal">O anda belaya bulaşmak istemiyordum ama huysuzluğum yüzünden aptal numarası yaptım. Sonra bir polis memuru geldi. Orada ona her şeyi anlatmalı, bana inanmazsa da Scotland Yard’a ya da en yakın polis karakoluna götürülmeyi talep etmeliydim. Fakat o anda, böyle bir gecikmenin kabul edilemez olduğunu düşündüm ve Marmie’nin o aptal yüzünü görmeye de daha fazla katlanamayacaktım. Hızla sol yumruğumu salladım ve büyük bir keyifle onun mide boşluğuna indirdiğim darbeyi izledim.</p>

  <p class="normal">Sonra büyük bir kargaşa çıktı. Hepsi birlik olup benim üstüme yürüyordu ve polis memuru tam önümdeydi. Birkaç sıkı yumruk patlattım, hatta adil bir oyunda hepsini yere serebileceğime emindim, fakat sonra polis memuru beni arkamdan yakaladı ve bir başkası da parmaklarını boğazıma kenetledi.</p>

  <p class="normal">Kapkara bir öfke bulutunun ardından kanun koruyucusunun, sorunun ne olduğunu sorduğunu, Marmie’nin de kırık dişlerinin arasından benim Hannay, yani katil olduğumu söylediğini duydum.</p>

  <p class="normal">“Lanet olsun!” diye haykırdım. “Şu adamın çenesini kapatın. Size, beni rahat bırakmanızı tavsiye ederim Memur Bey. Scotland Yard meselenin iç yüzünü biliyor ve benim işime karışırsanız epeyce azarlanacağınızı söylemek zorundayım.”</p>

  <p class="normal">“Benimle gelmen gerekiyor genç adam,” dedi polis memuru. “Bu beyefendiye vahşice saldırdığını gördüm. Ayrıca kavgayı sen başlattın, çünkü onun hiçbir şey yaptığı yoktu. Seni gördüm. En iyisi sakince benimle gel, yoksa seni zorla götürmek zorunda kalacağım.”</p>

  <p class="normal">Artık taşmış olan sabrım ve ne olursa olsun gecikmemem gerektiğine dair duyduğum yoğun his bana sanki bir filin kuvvetini verdi. Polis memurunun kolunu çevirerek onu yere yıktım, yakama yapışmış olan adamı yere serdim ve büyük bir hızla Duke Sokağı boyunca koşmaya başladım. Arkamdan birinin düdük çaldığını ve hepsinin aceleyle peşime düştüğünü duydum.</p>

  <p class="normal">Genellikle oldukça hızlı koşarım, ama o gece sanki kanatlarım vardı. Göz açıp kapayana kadar Pall Mall’a varıp St. James’s Parkı’na girdim. Saray kapısının yakınlarında polis memuruna izimi kaybettirmeyi başardım ve pazar yerinin girişinde sıralanmış bir dizi arabanın arasından geçerek takipçilerim dörtyol ağzını geçmeyi bile başaramamışken köprüye doğru yöneldim. Parkın geniş yollarında hızımı arttırdım. Neyse ki orada çok az insan vardı ve kimse beni durdurmaya çalışmadı. Queen Anne’s Gate’e ulaşmak için her şeyi göze almıştım.</p>

  <p class="normal">Caddeye ulaştığımda etrafta kimse görünmüyordu. Sör Walter’ın evi caddenin bu başına yakındı ve önünde üç ya da dört motorlu araba park edilmişti. Eve birkaç yüz metre kala hızımı düşürdüm ve enerjik bir tavırla kapıya doğru ilerledim. Uşak beni içeri almayı reddederse, hatta kapıyı açmakta geç kalırsa işim bitmişti.</p>

  <p class="normal">Ama gecikmedi. Zili henüz çalmıştım ki kapı açıldı.</p>

  <p class="normal">“Sör Walter’la görüşmeliyim,” dedim nefes nefese. “Mesele inanılmaz derecede önemli.”</p>

  <p class="normal">Uşak harika bir adamdı. Yüzündeki tek bir kası bile hareket ettirmeden kapıyı iyice açtı ve sonra ardımdan kapattı. “Sör Walter şu anda meşgul, efendim. Ve kimseyi kabul etmemek üzere emir aldım. Belki beklemek istersiniz.”</p>

  <p class="normal">Ev, geniş bir holü ve iki duvarda yan yana dizilmiş odalarıyla eski moda bir yerdi. Holün ucunda, telefonun ve birkaç sandalyenin durduğu bir boşluk vardı ve uşak bana orada oturabileceğimi söyledi.</p>

  <p class="normal">“Beni dinle,” diye fısıldadım. “Şu anda başımda bir sorun var. Ama Sör Walter meseleyi biliyor ve ben onun için çalışıyorum. Biri gelip burada olup olmadığımı sorarsa ona yalan söyle.”</p>

  <p class="normal">Uşak kafasını salladığı sırada sokaktan öfkeli sesler gelmeye ve evin zili ısrarla çalınmaya başladı. Hayatımda o uşak kadar takdir ettiğim kimse olmamıştır. Yüzünde çok ciddi bir ifadeyle kapıyı açtı ve gelenlerin sorularını dinledi. Sonra da cevaplarını verdi. Bu evin kime ait olduğunu ve almış olduğu emirleri anlattı ve gelenleri kapının önündeki basamakta neredeyse dondurdu. Olanların hepsini bulunduğum yerden görebiliyordum ve bu, o ana kadar izlemiş olduğum tüm oyunların en iyisiydi.</p>

  <p class="baslik">***</p>

  <p class="normal">Çok geçmeden kapı bir kez daha çalındı. Uşak, bu yeni konuğu karşılamak için acele etmedi.</p>

  <p class="normal">Konuk paltosunu çıkarırken gelenin kim olduğunu gördüm. Elinize bir gazete ya da dergi aldığınızda bu yüzü görmemeniz imkânsızdı – uçları yukarı doğru kıvrılmış gri bıyıklar, ciddi ve saldırgan bir ağız, küt ve köşeli bir burun ve meraklı, mavi gözler. Söylenenlere göre İngiliz Donanması’nı yeniden yaratan Deniz Kuvvetleri Birinci Lordu tam karşımdaydı.</p>

  <p class="normal">Bulunduğum girintinin önünden geçti ve holün sonundaki bir kapıdan içeri girdi. Kapı açılınca içeriden gelen alçak konuşma seslerini duydum. Kapı kapandı ve ben yine tek başıma kaldım.</p>

  <p class="normal">Yirmi dakika boyunca bundan sonra ne yapacağımı düşünerek orada oturdum. Hâlâ bana ihtiyaç duyulacağına dair güçlü bir inanca sahiptim, ama nasıl ve nerede olacağı konusunda hiçbir fikrim yoktu. Durmadan saatime bakıyordum ve saat on buçuğa yaklaşırken toplantının yakında biteceğini düşünmeye başladım. On beş dakika kadar sonra Royer’ın Portsmouth yolunda hızla ilerliyor olması gerekiyordu…</p>

  <p class="normal">Sonra bir çan sesi duydum ve uşak hole geldi. Arka taraftaki odanın kapısı açıldı ve Deniz Kuvvetleri Birinci Lordu odadan çıktı. Yanımdan geçti ve geçerken bir an için benim bulunduğum bölmeye doğru bir bakış fırlattı. Böylece bir an için göz göze geldik.</p>

  <p class="normal">Sadece bir an sürmüştü, ama bu benim yüreğimi hoplatmaya yetti. Bu muhteşem adamı daha önce hiç görmemiştim ve o da beni hiç görmemişti. Ama o kısacık zamanda gözlerinden bir ifade geçmişti ve bu ifade beni tanıdığını belli ediyordu. Bunu yanlış anlamam imkânsızdı. Bu bir anlık ışık, bu istemsiz parlama ancak tek bir anlama gelebilirdi. Bu sadece bir refleksti, çünkü bir an sonra söndü ve Lord yoluna devam etti. Büyük bir şaşkınlık içinde sokak kapısının onun ardından kapandığını duydum.</p>

  <p class="normal">Telefon rehberini alıp içinden onun evinin numarasını buldum. Telefon kısa sürede bağlanınca karşıdan bir kâhyanın sesini duydum.</p>

  <p class="normal">“Lord Hazretleri evde mi acaba,” diye sordum.</p>

  <p class="normal">“Lord Hazretleri yarım saat önce döndü,” diye cevap verdi telefondaki ses. “Ve hemen yattı. Bu akşam kendilerini pek iyi hissetmiyorlar. Mesaj bırakacak mısınız, efendim?”</p>

  <p class="normal">Telefonu hızla kapattım ve neredeyse sandalyeden düşecektim. Bu oyundaki rolüm henüz bitmemişti. Iskalamama ramak kalmıştı ama tam zamanında yetişmiştim.</p>

  <p class="normal">Kaybedecek bir saniye bile yoktu, bu yüzden doğruca arka odanın kapısına doğru ilerledim ve kapıyı çalmaya bile gerek görmeden içeri girdim.</p>

  <p class="normal">Yuvarlak bir masanın etrafında oturan beş şaşkın yüz gözlerini bana çevirdi. Sör Walter ve kendisini fotoğraflardan tanıdığım Savaş Bakanı Drew de oradaydı. Yanlarında oturan zayıf, yaşlıca beyefendi Deniz Kuvvetleri yetkilisi Whittaker olmalıydı. Ayrıca, alnındaki belirgin yarayla ünlü General Winstanley ve son olarak da cümlesi yarıda kalmış olan, gri bıyıkları ve gür kaşları olan, kısa boylu ve toplu bir adam vardı.</p>

  <p class="normal">Sör Walter’ın yüzünden çok şaşırmış ve rahatsız olmuş olduğu açıkça belli oluyordu.</p>

  <p class="normal">“Bu size bahsetmiş olduğum Bay Hannay,” dedi yanındakilere özür diler gibi bir ses tonuyla. “Hannay, korkarım ki bu ziyaretinin zamanlaması hiç uygun olmadı.”</p>

  <p class="normal">Sükûtumu geri kazanıyordum. “Bunu birazdan göreceğiz, efendim,” dedim. “Ama bence bu son dakikada belli olacak. Tanrı aşkına beyler, bana az önce buradan kimin çıkıp gittiğini söyleyebilir misiniz?”</p>

  <p class="normal">“Lord Alloa,” dedi Sör Walter, öfkeden kıpkırmızı olmuş yüzüyle.</p>

  <p class="normal">“O değildi!” diye haykırdım. “Ona çok benziyordu, ama o Lord Alloa değildi. Giden kişi beni daha önce görmüştü, geçen ay içinde benimle tanışmıştı. O kapıdan çıkar çıkmaz Lord Alloa’nın evine telefon ettiğimde kâhyası bana yarım saat önce eve döndüğünü ve doğruca yattığını söyledi.”</p>

  <p class="normal">“Kim… Kim…” diye kekeledi birisi.</p>

  <p class="normal">“Kara Taş!” diye haykırdım ve az önce boşalan sandalyeye oturup beş beyefendinin korkuyla gerilmiş yüzlerine baktım.</p>

  <div class="calibre2" id="calibre_pb_18"></div>
</body>
</html>
