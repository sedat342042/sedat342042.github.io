<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>"Benim hayatımda çok fazla efendim oldu," dedi yaşlı Sammy. "En kötüsü <span style="font-style:italic;">Sahip</span> Albay Wimpole'dü. Çok fazla muz kızartması yaptığımı düşündüğünde emir erine beni masaya yatırtır, arkamdan koşarak gelip kocaman botlarıyla tekmelerdi. Başka zamanlar, sarhoş olduğunda tüfeğiyle hizmetçilerin bölmesine ateş ederdi; kurşunlar kafalarımızın üstünden geçerdi. Ama kit-kit meraklısı bir <span style="font-style:italic;">memsahipb'e</span> hizmet etmektense <span style="font-style:italic;">Sahip</span> Albay Wimpole'ün yanında on yıl bile çalışırım. Eğer efendimiz evlenirse o gün buradan ayrılırım."</p>

  <p>"Ben ayrılmam, çünkü on beş yıldır ona hizmet ediyorum. Ama o kadın geldiğinde bizi nelerin beklediğini biliyorum. Mobilyaların üzerindeki lekeler için bize bağıracak, öğleden sonraları ona çay taşımamız için bizi uykumuzdan uyandıracak, günün her saatinde mutfağa gelip işlere burnunu sokacak, pis tencerelerden ve un çuvalındaki hamamböceklerinden dert yanacak. Banakalırsa bu kadınlar geceleri uyumayıp hizmetçilerine işkence yapmak için yeni yollar düşünüyorlar."</p>

  <p>"Küçük kırmızı bir defter tutuyorlar," dedi Sammy, "içine pazarda harcanan paraları yazıyorlar. Şuna iki <span style="font-style:italic;">arına,</span> buna dört <span style="font-style:italic;">anna.</span> Böyle yapıyorlar ki insan bir lokmacık da kendine ayıramasın. Bir soğanın fiyatı için bir sahibin beş rupi için yapacağından daha fazla kit-kit yapıyorlar."</p>

  <p>"Ah, bilmez miyim! Ma Hla May'den bile daha kötü olacak. Kadınlar!" diye ekledi Ko S'la anlamlı bir şekilde içini çekerek.</p>

  <p>Aralarında Ma Pu ve Ma Yi de olmak üzere ötekilerin hepsi onunla birlikte içlerini çektiler. Hiç kimse Ko Şia'nın sözlerini kendi üzerine almamıştı. İngiliz kadınları ayrı bir ırk olarak görüyorlardı, hatta insan olarak gördükleri bile kuşkuluydu. Ve gözlerine öyle korkunç görünüyordu ki bir İngiliz erkeğin evlenmesi genelde evdeki bütün hizmetçilerin, hatta yıllardır onunla birlikte olanların bile kaçması için bir işaret anlamına geliyordu.</p>

  <p id="udf570e73-c7bb-45e0-a997-4bdc88cc569f" style="text-align: center;"><span style="font-weight:bold;">10</span></p>

  <p>Ama aslında Ko S'la dereyi görmeden paçaları sıvıyordu. Elizabeth'i tanıdığı on gün içerisinde Flory ona ilk karşılaştığı günkünden daha fazla yaklaşamamıştı.</p>

  <p>Rastlantı sonucu Avrupalıların çoğu cangılda olduğu için o on gün boyunca Elizabeth neredeyse bütünüyle Flory'ye kalmıştı. Aslında Flory'nin de merkezde dalga geçmeye hakkı yoktu, çünkü yılın bu zamanında kereste kesimi son hızla ilerlerdi ve onun yokluğunda beceriksiz Avrasyalı gözetmenin denetiminde bütün işler birbirine karışmıştı. Ama gözetmenin hemen her gün gönderdiği acıklı mektuplarda anlatılan bütün felaketlere rağmen biraz ateşlendiğini bahane ederek kasabada kaldı. Fillerden biri hastalanmış, tik kütüklerini nehire taşımada kullandıkları hafif trenin motoru bozulmuş, on beş <span style="font-style:italic;">kuli</span> kaçmıştı. Ama Elizabeth orada olduğu sürece kendini Kyauktada'dan koparamayan Flory bir yere gitmiyor, o ilk karşılaşmalarındaki rahat ve tatlı dostluğu -henüz özel bir amacı olmasa bile- yeniden yakalamaya çalışıyordu.</p>

  <p>Her gün sabah akşam buluştukları doğruydu. Her akşam kulüpte kendi başlarına tenis oynadıktan sonra -Mrs. Lackersteen yılın bu zamanında tenis oynayamayacak kadar bitkin, Mr. Lackersteen de rahatsız olurdu-dördü birlikte lobide oturup briç oynuyor ve sohbet ediyorlardı. Ama Flory, Elizabeth'in yanında uzun saatler geçirmesine ve sık sık yalnız kalmalarına karşın onunla birlikteyken bir an bile rahat değildi. Sonuna kadar özgürce konuşuyorlardı -önemsiz şeylerden konuştukları sürece- ama yabancılar kadar uzaktılar birbirlerine. Kızın yanında kendini kaskatı hissediyor, doğum lekesini aklından çıkaramıyordu; günde iki kere tıraşlanan çenesi acıyor, bedeni viski ve tütün için ona işkence ediyordu - çünkü kızla birlikteyken içki ve sigara kullanmamaya çalışıyordu. On günün sonunda istediği dostluğa bir adım bile yaklaşmış gibi görünmüyorlardı.</p>

  <p>Nedense kızla hiçbir zaman o özlediği konuşmayı yapamıyordu. Konuşmak, yalnızca konuşmak! Ne kadar küçük bir şey gibi görünüyordu ve ne kadar önemliydi! Eğer dünyadaki herhangi bir konu üzerine düşüncelerinizi dürüstçe söylemenizi ayıplanacak bir şey olarak gören insanlar arasında acı bir yalnızlık çekerek yaşamınızı sürdürmüş ve orta yaşlarınıza merdiven dayamışsanız, konuşma ihtiyacı bütün ihtiyaçlardan daha büyüktür. Sanki konuşmalarının üzerine garip bir büyü yapılmış gibi bütün sohbetler sıradan konulara dönüyordu; gramofon plakları, köpekler, tenis raketleri - bütün o boş kulüp gevezelikleri. Kız bunlardan başka hiçbir şey konuşmak istemiyormuş gibi görünüyordu. Flory ne zaman birazcık olsun ilgi çekici olabilecek bir konuya girerse kızın sesinde hemen kaçamak bir 'oynamıyorum' tonu beliriyordu. Kızın kitap zevkini öğrendiğinde çok sarsıldı. Yine de kendi kendine henüz genç olduğunu hatırlattı. Önünde sonunda Paris'te çınar ağaçlarının altında oturup beyaz şarap içmiş ve Marcel Proust konuşmuş bir kızdı o, öyle değil mi? Kuşkusuz ileride onu anlayacak ve istediği gibi bir dost olacaktı. Belki de henüz güvenini kazanamadığı için böyle davranıyordu.</p>

  <p>Kıza karşı olabildiğince ince davranmaya çalışıyordu. Yine de, yaşamlarının çoğunu yalnız yaşamış bütün erkekler gibi düşüncelere uyum sağlaması, insanlara uyum sağlamasından daha kolaydı. Bu yüzden bütün konuşmalarının yüzeysel olmasına karşın zaman zaman kızı sinirlendirmeye başlamıştı; söylediği şeyler yüzünden değil, söylemediği şeyler yüzünden. Aralarında söze dökülemeyen ama kavgaya çok yakın, huzursuz bir hava doğmuştu. Biri ülkeye yeni gelmiş, öteki orada uzun süre yaşamış iki insan bir araya geldiklerinde İkincinin birinciye rehberlik yapmaya başlaması kaçınılmazdır. O günlerde Elizabeth de Burma ile yeni tanışıyordu; doğal olarak onun rehberi de Flory oldu, gördüklerini kendince açıklayıp anlattı ona. Söylediği şeyler ya da bunları söyleme tarzı kızın içinde derinlerde bir onaylamama duygusu uyandırıyordu. Flory ne zaman yerlilerden konuşsa hep onları kayırırmış gibi konuştuğunu düşünüyordu. Hiç durmadan Burma geleneklerini ve Burmakların karakterini övüp duruyordu; hatta onları İngilizlerle karşılaştıracak kadar ileri gittiği oluyordu. Bunlar kızı rahatsız ediyordu. Altı üstü yerliler yerlilerdi işte - kuşkusuz ilginç insanlardı ama onlar yalnızca 'köle' bir halktı, kara yüzlü, aşağı sınıftan insanlardı. Flory'nin davranışı biraz <span style="font-style:italic;">aşırı</span> hoşgörülüydü. Flory ise hangi davranışının kızı rahatsız ettiğini bir türlü anlayamıyordu. Yalnızca Burma'yı kendi sevdiği gibi sevmesini, oraya bir <span style="font-style:italic;">memsahip</span>'in donuk, meraksız gözleriyle bakmamasını istiyordu! İnsanların çoğunun yabancı bir ülkede ancak orada yaşayanları hor görerek rahat edebildiklerini unutmuştu.</p>

  <p>Elizabeth'in ilgisini Doğu'ya özgü şeylere çekme girişimlerinde aşırı hevesli davranıyordu. Örneğin onu Burma dilini öğrenmeye ikna etmeyi denedi, ama bir sonuç alamadı. (Yengesi kıza yalnızca misyoner kadınların Burma dilini öğrendiklerini anlatmıştı; iyi kadınların tek ihtiyacı mutfak Urducasıydı.) Aralarında buna benzer sayısız anlaşmazlık çıkıyordu. Kız yavaş yavaş Flory'nin görüşlerinin bir İngiliz erkeğin taşımaması gereken görüşler olduğunu kavramaya başlamıştı. Daha da açıkça kavradığı şey, kendisinden Burmalıları sevmesini, hatta onlara hayran olmasını beklediğiydi; neredeyse vahşilere benzeyen yüzleriyle hâlâ tüylerini ürperten bu kara suratlı insanlara hayran olmak!.</p>

  <p>Bu konu yüzlerce biçimde karşılarına çıkıyordu. Bir gün yolda yanlarından bir grup Burmalı geçtiğinde Elizabeth hâlâ onlara alışmamış gözlerle biraz merakından, biraz da rahatsız olarak arkalarından bakıp başka herkese söyleyebileceği bir şey söylemişti Flory'ye:</p>

  <p>"Şu insanların çirkinlikleri ne kadar rahatsız edici, öyle değil mi?"</p>

  <p>"Çirkinlikleri mi? Ben Burmalıları oldukça sevimli bulmuşumdur hep. Harika vücutları var. Şu adamın omuzlarına bakın - bronz bir heykel gibi. Bir düşünün, İngiltere'de insanlar onların yaptığı gibi yarı çıplak dolaşmaya başlasaydı neler görürdünüz!"</p>

  <p>"Ama kafa biçimleri öyle korkunç ki! Kafatasları arkada iri bir kedininki gibi bombe yapıyor. Alınları da çıkık - bu onları çok <span style="font-style:italic;">kötü niyetli</span> gösteriyor. Bir dergide insanların kafa biçimleriyle ilgili bir şeyler okuduğumu hatırlıyorum: Çıkık alınlı insanların yasadışı tipler olmaya yatkın olduklarını yazıyordu."</p>

  <p>"Haydi ama, bu kadarı da biraz fazla. Dünyada yaşayan insanların neredeyse yarısının alınları böyledir."</p>

  <p>"Tabii, yani eğer <span style="font-style:italic;">koyu tenli</span> insanları da sayarsanız!.."</p>

  <p>Bir keresinde de yanlarından kuyuya giden kadınlar geçmişti: Testilerini taşıyan güçlü kuvvetli, bakır tenli, dimdik köylü kızları çıkık kalçalarıyla kısraklar gibi yürüyorlardı. Burmalı kadınlar Elizabeth'e erkeklerden daha itici geliyordu; onlarla akraba olduğunu hissediyor, böyle kara yüzlü yaratıklarla akraba olduğu için onlardan nefret ediyordu.</p>

  <p>"Gerçekten de çok korkunç görünmüyorlar mı? Öyle kaba görünüşlüler ki; bir tür hayvana benziyorlar. Sizce bu kadınları <span style="font-style:italic;">çekici</span> bulabilecek erkek var mıdır?"</p>

  <p>"Kendi erkekleri öyle buluyordur sanırım."</p>

  <p>"Bence de öyle buluyor olmalılar. Ama şu siyah derileri... Bir insanın buna nasıl dayanabildiğini anlamıyorum!"</p>

  <p>"Ama göreceksiniz, insan zaman içinde kahverengi tene alışıyor. Aslında diyorlar ki -ve sanırım bu doğru-bu ülkelerde birkaç yıl geçirdikten sonra kahverengi ten beyazdan daha doğal görünmeye başlıyormuş. Gerçekten de daha doğal. Dünyayı bir bütün olarak aldığınızda beyaz olmak biraz ayrıksı bir durum."</p>

  <p>"Gerçekten de çok gülünç düşünceleriniz var!"</p>

  <p>Bu böyle sürüp gidiyordu. Elizabeth onun söylediği şeylerde hep yetersiz bir yan, bir saçmalık olduğunu hissediyordu. Hele beyazların yüzlerine bakmadığı iki Avrasyalı olan Mr. Francis ve Mr. Samuel, Flory'yi kulübün kapısında yakaladıkları bir akşam, onlarla sohbete girişmesi bunu Elizabeth'e daha da açıkça hissettirdi.</p>

  <p>O gün Elizabeth kulübe Flory'den birkaç dakika sonra varmıştı. Kapıdan girerken Flory'nin sesini duyunca onunla karşılaşabilmek için tenis kortunun yanından yürüdü. İki Avrasyalı Flory'yi iki köpek gibi köşeye sıkıştırmış, onlarla tenis oynamasını istiyorlardı. Asıl konuşmayı yürüten Francis'di. Zayıf, heyecanlı bir adamdı ve Güney Hindistanlı bir kadının oğlu olduğu için bir puro yaprağı kadar kahverengiydi; annesi bir Karen olan Samuel sarı, solgun tenliydi, donuk kırmızı saçları vardı. İkisi de döküntü spor giysiler giymişlerdi. Kafalarındaki kocaman <span style="font-style:italic;">topi</span> şapkaları ve ince bedenleriyle uzun saplı mantarlara benziyorlardı.</p>

  <p>Elizabeth yoldan aşağı yürürken kulağına korkunç uzun ve karmaşık bir yaşam öyküsünden parçalar çalınıyordu. Beyaz adamlarla konuşmak -özellikle kendisi hakkında konuşmak- Francis'in yaşamının en büyük sevinciydi. Birkaç aylık aralarla onu ve yaşam öyküsünü dinleyecek bir Avrupalı bulduğu zaman karşısındakini bir söz seline boğardı. Burundan gelme, şarkı söyler gibi bir sesle, inanılmaz hızlı konuşuyordu:</p>

  <p>"Babama gelince efendim, çok az şey hatırlıyorum. Çok sinirli bir adamdı, beni, küçük üvey kardeşimi ve iki anneyi bambu sopalarla döverdi. Bir keresinde piskopos üvey kardeşimi ziyaret etmişti. Beni kimse tanımasın diye <span style="font-style:italic;">longyi</span> giydirip Burmalı çocukların arasına oturttular. Babam piskopos olamadı efendim. Yirmi sekiz yılda yalnızca dört kişiyi Hıristiyan yapabildi, ayrıca Çinlilerin pirinç rakısına çok düşkündü. <span style="font-style:italic;">Alkol Belası</span> adındaki kitapçığı o yazdı. Rangoon Baptist Yayınları tarafından basıldı, bir rupi sekiz anna'ya satılıyor, çok ünlü oldu. Üvey kardeşim hep öksürüyordu, öksürüyordu, sıcak bir günde öldü vb. vb..."</p>

  <p>İki Avrasyalı Elizabeth'in yanlarına geldiğini görünce topi'leriyle yerlere kadar eğilip parlak dişlerini göstererek selam verdiler. İkisinden birinin bir İngiliz kadınla konuşma şansı bulmasından bu yana belki yedi yıl geçmişti. Francis iyice coşmuştu şimdi. Sözü kesilecek ve sohbet bitecek diye büyük bir korku içinde hızla konuşuyordu:</p>

  <p>"İyi akşamlar, madam, iyi akşamlar, iyi akşamlar! Sizinle tanışmak benim için bir onurdur, madam! Hava bu günlerde cehennem gibi sıcak, öyle değil mi? Ama nisan ayı böyle olur hep. Umarım sıcaktan çok fazla pişik olmamışsınızdır. Pişiklere tamarin ezip sürerseniz çok iyi gelir. Ben de her gece çok sıkıntı çekiyorum. Biz Avrupalılar arasında çok yaygın bir rahatsızlık bu."</p>

  <p>Avrupalılar derken 'u'yu '0' gibi söylüyordu. Elizabeth yanıt vermedi. Avrasyalılara biraz soğuk bir bakışla bakıyordu. Onların kim ya da ne oldukları konusunda yalnızca bulanık bir fikri vardı ve onlarla konuşmasının yakışıksız bir davranış olacağını hissediyordu.</p>

  <p>"Teşekkürler, tamarini unutmayacağım," dedi Flory.</p>

  <p>"Ünlü bir Çinli doktorun özel ilacıdır, efendim. Aynı zamanda efendim, madam, nisan ayında yalnızca Terai şapka takarak dolaşmak yeterli değil efendim. Yerliler için sorun değil, onları kafatasları sağlamdır. Ama bizleri güneş çarpıyor. Ama, galiba sizi oyalıyorum madam?"</p>

  <p>Bunu hayal kırıklığına uğramış bir sesle söyledi. Elizabeth gerçekten de bu Avrasyalıları görmezden gelmeye karar vermişti. Flory'nin onların kendisiyle sohbet etmelerine niçin izin verdiğini anlamıyordu. Tenis kortuna gitmek için geri dönerken raketiyle havada kısa bir vuruş yaparak Flory'ye oyuna başlama zamanının geldiğini hatırlattı. Flory bunu görünce biraz kararsız bir yüzle onun peşinden gitti. Aslında sefil Francis ne kadar can sıkıcı biri olursa olsun ona kötü davranmak istemiyordu.</p>

  <p>"Gitmem gerekiyor," dedi. "İyi akşamlar Francis. İyi akşamlar Samuel."</p>

  <p>"İyi akşamlar efendim! İyi akşamlar madam! İyi akşamlar, iyi akşamlar!" Şapkalarıyla selam vere vere geri çekildiler.</p>

  <p>"Kim bu ikisi?" dedi Elizabeth, Flory yanına geldiğinde. "Ne kadar olağanüstü yaratıklar! Pazar günü kiliseye gelmişlerdi. Biri neredeyse beyaz gibi görünüyor. İngiliz değiller ama, öyle değil mi?"</p>

  <p>"Hayır, Avrasyalılar - babaları beyaz, anneleri yerli. Bizimkiler aralarında onlara sarı-göbekler derler."</p>

  <p>"İyi ama burada ne yapıyorlar? Nerede yaşıyorlar? İşleri var mı?"</p>

  <p>"Bir şekilde pazarda kendilerine iş buluyorlar. Sanırım Francis Hintli bir tefeciye kâtiplik yapıyor, Samuel de dilekçe yazacaklara yardım ediyor. Ama eğer yerlilerin hayırseverliği olmasaydı büyük olasılıkla bugüne kadar açlıktan ölmüş olurlardı."</p>

  <p>"Yerliler mi? Yani onlar yerlilerden bir tür <span style="font-style:italic;">sadaka</span> mı alıyorlar demek istiyorsunuz?"</p>

  <p>"Sanırım öyle. İsteyen için bunu yapmak hiç de zor bir iş değil. Burmalılar kimsenin açlıktan ölmesine izin vermezler."</p>

  <p>Elizabeth daha önce hiç böyle bir şey duymamıştı. En azından yarı yarıya beyaz denebilecek erkeklerin yerliler arasında yoksul bir yaşam sürmeleri düşüncesi onu öyle sarstı ki, yolun ortasında kalakaldı ve tenis oyunu birkaç dakika ertelendi.</p>

  <p>"Ama bu çok korkunç bir şey! Yani çok kötü bir örnek demek istiyorum. Neredeyse bizlerden birinin bu duruma düşmesi gibi bir şey. Bu ikisi için hiçbir şey yapılamaz mı? Aramızda para toplayıp onları buradan gönderelim ya da buna benzer bir şey yapalım."</p>

  <p>"Korkarım bu pek işe yaramaz. Nereye giderlerse gitsinler aynı durumda olacaklar"</p>

  <p>"İyi ama doğru dürüst bir iş bulamazlar mı kendilerine?"</p>

  <p>"Sanmam. Anlayın, bu tür Avrasyalıların -pazarda yetiştirilmiş, hiç eğitim almamış olanların- daha en başından işleri bitik demektir. Avrupalılar onlara bir değnekle bile dokunmazlar, alt kademedeki hükümet işlerinde çalışmalarına izin verilmez. Avrupalı olduklarına dair bütün düşüncelerini bir kenara atmadıkları sürece insanların sırtından geçinmekten başka bir şey yapamazlar. Zavallıcıkların Avrupalı olmaktan vazgeçmelerini de bekleyemezsiniz herhalde. İçlerindeki bir damla beyaz kanı sahip oldukları tek şey. Zavallı Francis, daha önce onunla hiç karşılaşmamıştım, ama o bana sıcak pişikleri olduğunu anlatmaya başladı. Anlıyorsunuz ya, yerliler sıcaktan pişik olmazlar - saçma elbette, ama insanlar buna inanıyorlar. Güneş çarpması da öyle. O kocaman <span style="font-style:italic;">topi</span> şapkaları takmalarının nedeni kafataslarının Avrupalı olduğunu hatırlatmak. Bir tür şövalye arması gibi. Kötü bir kalıba dökülmüşler diyebilirsiniz."</p>

  <p>Bu anlattıkları Elizabeth'e yetmemişti. Flory'nin her zamanki gibi Avrasyalılardan duygudaşlıkla söz ettiğini düşünüyordu. O iki Avrasyalının görünüşleri hiç hoşuna gitmemişti. Şimdi onların nasıl tipler olduğunu anlayabiliyordu. Dago'lara benziyorlardı. Birçok filmde kötü karakterleri oynayan şu Meksikalı ve İtalyan dago'lar gibiydiler.</p>

  <p>"Korkunç yozlaşmış insanlara benziyorlardı, öyle değil mi? Ne kadar sıska ve yamru yumrular; üstelik yüzleri de hiç dürüst görünmüyordu. Sanırım bu Avrasyalılar çok yozlaşmış tipler. Melezlerin her zaman iki ırkın da en kötü yanlarını aldıklarını duymuştum. Doğru mu bu?"</p>

  <p>"Bunun doğru olup olmadığını bilmiyorum. Avrasyalıların çoğu pek de iyi örnekler değiller ve nasıl yetiştirildiklerine bakılırsa böyle olmalarını beklemek de biraz zor. Ama onlara karşı bizim davranışımız da oldukça hayvanca. Sanki mantarlar gibi yerden fırlamışlar, bütün hatalarıyla birlikte doğmuşlar gibi söz ediyoruz onlardan. Ama ne dersek diyelim, ne yaparsak yapalım onların var olmalarının sorumlusu biziz."</p>

  <p>"Var olmalarının sorumlusu mu?"</p>

  <p>"Şey, anlıyorsunuz ya. hepsinin de birer babası var."</p>

  <p>"Ha... Elbette bu var... Ama eninde sonunda siz sorumlu değilsiniz. Yani demek istiyorum ki ancak çok düşük bir erkek bir yerli kadınla... e... birlikte olur, öyle değil mi?"</p>

  <p>"Öyle olmalı. Ama bu ikisinin de babaları sanırım din adamları."</p>

  <p>Aklına 1913'te Mandalay'da baştan çıkardığı Avrasyalı bir kız olan Rosa McFee geldi. Eve kimseye görünmeden girebilmek için kepenkleri çekili bir <span style="font-style:italic;">gharry</span> arabasıyla gelirdi. Rosa'nın bukle bukle saçları vardı; çökmüş, yaşlı bir Burmalı kadın olan annesi eğreltiotu saksıları ve hasır bir divanın durduğu karanlık oturma odasında ona çay verirdi. Rosa'yı bıraktıktan sonra parfümlü kâğıda yazılmış o korkunç yakarı mektuplarını açmadan atmıştı.</p>

  <p>Elizabeth tenisten sonra konuyu yeniden Francis ve Samuel'e getirdi.</p>

  <p>"Şu iki Avrasyalı - burada hiç kimsenin onlarla bir ilişkisi var mı? Onları evlerine davet etmek ya da buna benzer şeyler demek istiyorum."</p>

  <p>"Haydi canım, yok elbette. Onlar tümüyle toplum dışı yaratıklar. Aslında onlarla konuşmaya bile pek iyi gözle bakılmaz. Çoğumuz onlara yalnızca günaydın deriz -Ellis bunu bile yapmaz."</p>

  <p>"Ama <span style="font-style:italic;">siz</span> onlarla konuştunuz."</p>

  <p>"Ah, ben kurallara karşı gelirim bazen. Demek istediğim hiçbir <span style="font-style:italic;">pukka sahip'i</span> onlarla konuşurken göremeyeceğinizdi. Ama anlıyorsunuz ya ben -arada sırada, cesaret bulduğum zamanlar- bir <span style="font-style:italic;">pukka sahip</span> olmamaya çalışıyorum."</p>

  <p>Bu pek akıllıca bir söz değildi. Elizabeth 'pukka sahip' sözünün anlamını ve neleri içerdiğini şimdiye kadar çok iyi öğrenmişti. Flory'nin sözü aralarındaki ayrımı daha da açıkça ortaya sermişti. Flory'ye bakarken gözlerinde neredeyse düşmanca ve tuhaf ölçüde sert bir bakış vardı; gençliğine ve çiçek gibi tenine rağmen Elizabeth'in yüzü zaman zaman sert görünebiliyordu. Son moda bağa çerçeveli gözlüğü ona çok ciddi bir hava veriyordu. Gözlük çok pahalı bir şeydi - gerçekten de neredeyse gözlerden daha pahalıydı.</p>

  <p>Flory henüz ne kızı anlamayı ne de onun güvenini kazanmayı başarabilmişti. Yine de en azından yüzeyde işler çok da kötü gidiyor gibi görünmüyordu. Zaman zaman Elizabeth'i kızdırıyordu ama ilk sabah üzerinde yarattığı iyi izlenimin etkileri henüz silinmemişti. O sabah doğum lekesini neredeyse fark etmemiş olması ilginçti. Belli konularda Flory'nin konuşmasını dinlemeyi seviyordu. Örneğin avcılık - bir kızdan pek beklenmeyecek bir ilgi gösteriyordu avcılığa. Bir de atlar; ama Flory atlar konusunda o kadar bilgili değildi. Gerekli hazırlıkları yaptıktan sonra bir gün Elizabeth'i ava götürecekti. İkisi de bu geziyi belli bir heyecanla bekliyorlardı, ama ikisinin heyecanlarının nedeni farklıydı.</p>

  <p id="u48ed180c-d0c7-4e4b-9434-cef6b1ed9cc0" style="text-align: center;"><span style="font-weight:bold;">11</span></p>

  <p>Flory ve Elizabeth, pazar yolundan aşağı yürüyorlardı. Henüz sabahtı ama hava öyle sıcaktı ki sanki dalgalı bir denizde kulaç atıyor gibiydiler. Önlerinden sandallarını sürüye sürüye pazardan dönen Burmalılar geçiyordu. Parlak saçları güneşte alev alev yanan kızlar dörtlü-beşli gruplar halinde yan yana, kısa, hızlı adımlarıyla yürüyorlardı. Yolun kenarında, hapishaneye gelmeden hemen önce bir <span style="font-style:italic;">peepul</span> ağacının güçlü kökleri taştan yapılmış eski bir pagodanın parçalarını kırmış, sağa sola saçmıştı. Taşlara oyulmuş kızgın şeytan yüzleri çimenlerin arasında düştükleri yerden yoldan geçenlere bakıyorlardı. Yakınlarda başka bir <span style="font-style:italic;">peepul</span> ağacı bir palmiyeye sarılmış, on yıl süren bir güreş sonunda onu kökünden söküp yana devirmişti.</p>

  <p>Yürümeyi sürdürüp hapishaneye ulaştılar. Burası kenarları iki yüz yarda uzunlukta, büyük, kare biçiminde bir yapıydı. Parlak çimento duvarları yaklaşık on metre yükseklikteydi. Hapishanedekilerin beslediği bir tavuskuşu parke taşın üzerinde güvercin gibi sıçrayarak yürüyordu. Yanlarından başları yere eğik, arkalarında toprak yüklü iki arabayı çekerek altı tutuklu geçti. Başlarında Hintli gardiyanlar vardı. Bunlar uzun ceza almış mahkûmlardı. Üzerlerinde kaba beyaz kumaştan yapılmış üniformalar vardı, tıraşlı başlarına küçük kepler takmışlardı. Yüzleri grileşmiş, yılgın ve tuhaf bir şekilde duygusuzdu. Ayaklarındaki demirler tangırdıyordu. Yanlarından başında bir sepet balık taşıyan bir kadın geçti. Tepede iki karga dönüp duruyor, balıklara dalış yapıyorlardı. Kadın onları uzakta tutmak için elini umursamaz bir şekilde havaya savuruyordu.</p>

  <p>Biraz uzaktan uğultular duyuluyordu. "Pazar hemen köşeyi dönünce," dedi Flory. "Sanırım bu sabah yeni pazar kuruluyor. Bunu izlemek oldukça eğlencelidir."</p>

  <p>Elizabeth'ten onunla birlikte pazara gelmesini istemiş, bunu görmenin onu eğlendireceğini söylemişti. Köşeyi döndüler. Pazar çok büyük bir sığır ahırına benzeyen yuvarlak bir yapıydı, alçak tavanının çoğunu palmiye yaprakları örtüyordu. İçeride bir yığın insan kaynıyor, bağırıyor ve itişip kakışıyordu; rengârenk giysileri öyle bir karmaşa yaratıyordu ki yüzlercesi, binlercesi bir kavanozdan taşıyormuş gibi görünüyordu. Pazarın ötesinde dev, çamurlu bir nehir akıyordu. Ağaç dalları ve uzun çamur yığınları saatte yedi millik bir hızla üzerinden geçiyordu. Kıyıda keskin, gaga gibi burunlarının üzerine gözler çizilmiş birkaç küçük yerli teknesi palamar sopalarının çevresinde suyun üzerinde inip çıkıyorlardı.</p>

  <p>Flory ve Elizabeth bir an durup seyrettiler. Önlerinden başlarında sebze sepetleriyle kadınlar, gözlerini iri iri açarak Avrupalılarabakan küçük çocuklar geçti. Rengi gök mavisine dönmüş işçi tulumuyla yaşlı bir Çinli elinde bir domuzun tanınmaz duruma gelmiş, kanlı bağırsaklarıyla hızla yürüdü.</p>

  <p>"Gelin gidelim de şu tezgâhlara biraz göz atalım, ne dersiniz?" dedi Flory.</p>

  <p>"Bu kalabalığın arasına dalmak doğru olur mu? Her şey korkunç kirli görünüyor."</p>

  <p>Elizabeth oldukça kuşkulu ve hatta isteksiz bir şekilde onun peşinden gitti. Niçin onu her zaman böyle yerlere getiriyordu? Niçin sürekli olarak onu yerlilerin arasına çekiyor, onlarla ilgilenmesi, onların pis, mide bulandırıcı alışkanlıklarını izlemesi için çabalayıp duruyordu? Bütün bunlar gözüne yanlış görünüyordu. Yine de niçin isteksiz olduğunu anlatmayı başaramadığı için peşinden gidiyordu. Onları boğucu bir hava karşıladı; buram buram sarmısak, kurutulmuş balık, ter, toz, anason, karanfil ve zerdeçal kokuyordu. Kalabalık onların çevresine doluştu. Puro kahverengisi yüzleriyle tıknaz köylüler, kır saçlarını arkadan toplamış çökük ihtiyarlar, çıplak bebeklerini kalçalarının yanına asmış genç anneler. Üzerine basılan Flo havladı, Beyaz bir kadına bakamayacak kadar kendi pazarlıklarına dalmış köylüler tezgâhların çevresinde itişip kakışırken güçlü omuzlar Elizabeth'e çarpıyordu.</p>

  <p>"Bakın," dedi Flory sopasıyla bir tezgâhı işaret ederek. Bir şeyler söylüyordu ama sesi bir sepet ananas yüzünden birbirlerine yumruklarını sallayarak bağıran kadınların sesleri arasında boğuldu. Elizabeth pis koku ve gürültülerden irkilmişti ama Flory bunu fark etmeksizin bir o tezgâhı bir bu tezgâhı göstererek onu pazarın içlerine götürüyordu. Mallar yabancı görünüşlü, garip ve yoksuldu. İplere asılı yeşil aylar gibi dev pomelo'lar, kırmızı muzlar, sepetler dolusu ıstakoz büyüklüğünde morumsu kırmızı karidesler, demetler halinde bağlanmış gevrek kurutulmuş balıklar, kıpkırmızı biberler, ortadan kesilip jambona benzetilmiş ördekler, yeşil hindistan cevizleri, gergedan böceği larvaları, şeker kamışları, boya, cilalı sandaletler, ipek <span style="font-style:italic;">longyi'</span>ler, uzun, sabuna benzer haplar biçiminde afrodizyaklar; bir metre boyunda seramik vazolar, sarmısak ve şekerden yapılma Çin tatlıları, yeşil ve beyaz sigaralar, mor <span style="font-style:italic;">prirıjaf</span>ler, <span style="font-style:italic;">persimon</span> çekirdeği kolyeler, hasır kafeslerde bıcırdayan civcivler, pirinçten yapılma Buddha heykelleri, yürek biçimli <span style="font-style:italic;">betel</span> yaprakları, Kruschen tuzu şişeleri, saç tokaları, kızıl kilden tencereler, katırlar için çelik nallar, kâğıt hamurundan kuklalar, büyülü özellikleri olan timsah derisi şeritleri... Elizabeth'in başı dönmeye başlamıştı. Pazarın öteki ucunda güneş, bir rahibin taşıdığı, kırmızı bir devin kulağına benzeyen şemsiyenin arasından kan kırmızı ışıklar saçıyordu. Bir tezgâhın önünde dört Dravidian kadın büyük, tahta bir havanda, ağır tokmaklarla <span style="font-style:italic;">turmerik</span> dövüyorlardı. Uçuşan sıcak kokulu sarı tozlar Elizabeth'in burnunu gıdıklayıp onu hapşırttı. Buraya bir an daha dayanamayacağını hissetti. Flory'nin koluna dokundu.</p>

  <p>"Bütün bu kalabalık - sıcak çok korkunç. Gölge bir yer bulabilir miyiz dersiniz?"</p>

  <p>Flory ona döndü. Gerçeği söylemek gerekirse konuşmaya öyle dalmıştı ki -aslında gürültü patırtı içinde söyledikleri neredeyse hiç duyulmuyordu- sıcağın ve kokuların kızı nasıl etkilediğini fark etmemişti.</p>

  <p>"Of, özür dilerim, gerçekten. Hemen çıkalım buradan. Bakın ne diyeceğim, yaşlı Li Yeik'in dükkânına gidelim -Çinli bir bakkal- o bize içecek bir şeyler verir. Burası oldukça boğucu bir yer."</p>

  <p>"Bütün bu baharatlar - insanın soluğunu kesiyor biraz. Peki şu balığa benzer korkunç koku ne?"</p>

  <p>"O mu, yalnızca karidesten yaptıkları bir tür sos. Karidesleri gömüyorlar, haftalar sonra kazıp çıkarıyorlar."</p>

  <p>"Müthiş bir şey bu!"</p>

  <p>"Sanırım çıkardıklarından karidesler hiç parçalanmamış oluyorlar üstelik. Gel bakayım buraya!" diye ekledi Flo'ya seslenerek. Köpek, solungaçlarında dikenler olan küçük balıklarla dolu bir sepeti kokluyordu.</p>

  <p>Li Yeik'in dükkânı pazarın uzak ucuna bakıyordu. Elizabeth'in asıl istediği şey dosdoğru kulübe dönmekti, ama Li Yeik'in dükkânının Avrupalı tarzı vitrini -Lancashire yapımı pamuklu gömlekler ve inanılmaz ucuz Alman saatleriyle doluydu- pazarın barbarca manzarasından sonra onu birazcık olsun rahatlatmıştı. Tam merdivenleri çıkmak üzereydiler ki şık <span style="font-style:italic;">longyi'</span>si, mavi kriket ceketi, parlak sarı ayakkabıları, 'İngaleik modasına göre' yandan ayrılmış saçlanyla iki dirhem bir çekirdek giyinmiş yirmi yaşlarında, ince yapılı bir genç kalabalığın arasından sıyrılıp yanlarına geldi. Flory'ye küçük, garip bir selam verdi; sanki yere eğilecekmiş de vazgeçmiş gibiydi.</p>

  <p>"Ne var?" dedi Flory.</p>

  <p>"Mektup, efendim." Buruşuk bir zarf çıkardı.</p>

  <p>"Bana biraz izin verir misiniz?" dedi Flory zarfı açarken. Mektup Ma Hla May'dendi -ya da daha doğrusu birine yazdırmış altına bir çarpı çizerek imzalamıştı- ve biraz örtülü bir tehdit havasıyla elli rupi istiyordu.</p>

  <p>Flory genci yana çekti. "İngilizce biliyorsun değil mi? Ma Hla May'e söyle, bu konuyla sonra ilgileneceğim. Bir de ona söyle, eğer bana şantaj yapmaya kalkarsa hiçbir şey alamaz. Anladın mı?"</p>

  <p>"Evet efendim."</p>

  <p>"Şimdi git buradan. Peşimden gelme, yoksa başın</p>

  <p>derde girer."</p>

  <p>"Evet efendim."</p>

  <p>"Bir kâtip iş istiyordu," diye açıkladı Flory, Elizabeth'le birlikte merdivenleri çıkarlarken. "İnsanı günün hiçbir saatinde rahat bırakmıyorlar." Mektubun tonunun ilginç olduğunu düşündü, çünkü Ma Hla May'in bu kadar çabuk ona şantaj yapmaya kalkmasını beklemiyordu; ama o anda bunun ne anlama gelebileceğini düşünecek zamanı yoktu.</p>

  <p>Dışarının aydınlığından sonra karanlık gibi görünen dükkâna girdiler. Mallarıyla dolu sepetlerin arasında oturmuş sigara içen Li Yeik -içeride tezgâh yoktu- içeri kimin geldiğini görünce hevesle yerinde doğruldu. Flory onun dostuydu. Maviler giymiş, yaşlı, dizleri bükülmüş bir adamdı. Çıkık elmacık kemikli, çenesiz, sarı yüzü ve atkuyruğuyla iyiliksever bir görünüşü vardı. Flory'yi Burmaca olduğunu düşündüğü burundan gelme birtakım homurtularla selamladı ve içecek bir şeyler getirtmek için telaşla dükkânın arkasına koştu. Havada tatlı bir afyon kokusu vardı. Duvarlara üzerinde siyah harfler olan uzun kırmızı kâğıt şeritler yapıştırılmıştı. Kenarda küçük bir sunağın üzerinde işlemeli giysiler giymiş, ciddi görünüşlü iki kişinin büyük portreleri ve önlerinde de dumanlar çıkaran iki tütsü vardı. Biri yaşlı, biri genç iki kadın bir kilimin üzerine oturmuş, mısır püskülü ve ufalanmış at kuyruğuna benzer bir tütünden sigara sarıyorlardı. Üzerlerinde siyah ipek pantolonlar vardı, tombul, çıkık tabanlı ayaklarında oyuncak bir bebeğinkinden daha büyük olmayan kırmızı topuklu tahta terlikler vardı. Yerde çıplak bir bebek sarı bir kurbağa gibi yavaş yavaş emekliyordu.</p>

  <p>"Şu kadınların ayaklarına bakın!" diye fısıldadı Elizabeth, Li Yeik arkasını döner dönmez. "Gerçekten de korkunç değil mi? Onları nasıl bu şekle sokuyorlar acaba? Doğal olamaz kesinlikle."</p>

  <p>"Hayır, yapay olarak biçimlerini bozuyorlar. Sanırım</p>

  <p>Çin'de artık bunu bırakmaya başladılar, ama burada yaşayanlar zamanın gerisinde kalmışlar. Yaşlı Li Yeik'in atkuyruğu da öyle artık terk edilmiş bir gelenek. Çinli düşüncesine göre ayakların böyle küçük olması güzel bir şeymiş."</p>

  <p>"Güzel mi! Öyle korkunç ki bakamıyorum neredeyse. Bu insanlar çok yabani olmalılar."</p>

  <p>"Yok, hayır! Son derece uygarlar; bence bizden daha uygarlar. Güzellik bir beğeni meselesi. Bu ülkede Palaunglar diye bir halk kadınlarda uzun boyunlara hayran. Kızlar boyunlarını uzatmak için geniş pirinç halkalar takıyorlar ve sonunda boyunları bir zürafanınki gibi oluncaya kadar yeni halkalar ekliyorlar. Korselerden ve jüponlardan daha garip bir şey değil bu."</p>

  <p>O anda Li Yeik iki tombul, yuvarlak yüzlü Burmalı kızla içeri girdi. Kardeş oldukları belli olan kızlar kocaman bir Çin çaydanlığını ve iki sandalyeyi içeri taşırlarken kıkırdıyorlardı. Bu kızlar Li Yeik'in kapatmalarıydı, ya da bir zamanlar kapatmaları olmuşlardı. Yaşlı adam bir çikolata kutusu çıkardı, uzun, tütünden kararmış dişlerini gösteren babacan bir gülümsemeyle kutunun üzerindeki fiyat etiketini söktü. Elizabeth'in kafası o kadar karışmıştı ki huzursuz olmuştu. Bu insanların konukseverliğini kabul etmenin doğru bir şey olmadığından emindi. Burmalı kızlardan biri hemen sandalyelerin arkasına geçip Flory ve Elizabeth'i yelpazelemeye başladı. Öteki kız da ayaklarının dibine diz çökmüş onlara çay dolduruyordu. Arkasında ensesini yelpazeleyen kız ve önünde sırıtan Çinliyle Elizabeth kendini çok aptal bir durumda hissediyordu. Flory onu hep böyle rahatsız edici durumlara sokuyormuş gibi geliyordu ona. Li Yeik'in ikram ettiği kutudan bir çikolata aldı ama 'teşekkür ederim' demeyi başaramadı.</p>

  <p>"Bu <span style="font-style:italic;">doğru</span> mu?" diye fısıldadı Flory'ye.</p>

  <p>"Ne doğru mu?"</p>

  <p>"Yani bizim bu insanların evinde oturuyor olmamız demek istiyorum. Bu bir tür <span style="font-style:italic;">alçalma</span> olmuyor mu bizim için?"</p>

  <p>"Çinlilerle sorun olmaz. Bu ülkede onlar gözde bir ırktır. Ayrıca düşünceleri de çok demokrattır. En iyisi onlara az çok eşitimiz olarak davranmak."</p>

  <p>"Bu çay berbat görünüyor. Rengi yemyeşil. İçine biraz süt koymayı akıl edeceklerini beklerdim."</p>

  <p>"O kadar kötü değil. İhtiyar Li Yeik'in Çin'den getirttiği özel bir çay bu. Sanırım içinde portakal çiçekleri var."</p>

  <p>"lığ! Toprak gibi bir tadı var," dedi kız çayın tadına baktıktan sonra.</p>

  <p>Li Yeik otuz santim uzunluğunda, elinde ucunda palamut büyüklüğünde bir topağı olan piposuyla ayakta durmuş Avrupalıların çayı beğenip beğenmediklerine bakıyordu. Sandalyenin arkasındaki kız Burmaca bir şeyler söyleyince iki kız da yeniden kıkırdamaya başladılar. Yerde diz çökmüş olan, başını kaldırmış, saf bir hayranlıkla Elizabeth'i inceliyordu. Sonra Flory'ye İngiliz hanımın korse giyip giymediğini sordu.</p>

  <p>"Şş!" diyen Li Yeik utanmış bir tavırla kızı susturmak için ayak parmağıyla onu dürttü.</p>

  <p>"Bunu ona sormayı istediğimi hiç sanmıyorum," dedi Flory.</p>

  <p>"Oh, lütfen <span style="font-style:italic;">thakin,</span> lütfen sorsana! Gerçekten bilmek istiyoruz!"</p>

  <p>Bir tartışma başladı. Sandalyenin arkasındaki kız yelpazelemeyi unutup tartışmaya katıldı. Görünüşe bakılırsa ikisi de bütün yaşamları boyunca şöyle gerçek bir korse görmek istemişlerdi. Korselerle ilgili bir yığın şey duymuşlardı; duyduklarına göre bunlar dar bir yelek biçimine sokulmuş çelikten bir kafesten yapılıyor ve kadınların bedenlerini öyle bir sıkıştırıyordu ki geriye hiç ama hiç göğüs kalmıyordu. Kızlar göstermek için ellerini şişman göğüslerine bastırıyorlardı. Acaba Flory bunu İngiliz hanıma soramaz mıydı? Dükkânın arkasında onlarla birlikte gidip soyunabileceği bir oda vardı. Bir korse görmeyi öyle istiyorlardı ki.</p>

  <p>Sonra konuşma birden kesildi. Elizabeth dimdik oturmuş, bir daha ağzına götürmeyi başaramadığı küçük çay fincanı elinde, biraz sert bir şekilde gülümsüyordu. Doğulular birden ürperdiler; konuşmalara katılamayan İngiliz kızın rahat olmadığını anlamışlardı. Bir dakika önce onları büyüleyen zarafeti, yabancı güzelliği şimdi onları biraz ürkütür olmuştu. Flory bile aynı duyguya kapılmıştı. Doğulularla birlikte olan herkesin yaşadığı o korkunç anlardan biri oldu. Herkes gözlerini birbirinden kaçırıyor, boşuna söyleyecek bir şeyler bulmaya çalışıyordu. Sonra dükkânın arkasındaki sepetleri karıştırmakla uğraşan çıplak bebek emekleyerek Avrupalıların oturduğu yere geldi. Büyük bir merakla onların ayakkabılarını ve çoraplarını inceledi, ama başını kaldırıp da beyaz yüzlerini görünce birden dehşete kapıldı. Acıklı bir ağlama tutturdu ve yere çişini yapmaya başladı.</p>

  <p>Yaşlı Çinli kadın başını kaldırıp baktı, diliyle cık-cık yaptı ve sigara sarmayı sürdürdü. Başka hiç kimse bir şey fark etmemişti. Yerde küçük bir gölcük oluşmaya başladı. Elizabeth öylesine dehşete kapılmıştı ki fincanını aceleyle bırakırken çayını döktü. Flory'nin kolunu çekiştirdi.</p>

  <p>"Şu çocuk! Baksanıza şuna, ne yapıyor? Gerçekten birisi bir şey yapamaz mı... bu çok iğrenç bir şey!"</p>

  <p>Bir an için herkes şaşkınlıkla ona baktı, sonra hepsi sorunun ne olduğunu anladılar. Bir telaş oldu, herkes cık-cık-cık diye dilini şaklattı. Hiç kimse çocuğa dikkat bile etmemişti -bu olay fark edilmeyecek kadar normal bir şeydi- ve şimdi hepsi de korkunç utanmışlardı. Herkes suçu çocuğun üzerine atmaya başladı. "Ne kötü çocuk! Ne terbiyesiz çocuk!" çığlıkları duyuldu. Yaşlı Çinli kadın hâlâ bağırıp duran çocuğu kucağına alıp kapının dışına çıkardı ve bir banyo süngerini sıkar gibi merdivenlere doğru havaya kaldırdı. Neredeyse aynı anda</p>

  <p>Flory ve Elizabeth de dükkândan çıkmışlardı. Li Yeik ve ötekiler umutsuz gözlerle arkalarından bakarken Flory Elizabeth'in peşinden yola doğru yürüyordu.</p>

  <p>"Eğer bunlara uygar insanlar diyorsanız!.." diye bağırıyordu kız.</p>

  <p>"Üzgünüm." dedi Flory zayıf bir sesle. "Hiç beklemezdim..."</p>

  <p>"Gerçekten de çok iğrenç insanlar!"</p>

  <p>Kız çok öfkelenmişti. Yüzü gününden önce açılmış bir gelincik tomurcuğu gibi tatlı bir pembeliğe bürünmüştü. Teninin alabileceği en koyu renk de buydu zaten. Kız önde, Flory peşinde, pazarı geçip anayola çıktılar. Ancak elli yarda gittikten sonra Flory yeniden konuşmaya cesaret edebildi.</p>

  <p>"Böyle bir olay olduğu için üzgünüm! Li Yeik öyle terbiyeli bir ihtiyardır ki. Sizi gücendirdiğini düşünmek onu çok üzecek. Gerçekten de birkaç dakika daha kalsaydık iyi olacaktı. Yalnızca çay için ona bir teşekkür etseydik."</p>

  <p>"Teşekkür etmek mi! Bu olandan sonra mı!"</p>

  <p>"Ama açık konuşmak gerekirse bu tür şeyleri bu kadar önemsememeniz gerekir. Yani bu ülkede demek istiyorum. Bu insanların yaşama bakışları bizimkinden çok farklı. İnsanın onlara ayak uydurması gerekiyor. Bir düşünün, örneğin Ortaçağlara geri dönmüş olsaydınız..."</p>

  <p>"Sanırım bu konuyu daha fazla tartışmak istemiyorum."</p>

  <p>Bu, aralarında geçen ilk gerçek tartışmaydı. Flory kızı niçin gücendirdiğini kendine bile soramayacak kadar perişan durumdaydı. Sürekli olarak onun ilgisini Doğulu şeylere çekmeye çabalamakla kızın gözünde sapık, centilmenlikten uzak, pis ve 'hayvanca' şeyler peşinde koşup duran biri gibi göründüğünü anlamıyordu. Şimdi bile 'yerlilere' hangi gözlerle baktığını anlamamıştı. Tek anladığı şey yaşamını, düşüncelerini, güzellik duygusunu onunla paylaşmak için gösterdiği her çabanın kızı</p>

  <p>ürkmüş bir at gibi ondan uzaklaştırdığıydı.</p>

  <p>Yoldan yukarı çıkarlarken Flory kızın solunda, biraz geriden yürüyordu. Onun yandan görünen yanağına, ensesinde Terai şapkasının altından çıkan ince altın gibi saçlarına bakıyordu. Onu öyle çok seviyordu ki! Sanki kızı ancak gözden düşmüş bir şekilde, yüzünü bile göstermeye cesaret edemeden arkasında yürürken gerçekten sevmeye başlamış gibiydi. Birçok kez konuşacakmış gibi yaptı ama kendini durdurdu. Sesi yeterince güçlü çıkmayacaktı, ayrıca kızı bir şekilde yeniden rahatsız etme riski almadan ne söyleyebileceğini de bilmiyordu. Sonunda düz bir sesle, sanki hiçbir şey olmamış gibi davranarak konuşmayı başardı:</p>

  <p>"Korkunç bir sıcak bastırdı, değil mi?"</p>

  <p>Sıcaklığın gölgede 30 dereceye çıktığı bir anda çok parlak bir gözlem sayılmazdı bu. Kız bu sözleri oldukça hevesli bir şekilde yanıtlayarak Flory'yi şaşırttı. Yüzünü ona dönmüş, yeniden gülümsüyordu.</p>

  <p>"Sıcaktan pişiyor insan!"</p>

  <p>Bu sözlerle aralarındaki tartışma son bulmuştu. Aptalca, sıradan sözler kulüp gevezeliklerinin güven verici havasını geri getirerek kızı sanki bir büyü gibi yatıştırmıştı. Arkalarında kalmış olan Flo, ağzından salyalar akıtarak onlara yetişti; bir anda her zamanki gibi köpeklerden konuşmaya başlamışlardı. Yolun geri kalanında neredeyse hiç durmadan köpeklerden konuştular. Köpekler bitmez tükenmez bir konuydu. Köpekler, köpekler, diye düşündü Flory sıcak yamacı tırmanırlarken. Yükselen güneş ince giysilerinin arasından derilerini bir alev soluğu gibi yakıyordu. Köpeklerden başka bir şeyden konuşmayacaklar mıydı hiç? Ya da köpekler olmazsa gramofon plakları ve tenis raketlerinden? Ama yine de böyle ıvır zıvır şeyler konusunda ne kadar rahat, ne kadar dostça konuşabiliyorlardı.</p>

  <p>Mezarlığın parıltılar saçan beyaz duvarının önünden geçip Lackersteen'lerin kapısının önüne geldiler. Kapının çevresinde altın mahur ağaçları ve rüzgârlı kız yüzleri gibi yuvarlak kırmızı çiçekleriyle iki metre yüksekliğinde çobanpüskülü yığını vardı. Gölgeye geldiklerinde Flory şapkasını çıkartıp yüzünü yelpazeledi.</p>

  <p>"Neyse, en korkunç sıcak bastırmadan geri dönebildik. Korkarım pazar gezimiz pek başarılı olmadı."</p>

  <p>"Yok, kesinlikle değil. Çok hoşuma gitti, gerçekten."</p>

  <p>"Hayır... Bilmiyorum, her zaman bir şeyler şanssız gidiyormuş gibi görünüyor. Aa bu arada, yarından sonra atış yapmaya gideceğimizi unutmadınız değil mi? Umarım güzel bir gün olur sizin için."</p>

  <p>"Evet. Amcam da bana tüfeğini ödünç verecek. Ne müthiş eğlenceli olacak! Bana atıcılıkla ilgili her şeyi öğretmelisiniz. Bunu nasıl hevesle bekliyorum bilemezsiniz."</p>

  <p>"Ben de öyle. Av için yılın çok kötü bir dönemindeyiz, ama elimizden geleni yapacağız. Şimdilik hoşçakalın öyleyse."</p>

  <p>"Güle güle Mr. Flory."</p>

  <p>Artık ona Elizabeth demeye başlamış olmasına karşın kız hâlâ ona Mr. Flory diyordu. Ayrılıp kendi yollarına giderlerken ikisi de atış yapmaya çıkacakları günü düşünüyorlardı. İkisi de bunun aralarındaki ilişkiyi bir şekilde yoluna koyacağını hissediyordu.</p>

  <p id="ub44c6232-e849-4ded-836d-d7bcef616a1f" style="text-align: center;"><span style="font-weight:bold;">12</span></p>

  <p>Boncuklu perde yüzünden iyice karanlık olan oturma odasının yapışkan, uykulu sıcağında U Po Kyin böbürlenerek ileri geri yürüyordu. Arada sırada elini fanilasının içine sokup yağlı, bir kadınınkiler kadar büyük, terli göğüslerini kaşıyordu. Ma Kin kiliminin üzerinde oturmuş ince beyaz sigarasını içiyordu. Yatak odasının aralık kapısından U Po Kyin'in oymalı tik ağacı sütunlarıyla bir katafalkı andıran dev, kare biçimi yatağı görünüyordu. Bu yatağın üzerinde kimbilir kaç kızın ırzına geçmişti.</p>

  <p>Ma Kin, U Po Kyin'in Dr. Veraswami'ye düzenlediği saldırının altında yatan 'öteki meseleyi' şimdi ilk kez duyuyordu. U Po Kyin kadının zekâsını ne kadar küçümserse küçümsesin önünde sonunda bütün sırlarını ona açardı. Yakınındaki insanlar arasında ondan korkmayan tek kişi Ma Kin'di, bu yüzden onu etkilemek hoşuna gidiyordu.</p>

  <p>"Böyle işte Kin Kin," dedi. "Görüyorsun her şey nasıl plana uygun gelişiyor! Şimdiden on sekiz imzasız mektup gönderildi ve her biri tam bir ustalık eseri. Eğer anlayabileceğini düşünseydim birkaçını sana okurdum."</p>

  <p>"İyi ama ya Avrupalılar senin imzasız mektuplarına hiç aldırmazlarsa? O zaman ne olacak?"</p>

  <p>"Aldırmamak mı? Oo, bundan yana endişen olmasın! Sanırım Avrupalıların kafalarının nasıl çalıştığı konusunda bir şeyler biliyorum. Sana şunu söyleyeyim Kin Kin, eğer iyi yapabildiğim bir şey varsa o da imzasız mektup yazmak."</p>

  <p>Bu doğruydu. U Po Kyin'in mektupları şimdiden etkilerini gösteriyorlardı, özellikle de baş hedefleri olan Mr. Macgregor üzerinde.</p>

  <p>Bundan daha iki gün önce, Mr. Macgregor gerçekten Veraswami'nin hükümete ihanet edip etmediğine karar vermeye uğraşarak çok sıkıntılı bir akşam geçirmişti. Elbette söz konusu olan şey açık bir ihanet eylemi değildi - bunun konuyla bir ilgisi yoktu. Önemli nokta Doktorun bölücü düşünceler taşıyabilecek bir adam olup olmadığıydı. Hindistan'da ne yaptığınızla değil, ne olduğunuzla yargılanırsınız. Sadakatsizlik konusunda en küçük bir kuşku bir Doğulu memurun yıkımına neden olabilir. Mr. Macgregor da üzerinde kontrolünü yitirdiği tek bir Doğulunun bile olmasını istemezdi. Önündeki gizli mektup yığınıyla gece yarısına kadar kafası karışık bir şekilde oturdu. Bu mektupların arasında kendisine gönderilen beş imzasız mektubun yanı sıra Westfield'in bir kaktüs dikeniyle iğnelenmiş olarak ona aktardığı iki imzasız mektup daha vardı.</p>

  <p>Yalnızca mektuplar da değildi. Heryandan Doktor'la ilgili söylentiler yağıyordu. U Po Kyin yalnızca Doktor'un bir hain olduğunu söylemenin yetmeyeceğini çok iyi biliyordu; ününe olanaklı her açıdan saldırmak gerekiyordu. Doktor yalnızca bölücülükler değil ama aynı zamanda gasp, ırza geçme, işkence, yasadışı ameliyatlar yapma, körkütük sarhoşken hastalarını ameliyat etme, zehirleyerek öldürme, büyülerle adam öldürme, pagodada ayakkabılarını çıkarmama, et yeme, katillere ölüm raporu satma ve askeri polisin davulcu çocuğuna eşcinsel tekliflerde bulunma eylemleriyle de suçlanıyordu. Onun hakkında söylenenleri duyan herkes Doktor'un Machiavelli, Sweeny Todd ve Marquis de Sade karışımı bir insan olduğunu düşünürdü. Macgregor bu tür şeylere son derece alışkındı. Ama U Po Kyin'in son hazırlattığı imzasız mektuplar onun için bile çok ustaca yazılmışlardı.</p>

  <p>Bu mektuplar Kyauktada Hapishanesi'nden kaçan Dakoit ile ilgiliydi. Nga Shwe O, son derece haklı olarak verilmiş yedi yıllık cezasının ortalarına gelmişti, kaçışını aylar önceden beri planlıyordu ve dostları başlangıç olarak Hintli gardiyanlardan birine rüşvet vermişlerdi. Yüz rupisini önden alan gardiyan ölüm döşeğinde yatan bir akrabasını ziyaret etmek için izin almış ve Mandalay genelevlerinde uzun ve dolu günler geçirmişti. Zaman geçti, kaçış günü birçok kez ertelendi - bu sırada gardiyan yeniden genelevleri özlemeye başlamıştı. Sonunda U Po Kyin'e ispiyonculuk yaparak biraz daha ödül kazanmaya karar verdi. Ama U Po Kyin her zamanki gibi fırsatı önceden görmüştü. Gardiyana eğer çenesini tutmazsa ağır cezalar vereceğini söyledikten sonra tam kaçış gecesi, artık bir şey yapmak için zaman kalmadığında Macgregor'a başka bir imzasız mektup göndererek hapishaneden birinin kaçmaya çalıştığını bildirdi. Mektupta hapishane sorumlusu Dr. Veraswami'nin de işbirliği yapmak için rüşvet aldığının yazdığını söylemeye gerek yok.</p>

  <p>Sabah bir patırtı koptu, gardiyanlar ve polisler hapishanede ileri geri koşuşturmaya başladılar, çünkü Nga Shwe O kaçmıştı. (U Po Kyin tarafından sağlanan bir <span style="font-style:italic;">sampan</span> salıyla nehirde uzaklara doğru gidiyordu.) Bu kez Mr. Macgregorbiraz irkildi. Bu mektupları yazan her kimse bu olayı önceden biliyor olmalıydı ve belki de Doktor'un işbirliği yaptığı konusundaki sözleri doğruydu. Bu çok ciddi bir meseleydi. Tutuklulardan kaçmaları için rüşvet alabilen bir hapishane sorumlusu her şeyi yapabilirdi. Ve bu yüzden -mantıksal sıralama çok net olmayabilir, ama en azından Mr. Macgregor'un gözünde öyleydi- Doktor'a yöneltilen asıl suçlama olan bölücülük suçlaması daha inanılır olmuştu.</p>

  <p>U Po Kyin aynı zamanda öteki Avrupalılara da saldırıyordu. Doktor'un arkadaşı ve asıl prestij kaynağı olan Flory'yi korkutup Doktor'dan uzaklaştırmak kolaydı. Westfield biraz daha zordu. Bir polis olarak Westfield, U Po Kyin'le ilgili oldukça çok şey bildiğinden bütün planlarını allak bullak edebilirdi. Polisler ve yargıçlar U Po Kyin'in doğal düşmanlarıydılar. Ama U Po Kyin bunu bile kendi yararına kullanmayı biliyordu. İmzasız mektuplarında Doktor'u ünlü dolandırıcı ve rüşvet yiyici U Po Kyin'le işbirliği yapmakla suçladı. Bu Westfield'i yatıştırmıştı. Ellis'e gelince; onun durumunda imzasız mektuplara gerek bile yoktu; hiçbir şey Doktor konusunda ona şimdi düşündüğünden daha kötü şeyler düşündüremezdi zaten.</p>

  <p>U Po Kyin imzasız mektuplarından birini de Mrs. Lackersteen'e gönderdi, çünkü Avrupalı kadınların gücünü biliyordu. Mektupta Dr. Veraswami'nin yerlileri Avrupalı kadınları kaçırıp ırzlarına geçmeye kışkırttığı yazıyordu - hiçbir ayrıntı verilmemişti ve gerekmiyordu da. U Po Kyin, Mrs. Lackersteen'in zayıf noktasına dokunmuştu. Onun kafasında 'bölücülük', 'isyan', 'kendini yönetme' tek ama tek bir şey anlamına geliyordu: gözlerinin akı ortaya çıkmış, kömür siyahı <span style="font-style:italic;">kuli</span>'lerin onun ırzına geçmeleri. Bu bazen geceleri uykusunu kaçıran bir düşünceydi. Avrupalılar bir zamanlar Doktor için ne kadar iyi şeyler düşünmüş olurlarsa olsunlar şimdi hızla gözlerinden düşüyordu.</p>

  <p>"İşte görüyorsun," dedi U Po Kyin kendinden hoşnut bir havayla, "görüyorsun onu nasıl çökertiyorum. Dibinden testereyle kesilen bir ağaç gibi. Bir vuruş daha yedi mi devrilecek. En fazla üç hafta içinde bu vuruşu da yapacağım."</p>

  <p>"Nasıl?"</p>

  <p>"Şimdi tam ona geliyorum. Sanırım senin de bunları duyma zamanın. Bu meselelerden hiç anlamazsın ama çeneni tutmayı biliyorsun. Thongwa Köyü yakınlarında isyan hazırlıklarından söz edildiğini duymuşsundur."</p>

  <p>"Evet. Çok büyük aptallık ediyor o köylüler. Hintli askerlerin karşısında ellerindeki <span style="font-style:italic;">dah</span>'Iar ve kargılarla ne yapabilirler ki? Vahşi hayvanlar gibi vurulacaklar."</p>

  <p>"Elbette. Eğer bir dövüş olursa bu katliama dönecek. Ama onlar yalnızca bir avuç boş inançlı köylü. Bütün inançlarını onlara dağıtılan şu saçma kurşun geçirmez yeleklere bağlamışlar. Böylesi bir cahillikten nefret ediyorum."</p>

  <p>"Zavallı adamlar! Niçin onları durdurmuyorsun Ko Po Kyin? Hiç kimseyi tutuklamaya gerek yok. Tek yapacağın şey köye gidip planlarını bildiğini söylemek. O zaman bunu sürdürmeye cesaret edemezler."</p>

  <p>"Oh, elbette, eğer istersem onları durdurabilirim. Ama ben öyle yapmak istemiyorum. Bunun için nedenlerim var. Anlıyor musun Kin Kin -lütfen bu konuda çeneni tut-, buna benim kendi isyanım diyebilirim. Zaten bütün hepsini ben düzenledim."</p>

  <p>"Ne!"</p>

  <p>Ma Kin sigarasını düşürdü. Gözleri öyle kocaman açılmıştı ki göz bebeklerinin çevresindeki soluk mavimsi akları olduğu gibi görünüyordu. Dehşete kapılmıştı. Bağırmaya başladı:</p>

  <p>"Ko Po Kyin, ne diyorsun sen? Gerçekten böyle demiyorsun değil mi? Sen! Bir ayaklanma başlatıyorsun -bu doğru olamaz!"</p>

  <p>"Kesinlikle doğru. Üstelik çok da iyi iş çıkarıyoruz. Rangoon'dan getirttiğim büyücü çok akıllı bir adam. Sirklerde hokkabazlık yaparak bütün Hindistan'ı dolaşmış. Kurşun geçirmez yelekler Whiteaway &amp; Laidlaw dükkânından getirtildiler. Tanesi bir rupi sekiz <span style="font-style:italic;">arma.</span> Bana çok fazla paraya patladığını söyleyebilirim."</p>

  <p>"Ama, Ko Po Kyin! Bir ayaklanma! Korkunç bir savaş olacak, o zavallı adamların hepsi öldürülecek! Aklını kaçırmadığına emin misin sen? Kendin de vurulmaktan korkmuyor musun?"</p>

  <p>U Po Kyin yürüyüşünü kesti. Şaşırmıştı. "Neler söylüyorsun sen kadın? Neler geçiyor aklından? Benim hükümete karşı isyan edeceğimi düşünmüyorsun herhalde. Ben -otuz yıldır hükümete hizmet etmiş biri. Daha neler. Yok öyle bir şey! Ben sana isyanı başlattığımı söyledim, ona katılacağımı değil. Kellelerini tehlikeye atanlar o aptal köylüler, ben değilim. Ba Sein ve daha bir-iki kişiden başka hiç kimsenin benim bu ayaklanmayla bir ilgim olduğu ya da olacağı aklına bile gelmez."</p>

  <p>"Ama onları ayaklanmaya ikna edenin kendin olduğunu söylemedin mi?"</p>

  <p>"Elbette. Veraswami'yi hükümete karşı bir ayaklanma başlatmakla suçladım. Öyleyse bunu göstermek için bir ayaklanmaya ihtiyacım vardı, öyle değil mi?"</p>

  <p>"Ha, şimdi anlıyorum. Ayaklanma çıktığında da bundan Dr. Veraswami'nin suçlu olduğunu söyleyeceksin, öyle mi?"</p>

  <p>"Kafan ne kadar da yavaş çalışıyor! Bir aptalın bile bu ayaklanmayı yalnızca bastırmak için çıkardığımı görebileceğini sanırdım. Ben-neydi şu Mr. Macgregor'un söylediği şey? <span style="font-style:italic;">Ajan provokatör -</span> Latince bu, sen anlamazsın. Ben bir <span style="font-style:italic;">ajan provokatör'üm.</span> Önce şu Thongwa'-daki aptalları isyan çıkarmaları için kandırırım, sonra da isyancıları tutuklarım. Tam başlayacağı sırada ayaklanma önderlerini yakalayıp birer birer hapse tıkacağım. Bundan sonra korkarım biraz dövüş olacak. Birkaç adam öldürülebilir, daha fazlası da Andamanlara gönderilecek. Ama bu sırada ortaya çıkan ilk adam ben olacağım. U Po Kyin, son zamanların en tehlikeli ayaklanmasını tam zamanında bastıran adam! Bölgenin kahramanı olacağım."</p>

  <p>Planlarından dolayı haklı olarak gurur duyan U Po Kyin yeniden ellerini arkasına kavuşturdu, gülümseyerek odada aşağı yukarı yürümeye başladı. Ma Kin bir süre sessizce bu planı düşündü. Sonra konuştu:</p>

  <p>"Hâlâ bunu niye yaptığını anlamıyorum, Ko Po Kyin. Bütün bunlar seni nereye götürüyor? Ve bunun Dr. Veraswami ile ne ilgisi var?"</p>

  <p>"Sana hiçbir zaman kafanı kullanmayı öğretemeyeceğim Kin Kin. En başında Dr. Veraswami'nin bana engel olduğunu söylememiş miydim? Bu isyan ondan kurtulmak için. Elbette hiçbir zaman isyandan onun sorumlu olduğunu kanıtlayamayacağız; ama ne önemi var ki? Bütün Avrupalılar onun bir şekilde bu işe karıştığına inanmış olacaklar bir kere. Onların kafaları böyle çalışır. Artık yaşamı boyunca belini doğrultamayacak. Onu ne kadar karaya boyarsam benim yaptıklarım o kadar parlak görünecek. Şimdi anlıyor musun?"</p>

  <p>"Evet, gerçekten anlıyorum. Bence bu çok kötü ve aşağılık bir plan. Merak ediyorum, bunu bana anlatmaya utanmıyor musun?"</p>

  <p>"Haydi Kin Kin! Yeniden bütün o saçmalıklara başlamayacaksın, öyle değil mi?"</p>

  <p>"Ko Po Kyin, niçin yalnızca kötülük yaptığın zaman mutlu oluyorsun? Niçin yaptığın her şey başkalarına kötülük getirmek zorunda? Görevinden atılacak olan o zavallı Doktor'u düşün; vurulacak, bambularla dövülecek, yaşam boyu hapse atılacak köylüleri düşün. Böyle şeyler yapman gerekiyor mu? Zaten bu kadar zenginken daha fazla parayla ne yapmak isteyebilirsin?"</p>

  <p>"Para mı! Paradan söz eden kim? Bir gün dünyada paradan başka şeyler de olduğunu anlayacaksın kadın. Örneğin ün. Büyüklük. Bu olaylarda onlara gösterdiğim sadakat yüzünden büyük olasılıkla Burma yöneticisi göğsüme bir nişan takacak. Böyle bir anda sen bile gurur duymayacak mısın?"</p>

  <p>Ma Kin söylenenlerden etkilenmediğini göstermek istercesine başını salladı. "Daha bin yıl yaşamayacağını ne zaman hatırlayacaksın Ko Po Kyin? Kötü bir yaşam sürenlerin başlarına neler geldiğini bir düşün. Örneğin bir fareye ya da bir kurbağaya dönüştürülebilirler. Hatta cehennem bile var. Bir rahibin bir keresinde cehennemle ilgili olarak bana neler söylediğini hatırlıyorum. Pali el yazmalarından çevirdiği bir yazıydı ve korkunçtu. 'Bin yılda bir yüreğinde akkor olmuş iki mızrak birleşir ve kendine şöyle dersin,' demişti. 'Acılarımın bin yılı daha son buldu ve önümde daha fazlası beni bekliyor.' Böyle şeyler düşünmek çok korkunç değil mi Ko Po Kyin?"</p>

  <p>U Po Kyin gülerek önemsemez bir havayla elini salladı. Bu 'pagodalar' demekti.</p>

  <p>"Umarım son geldiğinde de gülmeyi sürdürürsün. Ama bana sorarsan arkamda böyle bir yaşam görmek hiç de hoşuma gitmezdi."</p>

  <p>Beğenmediğini gösteren bir tavırla ince omzunu, odada ileri geri yürüyen U Po Kyin'den uzağa çevirerek yeniden sigarasını yaktı. U Po Kyin konuşmaya başladığında biraz öncekine göre çok daha ciddiydi, hatta sesinde hafif bir çekingenlik vardı:</p>

  <p>"Biliyorsun Kin Kin, bütün bunların arkasında yatan başka bir mesele daha var. Ne sana ne de başka hiç kimseye söylemediğim bir şey. Ba Sein bile bilmiyor bunu. Ama sanırım şimdi sana anlatacağım."</p>

  <p>"Eğer daha da çok kötülük demekse duymak istemiyorum."</p>

  <p>"Hayır, hayır. Bu olayda benim gerçek amacımın ne olduğunu soruyordun. Sanırım Veraswami'yi yalnızca ondan hoşlanmadığım ve rüşvet konusundaki görüşlerinden rahatsız olduğum için devirdiğimi düşünüyorsun. Böyle değil. Bunlardan çok daha önemli bir şey var ve bu benim kadar seni de ilgilendiriyor."</p>

  <p>"Neymiş bu?"</p>

  <p>"Sen hiç içinde daha yüksek şeyler için bir istek duydun mu Kin Kin? Bu kadar başarı kazandıktan sonra -tüm bunların benim başarılarım olduğunu söylemem gerekir-neredeyse başladığımız andakiyle aynı konumda olduğumuz hiç dikkatini çekti mi? Tonlarca param var ama nasıl yaşadığımıza bir bak. Şu odaya bak! Bir köylününkinden daha iyi değil. Ellerimle yemek yemekten, yalnızca Burmaklarla -zavallı, aşağılık insanlarla-görüşmekten ve senin deyişinle sefil bir kasaba memuru olarak yaşamaktan bıktım. Para yeterli değil; bu dünyada bir yerlere geldiğimi de hissetmek istiyorum. Sen de zaman zaman biraz daha -nasıl desem- yüksek bir yaşam sürmek istemiyor musun?"</p>

  <p>"Şimdi elimizde olanlardan fazla ne isteyebileceğimizi bilmiyorum. Köyde yaşayan küçük bir kızken böyle bir evde yaşayacağım hiç aklıma gelmezdi. Şu İngiliz sandalyelerine bak - hayatım boyunca bunlara hiç oturmadım. Ama onlara bakmak ve onların sahibi olduğumu düşünmek bana çok gurur veriyor."</p>

  <p>"Of, sen niye şu köyünden ayrıldın ki Kin Kin? Sana ancak kafanda toprak bir testiyle kuyu başında dedikodu yapmak yaraşır. Ama ben daha hırslıyım. Tanrı'ya şükür. Ve şimdi Veraswami'ye karşı yaptığım entrikaların gerçek nedenini söyleyeceğim sana. Kafamda gerçekten de göz kamaştırıcı bir şey yapmak var. Soylu, görkemli bir şey! Bir Doğulunun ulaşabileceği en onurlu nokta. Ne demek istediğimi anlıyorsun elbette?"</p>

  <p>"Hayır, ne demek istiyorsun?"</p>

  <p>"Haydi ama! Yaşamımın en büyük başarısı olacak bu! Eminim ne olduğunu tahmin edebilirsin."</p>

  <p>"Ha, biliyorum! Motorlu bir araba satın alacaksın. Ama, of Ko Po Kyin, lütfen benim de bu arabaya binmemi bekleme."</p>

  <p>U Po Kyin canı sıkkın bir şekilde ellerini havaya kaldırdı. "Motorlu bir araba mı? Senin kafan pazardaki fıstık satıcıları gibi çalışıyor! Eğer istersem yirmi motorlu araba satın alabilirim. Üstelik bu yerde bir motorlu araba ne işe yarar? Hayır, bundan çok daha büyük bir şeyden söz ediyorum."</p>

  <p>"Peki neymiş?"</p>

  <p>"Mesele şu: Bir ay içinde Avrupalıların kulüplerine yerli bir üye seçeceklerini öğrenmiş bulunuyorum. Bunu yapmak istemiyorlar, ama emir komisyondan geldiği için boyun eğecekler. Doğal olarak bölgenin en yüksek düzeyli yerli memuru olduğu için Veraswami'yi seçecekler. Ama ben Veraswami'yi gözden düşürdüm. Ve böylece..."</p>

  <p>"Ne?"</p>

  <p>U Po Kyin bir an için yanıt vermedi. Ma Kin'e baktı, geniş çeneli, kocaman sarı yüzü öyle yumuşamıştı ki neredeyse bir çocuğun yüzüne benziyordu. Gözlerinde yaşlar bile belirmiş olabilirdi. Sanki söylediği şeyin büyüklüğü karşısında yenik düşmüş gibi kısık, neredeyse ürkmüş bir sesle konuştu:</p>

  <p>"Görmüyor musun kadın? Eğer Veraswami gözden düşerse kulübe benim seçileceğimi anlamıyor musun?"</p>

  <p>Yarattığı etki eziciydi. Ma Kin'den bir daha itiraz gelmedi. U Po Kyin'in projesinin büyüklüğü karşısında dili tutulmuştu.</p>

  <p>Bu nedensiz değildi, çünkü bunun yanında U Po Kyin'in yaşamı boyunca gösterdiği bütün başarılar önemsiz kalıyordu. Başlangıçta çok alçak bir yerde duran bir memurun Avrupalılar kulübüne kadar yükselmesi gerçek bir zaferdi - Kyauktada'da bu iki kat böyleydi. Avrupalılar kulübüne, o uzak, gizemli tapınağa, o kutsalların kutsalı yere girmek Nirvana'ya girmekten daha zordu! U Po Kyin, Mandalaylı küçük çıplak çocuk, hırsız yazman, üçkâğıtçı memur o kutsal yere girecek, Avrupalılara 'eski dostum' diyecek, viski soda içecek ve yeşil masanın üzerinde beyaz topları ileri geri itecekti! Ma Kin, dünyaya gözlerini çatısı palmiye yapraklarından yapılmış bir bambu kulübede açan köylü kadın, ayaklarını saran ipek çorapları ve yüksek ökçeli ayakkabılarıyla (evet, o yerde gerçekten ayakkabı giyecekti) yüksek bir koltukta oturacak ve İngiliz hanımlarla Hindistan İngilizcesiyle bebek çamaşırları üzerine konuşacaktı! Bu tabloyu gören kim olsa gözleri kamaşırdı.</p>

  <p>Ma Kin uzun bir süre sessiz kaldı. Dudakları aralanmıştı. Avrupalılar kulübünü ve içeride kimbilir ne göz kamaştırıcı şeyler olduğunu düşünüyordu. Yaşamı boyunca ilk kez U Po Kyin'in entrikalarını dinlerken beğenmeden edemiyordu. Belki de kulübün Ma Kin'in yumuşak yüreğine bile bir hırs tohumu ekmeyi başarmış olması bütün istilalardan daha büyük bir başarıydı.</p>

  <p id="u686afdab-3bac-4117-8da5-d43b20ef09a1" style="text-align: center;"><span style="font-weight:bold;">13</span></p>

  <p>Flory hastane kapısından içeri girerken yanından paçavralar içinde dört temizlikçi geçti. Çuvallara sarılı ölü bir <span style="font-style:italic;">kuli'</span>yi cangılda otuz santim derinliğinde bir mezara taşıyorlardı. Flory hastane yapıları arasındaki avlunun tuğla gibi sertleşmiş toprağını geçti. Geniş verandalar boyunca çarşafsız kerevetlerin üzerinde yatan sıra sıra sessiz ve hareketsiz gri yüzlü adamlar vardı. Kesilmiş kol ve bacaklarla beslendikleri söylenen pis görünüşlü birkaç sokak köpeği yapıların arasında uyukluyor ya da sinek kovalıyorlardı. Her yana pis ve döküntü bir hava sinmişti. Dr. Veraswami burayı temiz tutmak için çok çaba gösteriyordu ama bu tozlu ve susuz yerde temizlikçilerin ve yarı eğitimli asistan operatörlerin tembellikleriyle başa çıkması olanaksızdı.</p>

  <p>Flory'ye Doktor'un ayakta tedavi gören hastalar bölümünde olduğu söylenmişti. Burası yalnızca bir masa, iki sandalye ve aksi suratlı bir Kraliçe Victoria tablosuyla döşenmiş alçı duvarlı bir odaydı. Solgun paçavralarının altında çarpık çurpuk kaslarıyla Burmalı köylüler odaya doluyor, masanın önünde sıraya giriyorlardı. Doktor kollarını sıvamış, terden su içinde kalmıştı. Bir sevinç çığlığı atarak yerinden fırladı ve her zamanki telaşlı aceleciliğiyle Flory'yi boş sandalyeye oturtup masanın çekmecesinden çıkardığı sigara tabakasını eline tutuşturdu.</p>

  <p>"Ne hoş bir ziyaret bu Mr. Flory! Lütfen rahatınıza bakın - yani böyle bir yerde insan nasıl rahat edebilirse, ha ha! Sonra evime gidip bira ve mezelerimizin başında sohbet ederiz. Lütfen bekleyenlerin işlerini bitirmem için bana birazcık izin verin."</p>

  <p>Flory oturur oturmaz her yerinden sıcak ter boşandı, gömleği sırılsıklam oldu. Odanın sıcağı boğucuydu. Köylülerin bütün gözeneklerinden sarmısak kokusu fışkırıyordu. Her hasta masanın yanına geldiğinde Doktor sandalyesinde doğruluyor, gelenin sırtını yokluyor, siyah kulağını onun göğsüne dayıyor, çok kötü bir Burmaca'yla hızlı hızlı bir yığın soru soruyor, sonra da reçete yazmak için yeniden yerine çöküyordu. Hastalar reçeteleri alıp bahçenin öteki yanındaki depoya götürüyorlardı. Buradan onlara su ve çeşitli bitki boyaları dolu şişeler veriliyordu. Depo görevlisinin neredeyse tek gelir kaynağı ilaç satışlarıydı, çünkü hükümet ona yalnızca ayda yirmi beş rupi ödüyordu. Ama Doktor'un bundan hiç haberi yoktu.</p>

  <p>Genellikle Doktor'un sabahları ayakta tedavi gören hastalara bakacak zamanı olmaz, onları asistanlardan birine bırakırdı. Asistanın tanı koyma yöntemi çok basitti. Her hastaya "Neren ağrıyor? Başın mı, sırtın mı, yoksa karnın mı?" diye sorar ve aldığı yanıta göre önceden yarı tarafa dizdiği üç reçete yığınından birinden aldığı bir reçeteyi uzatırdı. Hastalar bu yöntemi Doktor'unkine yeğliyorlardı. Doktor hiç de beyefendilere yakışmayan bir şekilde onlara cinsel hastalıklar geçirip geçirmedikleriyle ilgili gereksiz sorular sorar, zaman zaman da ameliyat etmeyi önererek iyice korkuturdu. Bu işe 'karın kesme' adını takmışlardı. Pek çoğu karnının kesilmesindense on kez ölmeyi yeğlerdi.</p>

  <p>Son hasta da gözden kaybolunca Doktor elindeki reçete defteriyle yelpazelenerek sandalyesine yığıldı.</p>

  <p>"Of şu sıcak! Bazı sabahlar burnuma gelen sarmısak kokusundan hiçbir zaman kurtulamayacağımı düşünüyorum! Şu köylüler - pis, cahil yabaniler bunlar! Elimizden gelenin en fazlası onları hastaneye kadar getirebilmek. Bir bıçakla yüzleşmektense kangrenden ölmeyi ya da kavun büyüklüğünde bir tümörle on yıl dolaşmayı yeğliyorlar. Sözde doktor dedikleri insanların onlara ne ilaçlar verdiğini görmelisiniz! Dolunayda toplanmış otlar, kaplan bıyıkları, suaygırı boynuzu, idrar, âdet kanı! İnsanların böyle karışımları içtiklerini düşünmek mide bulandırıcı"</p>

  <p>"Yine de görmeye değer bir şey. Burma ilaçlarının bir derlemesini yapmalısınız Doktor. Culpeper kadar iyi bir şey olacağına eminim."</p>

  <p>"Barbar sığırlar, barbar sığırlar," dedi Doktor beyaz gömleğini üzerine geçirmeye çalışırken. "Evime gidelim mi? Bira var, sanırım biraz da buz kalmış olmalı. Saat onda acil bir ameliyatım var, fıtık ameliyatı. O saate kadar serbestim."</p>

  <p>"Peki. Aslında benim de seninle konuşmak istediğimi bir şey vardı."</p>

  <p>Yeniden avluyu geçtiler, merdivenlerden Doktor'un verandasına çıktılar. Buz kutusunu karıştırıp bütün buzun eriyip ılık bir suya dönüştüğünü anlayan Doktor bir şişe bira açtı ve telaşla hizmetçilere seslenerek ıslak samanlardan bir beşiğe yerleştirilmiş şişelerden getirmelerini istedi. Flory şapkasını çıkarmadan kenarda durmuş, veranda parmaklığından dışarı bakıyordu. Buraya gelmesinin nedeni özür dilemekti. On beş gündür Doktorla karşılaşmaktan kaçınıyordu - yani kulüpteki aşağılayıcı ilanın altına kendi adını yazdığı günden beri. Ama bizzat özür dilemek zorundaydı. U Po Kyin çok iyi bir insan sarrafıydı, ama Flory'yi dostunu bir daha görmeyecek kadar korkutmak için iki imzasız mektubun yeteceğini düşünmekle yanılmıştı.</p>

  <p>"Bak buraya Doktor, ne söylemek istediğimi biliyorsun değil mi?"</p>

  <p>"Ben mi? Hayır."</p>

  <p>"Evet, biliyorsun. İki hafta önce sana oynadığım hayvanca oyunla ilgili bu. Ellis o ilanı kulübe astığında ben de altını imzaladım. Bunu duymuş olmalısın. Sana açıklamaya çalış..."</p>

  <p>"Hayır, hayır dostum, hayır!" Doktor o kadar telaşlanmıştı ki veranda boyunca koşup Flory'nin kolunu yakaladı. "Açıklamayacaksınız! Lütfen bir daha sözünü etmeyin! Çok iyi anlıyorum, gerçekten çok iyi anlıyorum."</p>

  <p>"Hayır, anlamıyorsun. Anlayamazsın. Birine böyle şeyler yaptırmak için nasıl bir baskı uygulandığını bilmiyorsun. Hiçbir şey beni bu ilanın altını imzalamaya zorlamıyordu. Eğer reddetmiş olsaydım hiçbir şey olmayacaktı. Hiçbir yasa bize Doğululara hayvanca davranmamızı söylemiyor - tersine. Ama hiç kimse ötekilere karşı çıkma pahasına Doğululara sadık kalmaya cesaret etmiyor. Böyle bir şey yapamazsın. Eğer ilanın altına imzamı atmaya karşı çıksaydım kulüpte bir-iki hafta boyunca gözden düşerdim. Ben de her zamanki gibi korkakça davrandım."</p>

  <p>"Lütfen Mr. Flory, lütfen! Bunu sürdürmeniz beni gerçekten çok rahatsız ediyor. Sanki ben sizin konumuza anlayış gösteremezmişim gibi davranıyorsunuz."</p>

  <p>"Bizim düsturumuzu bilirsin: 'Hindistan'da İngilizler ne yapıyorsa onu yap.'"</p>

  <p>"Elbette, elbette. Ve bu çok soylu bir yöntem. Sizin deyişinizle birbirinize bağlı kalıyorsunuz. Biz Doğululara üstünlüğünüzün sırrı bu."</p>

  <p>"Şey, insanın üzgün olduğunu söylemesi hiçbir zaman çok işe yaramaz. Ama buraya böyle bir şeyin bir daha tekrarlamayacağını söylemeye geldim. Aslında..."</p>

  <p>"Haydi Mr. Flory, bu konu üzerine daha fazla konuşmazsanız size minnettar kalırım. Her şey bitti ve unutuldu. Lütfen biranız çay kadar sıcak olmadan için. Aynı zamanda benim de size anlatacağım bir şey var. Henüz bende ne haberler olduğunu sormadınız."</p>

  <p>"Ah, senin haberlerin. Peki senin haberlerin neymiş bakalım? Bütün bu zaman boyunca işler nasıl gitti? Britannia Ana nasıl? Hâlâ komada mı?"</p>

  <p>"Of, çok düşkün durumda, gerçekten çok kötü. Ama benim kadar kütü değil. Boynuma kadar batmış durumdayım dostum."</p>

  <p>"Ne? Yine U Po Kyin mi? Hâlâ sana iftira atmakla mı uğraşıyor?"</p>

  <p>"Hem de ne iftiralar! Bu kez yaptıkları gerçekten şeytanca şeyler. Dostum, bölgede patlamak üzere olan isyanla ilgili söylentileri duymuşsunuzdur."</p>

  <p>"Bu konuda bir yığın konuşma duydum. Westfield bir katliama çıkmak için sabırsızlanıyor, ama isyancıları bulamadığını duydum. Yalnızca vergilerini ödemek istemeyen Hampden köylülerinin her zamanki itirazları."</p>

  <p>"Ah evet. Zavallı aptallar! Çoğunun ödemeyi reddettiği verginin ne kadar olduğunu biliyor musunuz? Beş rupi! Yakında bundan bıkıp vergilerini öderler. Her yıl aynı sorun. Ama isyana gelince -sözde isyan denilen şey Mr. Flory-; bunun arkasında daha fazla şeyin yattığını bilmenizi isterim."</p>

  <p>"Ya; öyle mi?"</p>

  <p>Doktor, Flory'yi şaşırtan bir kızgınlık hareketi yapınca birasının çoğu döküldü. Bardağını veranda parmaklığına koyup patladı:</p>

  <p>"Yine U Po Kyin. Bu ağza alınmaya bile değmeyen düzenbaz. Doğal duygulardan yoksun bir timsah o! O... O..."</p>

  <p>"Devam et hadi. O ahlaksız yalancı, o pislik çuvalı, insanlığın yüzkarası olan o utanmaz yaratık... Söyle daha. Şimdi yine ne yaptı?"</p>

  <p>"Eşi görülmemiş bir alçaklık." Doktor uydurma isyan entrikası konusunda U Po Kyin'in Ma Kin'e anlattığına benzer şeyler anlattı. Onun bilmediği tek ayrıntı U Po Kyin'in Avrupalılar kulübüne seçilmeye niyetlendiğiydi. Doktor'un yüzünün kızardığını söylemek doğru olmaz, ama öfkeden rengi birkaç kat daha koyulaşmıştı. Flory öyle şaşırmıştı ki oturmak aklına bile gelmiyordu.</p>

  <p>"Hilebaz yaşlı şeytan! Böyle bir şey düşünebileceği kimin aklına gelirdi? İyi ama sen bütün bunları öğrenmeyi nasıl başardın?"</p>

  <p>"Ah, hâlâ birkaç arkadaşım kaldı benim de. Ama şimdi görüyorsunuz ya dostum, bana ne büyük bir felaket hazırlıyor. Şimdiden sağda solda adımı lekeledi. Bu saçma isyan patladığında benim adımı buna bulaştırmak için elinden gelen her şeyi yapacak. Ve size söylüyorum, sadakatim konusunda en küçük bir kuşku benim için felaket olur! Bu isyanın sempatizanı olduğum konusunda tek bir sözcük bile benim sonum demektir."</p>

  <p>"Lanet olsun, bu çok saçma bir şey! Eminim kendini savunmanın bir yolunu bulabilirsin."</p>

  <p>"Hiçbir şey kanıtlayamazken kendimi nasıl savunabilirim? Bütün bunların doğru olduğunu bilmem ne işe yarar? Eğer bir kamu incelemesi istersem getireceğim her tanığa karşı U Po Kyin elli tane yalancı tanık bulabilir. Bu adamın bölgede ne kadar güçlü olduğunu anlamıyorsunuz. Hiç kimse onun aleyhinde konuşmaya cesaret edemez."</p>

  <p>"Ama niçin bir şey kanıtlaman gereksin ki? Niçin doğrudan yaşlı Macgregor'a gidip her şeyi anlatmıyorsun? Kendi tarzında çok adil bir adamdır bizim ihtiyar. Seni dinleyecektir."</p>

  <p>"İşe yaramaz bu. Sizde entrikacı kafası yok Mr. Flory.</p>

  <p><span style="font-style:italic;">Qui s'excuse, s'accuse</span> (özür dileyen, suçu kabullenmiş olur), değil mi? Bana karşı bir komplo düzenleniyor diye ağlamanın bir yararı olmaz."</p>

  <p>"Peki, öyleyse ne yapacaksın?"</p>

  <p>"Yapabileceğim hiçbir şey yok. Tek yapacağım şey beklemek ve prestijimin beni bu içine düştüğüm beladan kurtaracağını ummak. Yerli bir memurun ününe leke düşmesi söz konusu olduğunda mesele kanıtlar değildir. Her şey Avrupalılar arasındaki yerime bağlı. Eğer onların gözünde iyi bir yerde duruyorsam benimle ilgili sözlere inanmazlar; eğer böyle değilse inanırlar. Her şey prestije bağlı."</p>

  <p>Bir an için sessiz kaldılar. Flory 'her şey prestije bağlı' sözlerinin ne anlama geldiğini çok iyi biliyordu. Kuşkunun kanıttan daha fazla önem taşıdığı ve insanın ününün bin tanıktan daha fazla önemsendiği bu bulanık çelişkilere alışkındı. Aklına bir şey geldi; rahatsız edici ve ürpertici düşünce üç hafta önce olsaydı aklına bile gelmezdi. Birinin üzerine düşen görevi son derece açık bir şekilde görebildiği, kaytarmak için bütün iradesini kullansa bile yine de yapmak zorunda kalacağını bildiği anlardan biriydi o an.</p>

  <p>"Bir an için varsay ki kulübe seçildin," dedi. "Bu senin prestijini yükseltmeye yarar mıydı?"</p>

  <p>"Eğer kulübe seçilmiş olsaydım mı! Ah, bu gerçekten işe yarardı! Kulüp! Orası dokunulmazların kalesi. Bir kez oraya girmiş olsaydım hiç kimse benim hakkımda söylenenleri sizin, Mr. Macgregor'un ya da başka bir Avrupalının hakkında söylenenlerden daha fazla ciddiye almazdı. Ama kulüptekilerin beyinleri böylesine zehirlendikten sonra seçilmeyi nasıl umabilirim ki?"</p>

  <p>"Peki, şimdi bak buraya Doktor. Sana bir şey söyleyeceğim. Bir dahaki genel toplantıda senin adını önereceğim. O zaman bu konunun gündeme geleceğini biliyorum ve eğer birisi ortaya bir aday adı atarsa sanırım Ellis'den başka hiç kimse ona sesini çıkarmaz. Ve bu arada..."</p>

  <p>"Ah dostum, sevgili dostum!" Doktor öyle duygulanmıştı ki neredeyse soluk alamaz olmuştu. Flory'nin ellerine sarıldı. "Ah dostum. Bu çok soylu bir davranış! Gerçekten çok soylu! Amabu kadarı fazla olur bence. Korkarım Avrupalı dostlarınızla yeniden başınız derde girecek. Örneğin Mr. Ellis - acaba sizin benim adımı önermenize katlanabilecek mi?"</p>

  <p>"Of, Ellis'e takma kafanı. Ama seni seçtireceğime söz veremeyeceğimi anlamalısın. Her şey Macgregor'un söyleyeceklerine ve ötekilerin o günkü havalarına bağlı Bütün bunların sonunda hiçbir şey olmayabilir."</p>

  <p>Doktor hâlâ Flory'nin elini kendi esmer, tombul ellerinin arasında tutuyordu. Gözlerinden gerçekten yaşlar dökülmeye başlamıştı. Gözlüğün arkasından daha da büyük görünen gözleri bir köpeğin nemli gözleri gibi Flory'ye bakarken parlıyordu.</p>

  <p>"Ah dostum! Bir seçilirsem! Bütün dertlerim sona erer! Ama dostum, daha önce de söylediğim gibi bu konuda çok aceleci davranmayın. U Po Kyin'e dikkat edin! Şimdiye kadar sizi düşmanı olarak görmeye başlamıştır bile. Sizin için bile onun düşmanlığı bir tehlike olabilir."</p>

  <p>"Of, Tanrım, o adam dokunamaz bana. Şimdiye kadar hiçbir şey yapmadı - yalnızca aptalca birkaç imzasız mektup gönderdi."</p>

  <p>"Ben olsam bu kadar emin olmazdım. Vurmak için çok ustacayolları vardır. Benim kulübe seçilmemi engellemek için yeri göğü birbirine katacağı kesin. Eğer zayıf bir noktanız varsa dikkatli olun dostum. Bunu mutlaka bulacaktır. Her zaman en zayıf noktadan vurur."</p>

  <p>"Timsah gibi mi?" dedi Flory.</p>

  <p>"Timsah gibi," diye onu onayladı Doktor ciddi bir yüzle. "Oh dostum, eğer Avrupalılar kulübünün bir üyesi olursam bu benim için ne kadar onur verici olacak. Avrupalı centilmenlerle bir arada bulunma onuruna sahip olacağım! Ama daha önce sözünü etmek istemediğim başka bir sorun daha var Mr. Flory. Umarım demek istediğimi açıkça anlatabilirim. Kulübü hiçbir biçimde kullanmayı amaçlamıyorum. Tek istediğim şey üyelik. Seçilecek olsam bile hiçbir zaman kulübe gelmeyi düşünmem elbette."</p>

  <p>"Kulübe gelmemek mi?"</p>

  <p>"Hayır, hayır! Avrupalı centilmenlere kendimi dayatmak mı, Tanrı korusun! Yalnızca üyelik ücretimi öderim o kadar. Bu benim için yeterince büyük bir ayrıcalık. Beni anladığınızı umuyorum."</p>

  <p>"Kesinlikle Doktor, kesinlikle."</p>

  <p>Flory tepeden yukarı doğru yürürken gülmeden edemiyordu. Şimdi kesinlikle Doktor'un seçilmesini önerme işini üstlenmişti. Ötekiler bunu duyduklarında ne biçim bir patırtı çıkacaktı - felaket bir patırtı olacaktı gerçekten! Ama işin şaşırtıcı yanı, bunun Flory'yi yalnızca güldürmesiydi. Daha bir ay önce tüylerini ürpertebilecek olan bu durum şimdi onu neredeyse neşelendiriyordu.</p>

  <p>Niçin? Üstelik niçin böyle bir söz vermişti? Küçük bir şeydi, küçük bir risk alacaktı -bunda kahramanca bir yan yoktu-, yine de ondan beklenmeyen bir davranıştı. Niçin bunca yıldan sonra -temkinli <span style="font-style:italic;">pukka sahip</span> gibi geçirdiği yıllar- birdenbire bütün kurallarını bozuyordu?</p>

  <p>Niçin olduğunu biliyordu. Elizabeth yüzündendi. Yaşamına girerek onu öyle değiştirmiş, öyle yenilemişti ki pis ve sefil yıllar bir anda geride kalmıştı. Varlığıyla düşüncelerinin yörüngesini değiştirmişti. Ona İngiltere havasını geri getirmişti - orada düşüncenin özgür olduğu, orada insanların aşağı ırkların eğitimi uğruna sonsuza dek <span style="font-style:italic;">pukka sahip</span> dansını yapmak zorunda olmadıkları sevgili İngiltere'nin. Son zamanlarda sürdürdüğüm yaşam nerede şimdi, diye sordu. Elizabeth'in yalnızca varlığı bile, onun saygıdeğer bir davranışta bulunmasını doğal bir şeye dönüştürmüştü.</p>

  <p>Son zamanlarda sürdürdüğüm yaşam nerede, diye yeniden sordu, bahçe kapısından içeri girerken. Mutluydu, mutluydu. Çünkü esenlik diye bir şeyin olduğunu ve yaşama yeni bir başlangıç yapılabileceğini söyleyen dindarların haklı olduklarını anlamıştı. Patikada yürürken evi, çiçekleri, hizmetkârları, çok kısa bir zaman önce hüzün ve özleme batmış olan bütün yaşamı gözüne yepyeni, önemli, tükenmez güzellikte şeylermiş gibi görünüyordu. Yalnızca yanınızda bunları paylaşacak biri varsa her şey ne kadar eğlenceli olabilirdi. Eğer yalnız değilseniz bu ülkeyi ne kadar çok sevebilirdiniz! Nero keçilerine yem götüren <span style="font-style:italic;">mali</span>'nin patikaya düşürdüğü tohumları toplamak için güneşe çıkmayı göze almıştı. Flo soluk soluğa üzerine atladı, Nero büyük bir telaşla havaya sıçrayıp Flory'nin omzuna kondu. Flory kollarındaki küçük, kırmızı horozun ipek gibi boynunu ve sırtındaki elmas gibi tüyleri okşayarak eve girdi.</p>

  <p>Daha verandaya adımını atmadan Ma Hla May'in evde olduğunu anlamıştı. Bunun için felaket habercisi bir yüzle dışarı fırlayan Ko S'la'yı görmesine gerek yoktu. Kızın saçlarının sandal ağacı, sarmısak, hindistan cevizi yağı ve yasemin karışımı kokusunu almıştı. Nero'yu verandanın parmaklığına bıraktı.</p>

  <p><span style="font-style:italic;">"Kadın</span> geri geldi," dedi Ko S'la.</p>

  <p>Flory'nin yüzü birden sarardı. Sarardığında doğum lekesiyle korkunç çirkin görünürdü. İç organlarından buz gibi bir bıçak geçmiş gibi oldu. Ma Hla May yatak odasının kapısında belirmişti. Başı öne eğik duruyor, kaşlarının altından ona bakıyordu.</p>

  <p><span style="font-style:italic;">"Thakin,"</span> dedi biraz somurtkan biraz telaşlı alçak bir sesle.</p>

  <p>"Git buradan!" diye bağırdı Flory, Ko S'la'ya, korkusunu ve öfkesini ondan çıkarmak istercesine.</p>

  <p><span style="font-style:italic;">"Thakin</span>," dedi kız, "buraya, yatak odasına gel. Sana söyleyecek bir şeyim var."</p>

  <p>Kızın peşinden yatak odasına girdi. Bir haftada -daha yalnızca bir hafta olmuştu- kızın görünüşünde inanılmaz bir değişiklik olmuştu. Saçları çok yağlı görünüyordu. Bütün bilezikleri gitmişti, üzerinde iki rupi sekiz <i>anna</i>'lık çiçekli pamukludan bir Manchester <span style="font-style:italic;">longyi</span> vardı. Yüzüne öyle çok pudra sürmüştü ki palyaço maskesine dönmüştü. Saçlarının diplerinde, pudranın bittiği yerde doğal kahverengi teninden bir şerit vardı. Tam bir fahişe gibi görünüyordu. Flory onun yüzüne bakmıyor, asık bir suratla açık duran veranda kapısının önünde dikiliyordu.</p>

  <p>"Böyle çıkıp gelmekle ne demek istiyorsun? Niçin köyüne geri dönmedin?"</p>

  <p>"Kyauktada'da, kuzenimin evinde kalıyorum. Olanlardan sonra köyüme nasıl geri dönebilirim?"</p>

  <p>"Peki benden para istemesi için adamlar göndermekle ne demek istiyorsun? Daha bir hafta önce sana yüz rupi vermişken nasıl daha fazlasını istersin?"</p>

  <p>"Nasıl geri dönebilirim?" diye yineledi kız. Söylediklerini duymazdan gelmişti. Sesi öyle keskin bir şekilde yükselmişti ki Flory dönüp ona baktı. Dimdik, aksi bir yüzle ayakta duruyordu. Kaşları çatılmış, dudakları şişmişti.</p>

  <p>"Niçin geri dönemezsin?"</p>

  <p>"Olanlardan sonra! Senin bana yaptıklarından sonra!"</p>

  <p>Birden öfkeli bir şekilde bağırmaya başladı. Sesi kavga eden pazarcı kadınların kulak tırmalayıcı, isterik çığlıklarına dönüşmüştü.</p>

  <p>"Aşağıladığım o aptal köylülerin parmaklarıyla beni gösterip benimle alay edeceklerini bile bile nasıl geri dönebilirim? Bir zamanlar bir <span style="font-style:italic;">bo-kadaw</span> olmuş olan ben, beyaz bir adamın karısı olmuş olan ben babamın evine döneceğim ve koca bulamayacak kadar çirkin kadınlar ve kocakarılarla birlikte çeltik tarlasında çalışacağım, öyle mi! Ofbu ne utanç verici bir şey! İki yıl ben senin karındım, beni seviyordun, beni koruyordun, sonra haber bile vermeden, neden bile göstermeden beni bir köpek gibi kapı dışarı ettin. Ve şimdi mücevherlerim, ipekli <span style="font-style:italic;">longyi</span>'lerim olmadan parasız pulsuz köyüme dönmek zorundayım. İnsanlar beni gösterip 'Bu kendini herkesten daha zeki sanan Ma Hla May işte. Haline bakın! Onun beyaz adamı da ötekiler gibi davrandı,' diyecekler. Mahvoldum, mahvoldum! Senin evinde iki yıl yaşadıktan sonra benimle kim evlenmek ister? Gençliğimi elimden aldın. Of, bu ne utanç verici bir şey!"</p>

  <p>Flory kıza bakamıyordu; çaresiz, solgun, başı öne eğik duruyordu. Söylediği her şeyde haklıydı, ona elinden başka bir şey gelmediğini nasıl anlatabilirdi? Sevgilisiymiş gibi davranmayı sürdürmenin çirkin bir şey olacağını, günah olacağını nasıl anlatacaktı? Neredeyse kızın karşısında ürküyordu, doğum lekesi sararmış yüzünde bir mürekkep lekesi gibi duruyordu. İçgüdüsel olarak konuyu paraya getirdi, çünkü para Ma Hla May'le olan ilişkisinde her zaman işe yaramıştı.</p>

  <p>"Sana para vereceğim. İstediğin elli rupiyi daha sonra alacaksın. Gelecek aya kadar daha fazla param yok," dedi donuk bir sesle.</p>

  <p>Bu doğruydu. Ona verdiği yüz rupi ve giysilerine harcadıklarıyla elindeki paranın çoğunu tüketmişti. Kız bağıra çağıra onu dehşete düşüren bir ağıt tutturdu. Beyaz maskesi kırışık içinde kalmıştı, gözlerinden fışkıran yaşlar yanaklarından aşağı hızla dökülüyordu. Flory'nin onun durdurmasına fırsat bırakmadan önünde yere diz çöktü, başını öne eğip alnını yere değdirerek tam bir köle gibi secdeye kapandı.</p>

  <p>"Kalk ayağa, kalk ayağa!" diye haykırdı Flory. Karşısındakilerin böyle utanç verici bir şekilde başlarını eğip sanki dayağa hazırmış gibi bedenlerini ikiye katlayarak secdeye kapanmaları Flory'yi her zaman dehşete düşürürdü. "Buna dayanamıyorum. Hemen ayağa kalk."</p>

  <p>Kız yeniden ağlayıp sızlayarak Flory'nin ayak bileklerini yakalamaya çalıştı. Flory telaş içinde geri çekildi.</p>

  <p>"Şimdi ayağa kalkıp şu korkunç gürültüyü kesiyorsun. Niye bağırıp çağırdığını bilmiyorum."</p>

  <p>Ma Hla May ayağa kalkmadı, yalnızca dizlerinin üzerinde doğrulup yeniden sızlanmaya başladı. "Bana niçin para teklif ediyorsun? Yalnızca para için mi geri geldiğimi sanıyorsun? Beni bir köpek gibi dışarı attığında yalnızca parayı mı umursadığımı sanıyorsun?"</p>

  <p>"Kalk ayağa," diye yineledi Flory. Yeniden yakalanmamak için iyice gerilemişti. "Para değilse başka ne istiyorsun?"</p>

  <p>"Niye benden nefret ediyorsun?" diye sızlandı kız. "Sana ne zarar verdim? Sigara tabakanı çalmıştım ama buna kızmadın. O beyaz kadınla evleneceksin biliyorum, herkes biliyor bunu. Ama bunun ne önemi var, niçin beni dışarı atman gerekti? Niye benden nefret ediyorsun?"</p>

  <p>"Senden nefret etmiyorum. Açıklayamam. Ayağa kalk, lütfen ayağa kalk."</p>

  <p>Şimdi kız hiçbir şeye aldırmadan ağlıyordu artık. Ne de olsa daha çocuk sayılırdı. Gözyaşları arasından merhamet izleri görebilmek için endişeyle Flory'ye baktı. Sonra korkunç bir şey yaptı, kendini boylu boyunca yere attı.</p>

  <p>"Ayağa kalk, ayağa kalk!" diye bağırdı Flory İngilizce. "Buna dayanamıyorum - çok iğrenç bir şey bu."</p>

  <p>Kız ayağa kalkmak yerine bir solucan gibi yerde sürünerek ayaklarının dibine geldi. Tozlu zeminde bedeni geniş bir kurdele gibiydi. Yüzünü gizlemiş, ellerini sanki bir tanrının sunağındaymışçasına öne uzatmış olarak önünde yatıyordu.</p>

  <p>"Efendim, efendim," diye yalvardı, "beni bağışlamayacak mısın? Yalnızca bir kerecik, bir kerecik! Ma Hla May'i geri al. Senin kölen olurum, kölenden de daha aşağı olurum. Beni geri çevirme, ne istersen yaparım."</p>

  <p>Kollarını ayak bileklerine dolamış, gerçekten de ayakkabılarını öpmeye başlamıştı. Flory elleri ceplerinde çaresiz bir yüzle ona bakıyordu. Flo yavaşça odaya girdi, Ma Hla May'in yattığı yere yürüdü, giysilerini kokladı. Kokuyu tanıyınca hafifçe kuyruk salladı. Flory buna dayanamıyordu. Eğildi, Ma Hla May'i omuzlarından yakalayıp doğrultarak dizlerinin üzerine oturmasını sağladı.</p>

  <p>"Şimdi <span style="font-style:italic;">ayağa</span> kalk," dedi. "Seni böyle görmek beni çok yaralıyor. Senin için elimden ne gelirse yapacağım. Ağlamak ne işe yarar ki?"</p>

  <p>Bunu duyar duymaz kız yenilenmiş bir umutla çığlık attı: "Öyleyse beni geri alacaksın. Ah efendim, Ma Hla May'i geri al! Hiç kimsenin bunu bilmesine gerek yok. Beyaz kadın geldiğinde ben burada kalırım, o da benim hizmetkârlardan birinin karısı olduğumu düşünür. Beni geri alacaksın, değil mi?"</p>

  <p>"Yapamam. Bu imkansız," dedi Floryyeniden arkasını dönüp.</p>

  <p>Kız sesindeki kararlılığı duyunca kaba ve çirkin bir çığlık attı. Yeniden öne eğilip secdeye kapandı, alnını yere vurmaya başladı. Bu çok korkunç bir şeydi. Hepsinden de korkuncu ve Flory'yi en derinden yaralayan şey bütün bu yaygaraların arkasında yatan incelikten yoksun, aşağılık duyguydu. Çünkü bütün bu yaptıklarında ona yönelik bir damlacık bile sevgi yoktu. Eğer ağlayıp kendini yerden yere vuruyorsa bunun tek nedeni bir zamanlar onun metresi olarak sahip olduğu konum, tembel yaşam, zengin giysiler ve hizmetçilere emirler verebilmesiydi. Bütün bunlarda sözcüklerle anlatılamayacak kadar acıklı bir yan vardı. Eğer kız onu sevmiş olsaydı kapı dışarı ederken çok daha az vicdan azabı duyacaktı. İçinde bir damlacık bile soylu yan bulunmayan acılar en can yakıcı olanlardır. Eğilip kızı kollarının arasına aldı.</p>

  <p>"Dinle Ma Hla May," dedi, "senden gerçekten nefret etmiyorum, bana hiçbir kötülük yapmadın. Asıl ben sana karşı yanlış yaptım. Ama şimdi bunun için yapılabilecek bir şey yok. Evine dönmen gerekiyor, sonra sana para göndereceğim. Gençsin. Paran olduğu zaman bütün bunlar sorun olmaz, kendine bir koca bulabilirsin."</p>

  <p>"Ben mahvoldum!" diye sızlanmaya başladı kız yeniden. "Kendimi öldüreceğim. Kayalıklardan kendimi nehre atacağım. Böyle bir aşağılanmadan sonra nasıl yaşayabilirim ben?"</p>

  <p>Flory kızı kollarının arasında neredeyse okşar gibi tutuyordu. Ma Hla May ona sımsıkı yapışmış, yüzünü gömleğine gizlemişti. Bedeni hıçkırıklarla sarsılıyordu. Flory'nin burun deliklerine sandal ağacı kokusu doldu. Kız belki şimdi bile böyle kollarının arasında, bedenini ona dayamış dururken eski gücünü yenileyebileceğini düşünüyordu. Flory yavaşça kızdan uzaklaştı ve yeniden dizlerinin üzerine düşmediğini görünce ondan biraz açıkta durdu.</p>

  <p>"Bu kadarı yeter. Şimdi gitmen gerek. Bak, sana söz verdiğim elli rupiyi de vereceğim."</p>

  <p>Yatağın altındaki teneke bavulu çekip içinden beş tane onluk rupi çıkardı. Kız sessizce bunları <span style="font-style:italic;">ingyi</span>'sinin göğsüne soktu. Gözyaşları birdenbire kesilmişti. Hiç konuşmadan banyoya gitti, kısa bir süre sonra yüzü yıkanıp doğal kahverengisine dönmüş, saçları ve giysisi toparlanmış olarak dışarı çıktı. Yüzü asıktı ama artık isterik değildi.</p>

  <p>"Son kez soruyorum <span style="font-style:italic;">thakin:</span> beni geri almayacak mısın? Bu senin son sözün mü?"</p>

  <p>"Evet, başkası elimden gelmiyor."</p>

  <p>"Öyleyse ben gidiyorum <span style="font-style:italic;">thakin.'"</span></p>

  <p>"Çok iyi. Tanrı seninle olsun."</p>

  <p>Verandanın tahta sütununa dayanmış olarak kızın keskin güneş ışığı altında patikadan aşağı yürüyüşünü izledi. Dimdik yürüyordu, sırtının ve başının duruşundan çok kırılmış olduğu belliydi. Söylediği doğruydu, Flory onun gençliğini çalmıştı. Bacakları kontrolsüz bir şekilde titriyordu. Ko S'la sessiz adımlarla arkasına geldi. Flory'nin dikkatini çekmek için öksürür gibi yaptı.</p>

  <p>"Şimdi mesele ne?"</p>

  <p>"Saygıdeğer efendimin kahvaltısı soğuyor."</p>

  <p>"Kahvaltı istemiyorum. Bana içecek bir şey getir. Cin olsun."</p>

  <p>Son zamanlarda sürdürdüğüm yaşam nereye gitti?</p>

  <p id="u00f8ddc9-53d4-4570-8877-acd0937b0ea1" style="text-align: center;"><span style="font-weight:bold;">14</span></p>

  <p>Flory ve Elizabeth'i taşıyan iki kano nakışa girip çıkan ince, kıvrık iğneler gibi Irrawaddy'nin doğu yakasından içerilere doğru giren ırmağın üzerinde ilerliyorlardı. Av gezisi günü gelmişti - kısa bir öğleden sonra gezisi olacaktı çünkü cangılda baş başa bir gece geçiremezlerdi. Akşamın göreli serinliğinde bir-iki saat avlanacak, sonra da yemek saatinde Kyauktada'ya dönmüş olacaklardı.</p>

  <p>Ağaç gövdesinden oyulmuş kanolar koyu kahverengi sularda neredeyse hiçbir kıpırtı yaratmadan hızla süzülüyorlardı. Bol yapraklı, mavi çiçekli susümbülleri ırmağın üzerini öyle bir kaplamışlardı ki su bir metre genişliğinde kıvrımlı bir kurdele gibi görünüyordu. Ağaçların iç içe geçmiş dalları arasından yeşilimsi bir ışık süzülüyordu. Zaman zaman yukarıda papağanların bağırıştıkları duyulabiliyordu ama hızla yüzerek uzaklaşıp su-sümbüllerinin arasında kaybolan bir yılan dışında tek bir yabanı yaratık kendini göstermedi.</p>

  <p>"Köye gelmemize ne kadar var?" diye seslendi Elizabeth arkadan gelen Flory'ye. Arkadaki kano daha büyüktü, Flo ve Ko S'la'dan başka bir de kürek çeken paçavralar giymiş, buruşuk bir ihtiyar kadın vardı.</p>

  <p>"Ne kadar kaldı nine?" diye sordu Flory.</p>

  <p>Yaşlı kadın ağzındaki sigarayı çıkardı, düşünmek için küreği dizinin üzerine koydu. "Seslenemeyecek kadar uzak," dedi bir süre düşündükten sonra.</p>

  <p>"Yaklaşık yarım mil," diye çevirdi Flory.</p>

  <p>İki mil yol gelmişlerdi. Elizabeth'in sırtı ağrıyordu. Dikkatsiz bir hareketle kanolar devrilebileceğinden dar, arkalıksız taburede dimdik oturmak, ayakları kayığın dibinde toplanan suyun içinde sağa sola savrulan ölü karideslerden uzak tutmak için yukarı kaldırmak gerekiyordu. Elizabeth'in kürekçisi altmış yaşında, yarı çıplak, kuru yaprak rengi ve genç bir delikanlı kadar kusursuz vücutlu bir Burmalıydı. Yıpranmış yüzü yumuşak ve neşeliydi. Burmalıların çoğununkinden daha güzel görünen siyah bulut gibi saçları gevşek bir şekilde toplanmıştı, bir-iki tutam saç yanaklarına düşüyordu. Elizabeth'in dizlerinin üzerinde amcasının tüfeği vardı. Flory tüfeği almayı teklif etmiş ama o bunu reddetmişti: Aslında tüfek ona öyle hoş bir duygu veriyordu ki, elinden bırakmayı canı istememişti. Kalın bir etek, sağlam ayakkabılar ve erkeklerin giydiği türden ipek bir gömlek giymişti. Başındaki Terai şapkasıyla giydiklerinin ona çok yakıştığının farkındaydı. Ağrıyan sırtına, yüzünü gıdıklayan sıcak ter damlalarına, ayak bileklerinin çevresinde vızıldayan kocaman, benekli sivrisineklere rağmen çok mutluydu.</p>

  <p>Irmak daraldı, susümbülleri yerlerini parlak, çikolata gibi bir çamurla kaplanmış dik kıyılara bıraktı. İlerde ırmak boyunca yamru yumru saz kulübeler uzanıyordu. Çıplak bir çocuk kulübelerden ikisinin arasında durmuş bir ipe bağladığı iri, yeşil bir böceği uçurtma gibi uçuruyordu. Avrupalıları görünce bağırmaya başlamasıyla bir anda ortalıkta çok sayıda çocuk belirdi. Yaşlı Burmalı kanoyu çamurlara yatırılmış palmiye gövdesinden yapılmış bir mendireğin arkasına soktu. Her yeri midyelerle kaplı olduğu için sağlam basılabilen palmiyenin üzerine sıçrayıp Elizabeth'in inmesine yardım etti. Ötekiler torbaları ve fişeklikleriyle peşlerinden gittiler. Flo böyle zamanlarda hep yaptığı gibi çamura düşüp omuzlarına kadar gömüldü. Mor bir <span style="font-style:italic;">paso</span> giymiş sıska, yanağındaki çıbandan upuzun kırlaşmış tüyler fışkıran yaşlı bir beyefendi eğilip selam vererek yanlarına geldi, mendireğin çevresinde toplaşan çocukların kafalarına birkaç tokat attı.</p>

  <p>"Köyün muhtarı," dedi Flory.</p>

  <p>Yaşlı adam önlerine geçip onları evine götürdü. Tepetaklak bir L harfi gibi tuhaf, kambur bir yürüyüşü vardı. Romatizmalarının ve küçük bir hükümet görevlisi olduğu için sürekli eğilip selam vermek zorunda olmasının sonucuydu bu. Çocuklardan oluşan bir kalabalık Avrupalıların peşinde koşturuyordu. Onlara giderek daha çok sayıda köpek katıldı. Sürekli havlıyorlardı. Flo sahibinin ayaklarının dibinden ayrılmıyordu şimdi. Her kulübenin kapısında ağızları açık 'Ingaleikma'ya bakan ay yüzlü köylüler yığılmıştı. Geniş yaprakların gölgesindeki köy biraz karanlıktı. Yağmurlarda ırmak taşar, köyün alçak bölümlerini pis, tahtadan yapılmış bir Venedik'e çevirirdi. Burada yaşayan köylüler kanolarına binerek kapılarından dışarı çıkarlardı.</p>

  <p>Muhtarın evi ötekilerden biraz daha büyüktü ve oluklu sacdan bir çatısı vardı. Yağmur yağdığında dayanılmaz bir gürültü çıkarmasına rağmen bu çatı muhtarın yaşamının en gurur verici şeyiydi. Bunun parasını ödemek için bir pagoda yaptırmaktan vazgeçmiş ve böylece Nirvana şansını önemli ölçüde azaltmıştı. Hızla merdivenleri tırmandı, verandada yatmış uyuyan bir gencin kaburgalarını yavaşça tekmeledi. Sonra Avrupalılara dönüp yeniden eğilerek selam verdi ve içeri girmelerini istedi.</p>

  <p>"İçeri girelim mi?" diye sordu Flory. "Sanırım yarım saat kadar beklemek zorundayız."</p>

  <p>"Verandaya sandalye getirmesini söyleyemez miyiz?" dedi Elizabeth. Li Yeik'in yerinde yaşadıklarından sonra elinden geldiğince bir daha asla bir yerli evine ayak basmamaya karar vermişti.</p>

  <p>Evin içinde bir koşuşturma oldu, muhtar, delikanlı ve birkaç kadın kırmızı amber çiçekleri ve tenekelerde büyütülmüş begonyalarla ilginç bir şekilde süslenmiş iki sandalyeyi sürükleyerek dışarı çıkardılar. Belli iki içeride Avrupalılar için bir tür taht hazırlanmıştı. Elizabeth oturduğunda muhtar elinde bir çaydanlık, bir demet yemyeşil muz, altı kömür karası puroyla yanlarına geldi. Ama fincana çay doldurduğunda Elizabeth başını salladı çünkü çay gözüne Li Yeik'inkinden de daha kötü görünmüştü.</p>

  <p>Muhtar utanmıştı, burnunu ovuşturuyordu. Flory'ye dönüp genç <span style="font-style:italic;">thakinma'nın</span> çayının içine süt isteyip istemediğini sordu. Avrupalıların çaylarını sütle içtiklerini duymuştu. Eğer istenirse köylüler bir inek yakalayıp sütünü sağabilirlerdi. Elizabeth yine de çay içmek istemiyordu; ama susamıştı, Flory'den Ko S'la'nın çantasında getirdiği maden suyu şişelerinden birini getirtmesini istedi. Bunu gören muhtar hazırlıkları yeterli olmadığı için kendini suçlu hissederek geri çekildi ve verandayı Avrupalılara bıraktı.</p>

  <p>Elizabeth tüfeği hâlâ dizlerinin üzerinde taşıyordu. Flory veranda parmaklıklarına dayanmış muhtarın getirdiği purolardan birini içiyor gibi yapıyordu. Elizabeth bir an önce atış yapmak istiyordu. Flory'yi soru yağmuruna tuttu.</p>

  <p>"Ne zaman başlıyoruz? Sizce yeterince cephanemiz var mı? Yanımıza kaç tane köpek alacağız? Ah, gerçekten şansımızın yolunda gitmesini istiyorum! Sizce bir şeyler avlayabilecek miyiz dersiniz?"</p>

  <p>"Öyle muhteşem şeyler olmayacak büyük olasılıkla. Birkaç cangıl güvercini, belki cangıl tavuğu. Cangıl tavuklarının sezonu değil şimdi, ama horozlarını vurmanın sakıncası yok. Yakınlarda bir leopar olduğunu, geçen hafta neredeyse köye kadar gelip bir katır öldürdüğünü söylüyorlar."</p>

  <p>"Ah, bir leopar. Eğer onu bulabilseydik ne kadar güzel olurdu!"</p>

  <p>"Pek olacak şey değil korkarım. Burma'da ava çıkmanın tek kuralı hiçbir şey ummamaktır. Yoksa kesinlikle hayal kırıklığına uğrarsın. Cangıl av hayvanlarıyla kaynıyor, ama pek çok kereler silahını ateşleme fırsatı bilegeçmezeline."</p>

  <p>"Niye öyle?"</p>

  <p>"Cangılda bitki örtüsü çok sık. Beş yarda uzakta bir hayvan olabilir ama kendini göstermez. Sık sık köpeklerin yanı başından geçip gitmeyi başarırlar. Onları yalnızca bir an için görebilirsin. Üstelik bir de her yerde su olduğundan hiçbir hayvan özel bir yere bağlı değildir. Örneğin bir kaplan canı isterse yüzlerce mil gidebilir. Üstelik de her yanda avlayabileceği bu kadar çok hayvan olduğundan en ufak bir şeyden kuşkulandıklarında öldürdükleri hayvanın yanına bir daha geri dönmezler. Ben çocukken leş gibi kokan ölü ineklerin başında gecelerce kaplan beklerdim ama onlar bir daha geri gelmezlerdi."</p>

  <p>Elizabeth kürekkemiklerini sandalyeye sürterek hafifçe kıpırdadı. Bir şey gerçekten çok hoşuna gittiği zamanlar yapardı bu hareketi. Flory'yi seviyordu, böyle konuştuğu zamanlarda gerçekten seviyordu onu. Avcılık konusundaki en sıradan bilgi kırıntılarından bile büyüleniyordu. Keşke kitaplar, sanat ve şu yapışkan şiirler yerine hep avcılıktan konuşsaydı! Ani bir hayranlık dalgasına kapılıp Flory'nin belli bakımlardan son derece yakışıklı bir erkek olduğuna karar verdi. Üst düğmesi açık <span style="font-style:italic;">Pagri</span> kumaşından gömleği, şortu, <span style="font-style:italic;">putee</span>'Ieri ve avcı botlarıyla öyle erkekçe bir görünüşü vardı ki! Güneşte yanmış, çizgilerle dolu yüzü bir askerin yüzüne benziyordu. Doğum lekeli yanağı öteki tarafa dönük olarak duruyordu Flory. Elizabeth onu daha fazla konuşmaya zorladı.</p>

  <p>"Lütfen bana kaplan avıyla ilgili bir şeyler daha anlatın. Çok müthiş ilgi çekici bir şey bu."</p>

  <p>Flory, yıllar önce <span style="font-style:italic;">kuli</span>'lerinden birini öldüren yaşlı, uyuz bir insan yiyiciyi nasıl avladıklarını anlattı. Sivrisinek dolu <span style="font-style:italic;">machan'da</span> bekleyiş; karanlık cangıldan onlara doğru yaklaşan kaplanın kocaman yeşil fenerler gibi gözleri; aşağıda bir kazığa bağlanmış olan ölü <span style="font-style:italic;">kuli</span>'nin bedenini yerken çıkardığı boğuk sesler. Flory bütün bunları çok baştan savma bir şekilde anlatıyordu -Hindistan'dan gelen bütün can sıkıcı İngilizler hep kaplan avı hikâyeleri anlatmaz mı?- ama Elizabeth bir kere daha keyifle omuzlarını kıpırdattı. Flory böyle konuşmaların kızı ne kadar rahatlattığını ve onun canını sıkıp huzurunu kaçırdığı zamanları unutturduğunu fark etmiyordu. Patikadan yukarı doğru omuzlarında <span style="font-style:italic;">dah'lar</span> altı kırpık saçlı genç geliyordu. Başlarında kır saçlı, sıska ve çevik bir ihtiyar vardı. Muhtarın evinin önünde durdular, içlerinden biri atları çağırır gibi bağırdığında muhtar dışarı çıktı ve öncülerin geldiğini söyledi. Eğer genç <span style="font-style:italic;">thakin-ma</span> sıcaktan rahatsız olmuyorsa başlamaya hazırdılar.</p>

  <p>Yola çıktılar. Köyün bir yanı iki metre yüksekliğinde ve dört metre genişliğinde kaktüs bir çitle korunuyordu. İki yanında kaktüslerin uzandığı dar bir yoldan yukarı çıkıldığında yanlarda bayrak direği yüksekliğinde bambuların yükseldiği tozlu, üzeri tekerlek izleriyle kaplı bir katır arabası yolu geliyordu. Öncüler tek sıra halinde hızla önden yürüyorlardı. Geniş <i>dah</i>'larını kollarına takmışlardı. Yaşlı avcı Elizabeth'in önünde yürüyordu. <i>Longyi</i>'sini Hintliler gibi yukarı sıvadığından koyu mavi dövmelerle kaplı sıska bacakları açığa çıkmıştı. Dövmelerinin ilginç biçimleri yüzünden mavi dantel çoraplar giymiş gibi görünüyordu. İnsan bileği kalınlığında bir bambu kopup yola düştü. Öndeki öncü <span style="font-style:italic;">dah'vaı</span> havaya savurarak bambuyu ikiye biçti; bambunun içinden elmas gibi parlayan bir su fışkırdı. Yarım mil yürüdükten sonra bir tarlaya geldiklerinde hepsi terlemişti, çünkü hızlı yürüyorlardı ve güneş acımasızdı.</p>

  <p>"Ateş edeceğimiz yer şu ilerisi," dedi Flory.</p>

  <p>Tarlanın ilerisindeki geniş, toz rengi ovayı gösteriyordu. Burası çamurdan yapılmış sınırlarla bir-iki dönümlük arazilere bölünmüştü. Dümdüz bir yerdi ve kar gibi birkaç balıkçıl dışında tek bir yaşam izi yoktu. Karşı tarafta kocaman ağaçlardan oluşmuş cangıl birden yeşil bir dağ gibi yükseliyordu. Öncüler yirmi yarda uzaktaki küçük bir ağacın yanına gitmişlerdi. İçlerinden biri diz çöktü, ağacın önünde yere kapandı ve bir şeyler mırıldandı. Bu sırada yaşlı adam bir şişeden yere bulanık bir sıvı döktü. Ötekiler ayakta durmuş, kilisedeki insanlar gibi ciddi, sıkkın bakışlarla onu izliyorlardı.</p>

  <p>"Ne yapıyor bu adamlar?" dedi Elizabeth.</p>

  <p>"Yerel tanrılarından birine adak adıyorlar. Bu tanrılara Nat diyorlar, bir tür orman perisi gibi. Onlara şans getirmesi için dua ediyorlar şimdi."</p>

  <p>Avcı geri geldi, çatlak bir sesle asıl cangıla girmeden önce sağ taraftaki çalılar arasında küçük bir yer açmaları gerektiğini söyledi. Belli ki Natonlara böyle yapmalarını söylemişti. Avcı <span style="font-style:italic;">dah</span>'ıyla Elizabeth ve Flory'ye nerede duracaklarını gösterdi. Altı öncü çalıların arasına daldı; buradan çeltik tarlalarına doğru gidip geri döneceklerdi. Cangılın kıyısından otuz yarda uzakta yabani gül çalıları vardı, Elizabeth ve Flory bunlardan birinin arkasına saklandılar. Ko S'la da biraz uzakta başka bir çalının arkasına çömelmiş, tasmasından tuttuğu Flo'nun kafasını okşayarak onu sakinleştirmeye çalışıyordu. Flory avlanacağı zaman Ko S'la'yı hep kendisinden biraz uzağa yollardı çünkü boşa ateş ettiği zamanlar dilini şaklatması çok sinirini bozuyordu. O sırada uzaklardan yankılı bir ses duyuldu - ayak sesleri ve garip, boğuk çığlıklar. Av başlamıştı. Elizabeth birden öylesine titremeye başladı ki tüfeğini kımıldatmadan tutamaz hale geldi. Gri kanatlı, parlak kırmızı gövdeli harika bir kuş ağaçların arasından çıkıp kanatlarını çırparak onlara doğru yaklaştı. Ayak sesleri ve çığlıklar da yakına gelmişti. Cangılın kıyısındaki çalılardan birisi hızla dalgalandı - kocaman bir hayvan olmalıydı. Elizabeth silahını doğrultup kımıldatmamaya çalıştı. Ama bu yalnızca elinde <span style="font-style:italic;">dah'ryla</span> çıplak, sarı bir öncüydü. Açıklığa çıktığını görünce ötekileri de yanına çağırdı.</p>

  <p>Elizabeth tüfeğini indirdi. "Ne oldu?"</p>

  <p>"Yokbir şey. Orada işlerini bitirdiler."</p>

  <p>"Demek orada hiçbir şey yokmuş!" diye bağırdı kız acı bir hayal kırıklığıyla.</p>

  <p>"Aldırma, zaten hiçbir zaman ilk denemede bir şey yakalayamazsın. Bir dahaki sefere daha şanslı olacağız."</p>

  <p>Engebeli araziyi geçtiler, tarlaları ayıran çamur yığınlarının üzerine tırmandılar, cangılın yeşil duvarının karşısına geçip yerlerini aldılar. Elizabeth şimdiden tüfeğini nasıl dolduracağını öğrenmişti. Bu kez daha öncüler işlerine yeni başlamışken Ko S'la keskin bir ıslık çaldı.</p>

  <p>"Bak!" diye bağırdı Flory. "Çabuk ol, geliyorlar!"</p>

  <p>Kırk yarda yukarıda bir yeşil güvercin sürüsü inanılmaz bir hızla onlara doğru geliyordu. Gökyüzünde dönerek ilerleyen bir avuç sapan taşı gibiydiler. Elizabeth heyecandan ne yapacağını şaşırmıştı. Bir an kımıldayamadı, sonra tüfeğini gökyüzüne, kuşların geldiği yöne çevirdi ve tetiği hızla çekti. Hiçbir şey olmamıştı çünkü tetik emniyetini çekmişti. Tam kuşlar başının üzerinden geçerken tetikleri buldu ve ikisini de aynı anda çekti. Kulakları sağır edici bir gürültü oldu ve Elizabeth öyle hızla sırtüstü yuvarlandı ki neredeyse köprücük kemiğini kıracaktı. Kuşların otuz yarda arkalarından ateş etmişti. Aynı anda Flory'nin dönüp tüfeğini doğrulttuğunu gördü. Güvercinlerden ikisi birden uçmaz oldular, havada dönüp ok gibi yere çakıldılar. Ko S'la çığlık attı, Flo'yla birlikte kuşların peşinden koştular.</p>

  <p>"Şuraya bak!" dedi Flory, "bu bir imparator güvercin. Gel avlayalım şunu."</p>

  <p>Başlarının üzerinde ötekilerden çok daha yavaş uçan büyük ve ağır bir kuş kanat çırpıyordu. Elizabeth biraz önceki başarısızlığından sonra ateş etmek istemedi. Flory'nin mermiyi sürüşünü, tüfeğini kaldırmasını, tüfeğin ağzından beyaz bir duman bulutunun çıkışını izledi. Flo ve Ko S'la heyecanla koşarak yanlarına geldiler. Flo'nun ağzında kocaman imparator güvercin vardı, Ko S'la da sırıtarak Kachin çantasından iki yeşil güvercin çıkarıyordu.</p>

  <p>Flory Elizabeth'e göstermek için küçük yeşil cesetlerden birini aldı. "Şuna bak. Ne kadar güzeller, değil mi? Bunlar Asya'nın en güzel kuşları."</p>

  <p>Elizabeth parmak uçlarıyla kuşun parlak tüylerine dokundu. Acı bir kıskançlığa kapıldı, çünkü kuşu avlayan kendisi değildi. Ama yine de ilginç bir duyguydu çünkü Flory'nin nasıl atış yapabildiğini görmek içini ona karşı bir hayranlıkla doldurmuştu.</p>

  <p>"Şu göğüs tüylerine bir bak; tıpkı mücevher gibi. Bunları öldürmek cinayet. Burmalılar bu kuşların öldürüldükleri zaman kustuklarını söylerler, sanki 'Bak, sahip olduğum her şey bu işte, üstelik senden de hiçbir şey almamıştım. Niçin öldürdün beni?' demek isterler. Ben böyle yaptıklarını hiç görmediğimi itiraf etmeliyim."</p>

  <p>"Tatları güzel midir?"</p>

  <p>"Çok güzeldir. Ama yine de onları öldürdüğümde hep utanç duyarım."</p>

  <p>"Ben de senin gibi ateş edebilmek isterdim," dedi kız imrenir gibi.</p>

  <p>"Çok kolay ustalaşırsın merak etme. Tüfeğini nasıl tutacağını biliyorsun, birçok insan başladıklarında bu kadarını bile beceremezler."</p>

  <p>Bununla birlikte sonraki iki seferde Elizabeth hiçbir şey vuramadı. İki tetiği aynı anda çekmemesi gerektiğini öğrenmişti ama heyecandan nişan alamayacak kadar felç oluyordu. Flory çok sayıda güvercin ve bakır pası gibi yeşil sırtlı, bronz kanatlı küçük bir kumru vurdu. Cangıl tavukları kendilerini göstermeyecek kadar akıllıydılar. Çevrede gıdaklayarak dolaştıklarını duyuyorlardı, hatta bir-iki kez horozların boru gibi keskin ötüşlerini de duymuşlardı ama kendilerini göremiyorlardı. Şimdi giderek cangılın içlerine dalıyorlardı. Havada grimsi bir ışık vardı, güneşin düştüğü yerler göz kamaştırıcı bir parlaklıktaydı. Ne yana bakarlarsa baksınlar karşılarında sıra sıra ağaçlar, bir iskelenin ayaklarına çarpan deniz gibi ağaçların çevresini kaplayan çalılar ve sarmaşıklar vardı. Millerce uzanan bir böğürtlen çalısı kadar yoğun bu bitki örtüsü bakanın gözlerini yoruyordu. Sarmaşıklardan kimileri yılan kadar kalındı. Flory ve Elizabeth dar av yollarından geçiyor, kaygan su kenarlarına tırmanıyorlardı. Dikenler giysilerini yırtıyordu, ikisinin de gömlekleri terden sırılsıklam olmuştu. Boğucu bir sıcak vardı, ezik yaprak kokuyordu. Zaman zaman dakikalar boyunca bir yerlere gizlenmiş ağustosböceklerinin çelik telli bir gitar gibi uzun, metalik çığlıklar attıkları duyuluyordu. Sonra seslerini kestiklerinde ortalığa şaşırtıcı bir sessizlik çöküyordu.</p>

  <p>Beşinci av yerine yürüdükleri sırada tepelerinde imparator güvercinlerin ötüştüğü kocaman bir <span style="font-style:italic;">peepul</span> ağacının yanına geldiler. Uzaklardan gelen inek seslerine benziyordu sesleri. Kuşlardan biri kanat çırpıp havalandı ve en tepedeki dalın üzerine kondu. Küçük, gri bir kuştu bu.</p>

  <p>"Oturarak ateş etmeyi dene," dedi Flory Elizabeth'e. "Ona gözünü dik ve beklemeden tetiği çek. Sol gözünü kapatma."</p>

  <p>Elizabeth her zamanki gibi titremeye başlayan tüfeğini doğrulttu. Öncüler izlemek için yürümeyi bırakmışlardı, birkaçı dillerini şaklatmadan duramadı; bir kadının tüfekle ateş etmesi gözlerine tuhafve biraz da sarsıcı bir şey gibi görünüyordu. Büyük bir çabayla Elizabeth tüfeğini bir saniye kımıldatmamayı başardı ve tetiği çekti. Atış sesini duymamıştı, zaten hedefe isabet edince atış duyulmaz. Kuş daldan yukarı sıçrayacakmış gibi göründü, sonra yuvarlana yuvarlana aşağı düştü ve on yarda yukarda bir çatala takıldı. Öncülerden biri sopasını yere bırakıp gözleriyle çatalın yüksekliğini ölçtü; sonra daldan sallanan insan bileği kalınlığında ve arpa şekeri gibi birbirine dolanmış dev sarmaşığa doğru yürüdü. Sarmaşığa bir merdivene tırmanırmış gibi kolayca tırmandı, geniş dalın üzerinde ayağa kalkıp yürüdü ve güvercini alıp aşağı indi. Gevşemiş sıcak gövdesini Elizabeth'in eline verdi.</p>

  <p>Elizabeth hayvanı elinden bırakamıyordu. Bu duygu ona korkunç bir zevk vermişti. Kuşu öpebilir, alıp göğsüne bastırabilirdi. Onun ölü kuşu okşadığını gören bütün erkekler, Flory, Ko S'la ve öncüler birbirlerine bakıp gülümsüyorlardı. İstemeye istemeye kuşu çantasına koyması için Ko S'la'ya uzattı. İçinde kollarını Flory'nin boynuna dolayıp onu öpmek için inanılmaz bir istek duyduğunun farkındaydı; ve bir anlamda ona bu duyguları hissettiren şey, güvercini öldürmüş olmasıydı.</p>

  <p>Beşinci av yerinden sonra avcı, Flory'ye ananas yetiştirilen bir açıklığı geçip bunun ötesinde yine cangıla gireceklerini söyledi. Cangılın Karanlığından sonra güneş ışığı gözlerini kamaştırdı. Cangılın ortasında çayır biçer gibi açılan bir-iki dönümlük açıklıkta ananaslar, sıra sıra dizilmiş dikeni, kaktüse benzer bitkiler vardı, bunlar neredeyse tümüyle tohumla kaplanmışlardı. Alçak dikenli çalılardan bir çit tarlayı ortadan ikiye ayırıyordu. Tarlayı geçmişlerdi ki çitin dibinden keskin bir ötüş duyuldu.</p>

  <p>"Aa, dinleyin!" dedi Elizabeth durup. "Bu bir cangıl horozu muydu?"</p>

  <p>"Evet,bu zamanlarda karınlarını doyurmak için ortaya çıkarlar."</p>

  <p>"Gidip onu vuramaz mıyız?"</p>

  <p>"İstersen deneyebiliriz. Bunlar çok uyanık hırsızlardır. Bak, onun durduğu yerin öteki tarafına gelene kadar çit boyunca yürüyelim. Hiç ses çıkarmadan ilerlememiz gerek."</p>

  <p>Ko S'la'yı ve öncüleri önden gönderdi ve ikisi birlikte tarlaya çıkıp çitin dibinden gizlene gizlene ilerlemeye başladılar. Görünmemek için iki büklüm yürümek zorundaydılar. Elizabeth önden gidiyordu. Sıcak terler yüzünü gıdıklıyor, üst dudağını kaşındırıyordu, yüreği deli gibi çarpıyordu. Arkasından gelen Flory'nin topuğuna dokunduğunu hissetti, ikisi birlikte çitin öteki tarafına baktılar.</p>

  <p>On yarda ilerde ispenç tavuğu büyüklüğünde bir horoz telaşla toprağı gagalıyordu. Uzun, ipek gibi ense tüyleri kırmızı ibiği ve defne yeşili kuyruğuyla çok güzel bir hayvandı. Çevresinde altı tavuk vardı. Bunlar daha küçük, kahverengi kuşlardı, sırtlarında yılan pulu gibi altıgen tüyleri vardı. Elizabeth bütün bunları ancak bir saniye görebildi, sonra kanat çırpışlar ve keşmekeş içinde bütün kuşlar havalanıp mermi gibi cangıla uçtular. Tam o anda neredeyse hiç düşünmeden Elizabeth tüfeğini doğrultup ateş etti. Hiç nişan almadan, elindeki tüfeğin farkına bile varmadan yapılan atışlardan biriydi bu. Sanki düşünceler kendiliklerinden avın peşine düşmüş ve ateş etmişlerdi. Elizabeth daha tetiği çekmeden önce kuşun hiç şansının olmadığını biliyordu. Otuz yarda uzakta kuş tüyleri havada uçuşarak yere çakıldı. "İyi atış, gerçekten iyi atış!" diye bağırdı Flory. Heyecandan ikisi de tüfeklerini yere düşürmüş, dikenli çitin öteki yanına geçip yan yana kuşun yattığı yere doğru koşmaya başlamışlardı.</p>

  <p>"İyi atış!" diye yineledi en az onun kadar heyecanlanmış olan Flory. "Vay canına, daha ilk gününde uçan bir kuşu vurabilen hiç kimse görmemiştim şimdiye kadar. Şimşek gibi hızlıydın ateş ederken. Bu harika bir şey!"</p>

  <p>Aralarında ölü kuşla karşı karşıya yere çömelmişlerdi. Büyük bir şaşkınlıkla kızın sağ eliyle Flory'nin sol elinin sımsıkı birbirlerini yakalamış olduğunu fark ettiler. Oraya doğru koşarken hiç farkına varmadan el ele tutuşmuşlardı.</p>

  <p>İkisi de bir anda sessizleştiler, o anda bir şeyler olması gerektiği duygusuna kapılmışlardı. Flory uzanıp kızın öteki elini de tuttu. Hiç karşı koymadan, istekle gelmişti el. Bir an için dizüstü çökmüş, el ele durdular. Tepelerindeki güneş onları kavuruyor, bedenlerinden sıcak bir hava yükseliyordu; sanki sıcak ve neşeli bulutların üzerinde yüzüyormuş gibiydiler. Flory kızı kollarının arasına alıp kendine çekti.</p>

  <p>Sonra birden başını çevirdi, ayağa kalktı, Elizabeth'i de tutup ayağa kaldırdı. Kollarını açıp kızı bıraktı. Doğum lekesini hatırlamıştı. Bunu yapmaya cesareti yoktu. Burada değil, gün ışığında değil! Karşılaşabileceği aşağılama çok korkunç bir şeydi. O ânın saçmalığını örtmek için eğilip cangıl horozunu yerden aldı.</p>

  <p>"Harika bir kuş," dedi. "Hiç derse ihtiyacın yok. Şimdiden ateş edebiliyorsun. Bir an önce bir sonraki yere gitsek iyi olacak."</p>

  <p>Tam çiti geçip tüfeklerini almışlardı ki cangılın kıyısından bir dizi atış sesi duyuldu. Öncülerden ikisi sıçrayarak onlara doğru koşuyor, kollarını deli gibi sallıyorlardı.</p>

  <p>"Nedir bu?" dedi Elizabeth.</p>

  <p>"Bilmiyorum. Herhalde bir hayvan görmüş olmalılar. Görünüşe bakılırsa iyi bir şey herhalde."</p>

  <p>Koşmaya başladılar, ananasların ve sert dikenli otların arasından hızla koşarak tarlayı geçtiler. Ko S'la ve yol açıcılardan beş tanesi bir araya toplanmış hepsi bir ağızdan konuşuyorlardı, öteki ikisi de telaşla Elizabeth ve Flory'ye bir şey işaret ediyorlardı. Yanlarına gittiklerinde toplananların ortasında bir eliyle yırtık pırtık <span style="font-style:italic;">longyi</span>'sini tutan, öteki elindeki kocaman sigarasıyla bir şeyler işaret eden yaşlı bir kadının durduğunu gördüler. Elizabeth kulağa 'char' gibi gelen bir sözcüğün sürekli olarak yinelendiğini duyabiliyordu.</p>

  <p>"Ne diyorlar?" diye sordu.</p>

  <p>Öncüler Flory'nin çevresine doluştular, cangılı göstererek heyecanla bir şeyler söylüyorlardı. Birkaç soru sorduktan sonra susmaları için elini sallayıp Elizabeth'e döndü.</p>

  <p>"Ben buna şans derim işte! Şu yaşlı kadıncağız cangıldan geliyormuş. Biraz önce senin ateş ettiğini duyduğu zaman patikada koşan bir leopar gördüğünü söylüyor. Bu adamlar onun nereye saklanmış olabileceğini biliyorlar. Eğer acele edersek kaçmaya fırsat bulamadan onun çevresini kuşatabilir ve dışarı çıkartabiliriz. Deneyelim mi?"</p>

  <p>"Ah, haydi hemen yapalım! Aman ne müthiş eğlenceli bir şey bu! Eğer bu leoparı yakalayabilirsek ne kadar güzel olacak!"</p>

  <p>"Bunun tehlikeli olduğunu anlıyorsun değil mi? Birbirimizden uzaklaşmamamız gerekiyor. Büyük olasılıkla bir sorun çıkmaz ama ortalıkta bir leopar dolaşırken hiçbir zaman tam güvende olamazsın. Buna hazır mısın?"</p>

  <p>"Oh, elbette, elbette! Korkmuyorum. Haydi hemen başlayalım, çabuk olalım."</p>

  <p>"İçinizden biri bizimle gelip yolu göstersin," dedi Flory öncülere. "Ko S'la, Flo'nun tasmasını tak ve ötekilerle birlikte git. Flo bizimle gelirse gürültü yapar. Acele etmemiz gerek," diye ekledi Elizabeth'e dönüp.</p>

  <p>Ko S'la ve ötekiler hızla cangılın kenarında yürümeye başladılar. Arkadan dolaşıp leoparı oradan kuşatacaklardı. Biraz önce güvercini indirmek için ağaca tırmanan genç öncü cangıla daldı, Flory ve Elizabeth de peşinden gittiler. Kısa, hızlı adımlarla, neredeyse koşarcasına onları av hayvanlarının izlerinden oluşmuş bir labirentin içinden geçiriyordu. Çalılar o kadar aşağı inmişlerdi ki kimi yerlerde neredeyse emeklemek zorunda kalıyorlardı. Sarmaşıklar bir tel örgü gibi patikanın üzerini kapatıyorlardı. Ayaklarının altındaki toprak tozlu ve sessizdi. Cangılın içindeki bir işarete geldiğinde öncü durdu, bu noktada kalabileceklerini göstermek ister gibi yeri işaret etti ve ses çıkarmamaları için parmağını dudaklarına götürdü. Flory cebinden dört SG mermi çıkardı ve sessizce doldurmak için Elizabeth'in tüfeğini ondan aldı.</p>

  <p>Arkalarında hafif bir hışırtı duyunca hepsi irkildiler. Şiş göbekli, yarı çıplak bir çocuk çalıları aralamıştı. Tanrı bilir nereden geliyordu. Öncüye baktı, başını sallayıp patikayı gösterdi. İki delikanlı aralarında işaretlerle konuşuyorlardı, sonunda öncü, çocuğun dediğini kabul etmiş gibiydi. Hiç konuşmadan dördü birlikte patika boyunca kırk yarda yürüdüler, bir dönemeci dönüp yeniden durdular. Tam o anda birkaç yüz yarda uzakta korkunç bir gürültü koptu, çığlıklar ve Flo'nun havlamaları duyuldu.</p>

  <p>Elizabeth omzunda öncünün elini hissetti, onu yere doğru itiyordu. Dördü de yere kapanıp dikenli bir çalının altına gizlendiler. Avrupalılar önde, Burmalılar arkadaydı. Uzaklarda çığlıklar ve ağaç gövdelerine vurulan <span style="font-style:italic;">dah'</span></p>

  <p>Iar o kadar gürültü yapıyordu ki bu kadar çok sesin yalnızca altı kişiden çıktığına inanmak güçtü. Öncüler leoparın dönüp kendi üzerlerine gelmemesi için ellerinden geleni yapıyorlardı. Elizabeth çalının dikenleri arasında iri açık sarı karıncaların askerler gibi yürüdüklerini gördü. Bir tanesi elinin üzerine düşüp koluna tırmanmaya başladı. Onu elinden atmak için hareket etmeye cesaret edemiyordu. İçinden sessizce dua ediyordu: "Lütfen</p>

  <p>Tanrım, leopar buraya gelsin! Ah, lütfen Tanrım, leoparı buraya gönder."</p>

  <p>Yaprakların arasından birden patırtılar duyuldu. Elizabeth tüfeğini doğrulttu ama Flory sert bir şekilde başını sallayıp silahı yeniden yere indirtti. Bir cangıl tavuğu uzun, gürültülü adımlarla patikadan koşarak uzaklaştı.</p>

  <p>Öncülerin çığlıkları artık daha fazla yaklaşmıyor gibiydi ve cangılın onların bulunduğu tarafı bir tabut kadar sessizdi. Kolundaki karınca Elizabeth'i canını acıtacak kadar kötü bir şekilde ısırdı ve yere düştü. Yüreğinde korkunç bir umutsuzluk belirmeye başlamıştı; leopar gelmiyordu, bir yerlere kaçmıştı, onu elden kaçırmışlardı. Neredeyse leoparı hiç duymamış olmayı istiyordu. Hayal kırıklığı ona çok acı veriyordu. Sonra öncünün dirseğine bir çimdik attığını hissetti. Boynunu uzatıp yüzünü ona çevirmişti, pürüzsüz, solgun, sarı yanağı Elizabeth'in yüzünden yalnızca birkaç santim uzaktaydı; saçlarının hindistan cevizi yağı kokusunu duyabiliyordu. Kaba dudakları ıslık çalar gibi büzülmüştü; bir şey duymuştu. Sonra bunu Flory ve Elizabeth de duydular. Sanki hava yaratıklarından biri cangılın içerisinde kayıyormuş, ayakları yere yalnızca şöyle bir dokunuyormuş gibi belli belirsiz bir fısıltıydı bu. Aynı anda patikanın on beş yarda aşağısında çalıların arasında leoparın başı ve omuzları belirdi.</p>

  <p>Ön ayaklarını patikanın üzerine koyup durdu. Basık, yapışık kulaklı başını, keskin dişlerini ve kalın, korkunç kollarını görebiliyorlardı. Gölgede sarı değil de boz gibi görünüyordu. Büyük bir dikkatle çevresini dinliyordu. Elizabeth, Flory'nin sıçrayıp ayağa kalktığını, tüfeğini doğrultup o anda tetiği çektiğini gördü. Atış sesi cangılda yankılandı ve neredeyse aynı anda hayvanın çalıların arasına yığılmasıyla bir gürültü koptu. "Dikkatli olun!" diye bağırdı Flory. "İşi bitmedi henüz!" Yeniden ateş etti. Mermi yerine ulaşınca çalıların arasında yeniden bir çatırtı duyuldu. Leopar gürültüyle soluk alıp veriyordu. Flory tüfeğini açıp cebinde mermi aramaya başladı, sonra bütün mermileri yola döküp aceleyle aralarından kendine uyanı bulmaya çalıştı.</p>

  <p>"Lanet olasıca!" diye bağırdı. "Bunların arasında tek bir SG mermisi yok. Ne cehenneme koydum ben onları?"</p>

  <p>Leopar düştüğü yerde görünmez olmuştu. Çalıların arasında kocaman, yaralı bir yılan gibi sürünüyor, vahşi, acıklı bir şekilde homurdanıyor, inliyordu. Ses daha yakınlardan gelir gibiydi. Flory'nin eline aldığı bütün mermilerin arkalarında 6 ya da 8 yazıyordu. Aslında güçlü mermilerin geri kalanını Ko S'la'ya bırakmıştı. Çatırtılar ve homurtular şimdi neredeyse beş yarda yakınlarına kadar gelmişti ama cangıl çok sık olduğundan hiçbir şey göremiyorlardı.</p>

  <p>İki Burmalı "Ateş et! Ateş et! Ateş et!" diye bağırıyordu. "Ateş et!" çığlığı şimdi daha uzaktan geliyordu, en yakınlarındaki ağaçlara tırmanmışlardı. Çalıların arasından yeni bir çatırtı duyuldu. Bu o kadar yakındaydı ki Elizabeth'in durduğu yerdeki çalılar sarsıldılar.</p>

  <p>"Aman Tanrım, neredeyse üzerimize gelecek!" dedi Flory. "Onu bir şekilde döndürmeliyiz. Biraz gürültü yapalım."</p>

  <p>Elizabeth silahını doğrulttu. Dizleri kastanyetler gibi titriyordu ama eli taş gibi kıpırtısızdı. Hızla iki el ateş etti. Atış sesleri havada dağıldı. Leopar sürünerek kaçıyordu. Sakatlanmıştı ama hızlıydı ve hâlâ görünmüyordu.</p>
</body>
</html>
