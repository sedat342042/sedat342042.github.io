<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p id="ue5c96fd6-25e7-4820-b1d4-d417a7262f44" style="text-align: center;"><span style="font-weight:bold;">1</span></p>

  <p>Yukarı Burma, Kyauktada Bölgesi Sulh Yargıcı U Po Kyin, verandasında oturuyordu. Saat daha sekiz buçuktu, ama aylardan nisan olduğu için uzun, boğucu öğlen saatlerinin habercisi olan bunaltıcı bir hava vardı. Arada sırada hafifçe esen rüzgâr bir serinlik duygusu veriyor, saçaklardan sarkan yeni sulanmış orkideleri kıpırdatıyordu. Orkidelerin arkasında bir palmiye ağacının tozlu ve kıvrımlı gövdesi görülebilirdi, onun arkasında da masmavi, parlak gökyüzü. Yukarılarda, bakıldığında insanın başını döndürecek kadar yüksekte, birkaç akbaba kanatlarını hiç kıpırdatmadan dönüp duruyordu.</p>

  <p>U Po, kocaman porselen bir put gibi hiç gözünü kırpmadan yakıcı güneş ışığının tam içine dikti bakışlarını. Elli yaşlarında bir adamdı. Öyle şişmandı ki yıllardır koltuğundan yardımsız kalkamıyordu, ama yine de bütün iriliğine rağmen biçimli, hatta güzeldi; çünkü Burmalılar beyaz adamlar gibi şiştikçe çökmezlerdi, tersine olgunlaşan bir meyve gibi simetrik bir şekilde şişmanlarlardı. U Po'nun çok geniş, sarı ve kırışıksız bir yüzü ve çok açık kahverengi gözleri vardı. Bütün parmakları aynı uzunlukta olanyüksek kemerli, küt ayakları çıplaktı. Kısa saçlı başı da açıktı. Burmalıların resmi olmayan toplantılarda giydikleri türden sarı-kırmızı kareli, canlı bir Arakanese <span style="font-style:italic;">Iongyi<sup>1</sup></span> giymişti. Masanın üzerindeki cilalı bir kutudan aldığı betel'i<sup>2</sup> çiğniyor ve geçmiş yaşamını düşünüyordu.</p>

  <p><sup>1</sup>    Hindistan yarımadasında kadınların ve erkeklerin giydiği bir tür üst giysisinin Arakanese kabilesine özgü olanı (Ç.N.)</p>

  <p><sup>2</sup>    Doğu Hindistan'da yerlilerin çiğnediği bir yemiş (Ç.N.)</p>

  <p>Göz kamaştırıcı başarılarla dolu bir yaşamdı onunki. U Po Kyin'in en eski anısı, seksenli yıllarda, henüz şiş karınlı çıplak bir çocukken, zafer kazanan İngiliz askerlerinin Mandalay'a girişini seyredişiydi. Biftekle beslenmiş, kırmızı yüzlü ve kırmızı ceketli kocaman adamlar sıra sıra önünden geçerken duyduğu dehşeti hatırlıyordu; omuzlarında uzun tüfekler vardı, çizmeleri ağır ve ritmik bir ses çıkarıyordu. Onları birkaç dakika seyrettikten sonra tabanları yağlamıştı. Çocuk kafasıyla kendi insanlarının bu devler ırkıyla asla başa çıkamayacağını kavramıştı. Daha çocukken İngilizlerin tarafında dövüşmek, onlara bir asalak gibi yapışmak en büyük tutkusu oldu.</p>

  <p>On yedi yaşındayken kendine hükümette iş bulmayı denedi, ama yoksulluğu ve dostlarının olmayışı yüzünden bunu başaramayınca üç yılını Mandalay pazarlarının pis kokulu labirentinde pirinç tacirlerine yazmanlık yaparak geçirdi, zaman zaman da hırsızlık yapıyordu. Yirmi yaşında bir şantaj işinde şansı yaver gidip de eline dört yüz rupi geçince hemen Rangoon'a gidip parasıyla kendine hükümette bir yazmanlık işi ayarladı. Maaşın düşük olmasına karşın iş çok kazançlıydı. O sıralarda yazmanlardan oluşan bir çete, hükümet dükkânlarında yolsuzluk yaparak çok iyi paralar kazanıyordu ve elbette Po Kyin de (o sıralar adı yalnızca Po Kyin'di, soyluluk göstergesi olan U yıllar sonra geldi) onlara katılmıştı. Ama bütün yaşamını kâtiplikle ve ıvır zıvır hırsızlıklarla harcamayacak kadar becerikli biriydi o. Bir gün, küçük memur eksikliği çeken hükümetin yazmanlar arasından kimilerine memurluk vereceğini öğrendi. Bu haber ertesi hafta kamuya açıklanacaktı ama Po Kyin'in yeteneklerinden biri de bilgilere herkesten bir hafta önce ulaşabilmesiydi. Karşısına çıkan fırsatı değerlendirdi, önlem almalarına fırsat vermeden bütün suç ortaklarını ele verdi. Çoğu tutuklandı ve Po Kyin dürüstlüğünün ödülü olarak yardımcı kaymakam yapıldı. O günden bu yana durmaksızın yükseldi. Şimdi, elli altı yaşında bir bölge sulh yargıcıydı ve büyük olasılıkla daha da yükseltilecek, komisyon vekili yapılacak, böylece İngilizlerle eşit, hatta onlara emir verebilen bir konuma getirilecekti.</p>

  <p>Sulh yargıcı olarak yöntemleri çok yalındı. Ne kadar rüşvet verilirse verilsin hiçbir davada yargısı satılık değildi, çünkü yanlış karar veren bir sulh yargıcının önünde sonunda yakalanacağını biliyordu. Çok daha güvenli bir yol bulmuştu; iki taraftan da rüşvet alıyor, sonra da tümüyle yasalara uygun olarak karar veriyordu. Bu davranışı onun tarafsız biri olarak tanınmasını sağlamıştı ve bu da çok işine yarıyordu. Davacılardan ve davalılardan kazandığı gelirlerin yanı sıra, U Po Kyin, kendi yönetimi altındaki bütün köylerden sürekli bir para, bir tür özel vergi topluyordu. Herhangi bir köy üzerine düşeni ödemeyecek olursa, U Po Kyin -Dakoit çetelerinin köye saldırması, köyün ileri gelenlerinin sahte suçlamalarla tutuklanması gibi- cezalandırma yöntemlerine başvuruyordu; bunun üzerine çok geçmeden gerekli meblağ ödeniyordu. Aynı zamanda bölgesinde yapılan büyük çaptaki bütün soygunlardan da payını alıyordu. Elbette bunların çoğu U Po Kyin'in amirleri dışında herkes tarafından biliniyordu (hiçbir İngiliz subayı kendi adamları hakkında söylenen olumsuz sözlere inanmazdı); ama şimdiye kadar hiç kimse onun foyasını açığa çıkarmayı başaramamıştı; vurgundan pay aldıkları için ona bağlı kalan çok sayıda destekçisi vardı. Ne zaman ona bir suçlama yöneltilse, U Po Kyin'in tek yaptığı, bir yığın karşı tanık çağırarak bunu yalanlamak, ardından da kendisini olduğundan daha da güçlü bir konuma getiren karşı suçlamalarda bulunmaktı. Ona zarar vermek neredeyse olanaksızdı, çünkü yanlış araç seçmeyecek kadar insan sarrafıydı ve aynı zamanda dikkatsizlik ya da bilgisizlik yüzünden başarısızlığa uğramayacak kadar entrikalara gömülmüştü. Yaptıklarının hiçbir zaman ortaya çıkarılamayacağı, bir başarıdan ötekine koşacağı ve sonunda tonlarca rupi değerinde, onurlu bir adam olarak öleceği kesinlikle söylenebilirdi.</p>

  <p>Üstelik başarısı mezarda da son bulmayacaktı. Budist inanca göre yaşamlarında kötülük yapanlar bir sonraki yaşamlarını bir sıçan, bir kurbağaya da buna benzer aşağılık bir hayvan olarak geçirmek zorundadırlar. U Po Kyin iyi bir Budist'ti ve bu tehlikeye karşı da önlemini almayı amaçlıyordu. Yaşamının son yıllarını iyi işler yaparak geçirecek ve böylece daha önceki kötülüklerine ağır basacak kadar iyilik toplayabilecekti. Bu iyi işler belki de pagoda<sup>1</sup> yaptırmak biçiminde olacaktı. Dört, beş, altı, yedi -rahipler ona kaç tane yapacağını söylerlerdi-, hem de taşları oymalı, saçakları yaldızlı, rüzgârda çınlayan ve her çınlamanın bir dua olduğu küçük çanlarla süslü pagodalar. Böylece dünyaya yine bir erkek olarak geri dönecekti -çünkü bir kadın, sıçan ve kurbağa ile aynı düzeydedir- ya da en iyisi bir fil veya ona benzer soylu bir hayvan olarak dönmekti.</p>

  <p><sup>1</sup>Güney ve Güneydoğu Asya'daki, özgün mimarisiyle tanınan tapmaklar (Y.N.)</p>

  <p>Bütün bu düşünceler U Po Kyin'in kafasında hızla ve çoğunlukla da birer resim olarak uçuşuyorlardı. Kurnaz olmakla birlikte, barbarca işleyen bir beyni vardı, önünde belirli bir amaç olmadan asla kafası işlemezdi; düşünmek adına düşünceye dalmak onu aşan bir şeydi. Düşüncelerinin hedeflemiş olduğu noktaya gelmişti artık. Küçük, üçgen ellerini koltuğunun kenarlarına dayayıp oturduğu yerde biraz dönerek nezleli bir sesle seslendi:</p>

  <p>"BaTaik! Hey, Ba Taik!"</p>

  <p>Verandanın boncuklu perdesinin önünde U Po Kyin'in uşağı Ba Taik belirdi. Çiçek bozuğu yüzünde aç ve ürkek bir ifade olan ufak tefek bir adamdı. U Po Kyin ona maaş ödemiyordu, çünkü tek bir sözcüğüyle hapse attırabileceği, hüküm giymiş bir hırsızdı Ba Taik. Efendisine yaklaşırken öyle çekingen adımlar atıyordu ki sanki geri geri gidiyormuş gibiydi.</p>

  <p>"Buyrun kutsal efendim?" dedi.</p>

  <p>"Beni görmek için bekleyen var mı, Ba Taik?"</p>

  <p>Ba Taik ziyaretçileri parmaklarıyla saydı: "Thitpingyi Köyü muhtarı armağanlar getirmiş efendim, sonra efendimizin bakacağı tecavüz davası için gelmiş iki köylü var, onlar da armağanlar getirmişler. Hükümet temsilciliğinin başkâtibi Ko Ba Sein sizi görmek istiyor, bir de polis memuru Ali Şah ve adını bilmediğim bir Dakoit var. Sanırım çaldıkları altın bilezikler için kavgaya tutuşmuşlar. Genç bir köylü kız da yanında bir bebekle gelmiş."</p>

  <p>"O ne istiyor?" dedi U Po Kyin.</p>

  <p>"Bebeğin sizin olduğunu söylüyor saygıdeğer efendim."</p>

  <p>"Ha. Peki muhtar neler getirmiş?"</p>

  <p>Ba Taik yalnızca on rupi ve bir sepet de mango getirdiğini sanıyordu.</p>

  <p>"Muhtara söyle," dedi U Po Kyin, "yirmi rupi olması gerek. Ayrıca para yarın burada olmazsa hem onun hem de köylülerin başı derde girer. Ötekileri birazdan göreceğim. Ko Ba Sein'e buraya gelmesini söyle."</p>

  <p>Ba Sein bir dakika içinde geldi. Kahve peltesini andıran aşırı pürüzsüz yüzlü, bir Burmalı için çok uzun boylu, dar omuzlu, dik bir adamdı. U Po Kyin onu işe yarar buluyordu. Hayal gücünden yoksun ve çalışkan olduğu için kusursuz bir kâtipti ve Hükümet Temsilcisi Mr. Macgregor resmi sırlarının çoğu konusunda ona güvenirdi. Biraz önce düşündüğü şeyler yüzünden keyfi yerinde olan U Po Kyin, Ba Sein'i gülerek selamladı ve eliyle <span style="font-style:italic;">betel</span> kutusunu gösterdi.</p>

  <p>"Evet, Ko Ba Sein, işlerimiz nasıl gidiyor? Umarım, sevgili Mr. Macgregor'un dediği gibi" -U Po Kyin sözün sonunu bozuk İngilizcesiyle tamamladı- "sağlandı fark edililir bir ilerleme."</p>

  <p>Ba Sein bu küçük şakaya gülmedi. Boştaki koltuğa dimdik oturup soruyu yanıtladı:</p>

  <p>"Mükemmel, efendim. Bu gazete sabah geldi. Lütfen inceleyin."</p>

  <p><span style="font-style:italic;">Burmalı Vatansever</span> adındaki iki dilde hazırlanmış gazeteyi uzattı. Sekiz sayfalık sefil bir paçavraydı gazete, kurutma kâğıdı gibi berbat bir kâğıda basılmıştı ve bir kısmı <span style="font-style:italic;">Rangoon Gazette'</span>den yürütülmüş haberlerle ve bir kısmı da cılız hamaset öyküleriyle oluydu. Son sayfada mürekkep akmış ve bütün sayfayı kapkara etmişti, sanki gazete satışlarının azlığından yas tutuyormuş gibiydi. U Po Kyin'in okumaya başladığı makale geri kalanlardan biraz daha farklı bir niteliğe sahipti. Makale şöyleydi:</p>

  <p><span style="font-style:italic;">İçinde yaşadığımız mutlu günlerde, biz zavallı esmer tenliler, güçlü Batı uygarlığının sinematograf, makineli</span> <span style="font-style:italic;">tüfek, frengi gibi çeşitli armağanlarıyla donatılmışken bizim için Avrupalı koruyucularımızın özel yaşamların</span> <span style="font-style:italic;">dan daha esin verici bir konu olabilir mi? Biz de okuyucularımızın ülkenin yukarısındaki Kyauktada bölgesin</span><span style="font-style:italic;">de olan olaylar konusunda bir şeyler duymak isteyebileceklerini düşündük. Özellikle de söz konusu bölgenin saygıdeğer Hükümet Temsilcisi Mr. Macgregor hakkında.</span></p>

  <p><span style="font-style:italic;">Mr. Macgregor bu mutlu günlerimizde karşımızda</span> pek <span style="font-style:italic;">çok örneğini gördüğümüz şu kibar eski İngiliz centilmenlerinden biridir. Sevgili İngiliz kuzenlerimizin deyi</span><span style="font-style:italic;">miyle o bir 'aile babası'dır. Mr. Macgregor gerçekten tam bir aile babasıdır. Öyle</span> ki <span style="font-style:italic;">en son gittiği Shwemyo bölgesinde kaldığı bir yıl içerisinde arkasında altı küçük yavru bırakmıştır. Bu küçük bebeklerin bakımları konusunda hiçbir şey yapmamış olması ve bazı annelerin şu anda açlıktan ölme tehlikesiyle yüz yüze olmaları sanırız Mr. Macgregor'un gözünden kaçmış olmalı, vb...</span></p>

  <p>Yazı buna benzer şeylerle doluydu ve ne kadar berbat olursa olsun yine de düzeyi gazetedeki öteki yazılardan daha yüksekti. U Po Kyin gazeteyi biraz ileride tutarak -gözleri yakını iyi görmüyordu- makaleyi baştan sona dikkatle okudu, düşüncelere dalmış gibi dudaklarını gerdi, böylece <span style="font-style:italic;">betel</span> suyuyla kırmızıya boyanmış bir dizi küçük ve kusursuz dişi açığa çıkarmış oldu.</p>

  <p>"Editör bu yazı yüzünden altı ay hapis cezası alacak," dedi sonunda.</p>

  <p>"Hiç aldırdığı yok. Alacaklılarının ancak hapisteyken onu rahat bıraktıklarını söylüyor."</p>

  <p>"Şimdi bu yazıyı senin o küçük yazman çırağı Hla Pe kendi başına yazmış öyle mi? Çok akıllı bir çocuk... Çok umut veriyor! Bana hükümet liselerinin yalnızca zaman kaybı olduğunu bir daha söyleme sakın. Hla Pe kesinlikle yazman yapılacak."</p>

  <p>"Yani bu yazının yeterince iyi olduğunu düşünüyorsunuz öyle mi efendim?"</p>

  <p>U Po Kyin hemen yanıt vermedi. Oflayıp puflamaya başlamıştı; koltuğundan ayağa kalkmaya çalışıyordu. Ba Taik bu sesi iyi tanıyordu. Boncuklu perdenin önünde belirdi, o ve Ba Sein ellerini U Po Kyin'in koltuk altlarına sokup ayağa kalkmasına yardımcı oldular. U Po Kyin bir an için yükünü yerleştiren bir balık hamalı gibi göbeğinin ağırlığını ayaklarının üzerinde dengelemeye çalışarak durdu. Sonra elini sallayarak Ba Taik'i uzaklaştırdı.</p>

  <p>"Yeterli değil," dedi Ba Sein'in sorusuna yanıt olarak, "hiç yeterli değil. Daha yapılacak çok şey var. Ama iyi bir başlangıç bu. Dinle."</p>

  <p>Bir ağız dolusu kızıl <span style="font-style:italic;">betel</span> tükürmek için parmaklığın yanına gitti, sonra elleri arkasında, kısa adımlarla verandayı arşınlamaya başladı. Dev kalçalarının sürtünmesi yüzünden yürüyüşü biraz ördeği andırıyordu. Yürürken hükümet görevlilerinin kullandığı jargonu kullanarak konuşuyordu. Bu, Burma dilinden fiillerle İngilizce'nin soyut anlatımının birleştirildiği yamalı bohça gibi bir dildi:</p>

  <p>"Şimdi işleri en başından gözden geçirelim. Hükümet doktoru ve hapishane sorumlusu Dr. Veraswami'ye yoğun bir saldırı düzenleyeceğiz. Onun hakkında söylentiler yayacağız, adını lekeleyeceğiz ve sonunda onu bitireceğiz. Bu biraz hassas bir operasyon olacak."</p>

  <p>"Evet, efendim."</p>

  <p>"Bu işin hiç riski olmayacak, ama yine de yavaş hareket etmeliyiz. Karşımızda sefil bir yazman ya da bir polis memuru yok. Yüksek rütbeli bir memur karşısındayız ve yüksek rütbeli bir memur söz konusu olduğu zaman, bu bir Hintli bile olsa bir yazmanla uğraşmaya benzemez. Bir yazmanın işi nasıl bitirilir? Kolay; bir suçlama, iki düzine tanık, işten atma ve hapis. Ama burada böyle bir şey yapamayız. Yumuşak olmak gerek, benim yöntemim bu. Skandal yok ve her şeyden önemlisi resmi soruşturma yok. Yanıt verilebilecek hiçbir suçlama olmamalı ve yine de üç ay içinde Kyauktada'da yaşayan bütün Avrupalıların kafasına Doktor'un kötü bir insan olduğunu sokmuş olmalıyız. Onu neyle suçlayacağım? Rüşvet bir işe yaramaz, bir doktor öyle çok büyük rüşvetler almaz. Öyleyse ne?"</p>

  <p>"Belki hapishanede bir isyan düzenleyebiliriz," dedi Ba Sein. "Hapishanenin denetleyicisi olduğu için Doktor suçlu olur."</p>

  <p>"Hayır, bu çok tehlikeli. Hapishane gardiyanlarının, ellerinde silahlar dört bir yana ateş etmelerini istemiyorum. Üstelik bu çok pahalıya patlar. O zaman geriye ihanet kalıyor-milliyetçilik, kışkırtıcı propaganda. Avrupalıları Doktor'un haince, İngiliz karşıtı düşünceler taşıdığına ikna etmeliyiz. Bu, rüşvet almaktan çok daha kötü bir suç; yerli bir memurun rüşvet almasına alışkınlar. Ama onun sadakatinden bir an için bile kuşkuya düşerlerse artık işi bitmiş demektir."</p>

  <p>"Bunu kanıtlamak zor olacak," diye karşı çıktı Ba Sein. "Doktor Avrupalılara çok sadık. Onlara karşı en küçük bir kötü söz duyduğunda kızıyor. Onlar da bunu biliyorlardır, sizce de öyle değil mi?"</p>

  <p>"Saçmalık, saçmalık," dedi U Po Kyin rahatını hiç bozmadan. "Hiçbir Avrupalı kanıtlara aldırmaz. Bir adamın yüzünün rengi siyahsa, kuşku <span style="font-style:italic;">yeterli</span> kanıttır. Birkaç imzasız mektup mucizeler yaratır. Yalnızca dayanma meselesi bu; suçla, suçla, hiç durmadan suçla. Birbiri ardına bütün Avrupalılara sırayla imzasız mektuplar gönder. Ve sonra, kuşkuları iyice uyandığında..." U Po Kyin kısa kollarından birini arkasından önüne getirdi ve parmaklarını şaklattı. Sonra ekledi: <span style="font-style:italic;">"Burmalı Vatansever"</span> deki şu yazıyla başlayacağız. Avrupalılar bunu gördüklerinde öfke çığlıkları atacaklardır. Bundan sonraki hareketimiz de onları bu yazıyı yazanın Doktor olduğuna ikna etmek olacak."</p>

  <p>"Avrupalıların arasında dostları olduğu sürece bu zor olacak. Hepsi de hastalandıklarında ona gidiyorlar. Mr. Macgregor'un midesindeki gazı soğuk havayla tedavi etti. Sanırım onun çok iyi bir doktor olduğunu düşünüyorlar."</p>

  <p>"Avrupalı kafasını ne kadar da az tanıyorsun Ko Ba Sein! Eğer Avrupalılar Veraswami'ye gidiyorlarsa bunun tek nedeni Kyauktada'da başka doktor olmaması. Hiçbir Avrupalı siyah suratlı bir adama güvenmez. Hayır, bütün mesele yeteri kadar çok sayıda imzasız mektup göndermek. Çok yakında tek bir dostunun kalmamasını sağlayacağım."</p>

  <p>"Şu kereste tüccarı Mr. Flory var," dedi Ba Sein (adamın adını Mr. Porley olarak telaffuz ediyordu). "Doktor'un yakın arkadaşı. Kyauktada'da olduğunda her sabah onun evine gittiğini görüyorum. İki kere Doktor'u yemeğe davet etti."</p>

  <p>"Ah, bak bunda haklısın. Eğer Flory Doktor'un arkadaşıysa bu bize zarar verebilir. Avrupalı bir arkadaşı olan bir Hintliye zarar veremezsin. Bu ona -neydi o çok sevdikleri söz- prestij sağlar. Ama sorunlar başladığında Flory dostunu hemen terk edecektir. Bu insanlar yerlilere en küçük bir sadakat duymazlar. Üstelik Flory'nin korkağın teki olduğunu da biliyorum. Onunla ben ilgilenebilirim. Senin görevin Ko Ba Sein, Mr. Macgregor'un hareketlerini izlemek. Son zamanlarda komisyona bir şeyler yazdı mı hiç - yani gizli yazışma demek istiyorum?"</p>

  <p>"İki gün önce yazdı, ama mektubu buharla açtığımızda içinde önemli bir şey bulamadık."</p>

  <p>"Ah, iyi, ona yazabileceği bir şeyler vereceğiz. Doktor'dan kuşkulanmaya başlar başlamaz seninle konuştuğumuz öteki işe başlama zamanı gelmiş demektir. Böylece - nasıl söylüyordu Macgregor? Ha, evet, bir taşla iki kuş vuracağız. İki kuş değil bütün bir kuş sürüsü... ha, ha!"</p>

  <p>U Po Kyin'in gülüşü karnının derinlerinden gelen, öksürük öncesini anımsatan iğrenç bir gurultu sesiydi; ama yine de neşeliydi, hatta çocuksuydu. 'Öteki iş' ile ilgili başka bir şey söylemedi. Bu, balkonda bile konuşulmayacak kadar özel bir konuydu. Ba Sein görüşmenin sona erdiğini görünce ayağa kalktı, eklemli bir cetvel gibi eğilerek selam verdi.</p>

  <p>"Efendimizin yapılmasını istediği başka şey var mı?" diye sordu.</p>

  <p><span style="font-style:italic;">"Burmalı Vatansever'in</span> Mr. Macgregor'un eline geçtiğinden emin ol. Hla Pe'ye bir dizanteri krizi geçirip bürodan uzak kalmasını söylesen iyi olur. İmzasız mektupları yazmak için ona ihtiyacım olacak. Şimdilik bu kadar."</p>

  <p>"Öyleyse gidebilir miyim efendim?"</p>

  <p>"Tanrı seninle olsun," dedi U Po Kyin biraz dalgın bir sesle, sonra hemen bir kere daha Ba Taik'e seslendi. Gününün bir dakikasını bile boşa harcamazdı. Öteki ziyaretçilerle ilgilenmek ve köylü kızın yüzünü inceledikten sonra onu tanımadığını söyleyerek eli boş bir şekilde geri göndermek çok zamanını almamıştı. Şimdi kahvaltı zamanıydı. Her sabah tam bu saatlerde saldırıya geçen acımasız açlık krampları karnına işkence etmeye başlamışlardı. Telaşlı bir sesle bağırdı:</p>

  <p>"Ba Taik! Hey, Ba Taik! Kin Kin! Kahvaltım! Çabuk olun, açlıktan ölüyorum."</p>

  <p>Perdenin arkasındaki oturma odasında masa şimdiden hazırlanmıştı. Üzerinde dev bir pirinç kâsesi ve bir düzine tabak vardı. Tabaklar baharatlı yiyecekler, kurutulmuş karidesler ve doğranmış yeşil mangolarla doluydu. U Po Kyin ördek gibi yürüyüşüyle masaya gitti, homurdanarak masaya oturdu ve oturur oturmaz yemeklere saldırdı. Karısı Ma Kin arkasında durmuş ona servis yapıyordu. Kırk beş yaşında ince bir kadındı. Açık kahverengi tenliydi, kibar bir yüzü vardı. U Po Kyin yemek yerken ona dikkat bile etmemişti. Kâseyi burnuna yaklaştırmış, yağlı parmaklarıyla acele acele yemeğini tıkınırken hızla soluk alıyordu. Bütün öğünleri hızlı, tutkulu ve inanılmaz çoktu; bunlara yemek değil de köri ve pirinç âlemleri demek daha doğru olurdu. Yemeği bitince arkasına yaslandı, birçok kez geğirdi ve Ma Kin'den yeşil Burma sigarlarını getirmesini istedi. Asla İngiliz tütünü içmezdi çünkü çok tatsız olduklarını düşünüyordu.</p>

  <p>Ardından Ba Taik'in yardımıyla resmi giysilerini giydi, bir süre kendini seyrederek oturma odasındaki aynanın önünde durdu. Burası ahşap duvarlı bir odaydı. Odadaki iki sütunun çatı tahtalarını destekleyen iki ağaç gövdesi olduğu kolayca görülebiliyordu. Bütün Burma odalarında olduğu gibi içerisi karanlık ve pasaklıydı ama U Po Kyin burayı 'İngaleik tarzı'nda döşemiş, cilalı bir masa, birkaç sandalye yerleştirmiş, duvarlara kraliyet ailesinin taşbaskı resimlerini asmış ve bir köşeye bir yangın söndürücü koymuştu. Yerler hasır kilimlerle kaplıydı, zaman içerisinde bunların üzerleri <span style="font-style:italic;">betel</span> suyu lekeleriyle dolmuştu.</p>

  <p>Ma Kin köşede bir hasırın üzerinde oturmuş bir <span style="font-style:italic;">ingyi</span> işliyordu. U Po Kyin aynanın önünde yavaşça dönüp kendini arkadan görmeye çalıştı. Açık pembe ipekten bir <span style="font-style:italic;">gaungbaung,</span> kolalı muslinden bir <span style="font-style:italic;">ingyi</span> ve göz kamaştırıcı işlemeleri olan somon pembesi ve sarı Mandalay ipeğinden bir <span style="font-style:italic;">paso</span> giymişti. Büyük bir çabayla başını arkaya döndürüp dev kalçalarının üzerinde gergin bir şekilde duran parlak paso'suna baktı. Şişmanlığından gurur duyuyordu, çünkü bu et yığınlarını büyüklüğünün bir simgesi olarak görüyordu. Bir zamanlar kimsenin tanımadığı aç bir adamken şimdi şişman, zengin ve korkulan biri olmuştu. Düşmanlarının bedenleriyle semirmişti; bu düşünceden neredeyse şiirsel anlamlar çıkarıyordu.</p>

  <p>"Yeni paso'm yalnızca yirmi iki rupi, ne dersin, ucuz, değil mi Kin Kin?" dedi.</p>

  <p>Ma Kin başını dikişinin üzerine eğdi. Sade, eski kafalı bir kadındı. Avrupa alışkanlıklarını U Po Kyin kadar bile bilmiyordu. Sandalyede oturduğunda rahat edemezdi. Her sabah bir köylü kadın gibi sepetini başına yerleştirip pazara gider, akşamları da kasabayı taçlandıran pagodanın beyaz kulesine karşı bahçede diz çökmüş dua ederken görülürdü. Yirmi yıldan fazla bir zamandır U Po Kyin'in ne tür oyunlar çevirdiğini biliyordu.</p>

  <p>"Ko Po Kyin," dedi, "hayatında çok fazla kötülük yaptın."</p>

  <p>U Po Kyin elini salladı. "Bunun önemi yok. Pagodalarım hepsini karşılayacak. Daha çok zaman var."</p>

  <p>Ma Kin, U Po Kyin'in yaptığı bir şeyi beğenmediği zamanlarda hep yaptığı gibi inatçı bir tavırla yeniden başını dikişine eğdi.</p>

  <p>"Ama bütün bu hilelere ve düzenlere ne gerek var Ko Po Kyin? Verandada Ko Ba Sein ile konuştuğunu duydum. Dr. Veraswami'ye bir kötülük yapmayı planlıyorsunuz. Niçin o Hintli doktora zarar vermek istiyorsunuz? İyi bir adam o."</p>

  <p>"Sen resmi işlerden ne anlarsın ki kadın? Doktor benim işlerime engel oluyor. Her şeyden önce rüşvet almayı reddediyor ki bu da biz geri kalanlar için işleri zorlaştırıyor. Hem ayrıca başka şeyler daha var ama bunlara senin aklın ermez."</p>

  <p>"Zenginleştin, güçlendin ama bunun sana ne yararı oldu Ko Po Kyin? Yoksulken daha mutluyduk. Ah, sen</p>

  <p>daha yalnızca küçük bir kasaba memuruyken ilk evimizi aldığımız zamanı hatırlıyorum. Yeni hasır mobilyalarımızla ve senin altın saplı dolmakaleminle nasıl gururlanıyorduk! Genç İngiliz polis memuru evimize geldiğinde sandalyeye oturup bir şişe bira içince ne büyük bir onur kazandığımızı düşünmüştük! Para mutluluk getirmiyor. Şimdi daha fazla parayla ne isteyebilirsin ki?"</p>

  <p>"Saçmalıyorsun kadın, saçma bunlar! Sen kendi yemeklerinle ve dikişlerinle uğraş, resmi konuları da onlardan anlayanlara bırak."</p>

  <p>"Bilmiyorum. Senin karınım ve her zaman senin sözünü dinledim. Ama en azından sevap işlemek için hiçbir zaman çok geç değildir. Biraz daha sevap kazanmaya çalış Ko Po Kyin! Örneğin birkaç canlı balık satın alsan ve onları nehre salıversen nasıl olur? Böyle yapmak çok sevap kazandırır. Ayrıca rahip bu sabah pirincini almaya geldiğinde manastıra iki yeni rahibin geldiğini ve aç olduklarını anlattı bana. Onlara bir şeyler vermek istemez miydin Ko Po Kyin? Ben hiçbir şey vermedim ki bunu yaparak sevap kazanan sen olasın."</p>

  <p>U Po Kyin aynaya arkasını döndü. Bu söylenenlerden biraz etkilenmişti. Durum uygunsa sevap kazanma fırsatını hiç kaçırmazdı. Onun gözünde bir kenara yığılan sevaplar bankaya yatırılan paralar gibi sürekli olarak artan şeylerdi. Nehre salıverilen her balık, bir rahibe verilen her armağan onu Nirvana'ya bir adım daha yaklaştırıyordu. Bu güven verici bir düşünceydi. Köyün muhtarı tarafından ona verilen bir sepet mangonun manastıra gönderilmesini emretti.</p>

  <p>Biraz sonra evden çıkmış, arkasında kâğıt dolu bir dosya taşıyan Ba Taik'le birlikte yoldan aşağı yürümeye başlamıştı. Kocaman göbeğini dengelemek için dimdik ve çok yavaş yürüyordu. Elindeki sarı ipek şemsiyeyi başının üzerinde tutuyordu. Güneşin altında pırıl pırıl parlayan pembe paso'suyla o günün davalarına bakmak için mahkemeye gidiyordu.</p>

  <p id="ua69c4e7f-72a2-44fe-9ead-c757c832a3e7" style="text-align: center;"><span style="font-weight:bold;">2</span></p>

  <p>U Po Kyin sabah işlerine başladığı sırada kereste tüccarı ve Dr. Veraswami'nin arkadaşı 'Mr. Porley kulübe gitmek için evinden çıktı.</p>

  <p>Flory otuz beş yaşlarında, orta boylu, düzgün yapılı bir adamdı. Çok siyah, sert ve biraz uzunca saçları, kısa siyah bir bıyığı vardı. Solgun teni güneşte renk değiştirmişti. Şişmanlamadığı ve saçları dökülmediği için yaşından büyük göstermiyordu, ama güneşte yanmış olmasına karşın çökmüş yanakları ve gözlerindeki bitkin ve yılgın bakışlar yüzünden yüzü çok tükenmiş görünüyordu. O sabah tıraş olmadığı belliydi. Herkes gibi beyaz gömlek, haki şort ve çorap giymişti, ama başında <span style="font-style:italic;">topi</span> yerine yıpranmış bir Terai şapkası vardı ve şapkayı yana doğru yatırmıştı. Elinde ucu kırbaçlı bir bambu çubuk vardı, arkasından küçük adımlarıyla siyah bir cocker spaniel cinsi köpek geliyordu. Köpeğin adı Flo'ydu.</p>

  <p>Ama bütün bunlar ikinci dereceden izlenimlerdi. Flory'de ilk göze çarpan şey, sol yanağında çatallı bir kavis çizerek gözünden ağzının köşesine kadar inen çirkin bir doğum lekesiydi. Sol taraftan bakıldığında koyu lacivert renkli bu doğum lekesi bir çürük gibi görünüyor ve yüze yıpranmış, kederli bir ifade veriyordu. Lekenin ne kadar iğrenç olduğunun sahibi de pekâlâ farkındaydı. Bu yüzden yalnız olmadığı zamanlarda sürekli olarak doğum lekesini gözlerden uzak tutmaya çalışmak hareketlerine bir dengesizlik vermişti.</p>

  <p>Flory'nin evi meydanın en ucunda, cangılın eteğindeydi. Aşağı doğru keskin bir eğimle inen kurak, haki renkli meydanın çevresine serpiştirilmiş yarım düzine göz kamaştırıcı beyazlıkta bungalov vardı. Sıcak havada her şey ürperiyor, titreşiyordu. Tepenin ortalarında beyaz duvarlarla çevrili bir İngiliz mezarlığı ve yakınında küçük, sac damlı bir kilise vardı. Avrupalılar kulübü biraz daha ilerideydi. Döküntü, tek katlı tahta bir bina olan kulüp aslında kasabanın gerçek merkeziydi. Hindistan kasabalarının hepsinde Avrupalılar kulübü ruhsal bir kale, İngiliz iktidarının gerçek makamı ve yerli memurlar ile milyonerlerin boşuna ulaşmaya çabaladıkları Nirvana'dır. Burada bu durum iki kat fazlasıyla böyleydi, çünkü Kyauktada Kulübü, Burma'da şimdiye kadar hiç Doğulu üye kabul etmemiş tek kulüp olmakla övünüyordu. Kulübün ilerisinden akan çamur renkli dev Irrawaddy Irmağı'nın güneş altında kalan yerleri elmas gibi parlıyordu; ırmağın öteki tarafındaki uçsuz bucaksız çeltik tarlaları ufuktaki karanlık tepeli sıradağlara kadar uzanıyordu.</p>

  <p>Yerlilerin kasabası, mahkeme ve hapishane sağ tarafta, <span style="font-style:italic;">peepul</span> ağaçlarından oluşan yeşil bir koruluğun içerisine gizlenmişti. Pagodanın sivri çatısı ağaçların arasından altın uçlu ince bir mızrak gibi yükseliyordu. Kyauktada, Marco Polo'nun zamanından 1910'a kadar hemen hiç değişmeden kalmış oldukça tipik bir Yukarı Burma kasabasıydı ve eğer demiryolu istasyonu olmaya uygun bir nokta olduğu düşünülmemiş olsaydı bir yüzyıl daha Ortaçağ uykusunu uyumayı sürdürebilirdi. 1910'da hükümet burayı bir bölgenin merkezi ve bir ilerleme makamı yaptı. Bunun anlamı bir mahkeme binası, şişko ve açgözlü bir dilenciler ordusu, bir hastane, bir okul ve bir de İngilizlerin Cebelitarık ve Hong Kong arasında her yere inşa ettikleri şu dev, dayanıklı hapishanelerden biriydi. İki yüz kadar Hintli, elli kadar Çinli ve yedi AvrupalIyla birlikte nüfus yaklaşık dört bindi. Mr. Francis ve Mr. Samuel adında iki de Avrasyalı vardı. Bunlar sırasıyla Amerikalı Baptist bir misyonerle Katolik bir misyonerin oğullarıydı. Kasabada yirmi yıldır pazar yeri yakınlarındaki bir ağaçta yaşayan ve her sabah yemeğini yukarıya sepetle çeken bir Hintliden başka ilginç tek bir şey yoktu.</p>

  <p>Flory kapıdan çıkarken esniyordu. Önceki gece biraz fazla içtiği için keskin güneş ışığı başını döndürmüştü. 'Lanet, lanet olası delik!' diye düşündü tepeden aşağı bakarak. Yakınında köpekten başka hiç kimse olmadığı için, sıcak, kırmızı yolda sopasıyla kurumuş otları sağa sola savurarak yürürken, bağıra çağıra 'Yüce, yüce, yüce, ah sen ne yücesin' ilahisini 'Cüce, cüce, cüce, ah sen ne cücesin' şeklinde söylemeye başladı. Saat neredeyse dokuz olmuştu ve güneş her dakika daha da yakıcı oluyordu. Sıcak, dev bir tokmak gibi insanın başına düzenli, ritmik darbeler indiriyordu. Flory kulübün kapısında durup içeri mi girsin, yoksa yoldan aşağıya devam edip Dr. Veraswami'yi görmeye mi gitsin diye karar vermeye çalıştı. Sonra o günün 'İngiliz posta günü' olduğunu ve gazetelerin gelmiş olacağını hatırladı. İçeri girdi, tenis kortunun leylak rengi yıldız çiçekleriyle dolu dev bir sarmaşıkla kaplanmış tahta perdesinin önünden geçti.</p>

  <p>Yolun kenarlarında henüz güneşin öldürmediği öbek öbek İngiliz çiçekleri -çoban püskülleri, petunyalar, şakayıklar- inanılmaz ölçüde büyümüş ve gürleşmişlerdi. Dev petunyalar neredeyse ağaç büyüklüğündeydi. Çayır yoktu ama bunun yerine yerli ağaçlar ve fundalarla kaplı bir çalılık vardı - kan kırmızı çiçeklerden oluşmuş kocaman şemsiyeler gibi altın mohur ağaçları, sapsız, krem rengi çiçekleriyle <span style="font-style:italic;">frangipani</span>ler, mor begonyalar, kızıl sarmaşık gülleri, pembe Çin gülleri, safra sarısı ketenler, tamarinlerin tüy gibi dalları. Sert güneş ışığında bütün bu keskin renklerin karışımı insanın gözünü yoruyordu. Yarı çıplak bir <span style="font-style:italic;">mali,</span> elinde sulama kabıyla bu çiçek cangılında çiçek özü emen kocaman bir kuş gibi dolaşıyordu.</p>

  <p>Kulübün merdivenlerinde ellerini şortunun ceplerine sokmuş, bacaklarına göre aşırı ince baldırları olan, sivri bıyıklı, ayrık, soluk gri gözlü, sarışın bir İngiliz duruyordu. Bu, Bölge Polis Amiri Mr. Westfield'di. Çok sıkılmış bir yüzle topuklarının üzerinde ileri geri sallanıyor, üst dudağını bıyıkları burnuna değecek şekilde şişiriyordu. Başını hafifçe yana eğerek Flory'yi selamladı. Konuşması kesik kesik, askerceydi, her sözcük kısaltılabileceği kadar kısaltılmıştı. Söylediği şeylerin neredeyse hepsi şaka amaçlıydı, ama sesinde boş ve hüzünlü bir ton vardı.</p>

  <p>"Flory, selam evlat. Çekilmez berbat bir hava değil mi?"</p>

  <p>"Sanırım yılın bu zamanında bunu beklememiz gerekir," dedi Flory. Doğum lekeli yanağını Westfield'e göstermemek için biraz yan dönmüştü.</p>

  <p>"Evet, lanet olsun. Önümüzde bizi böyle iki ay bekliyor. Geçen yıl haziran ayına kadar bir damla bile yağmur yağmamıştı. Gökyüzünün haline bak, tek bir bulut yok. Şu lanet olası açık mavi mineli çorba kâseleri gibi. Tanrım! Şimdi Piccadilly'de olmak için neler vermezdin, öyle değil mi?"</p>

  <p>"İngiliz gazeteleri geldi mi?"</p>

  <p>"Evet. O güzelim gazetelerimiz <span style="font-style:italic;">Punch, Pink'un</span> ve <span style="font-style:italic;">Vie Parisienne.</span> Bunları okuyunca insan memleketini özlüyor, ne dersin? Gel içeri girelim de buz tükenmeden bir şeyler içelim. İhtiyar Lackersteen bu buzlarla yıkanıyor neredeyse. Şimdiden yarıya indirmiştir bile."</p>

  <p>İçeri girerlerken Westfield kasvetli sesiyle "Yürü bakalım, Macduff," diyordu. Kulüp duvarları tik ağacı kaplamalı, gazyağı kokan ve sadece dört odası olan bir yerdi. Bu odalardan biri içinde beş yüz küflenmiş kitap bulunan terk edilmiş bir 'kütüphane'ydi, bir başka odada eski ve kumaşı yıpranmış bir bilardo masası vardı - aslında bu masa neredeyse hiç kullanılmıyordu, yıl boyunca lambaların çevresinde uçuşan böcek sürüleri masanın örtüsünü iyice pisletmişlerdi. Ayrıca bir iskambil odası ve bir de geniş verandadan ırmağa bakan salon vardı; ama günün bu saatinde verandanın yeşil bambu paravanlarının hepsi kapatılmıştı. Salon, yerdeki hindistan cevizi lifinden kilimi, hasır sandalyeleri, üzerleri parlak resimli kâğıtlarla dolu masalarıyla hiç de ev duygusu vermeyen bir yerdi. Süs olarak çok sayıda 'Bonzo' resmi ve tozlu geyik kafaları vardı. Palmiye yapraklarından yapılmış bir pervane tembel tembel dönerken ılık havayı toz içinde bırakıyordu.</p>

  <p>Odada üç adam vardı. Pervanenin altında gösterişli, yakışıklı, hafif topluca, kırk yaşlarında bir adam başını ellerinin arasına almış, acıyla inleyerek masaya boylu boyunca serilmişti. Bu, bir kereste firmasının yerel yöneticisi olan Mr. Lackersteen'di. Bir önceki gece çok kötü sarhoş olmuştu, şimdi de bunun acısını çekiyordu. Yine bir başka şirketin yerel yöneticisi olan Ellis, ilan tahtasının önünde durmuş, suratı asık, büyük bir dikkatle ilanları inceliyordu. Zayıf, gür saçlı bir adamdı. Hareketleri sabırsız, solgun yüzünün hatları keskindi. Bölge orman subaylığı görevini yürüten Maxwell, kanepelerden birine uzanmış <span style="font-style:italic;">Field</span> okuyordu. Yalnızca iki iri kemikli bacak ve kalın, kıllı kollar görünüyordu.</p>

  <p>"Şuyaramaz ihtiyara bakın," dedi Westfield, Mr. Lackersteen'i şefkate benzer bir tavırla omuzlarından yakalayıp sarsarak. "Bir de gençlere örnek olacak öyle mi? İşte görün, bakın Tanrı sizi korumazsa kırkınıza geldiğinizde neye benzeyeceksiniz."</p>

  <p>Mr. Lackersteen inleyerek 'brendi' der gibi bir şeyler mırıldandı.</p>

  <p>"Zavallı eski dostum," dedi Westfield, "içkinin eline düşmüş bir kere. Vücudunun bütün deliklerinden içki fışkırıyor. Aklıma cibinlik kullanmadan uyuyan yaşlı bir albay geldi. Uşağına niye böyle yaptığını sorduklarında 'Geceleri efendim sivrisinekleri fark etmeyecek kadar sarhoş oluyor; sabahları da sivrisinekler efendimi fark etmeyecek kadar sarhoş oluyorlar,' cevabını almışlar. Bir de küçük yeğeni gelecek bunun yanına. Bu gece gelecekti, öyle değil mi Lackersteen?"</p>

  <p>"Of, bırak şu ayyaşla uğraşmayı," dedi Ellis arkasını dönmeden. Sesi öfkeliydi. Mr. Lackersteen yeniden inledi: "...yeğenim! İsa aşkına bana biraz brendi getirin."</p>

  <p>"Yeğen için çok iyi bir eğitim olacak, ha? Amcasını haftanın yedi günü masanın altında görmek. Hey, kâhya! Efendin Lackersteen'e brendi getir!"</p>

  <p>Uzun boylu, güçlü bir Dravidian olan kâhyanın bir köpeğinkini andıran ıslak, sarı irisli gözleri vardı. Pirinç bir tepsiyle brendi getirdi. Flory ve Westfield cin istediler. Mr. Lackersteen birkaç kaşık brendi yutup koltuğunda arkasına yaslandı ve inlemesini sürdürdü, ama artık durumunu kabullenmişe benziyordu. Etli, zeki bir yüzü, diş fırçası gibi bıyıkları vardı. Kendi deyişiyle 'güzel zaman geçirmekten başka hiçbir tutkusu olmayan, çok doğal bir insandı aslında. Karısı onu yönetmek için tek bir yöntem bulabilmişti: bir-iki saatten daha uzun süre gözünün önünden ayırmamak. Yalnızca bir kere, evlendikten bir yıl sonra, ondan iki haftalığına ayrılmış, beklenen günden bir gün önce döndüğünde Mr. Lackersteen'i çıplak iki Burmalı kızın ortasında, üçte ikisi boşalmış bir viski şişesini tepesine dikerken bulmuştu. O günden sonra Mr. Lackersteen'in deyişiyle 'bir fare deliğinin tepesine dikilmiş bekleyen kedi' gibi gözünü onun üzerinden ayırmadı karısı. Yine de sık sık 'güzel zaman geçirmeyi' başarıyordu, ama bunlar genellikle çok aceleye geliyordu.</p>

  <p>"İsa aşkına, bu sabah başım felaket durumda," dedi. "Kâhyaya bir daha seslensene Westfield. Hanım buraya gelmeden bir brendi daha içmem gerek. Yeğenimiz gelince içkimi günde dört kadehe irdireceğini söylüyor. Tanrı ikisini de alsa başımdan!" diye ekledi karamsar bir sesle.</p>

  <p>"Hepiniz aptal gibi davranmayı kesin de şunu dinleyin," dedi Ellis ekşi bir sesle. Konuşmasında can yakıcı, tuhaf bir yan vardı, neredeyse ağzını her açışında birılerini aşağılardı. Özellikle abartılı bir Cockney aksanıyla konuşuyordu, çünkü bu aksan sözlerine alaycı bir ton veriyordu. "İhtiyar Macgregor'un gönderdiği şu yazıyı gördünüz mü? Herkese küçük bir demet çiçek. Maxwell, uyan da dinle şunu!"</p>

  <p>Maxwell <span style="font-style:italic;">Field</span>'i okumayı bırakıp dizinin üstüne indirdi. Ancak yirmi beş ya da yirmi altı yaşında, sağlıklı, sarışın bir gençti. Yaptığı görev için yaşı çok gençti. Güçlü kolları ve bacakları, sık, beyaz kirpikleriyle bir tayı andırıyordu. Ellis kesin, öfkeli ve kısa bir hareketle ilanı tahtadan çekip aldı ve yüksek sesle okumaya başladı. Yazı, komisyon vekilliğinin yanı sıra kulüp sekreterliğini de yürüten Mr. Macgregor tarafından yazılmıştı.</p>

  <p>"Dinleyin şimdi şunu: 'Şimdiye kadar kulübün hiç Doğulu üyesi olmadığını hepimiz biliyoruz. Artık, ister yerli olsun ister Avrupalı, bütün yüksek rütbeli memurları Avrupalı kulüplerine üye kabul etmek giderek yaygınlaştığına göre Kyauktada'da böyle bir uygulamaya geçme konusunu gözden geçirmemiz gerekiyor. Bir sonraki genel toplantıda konu tartışmaya açılacaktır. Bir açıdan bakıldığında...' - of, gerisi de böyle işte, battıkça batıyor. okumaya gerek yok. Edebi bir ishale yakalanmadan bir ilan bile yazamaz mı bu adam. Her neyse, önemli olan şu: Bizden bütün kurallarımızı çiğnememizi ve kulübün bir de sevgili ufak bir kara üyesinin olmasını kabul etmemizi istiyor. Örneğin <span style="font-style:italic;">sevgili</span> Dr. Veraswami. Dr. Çokyalaka, diyorum ben ona. Ne kadar <span style="font-style:italic;">güzel,</span> değil mi? Bodur, şiş göbekli karalar briç masasından yüzünüze sarmısak üfleyecekler. İsa aşkına, düşünün bir! Birlik olmalı ve bu olaya hemen karşı çıkmalıyız. Ne diyorsunuz, Westfield? Flory?"</p>

  <p>Westfield filozofça bir tavırla omuz silkti. Masaya oturmuş, siyah, leş gibi kokan bir Burma sigarası yakmıştı.</p>

  <p>"Sanırım buna katlanmak zorundayız," dedi. "Bu günlerde yerli piçler bütün kulüplere giriyorlar, Pegu Kulübü bile kabul etmiş diye duydum. Bakın ülke ne durumlara düştü. Burma'da onlara karşı direnen son kulüp biziz galiba."</p>

  <p>"Öyleyiz; üstelik de bu lanet olası duruma karşı direnmeyi sürdüreceğiz. Burada o karalardan birini göreceğime bir çukura düşüp geberirim daha iyi." Ellis'in elinde bir kurşunkalem belirdi. En ufak hareketlerine bile garip bir küçümseme havası vermeyi başarabilen insanların takındığı türden bir tavırla ilanı yeniden ilan tahtasına iğneledi ve Mr. Macgregor'un imzasının yanına küçük, düzgün bir yazıyla O.Ç. yazdı. "İşte, bu fikriyle ilgili olarak böyle düşünüyorum. Buraya geldiğinde bunu ona da söyleyeceğim. Peki ya <span style="font-style:italic;">sen</span> ne diyorsun, Flory?"</p>

  <p>Flory şimdiye kadar hiçbir şey söylememişti. Aslında doğası gereği hiç de sessiz bir adam olmamasına karşın kulüpteki konuşmalarda söyleyecek pek bir şey bulamazdı. Masada oturmuş, G.K. Chesterton'un <span style="font-style:italic;">London</span> News'daki makalesini okurken sol eliyle de Flo'nun kafasını okşuyordu. Ama Ellis başkalarına kendi düşüncelerini söyletebilmek için onları sürekli dürtükleyen bir insandı. Sorusunu yineledi, Flory başını kaldırınca gözleri karşılaştı. Ellis'in burnunun çevresindeki deri birden öyle soldu ki neredeyse grileşti. Onda bu bir öfke işaretiydi. Hiç duraksamadan sövüp saymaya başladı. Eğer ötekiler onun her sabah böyle davranmasına alışkın olmasalardı çok şaşırtıcı olabilirdi.</p>

  <p>"Tanrım, böyle bir durumda, şu kara, pis kokulu domuzları kendi başımıza kalabildiğimiz tek yerden uzak tutma sorunu varken, sizlerin beni destekleyecek kadar kendinize saygınız olacağını sanırdım. Şu şiş-göbek, yağlı, sersem küçük kara Doktor senin en iyi dostun olsa bile. Dostlarını pazardaki döküntülerin arasından seçmen umurumda değil. Eğer Veraswami'nin evine gidip onun bütün o kara dostlarıyla viski içmekten hoşlanıyorsan bu seni ilgilendirir. Kulübün dışında canın ne isterse onu yap. Ama o karaları buraya getirmeye kalkışmak bambaşka bir konu. Bence sen Veraswami'nin kulübe üye olmasını da istiyorsundur, ha! O peltek konuşmasıyla sözlerimize karışmasını ve yüzlerimize leş gibi sarmısak üflemesini. Tanrı şahidim olsun, eğer onun o kara suratının bu kapıdan içeri girdiğini görürsem arkasında çizmemin iziyle dışarıda bulur kendini. Yağlı, şiş göbekli, sersem..." vb..."</p>

  <p>Bu böyle dakikalarca sürdü. İlginç bir şekilde etkileyiciydi, çünkü bütünüyle içtendi. Ellis Doğululardan gerçekten nefret ediyordu - kötü ve pis bir şeye duyulan acı, huzursuz bir nefret taşıyordu onlara karşı. Bir kereste firmasında asistanlık yaptığından sürekli olarak Burmaklarla ilişkiye giriyor olmalıydı, ama esmer yüzlere bir türlü alışamamıştı. Bir insanın bir Doğuluya karşı dostça en ufak bir duygu taşıması ona sapıklık gibi görünüyordu. Zeki bir adamdı ve şirketine iyi hizmet ediyordu, ama aslında Doğu'ya hiç ayak basmaması gereken türden İngilizlerden biriydi ve ne yazık ki bunların sayısı oldukça çoktu.</p>

  <p>Flo'nun kucağına dayadığı başını okşayarak oturan Flory, Ellis'in gözlerine bakamıyordu. En iyi zamanlarda bile doğum izi yüzünden insanların yüzüne doğrudan bakmak onun için zordu. Konuşmaya hazırlandığında sesinin titrediğini hissedebiliyordu - çünkü sesinin sağlam çıkması gereken durumlarda titremek gibi bir huyu vardı; zaman zaman yüzü de tiklerle seğirirdi.</p>

  <p>"Ağır ol," dedi sonunda hırçın ama oldukça zayıf bir sesle. "Ağır ol. Bu kadar heyecanlanmaya gerek yok. Hiçbir zaman buraya bir yerli almayı önermedim ben."</p>

  <p>"Ya, önermedin mi? Yine de hepimiz bunu yapmayı istediğini bal gibi biliyoruz. Öyle olmasa her sabah niye oyağlı, küçük maymunun evine gidesin ki? Sanki bir beyazmış gibi onun masasına oturuyorsun, onun pis kara dudaklarının yaladığı bardaklardan içiyorsun - yalnızca düşünmek bile midemi bulandırıyor."</p>

  <p>"Otur artık dostum, otur," dedi Westfield. "Unut şunu. Üstüne bir bardak içki iç. Bu boğucu sıcakta tartışmaya değecek bir şey değil."</p>

  <p>"Tanrım," dedi Ellis biraz daha sakin bir sesle. İleri geri bir-iki adım attı. "Tanrım, sizi anlamıyorum arkadaşlar. Gerçekten anlamıyorum. İhtiyar budala Macgregor ortada hiçbir neden yokken kulübe bir kara sokmak istiyor ve siz hepiniz ağzınızı bile açmadan oturuyorsunuz. Aman Tanrım, şimdi bizim bu ülkede neler yapıyor olmamız gerekirdi. Eğer yönetmeyeceksek lanetolasıları niye temizlemedik ki? Burada tarihin başından beri köle olmuş bir avuç kara domuzu yönetmemiz beklenirken, onları anlayacakları tek biçimde yönetmek yerine gidip onlara bizimle eşitlermiş gibi davranıyoruz. Ve siz aptal piçler de bunu kabul ediyorsunuz. İşte Flory, Hintlilerin sözde üniversitelerinden birinde iki yıl geçirdiği için kendine doktor diyen kara bir maymunla dost oldu. Ya sen, Westfield Şu diz atan, rüşvet alan korkak polislerinle horoz gibi böbürleniyorsun. Maxwell zamanını Avrasyalı fahişelerin peşinde koşarak geçiriyor; Molly Pereira adında pis kokulu küçük bir orospudan Mandalay'da ne işler karıştırdığını öğrendim. Sanırım seni buraya nakletmemiş olsalardı gidip onunla evlenirdin bile. Görünüşe bakılırsa hepiniz bu pis, kara vahşilerden <span style="font-style:italic;">hoşlanıyorsunuz.</span> İsa aşkına, bize neler oluyor anlamıyorum. Gerçekten anlamıyorum."</p>

  <p>"Gel haydi, bir içki daha iç," dedi Westfield. "Hey, garson! Buzlar bitmeden bir biraya ne dersin. Bira getir garson!"</p>

  <p>Garson birkaç şişe Münih birası getirdi. Ellis de masaya, ötekilerin yanına oturmuş, küçük ellerinin arasında tuttuğu birayı yavaş yavaş içiyordu. Alm terlemişti. Suratı asıktı ama artık deminki gibi öfkeli değildi. Her zaman nemrut ve saldırgandı, ama şiddetli öfke nöbetleri uzun sürmezdi ve bu yüzden asla özür dilemezdi. Tartışmalar kulüp yaşamının düzenli bir parçasıydı. Mr. Lackersteen kendini daha iyi hissediyordu, <span style="font-style:italic;">La Vie Parissienne'dekı</span> resimleri incelemeye dalmıştı. Saat dokuzu geçiyordu, Westfield'in purosunun keskin kokusunun her yeri kapladığı odada hava iyice ısınmıştı. Günün ilk teriyle herkesin gömleği sırtına yapışmıştı. Dışarıda <span style="font-style:italic;">punkah'ın</span> (pervane) halatını çeken görünmez <span style="font-style:italic;">chokra</span> sıcağın altında uyukluyordu.</p>

  <p>"Garson!" diye bağırdı Ellis. Kapıda garson belirdiğinde, "Git de şu lanet olası <span style="font-style:italic;">chokra'yı</span> uyandır," dedi.</p>

  <p>"Evet, efendim."</p>

  <p>"Bir de garson!"</p>

  <p>"Evet, efendim?"</p>

  <p>"Ne kadar buzumuz kaldı?"</p>

  <p>"Yaklaşık on kilo efendim. Sanırım ancak bugün yeter. Artık buzu soğuk tutmakta çok zorlanıyorum."</p>

  <p>"Böyle konuşmayı kes lanet olası - 'soğuk tutmakta çok zorlanıyorum!'muş. Bir sözlük filan mı yuttun sen? 'Lütfen efendim, ben buz soğuk tutamıyorum' - işte böyle konuşman lazım. Eğer çok iyi İngilizce konuşmaya başlarsa bu adamı atmak zorunda kalacağız. İngilizce konuşabilen hizmetkârlara dayanamıyorum. Duyuyor musun beni garson?"</p>

  <p>"Evet, efendim," diyen garson dışarı çıktı.</p>

  <p>"Tanrım! Pazartesiye kadar buz yok," dedi Westfield. "Cangıla geri dönüyor musun Flory?"</p>

  <p>"Evet, aslında şimdi orada olmam gerekirdi. Yalnızca İngiltere postası için gelmiştim."</p>

  <p>"Sanırım ben de dolaşmaya gideceğim. Seyahat ödeneği ile kendime bir gezi ayarlayacağım. Yılın bu zamanında lanet olası büromda kalamıyorum. Baş belası <span style="font-style:italic;">punkah'ın</span> altında oturup birbiri ardına küfürler savurmak, kâğıt kemirmek. Tanrım, yeniden savaş çıkmasını öyle istiyorum ki."</p>

  <p>"Yarından sonra gidiyorum," dedi Ellis. "Şu lanet peder pazar günü ayin yapmayacak mı? En azından o sırada burada olmamaya dikkat ediyorum. Tam bir kafa ütüleyici."</p>

  <p>"Önümüzdeki pazar," dedi Westfield. "Orada olmaya söz verdim. Macgregor da öyle. Zavallı peder bozuntusu için de kolay değil. Buraya yalnızca altı haftada bir geliyor. Onun geldiği günlerde biz de pekâlâ bir araya gelebiliriz."</p>

  <p>"Of canı cehenneme. Pederi sevindirmek için sümüklü ilahiler okuyabilirim ben de, ama şu lanet yerli Hıristiyanların kilisemize doluşmalarına dayanamıyorum. Bir yığın Madrassi hizmetkârı ve Karen okul öğretmeni. Sonra şu iki sarı-göbek, Francis ve Samuel. Onlar dakendilerine Hıristiyan diyorlar. Pederin geçen gelişinde ön sıraya gelip beyazlarla birlikte oturma cüretini gösterdiler. Birilerinin bu konuda pederle konuşması gerek. Şu misyonerleri bu ülkeye salmakla ne büyük bir aptallık etmişiz. Pazar yerindeki çöpçülere onların da bizim kadar iyi olduğunu öğretmek... 'Lütfen bayım, ben Hıristiyan, efendi ile aynı.' Lanet olası küstahlar."</p>

  <p>"Şu bir çift bacağa ne dersin?" dedi Mr. Lackersteen <span style="font-style:italic;">La Vie Parissien'i</span> uzatarak. "Sen Fransızca biliyorsun Flory. Altında ne yazıyor? İsa aşkına, bunlar bana evlenmeden önce ilk iznimde Paris'e gittiğim günleri hatırlattı. Yeniden orada olmak isterdim."</p>

  <p>"Şunu duydunuz mu? 'Kayanlı genç bir bayan varmış'?" dedi Maxwell. Oldukça sessiz bir gençti, ama başka gençler gibi güzel, kulak okşayan kafiyelere düşkündü. Kayanlı genç bayanın yaşam öyküsünü okumayı bitirdiğinde bir gülüşme oldu. Westfield koru yolunda soru soran bir genç bayanı anlattı, sonra Flory garip bir kâtip ve otuz domuzdan söz etti. Daha da çok gülüşmeler oldu; Ellis bile gevşemiş, pek çok kafiye üretmişti; Ellis'in şakaları her zaman gerçekten zekice ama yine de ölçüsüz derecede pis şakalardı. Herkes neşeliydi, sıcağa rağmen birbirlerine daha bir dostça davranmaya başlamışlardı. Biralarını bitirdiler, tam yeni bir içki istemek üzereydiler ki dışarıdaki merdivenlerde ayakkabıların gıcırdadığı duyuldu. Yer tahtalarını sarsan gök gürültüsü gibi bir ses neşeyle konuşuyordu:</p>

  <p>"Evet, gerçekten inanılmaz eğlenceli. Biliyorsun, bunu <span style="font-style:italic;">Blaclcwoood's</span>'daki makalelerimden birinde de kullanmıştım. Prome'a gönderildiğimde de buna benzer oldukça... şey... kafa karıştırıcı bir olay olmuştu, hatırlıyorum da..."</p>

  <p>Mr. Macgregor kulübe geliyordu. Mr. Lackersteenbir çığlık atlı, "Eyvah! Karım dışarıda," ve boş bardağını elinden geldiğince kendinden uzağa itti. Mr. Macgregor ve Mrs. Lackersteen salona birlikte girdiler.</p>

  <p>Mr. Macgregor iri, ağır bir adamdı, kırkını oldukça geçmişti. Yumuşak ifadeli, basık bir yüzü vardı, gözlük takıyordu. Omuzlarının iriliği ve kafasını öne doğru uzatma alışkanlığı yüzünden bir kaplumbağayı çağrıştırırdı -gerçekten de Burmalılar ona 'kaplumbağa' adını takmışlardı. Temiz ipek giysilerinin koltuk altlarında şimdiden ter lekeleri belirmişti. Ötekileri neşeli, şakacı bir şekilde selamladı, sonra ilan tahtasının karşısına geçip arkasında bastonunu sallayarak bir okul müdürü havasıyla dikildi. Yüzünün iyi huylu ifadesi çok içtendi, ama yine de içtenliği öylesine belirgindi ve işbaşında olmadığı zamanlar resmi konumunu bir yana attığını öylesine vurgulayan bir hava takınırdı ki, onun yanında hiç kimse tam olarak rahatlayamıyordu. Belli ki konuşma biçimini yaşamının erken bir döneminde tanıdığı şakacı bir öğretmenden ya da rahipten almıştı. Her uzun sözcük, her alıntı, her atasözü kafasında bir şaka biçimini alıyor ve şimdi bir şakanın geldiğini belirtmek için söylenen gürültülü bir 'eh' ya da 'ah' eşliğinde ağzından çıkıyordu. Mrs. Lackersteen yaklaşık otuz beşlerinde, bir manken gibi uzun ve yumuşak hatlı hoş bir kadındı. Mutsuz bir şekilde içini çeker gibi bir sesi vardı. İçeri girdiğinde ötekilerin hepsi ayağa kalktılar. Mrs. Lackersteen <span style="font-style:italic;">punkah'ın</span> altındaki en güzel koltuğa yığılır gibi oturdu, bir semenderinkini andıran ince eliyle yelpazelenmeye başladı.</p>

  <p>"Aman bu sıcak, bu sıcak! Mr. Macgregorgelip arabasıyla beni aldı. <span style="font-style:italic;">Çok</span> büyük bir kibarlık gösterdi. Tom, şu adi çekçek arabacısı yine hasta numarası yapıyor. Gerçekten, bana kalırsa onu bir güzel kırbaçlayıp aklını başına getirmen gerekiyor. Her gün bu güneşin altında yürümek zorunda kalmak çok korkunç bir şey."</p>

  <p>Evi ile kulüp arasındaki çeyrek millik yolu yürümek istemeyen Mrs. Lackersteen, Rangoon'dan bir çekçek getirtmişti. Öküz arabaları ve Mr. Macgregor'un arabası dışında Kyauktada'daki tekerlekli tek taşıt buydu, çünkü bütün bölgede on mil bile yol yoktu. Mrs. Lackersteen, cangılda kocasını yalnız bırakmaktansa, içine sular damlayan çadırların, sivrisineklerin ve konserve yiyeceklerin dayanılmaz sıkıntısına katlanıyordu; ama bunun karşılığında da merkeze döndüklerinde en küçük ayrıntılardan bile yakınıp duruyordu.</p>

  <p>"Gerçekten, bence bu hizmetkârlar tembellikte çok aşırıya kaçmaya başladılar," dedi içini çekerek. "Sizce de öyle değil mi Mr. Macgregor? Bu günlerde bütün o korkunç reformlar ve gazetelerden öğrendikleri saygısızlıklar yüzünden yerlilerin üzerinde hiç <span style="font-style:italic;">otoritemiz</span> kalmamış gibi görünüyor. Bazı bakımlardan neredeyse İngiltere'deki aşağı sınıflar kadar kötü olmaya başladılar."</p>

  <p>"Yok, o kadar da kötü değil bence. Yine de demokratik bir havanın buraya bile sızmaya başladığından kuşku yok korkarım."</p>

  <p>"Daha çok yakınlara kadar, savaşın hemen öncesinde bile ne kadar <span style="font-style:italic;">iyi</span> ve saygılıydılar! Yoldan geçtiğinizde sizi öyle bir selamlarlardı ki gerçekten görmeye değerdi. Kâhyamıza ayda yalnızca on iki rupi ödediğimizi hatırlıyorum, ve o adam bize bir köpek gibi bağlıydı. Şimdi kırk-elli rupi istiyorlar ve bir hizmetkârı elimde <span style="font-style:italic;">tutabilmenin</span> tek yolunun ücretini aylarca geciktirmek olduğunu öğrendim artık."</p>

  <p>"O eski hizmetkârlar kalmadı," diye onu onayladı Mr. Macgregor. "Benim gençliğimde bir kâhya saygısızlık yaptığında üzerine 'Lütfen bunu taşıyana on beş kırbaç atın' yazan bir tabela asarak hapishaneye gönderilirdi. Oh, böyle işte, <span style="font-style:italic;">eheu fugaces!</span> Korkarım o günler bir daha gelmemek üzere geçti gitti."</p>

  <p>"Ya, bu konuda haklı olabilirsiniz," dedi Westfield kendi karamsar havasıyla. "Bu ülke bir daha asla yaşanmaya uygun bir yer olmayacak. Bana sorarsanız İngiliz Raj bitti artık. Yitik Sömürge ya da buna benzer şeyler işte. Buralardan çekip gitme zamanı."</p>

  <p>Bu sözler üzerine odanın her tarafından onaylayan mırıltılar duyuldu. Kendi gözünde keskin bir Bolşevik olan Flory ve ülkede yalnızca üç yıl kalmış olan genç Maxwell bile aralarındaydı. Hiçbir Anglo-Hintli Hindistan'ın berbat bir yere döndüğünü reddetmez ve şimdiye kadar da hiç bunun tersi söylenmemiştir-çünkü Hindistan tıpkı <span style="font-style:italic;">Punch</span> gibi her zaman eski günlerde şimdikinden başka bir şeydir.</p>

  <p>Bu arada Ellis Mr. Macgregor'un arkasına geçip ilan panosundaki rahatsız edici ilanı çıkardı, ona gösterip ekşi sesiyle konuşmaya başladı:</p>

  <p>"İşte, Macgregor, bu ilanı okuduk ve kulübe bir yerli seçme düşüncesini hepimiz kesinlikle..." Ellis 'kesinlikle boktan buluyoruz' diyecekti ama içeride Mrs. Lackersteen'in olduğunu hatırlayıp kendini kontrol etti - "son derece gereksiz buluyoruz. Önünde sonunda bu kulüp eğlenmeye geldiğimiz bir yer ve yerlilerin buraya da burunlarını sokmalarını istemiyoruz. Hâlâ onlarsız olabileceğimiz bir yerin kaldığını düşünmek istiyoruz. Ötekiler de kesinlikle bana katılıyorlar."</p>

  <p>Dönüp ötekilere baktı. "Dinleyin, dinleyin!" dedi Mr. Lackersteen biraz sert bir sesle. Karısının içki içtiğini anlayacağını biliyor ve sağlam duygular sergilemekle kendini bağışlatabileceğim hissediyordu.</p>

  <p>Mr. Macgregor gülümseyerek ilanı aldı. Adının karşısına yazılmış 'O.Ç.' yazısını gördü ve içinden Ellis'in tavırlarının çok saygısızca olduğunu düşündü ama konuyu bir şakaya dönüştürdü. İş saatlerinde saygınlığı elde tutmak için kendini ne kadar sıkıntıya sokuyorsa kulüpte de dostça bir izlenim yaratmak için o kadar uğraşıyordu. "Anladığım kadarıyla," dedi, "dostumuz Ellis, nasıl diyelim, Aryan kardeşinin kendisiyle birlikte bulunmasını arzulamıyor."</p>

  <p>"Hayır, arzulamıyorum," dedi Ellis ters bir sesle. "Mongolian kardeşimin de öyle. Başka türlü söylersek karalardan hoşlanmıyorum."</p>

  <p>Macgregor 'karalar' sözcüğünü duyunca gerildi, çünkü Hindistan'da bu sözcük çok aşağılayıcıydı. Doğululara karşı hiçbir önyargısı yoktu; aslında onlara derin bir düşkünlüğü vardı. Ellerine özgürlük verilmemesi koşuluyla, yaşayan en sevimli halk olduklarını düşünürdü. Nedensiz yere aşağılandıklarını görmek her zaman yüreğini sızlatıyordu. "Acaba bu insanlar hiç de öyle olmadıklarına göre," dedi sertçe bir sesle, "onları böylesine rahatsız eden bir sözcüğü kullanarak karalar demek oyunun kurallarına uyuyor mu? Burmalılar Mongol, Hintliler Aryan ya da Dravidian ve hepsi de çok açık bir şekilde..."</p>

  <p>"Of, boş ver bunu!" dedi Ellis. Mr. Macgregor'un resmi konumunu umursamıyordu bile. "Canın ne istiyorsa onu söyle, ister Aryan olsunlar ister kara. Benim söylediğim şey, bizim bu kulüpte kara deriler görmek istemediğimiz. Eğer oylama yapacak olursak hepimizin karşı olduğunu göreceksin - tabii Flory <span style="font-style:italic;">sevgili</span> dostu Veraswami'yi almak istemiyorsa," diye ekledi.</p>

  <p>"Dinleyin, dinleyin!" dedi yine Mr. Lackersteen "Topuna karşı oy kullanmaya varım ben."</p>

  <p>Mr. Macgregor kaprisli bir ifadeyle dudaklarını büzdü. Saçma bir durumda kalmıştı çünkü yerli bir üye seçme fikri onun değildi, komisyon ondan böyle yapmasını istemişti. Yine de özür dilemekten hoşlanmazdı, onun için daha yatıştırıcı bir sesle konuşmaya başladı:</p>

  <p>"Bu işi tartışmayı gelecekteki bir genel toplantıya erteleyelim mi? Bu arada biz de bu konuyu olgun bir biçimde gözden geçiririz. Ve şimdi," diye ekledi masaya doğru yürürken, "acaba, şey, dinlendirici bir içecek için bana katılmaz mıydınız?"</p>

  <p>Garson çağrıldı ve 'dinlendirici içecek'ler istendi.</p>

  <p>Şimdi her zamankinden de sıcaktı ve herkes susamıştı. Mr. Lackersteen içki istemek üzereydi ki karısının kendisine baktığını fark etti, büzüldü, somurtarak "Hayır," dedi. Ellerini dizlerinin üzerine koymuş, yüzünde acıklı bir ifadeyle oturuyor ve Mrs. Lackersteen'in bir bardak cinli limonatayı tepeye dikişini seyrediyordu. İçkilerin parasını ödemesine karşın Mr. Macgregor sadece limonata içti. Kyauktada'daki Avrupalılar arasında yalnızca o güneş batmadan içki içmeme kuralına uyuyordu.</p>

  <p>"Her şey çok iyi," diye homurdandı Ellis. Kollarını masaya dayamış, bardağıyla oynuyordu. Mr. Macgregor'la yaptığı tartışmadan dolayı yine huzursuz olmuştu. "Her şey çok iyi, ama ben dediğimden dönmüyorum. Bu kulüpte yerli olmayacak! Sürekli olarak böyle küçük şeyler vere vere İmparatorluğu çökertiyoruz. Bu ülkenin kışkırtıcılar tarafından çürütülmesinin nedeni de bizim onlara karşı çok yumuşak davranmamız. Tek bir politika var, onlara bir pisliğe karşı nasıl davranıyorsak öyle davranmalıyız. Bu önemli bir an ve olabildiğince saygıdeğer olmak istiyoruz. Birlik içinde davranmalı ve onlara şöyle demeliyiz: <span style="font-style:italic;">'Biz Efendiyiz,</span> siz ise dilencilersiniz...'" Ellis başparmağını bir böceği ezer gibi masaya bastırmıştı. "Dilenciler, kendi yerinizi iyi bilin!"</p>

  <p>"Umutsuz bir durum bu dostum," dedi Westfield. "Çok umutsuz. Böyle elin kolun bağlanmış bir durumdayken ne yapabilirsin? Yerli dilenciler yasayı bizden daha iyi biliyorlar. Yüzüne karşı sana hakaret ediyorlar, sonra da onlara vurduğun anda seni şikâyet ediyorlar. Ayağını yere sağlam basmadıkça hiçbir şey yapamazsın. Seninle adam gibi dövüşmeye cesaretleri yoksa elinden ne gelir?"</p>

  <p>"Mandalay'da bizde çalışan <span style="font-style:italic;">burra sahip</span> her zaman derdi," diye söze girdi Mrs. Lackersteen, "sonunda bizler Hindistan'ı <span style="font-style:italic;">terk etmek</span> zorunda kalacakmışız. Onları bekleyen hakaret ve nankörlük karşısında artık genç erkekler çalışmak için buraya gelmek istemeyecekler. Gitmekten başka çaremiz kalmayacak. Yerliler bize gelip kalmamız için yalvardıklarında 'Hayır elinizde şans vardı, kullanmadınız. Biz de sizi bırakıyoruz, artık kendinizi kendiniz yönetim bakalım!' diyeceğiz. İşte o zaman ne biçim bir ders almış olacaklar!"</p>

  <p>"Bütün bunlar başımıza şu yasa ve düzen yüzünden geldi," dedi Westfield karamsar bir sesle. İmparatorluğun gereksiz ölçüde artan yasallık yüzünden çöküşünü konuşmak Westfield'in hiç bıkmadığı bir konuydu. Ona göre tam teşekküllü bir ayaklanma ve ardından gelen sıkıyönetim dışında hiçbir şey İmparatorluğu yıkımdan kurtaramazdı. "Bütün bu kâğıt fareleri ve makbuz dağıtıcılar işte. Şimdi ülkenin gerçek yöneticileri büro köpekleri. Sıra bize geldi artık. Yapabileceğimiz en iyi şey dükkânı kapatmak, çekip gitmek ve onları kendi kazdıkları çukurda boğulmaya bırakmak."</p>

  <p>"Buna katılmıyorum, kesinlikle katılmıyorum," dedi Ellis. "Eğer istersek bir ayda her şeyi düzene sokabiliriz. Tek gereken şey beş kuruşluk bir cesaret. Bakın Amritsar'a. Nasıl da inlerine kaçıverdilerdi o zaman. Dyer onlara gerekenin ne olduğunu biliyordu. Zavallı Dyer. Çok pis bir işti. İngiltere'deki o korkak heriflerden ona yaptıklarının hesabı sorulacak bir gün."</p>

  <p>Ötekiler de içlerini çektiler. Tıpkı Meryem'in çektiği acıları duyduklarında içlerini çeken Katolikler gibi iç çekmişlerdi. Macgregor bile kan dökmekten ve sıkıyönetimden nefret etmesine karşın Dyer'in adını duyduğunda başını salladı.</p>

  <p>"Ah, zavallı adam! Politikacıların oyunlarının kurbanı oldu. Belki bir gün nasıl bir yanlış yaptıklarını anlarlar ama o zaman çok geç olacak."</p>

  <p>"Eski valim bu konuda bir hikâye anlatırdı," dedi Westfield. "Yerli alayında eski bir Zzavz War (Hintli çavuş) varmış. Birisi ona İngilizler Hindistan'ı terk ederlerse ne olur diye sormuş. Yaşlı adam demiş ki..."</p>

  <p>Flory sandalyesini arkaya itip ayağa kalktı. Bu artık böyle sürmemeliydi, böyle süremezdi! Beyni daha fazla hasar görmeden, mobilyaları parçalamaya, tabloların üzerlerine şişeler fırlatmaya başlamadan hemen bu odadan dışarı çıkması gerekiyordu. Can sıkıcı, ayyaş, beyinsiz domuz yiyiciler! <span style="font-style:italic;">Blackwood's</span> dergisindeki beşinci sınıf bir öykü bozmasına benzeyen bu kötü saçmalıkları haftalarca, aylarca, yıllarca sözcüğü sözcüğüne yinelemeyi nasıl sürdürebiliyorlardı? Hiçbirinin aklına söylenecek yeni bir şey gelmiyor muydu hiç? Of, ne biçim bir yerdi burası, ne biçim insanlardı bunlar! Ne biçim bir uygarlıktı şu bizim uygarlığımız. Viski, <span style="font-style:italic;">Blackvood's</span> ve 'Bonzo' resimleri üzerine kurulmuş tanrısız bir uygarlık! Tanrı hepimize acısın çünkü hepimiz bunun parçasıyız.</p>

  <p>Flory bunların hiçbirini söylemedi ve yüzünden bir şey belli olmaması için de kendini zorladı. Ötekilere hafifçe yan dönmüş olarak sandalyesinin yanında ayakta duruyordu. Yüzünde çevresindekilerin onu sevdiklerinden hiçbir zaman tam olarak emin olamayanlara özgü yarım gülümseme vardı.</p>

  <p>"Korkarım gitmem gerekiyor," dedi. "Ne yazık ki kahvaltıdan önce bitirmem gereken bazı işler var."</p>

  <p>"Kal da bir içki daha iç dostum," dedi Westfield. "Daha sabah bitmedi. Bir cin iç. İştahını artırır."</p>

  <p>"Hayır teşekkür ederim, gitmem gerekiyor. Gel bakalım Flo. Hoşçakalın Mrs. Lackersteen. Hepiniz hoşçakalın."</p>

  <p>"Karaların dostu Borsacı Washington gitti," dedi Ellis, Flory gözden kaybolduğunda. Ellis'in dışarı çıkan herkesin arkasından kötü bir şeyler söyleyeceğinden her zaman emin olunabilirdi. "Sanırım Çokyalaka'yı görmeye gitmiştir. Belki de herkese içki ısmarlama sırası ona gelmesin diye sıvıştı."</p>

  <p>"Yok,kötü bir adam değil o," dedi Westfield. "Bazen komünistçe laflar ediyor ama aslında söylediklerinin yarısına bile inanmıyor."</p>

  <p>"Ya, gerçekten de çok iyi bir adam," dedi Mr. Macgregor. Hindistan'daki <span style="font-style:italic;">ex-officio</span> (memuriyetle gelmiş) ya da daha doğrusu <span style="font-style:italic;">ex-colore</span> (renkli olmayan) her Avrupalı çok korkunç şeyler yapmadığı sürece iyi bir adamdı onun gözünde. Bu, kendiliğinden kazanılan bir onur rütbesi gibi bir şeydi.</p>

  <p>"Banagöre biraz aşırı Bolşevik. Yerlilerle dostluk eden birine dayanamıyorum. Onun da kanında bir parçacık zift bulaşığı olduğunu duysam şaşmam. Belki bu yüzündeki o siyah lekeyi de açıklayabilir. Üstelik o kara saçları ve limon rengi derisiyle sarı karınlılara benziyor."</p>

  <p>Flory'yle ilgili birkaç rezalet vardı ama bunlar büyük şeyler değildi, çünkü Mr. Macgregor rezaletlerden hoşlanmazdı. Avrupalılar bir süre daha, yeni bir tur içki içmelerine yetecek kadar kulüpte kaldılar. Mr. Macgregor Prome ile ilgili anısını anlattı. Bu öyle bir öyküydü ki hemen hemen her bağlamda anlatılabilirdi. Sonra konuşma gündemden hiç inmeyen eski konuya döndü yine -yerlilerin küstahlığı, hükümetin yan gelip yatması, İngiliz Raj'ın İngiliz Raj olduğu, levhayı taşıyana on beş kırbaç vurulan o eski ve güzel günler. Kısmen Ellis'in takıntısı yüzünden bu konunun açılmadığı gün yok gibiydi. Ayrıca Avrupalıların niçin bu kadar kırgın olduklarını anlamak o kadar da zor değildi. Doğulular arasında yaşamak ve çalışmak bir azizin bile huyunu bozabilirdi. Üstelik buradakilerin hepsi, özellikle de memurlar kızdırılmanın ve aşağılanmanın ne demek olduğunu çok iyi bilen insanlardı. Neredeyse her gün, Westfield, Mr. Macgregor, hatta Maxwell sokağa çıktıklarında önlerinden geçtikleri liseli oğlanlar genç, sarı yüzleriyle (altın paralar kadar pürüzsüz bu yüzlerde, Mongolian ifadelerinde son derece doğal duran o çıldırtıcı küçümseme vardı) onlarla alay ediyor, kimi zaman sırtlana benzer kahkahalarla arkalarından yuhalıyorlardı. Anglo-Hintli memurlar bir eli yağda bir eli balda bir yaşam sürmüyorlardı. Rahatsız kamplarda, cehennem gibi bürolarda, toz ve gazyağı kokan kasvetli bungalovlarda yaşadıktan sonra belki de biraz huysuzluk yapmaya hakları vardı.</p>

  <p>Şimdi saat ona geliyordu ve sıcak dayanılmaz olmuştu. Herkesin yüzünde ve erkeklerin çıplak kollarında geniş, berrak ter damlaları belirmişti. Mr. Macgregor'un ipek gömleğinin sırtındaki ıslak leke giderek büyüyormuş gibi görünüyordu. Dışarıdaki göz kamaştırıcı ışık yeşil paravanlı pencerelerden bir şekilde içeri sızıyor, herkesin gözlerini ağrıtıyor ve başlarını ağırlaştırıyordu. Hepsi kendilerini bekleyen ağır kahvaltının ve önlerindeki uzun, öldürücü saatlerin düşüncesiyle bitkinleşmişlerdi. Mr. Macgregor iç çekerek ayağa kalktı, terli burnundan aşağı kaymış olan gözlüğünü düzeltti.</p>

  <p>"Ne yazık ki böyle eğlenceli bir toplantının bitmesi gerekiyor," dedi. "Kahvaltı için eve dönmeliyim. İmparatorluk işleri işte. Benim tarafa giden var mı? Adamım dışarıda arabayla bekliyor."</p>

  <p>"Ah, teşekkür ederim," dedi Mrs. Lackersteen, "beni ve Tom'u da alabilirsiniz değil mi? Bu sıcakta yürümekten kurtulmak ne kadar güzel!"</p>

  <p>Ötekiler de ayağa kalktılar. Westfield kollarını iki yana açtı ve burnundan esnedi. "Sanırım ben de harekete geçsem iyi olacak. Burada biraz daha oturursam uyuyakalacağım. Bütün gün ofiste pişmeye gittiğimi düşündükçe... Sepetler dolusu kâğıt. Ah, Tanrım!"</p>

  <p>"Bugün öğleden sonra tenis oynayacağımızı unutmayın hiçbiriniz," dedi Ellis. "Maxwell, seni tembel şeytan, bu kez kaçamayacaksın. Saat tam dört buçukta elinde raketinle aşağıda olacaksın."</p>

  <p>" Apres <span style="font-style:italic;">vous, madame,"</span> dedi Mr. Macgregor kapıda kibar bir tavırla.</p>

  <p>"Yürü bakalım, Macduff," dedi Westfield.</p>

  <p>Göz kamaştırıcı beyazlıktaki güneş ışığına çıktılar. Sıcak, toprağın üzerinde bir fırın soluğu gibi dalga dalga yayılıyordu. Acıklı bir görünüme bürünmüş olan çiçekler güneşin coşkusu karşısında alev alev yanıyorlardı ve tek bir yaprakları bile kıpırdamıyordu. Havadaki keskin aydınlıkta insanların iliklerini ürperten bir şey vardı.</p>

  <p>Burma, Hindistan, Siyam, Kamboçya ve Çin üzerinde uzanan, bulutsuz, uçsuz bucaksız, kör edici mavilikteki bu gökyüzünü düşünmek korkunçtu. Mr. Macgregor'u bekleyen arabanın demirleri dokunulamayacak kadar sıcaktı. Günün en kötü zamanı gelmek üzereydi. Burmaklar bu zamana 'ayakların sessizleştiği zaman' diyorlardı. Sıcağın harekete geçirmesiyle yol boyunca kurdele gibi ilerleyen siyah karınca yığınları, yükseklerde kendilerini hava akımlarına bırakmış süzülen akbabalar ve insanlar dışında hemen hemen hiçbir varlık kıpırdamıyordu.</p>

  <p id="ue6bfcf32-9613-4b60-b434-358e2a2d8203" style="text-align: center;"><span style="font-weight:bold;">3</span></p>

  <p>Flory kulüp kapısından çıkınca sola dönüp <span style="font-style:italic;">peepul</span> ağaçlarının gölgesindeki pazar yoluna çıktı. Yüz yarda ilerde müzikli bir hareketlilik vardı. Yeşil hakiler giymiş uzun boylu Hintlilerden oluşan bir askeri polis mangası, tulum çalarak önlerinden giden <span style="font-style:italic;">gurkha</span>'lı bir çocuğun peşinden uygun adım yürüyordu. Flory, Dr. Veraswami'yi görmeye gidiyordu. Doktor'un evi kulübe bitişik, büyük ve bakımsız bir bahçenin ortasında, sütunlar üzerine yerleştirilmiş, gazyağlı tahtadan, uzun bir bungalovdu. Evin arkasından yol geçiyordu. Burası yol ile nehir arasındaki hastaneye bakıyordu.</p>

  <p>Flory bahçeye girerken ürkmüş kadın çığlıkları duyuldu ve eve doğru bir koşuşturma oldu. Belli ki Doktor'un karısıyla karşılaşmaktan kılpayı kurtulmuştu. Dolaşıp evin ön kapısının önüne geldi ve verandaya doğru seslendi.</p>

  <p>"Doktor! Meşgul müsün? Yukarı gelebilir miyim?"</p>

  <p>Evin içinden, kutusundan fırlayan bir hokkabaz gibi, ufak tefek, siyahlı beyazlı bir figür fırladı. Doktor hızlı adımlarla veranda parmaklığına yürürken coşkuyla sesleniyordu:</p>

  <p>"Gelebilir misiniz de ne demek? Gelin elbette, hemen gelin! Ah, Mr. Flory, sizi gördüğüme çok sevindim! Çıkın yukarı, çıkın. Ne içmek istersiniz? Viskim var, biram var, vermutum var, öteki Avrupa içkilerinden de var. Ah, sevgili dostum, biraz kültürlü bir konuşmayı nasıl da özledim."</p>

  <p>Doktor kabarık kıvırcık saçlı, saf bakışlı yuvarlak gözlü, küçük, esmer, tombul bir adamdı. Çelik çerçeveli bir gözlüğü vardı ve üzerine pek oturmayan beyaz bir talim giysisi giymişti. Torba gibi olmuş pantolonu hantal siyah botlarını örtüyordu. Hevesli ve coşkulu bir sesle konuşuyor, s harflerini hafifçe tıslayarak söylüyordu. Flory merdivenlerden çıkarken Doktor bu kez de verandanın arka ucunda belirdi. Uzun, ince bir buz kutusundan çeşit çeşit şişeler çıkarmakla uğraşıyordu. Veranda geniş ve karanlıktı, üzerlerine eğreltiotu sepetleri asılı alçak dallar burayı bir şelalenin arkasında kalmış ve üzerine güneş ışığı düşmüş bir mağaraya benzetiyordu. Hapishane işi uzun bambu kanepeler ve bir uçta çoğunluğu Emerson-Carlyle-Stevenson tarzı makaleler içeren kitaplarla dolu pek de iştah kabartmayan küçük bir kitaplık vardı. Okumayı çok seven Doktor kitaplarının 'ahlaksal anlam' dediği şeye sahip olmasından hoşlanıyordu.</p>

  <p>"Ee, Doktor," dedi Flory - bu sırada Doktor onu uzun kanepelerden birine oturtmuş, uzanabilsin diye ayak desteğini ileri çekmiş, bira ve sigarayı ulaşabileceği bir yere yerleştirmişti. "Evet Doktor, işler nasıl gidiyor? İngiliz İmparatorluğu'ndan ne haber? Her zamanki gibi hasta ve felçli mi?"</p>

  <p>"Yaa, Mr. Flory, çok kötü durumda! Giderek ağırlaşıyor durumu. Kansızlık, karın zarı iltihabı ve sinir felci. Korkarım uzmanlara başvurmak zorunda kalacağız. Yaa!"</p>

  <p>Kendi aralarında bir şakaydı bu. İngiliz İmparatorluğu'ndan Doktor'un yaşlı bir kadın hastasıymış gibi söz ediyorlardı. Doktor iki yıldır bu şakayı büyük bir zevkle,</p>

  <p>hiç bıkmadan sürdürüyordu.</p>

  <p>"Ah, Doktor," dedi Flory kanepede uzandığı yerden, "şu berbat kulüpten sonra burada olmak ne güzel şey. Senin evine geldiğim zaman kasabalıların ellerinden kurtulup da yanında bir fıstıkla evine dönen reformcu rahip gibi hissediyorum kendimi. <span style="font-style:italic;">Onlardan</span> biraz uzak kalmak ne güzel şey," -topuğuyla kulüp yönünü gösteriyordu- "benim sevgili İmparatorluk kurucularım. İngiliz prestiji, beyaz adamın sorumluluğu, <span style="font-style:italic;">pukka sahip sam peur e sans reproche</span> (korkusuz ve alınmaksızın), anlarsın işte. Bu pislik çukurundan bir süreliğine uzaklaşmak öyle bir rahatlık ki."</p>

  <p>"Dostum, dostum, haydi, lütfen! Bu çok kötü bir şey. Onurlu İngiliz centilmenleri için böyle şeyler söylememelissiniz!"</p>

  <p>"Sen bu onurlu centilmenlerin gevezeliklerini dinlemek zorunda olmadığın için anlamazsın Doktor. Bu sabah elimden geldiğince dayanmaya çalıştım. Ellis ve onun 'pis karaları', Westfield'in şakaları, Macgregor'un Latin etiketleri ve 'lütfen taşıyana on beş kırbaç vurur musunuz'ları. Ama şu yaşlı <span style="font-style:italic;">havildar</span> öyküsüne geldiklerinde -bilirsin, eğer İngilizler Hindistan'ı bırakırlarsa geride ne bir rupi ne de bir bakire kalmayacak diyen sevgili dostumuz <span style="font-style:italic;">havildar-</span> anlıyorsun; işte böyle, daha fazla dayanamadım. Şu yaşlı <span style="font-style:italic;">havildar'ın</span> artık emekliye ayrılma zamanı geldi. Seksen yedideki jübileden beri aynı şeyi söyleyip duruyor."</p>

  <p>Flory kulüp üyelerini eleştirmeye başlayınca Doktor her zaman olduğu gibi heyecanlanmıştı. Beyazlara bürünmüş tombul kalçasını veranda parmaklığına dayamış duruyor, zaman zaman ellerini kollarını sallıyordu. Bir sözcük bulmaya çalıştığında, sanki bunu havada uçarken yakalayacakmışçasına siyah başparmağını ve işaret-parmağını birbirlerine doğru uzatıyordu.</p>

  <p>"Ama gerçekten, gerçekten Mr. Flory, böyle konuşmamanız gerek! Niye her zaman şu <span style="font-style:italic;">pukka sahip</span> dediklerinizi aşağılayıp duruyorsunuz? Onlar toprağın tuzudur. Yaptıkları büyük şeyleri düşünün - İngiliz Hindistan'ını bugünkü durumuna getiren büyük yöneticileri düşünün. Clive, Warren Hastings, Dalhousie, Curzon. Onlar öyle insanlardı ki -sizin ölümsüz Shakespeare'inizden alıntı yapacağım- böylelerinin benzerlerini bir daha göremezsiniz!"</p>

  <p>"Peki, sen onların benzerlerini bir daha görmek ister misin? Ben istemem."</p>

  <p>"Bir İngiliz centilmeninin ne kadar soylu bir insan olduğunu düşünün. Birbirlerine olan <span style="font-style:italic;">göz</span> kamaştırıcı bağlılıkları! Devlet okulu ruhu! Biraz tatsız tavırları olanlarda bile -kimi İngilizlerin küstah olduklarını kabul ediyorum- biz Doğuluların yoksun oldukları çok değerli nitelikler var. Kaba dış görünüşlerinin altında altın bir yürek taşıyorlar."</p>

  <p>"Yaldızlı mı desek acaba? Bu ülkede yaşayan İngilizler arasında düzmece bir ahbap çavuşluk var. Birbirimizden ölesiye nefret etmemize rağmen birlikte kafayı çekmek, birlikte bir şeyler atıştırmak ve dostmuş gibi davranmak bir gelenek. Buna birlikte takılmak diyoruz. Politik bir gereklilik bu. Makineyi işleten şey içki elbette. Eğer içki olmasaydı bir haftada hepimiz delirip birbirimizi öldürürdük. Bu tam senin şu coşkulu makale yazarlarına göre bir konu, Doktor. İmparatorluğun harcı olarak içki."</p>

  <p>Doktor başını salladı. "Gerçekten Mr. Flory. Sizi bu kadar kötümser yapanın ne olduğunu bilmiyorum. Gerçekten hiç yakışmıyor! Sizin gibi değerli yeteneklere ve yüksek bir karaktere sahip bir İngiliz centilmeni ancak <span style="font-style:italic;">Burmalı Vatansever'e</span> yaraşacak kışkırtıcı görüşler dile getirsin!"</p>

  <p>"Kışkırtıcı mı?" dedi Flory. "Kışkırtıcı olan ben değilim ki. Ben Burmalilarm bizi bu ülkeden atmalarını istemiyorum. Tanrı korusun! Herkes gibi ben de para kazanmak için buradayım. Benim tek karşı çıktığım şey şu beyaz adamın sorumluluğu palavrası. <span style="font-style:italic;">Pukka sahip</span> rol yapıyor. Bu çok can sıkıcı bir şey. Eğer hepimiz sürekli olarak bir yalanla yaşamıyor olsaydık şu kulüpteki lanet olası aptallar bile daha eğlenceli olurlardı."</p>

  <p>"Ama sevgili dostum, hangi yalanla yaşıyorsunuz?"</p>

  <p>"Zavallı siyah kardeşlerimizi soymak için değil de onları kalkındırmak için burada olduğumuz yalanıyla elbette. Sanırım bu oldukça doğal bir yalan aslında. Ama bizi çürütüyor, bizi öyle bakımlardan çürütüyor ki hayal bile edemezsin. Sürekli olarak bir üçkâğıtçı ve yalancı olduğumuz duygusuyla yaşıyoruz, bu bize işkence ediyor ve gece gündüz kendimizi aklamaya zorluyor. Yerlilere karşı hayvanca davranışlarımızın yarısının altında bu yatıyor. Yalnızca hırsız olduğumuzu itiraf etsek ve sonra da palavralarla uğraşmadan hırsızlığımıza devam etsek biz Anglo-Hintliler neredeyse dayanılabilir insanlar bile olabilirdik."</p>

  <p>Tartışmada bir şey yakaladığı için çok mutlu olan Doktor parmaklarını şaklattı. "Bu düşüncenizin tek zayıf yanı, değerli dostum," dedi, söyleyeceği sözdeki ince alaydan gözleri ışıldayarak, "tek zayıf yanı sizin hırsız olmamanız."</p>

  <p>"Şimdi bakın benim sevgili Doktoram..."</p>

  <p>Flory kanepede doğruldu. Bunun bir nedeni huysuzluğundan sırtına binlerce iğne batıyor gibi hissetmesi, öteki nedeni de DoktorTa olan tartışmalarının en sevdiği bölümünün başlamak üzere olmasıydı. İki adamın her karşılaşmasında konuşmaları bu noktaya gelir dayanırdı. Tepetaklak bir durumdu bu, çünkü İngiliz sert bir şekilde İngiliz karşıtıydı, Hintli de fanatik ölçüde İngilizlere bağlıydı. Dr. Veraswami İngilizlere karşı, binlerce İngiliz tarafından küçümsenmenin bile sarsamadığı tutkulu bir hayranlık duyuyordu. Büyük bir hevesle kendisinin bir Hintli olarak yozlaşmış ve aşağılık bir ırka ait olduğunu savunurdu. İngiliz adaletine duyduğu güven öylesine büyüktü ki hapishanede bir kırbaçlama ya da idamda hazır bulunduktan sonra kara yüzü solmuş bir şekilde eve gelip de kendini ancak viski ile toparlayabildiği zaman bile inancının gücünde bir azalma olmuyordu. Flory'nin kışkırtıcı görüşleri onu çok şaşırtıyor, ama aynı zamanda da sofu bir dindarın Tanrı'nın duasının tersten okunuşunu duyunca aldığı hazza benzer ürpertici bir haz veriyordu.</p>

  <p>"Benim sevgili Doktorum," dedi Flory, "bizim bu ülkede bulunmamızın hırsızlık yapmaktan başka bir amacının olmadığını nasıl anlayabilirsiniz? Çok basit. Memurlar Burmalıları ezerken işadamları da onların ceplerine dalıyorlar. Eğer bu ülke İngilizlerin elinde olmasaydı, diyelim benim firmamın şimdiki gibi kereste sözleşmeleri yapabileceğini mı sanıyorsunuz? Ya da başka kereste firmalarının veya petrol şirketlerinin, madencilerin, çiftçi ve tüccarların? Arkasında hükümet olmasa pirinç çemberi talihsiz çiftçiyi soyup soğana çevirmeye nasıl devam edebilirdi? İngiliz İmparatorluğu yalnızca ticaret tekellerini İngilizlere vermek için bir araç - ya da daha doğrusu Yahudi ve İskoç çetelerine."</p>

  <p>"Dostum, sizin böyle konuştuğunuzu duymak benim için çok acıklı bir şey. Gerçekten de çok acıklı. Ticaret için burada olduğunuzu söylüyorsunuz. Elbette öylesiniz. Burmalılar kendi başlarına ticaret yapabilirler miydi? Makineler, gemiler, tren yolları yapabilirler miydi? Siz olmazsanız umutsuz bir dürümdalar. Eğer İngilizler orada olmasaydı Burma ormanları ne olurdu? Dosdoğru Japonlara satılırdı, onlar da kesip yok ederlerdi. Sizin elinizde yok olmadıkları gibi gerçekten gelişiyorlar da. İşadamlarınız ülkemizin kaynaklarını geliştirirken memurlarınız da bizi uygarlaştırıyorlar, yalnızca kamu sevgileri yüzünden bizi kendi düzeylerine yükseltmeye çalışıyorlar. Bu göz kamaştırıcı bir özveri rekoru."</p>

  <p>"Zırva bunlar sevgili Doktor. Kabul ediyorum, genç delikanlılara viski içmeyi ve futbol oynamayı öğretiyoruz, ama bundan başka pek bir şey öğrettiğimiz yok.</p>

  <p>Okullarımıza bak - ucuz kâtipler yetiştiren fabrikalar. Hintlilere işe yarar tek bir el sanatı öğretmedik. Buna cesaret edemeyiz; endüstride rekabetten korkarız. Hatta çeşitli endüstrileri ezip yok ettik. Hint muslinleri nereye gitti şimdi? Kırklarda ya da daha öncesinde Hindistan'da denize açılan gemiler yapılıyordu ve bunlar için adam da yetiştiriliyordu. Şimdi burada denize açılabilecek bir balıkçı teknesi bile yapamıyorsunuz. On sekizinci yüzyılda Avrupa standartlarıyla en azından boy ölçüşebilecek toplar dökülebiliyordu. Şimdi, biz yüz elli yıl Hindistan'da kaldıktan sonra bütün kıtada pirinç bir fişek kartuşu bile yapamaz duruma geldiniz. Hızlı gelişebilen Doğu ırkları yalnızca bağımsız kalanlar oldu. Japonları örnek vermeyeceğim ama Siyam'ın durumuna bak..."</p>

  <p>Doktor heyecanla elini salladı. Tartışmayı her zaman bu noktada keserdi (çünkü kural olarak neredeyse sözcüğü sözcüğüne aynı yolu izlerlerdi), çünkü Siyam konusunun ona zorluk çıkaracağını hissederdi.</p>

  <p>"Dostum, dostum, Doğulu karakteri unutuyorsunuz. Bütün tembelliğimiz ve boş inançlarımızla bizi geliştirmek nasıl olanaklı olabilir? En azından bize yasa ve düzen getirdiniz. Hiç sapmayan İngiliz adaleti ve Pax Britannica (İngiliz Barışı)."</p>

  <p>"Pox Britannica (İngiliz Çiçek Hastalığı) Doktor. Onun asıl adı İngiliz Hastalığı. Hem sonra barış kimler için? Tefecilerve avukatlar için. Elbette Hindistan'ın barış içinde yaşaması bizim çıkarımıza uyuyor ama bütün bu yasa ve düzen zırvalarının sonu nereye götürüyor? Daha fazla banka ve daha fazla hapishane - tek anlamı bu."</p>

  <p>"Ne kadar korkunç bir çarpıtma bu!" diye haykırdı Doktor. "Hapisshaneler gerekli değil mi yani? Buraya yalnızca hapishaneleri mi getirdiniz? Thibaw günlerinin pislik, cehalet ve işkencelerini düşünün, sonra da çevrenize bir bakın. Yalnızca bu verandadan dışarı bakmanız yeter. Hastaneye bakın, onun sağındaki okula ve polis karakoluna. Modern ilerlemenin ne büyük bir hızla yayıldığına bakın!"</p>

  <p>"Elbette, bunu reddetmiyorum," dedi Flory, "ülkeyi belli bakımlardan modernleştirdik. Bunu yapmak zorundaydık. Aslına bakarsan işimizi bitirdiğimizde Burma' nın bütün ulusal kültürünü yerle bir etmiş olacağız. Ama kimseyi uygarlaştırdığımız yok, yalnızca kendi pisliğimizi başkalarına sıvıyoruz. Şu hızla yayılan modern ilerleme dediğin şey nereye götürüyor? O çok sevgili eski domuz ahırımızda şimdi yalnızca bir de gramofonlarımız ve fötr şapkalarımız oldu. Zaman zaman iki yüz yıl sonra bütün bunların..." ayağını ufka doğru salladı, "ormanların, köylerin, manastırların, pagodaların hepsinin yok olacağını düşünüyorum. Bunun yerine elli yarda aralıklı pembe villalar olacak; şu tepelerin hepsi göz alabildiğine villalarla kaplanacak ve hepsinin gramofonlarında aynı melodi çalacak. Bütün ormanlar dümdüz tıraşlanmış ve <span style="font-style:italic;">Dünya Haberleri</span> gazetesi için kâğıt hamuruna dönüştürülmüş ya da gramofon kasası yapmak için doğranmış olacaklar. Ama ağaçlar öçlerini alacaklar, tıpkı <span style="font-style:italic;">Yaban Ördeği'ndeki yaşlı adamın dediği gibi. Ibsen okumuşsundur elbette?"</span></p>

  <p>"Yok, hayır Mr. Flory, maalesef! Sizin parlak dehanız Bernard Shaw'un onun için güçlü bir usta dediğini biliyorum. Bu zevki henüz yaşamadım. Ama dostum, sizin görmediğiniz şey şu; uygarlığınızın en kötü yanları bile bizim için ilerleme anlamına geliyor. Gramofonlar, fötr şapkalar, <span style="font-style:italic;">Dünya Haberleri -</span> bütün bunlar korkunç Doğulu misskinlikten daha iyi. İngilizlerin en heyecandan yoksun olanları bile benim gözümde şeyler, şeyler..." Doktor uygun sözcükleri arıyordu, sonunda büyük olasılıkla Stevenson'dan bir alıntı yaptı, "ilerleme yolunun meşale taşıyıcıları onlar."</p>

  <p>"Benim gözümde değil. Ben onları temizlenmiş, karnı tok, günümüze uyarlanmış bir uyuz türü olarak görüyorum. Dünyayı dolaşıp hapishaneler kuruyorlar. Bir hapishane inşa edip bunun adına da ilerleme diyorlar," diye ekledi biraz umutsuzca - çünkü Doktor benzetmesini anlamayacaktı.</p>

  <p>"Dostum, gerçekten şu hapisshaneler konusunda çok diretiyorsunuz! Yurttaşlarınızın başka başarıları da olduğunu unutmayın. Yollar yapıyorlar, çöllerde sulama sistemleri kuruyorlar, kıtlığı yeniyorlar, okullar açıyorlar, hastaneler kuruyorlar, vebaya, koleraya, cüzama, çiçek hastalığına, zührevi hastalıklara karşı savaşıyorlar..."</p>

  <p>"Bunları zaten kendileri getirmişlerdi," diye sözünü kesti Flory.</p>

  <p>Bu ayrıcalığı kendi yurttaşlarından başkasına kaptırmama heyecanıyla "Hayır efendim!" diye hevesle söze atladı Doktor. "Hayır efendim, bu ülkeye zührevi hastalıkları sokanlar Hintlilerdi. Hintliler hastalığı soktular, İngilizler de bunu tedavi ettiler. İşte sizin bütün o karamssar ve kışkırtıcı düşüncelerinize cevabım bu olur."</p>

  <p>"Pekâlâ Doktor, seninle hiç anlaşamayacağız. İşin aslı şu; sen bütün bu modern ilerleme işinden hoşlanıyorsun, bense olaya biraz kuşkuyla yaklaşmayı yeğliyorum. Thibaw günlerindeki Burma bana daha uygun bir yer olurdu sanırım. Ve daha önce söylediğim gibi, eğer biz uygarlaştırıcı bir etkiysek bunun tek nedeni daha büyük parçalar koparmak istememiz. Eğer buna değmediğini görürsek her şeyi bir anda çöpe atabiliriz."</p>

  <p>"Dostum, eminim böyle düşünmüyorsunuzdur. Eğer gerçekten İngiliz İmparatorluğu'nu beğenmiyor olsaydınız burada bunu özel bir konuşmada söylüyor olmazdınız. Ev çatılarından herkese sesleniyor olurdunuz. Sizi tanıyorum Mr. Flory, sizin kendinizi tanıdığınızdan daha iyi tanıyorum."</p>

  <p>"Üzgünüm Doktor; ev çatılarına çıkıp seslenen biri değilim ben. Buna cesaretim yok. Yaşlı Belial'in <span style="font-style:italic;">Yitik Cennet</span>'te söylediği gibi ben 'kolayca şerefsiz olabilirim'. Böylesi daha güvenli. Bu ülkede ya bir <span style="font-style:italic;">pukka sahip</span> olacaksın ya da öleceksin. On beş yıldır senden başka hiç kimseyle dürüstçe konuşmadım. Burada yaptığım konuşmalar benim emniyet supabım; kimseye sezdirmeden birazcık kara ayin, senin anlayacağın."</p>

  <p>Tam bu anda dışarıda acı bir çığlık duyuldu. Yaşlı Mattu, Avrupa kilisesine bakan Hindu <span style="font-style:italic;">durman</span> aşağıda, güneşin altında duruyordu. Yaşlı, kavruk bir yaratıktı. Bir insandan çok bir çekirgeye benzerdi ve üzerinde birkaç parça soluk paçavradan başka bir şey yoktu. Kilisenin yakınında, ezilmiş gazyağı tenekelerinden yapılmış bir kulübede yaşardı. Zaman zaman Avrupalıları gördüğünde kulübesinden dışarı fırlar, yerlere kadar eğilerek selam verir ve ayda on sekiz rupi olan talab'ından yakınırdı. Şimdi acıklı gözlerle verandaya bakarken bir eliyle göbeğinin toprak rengi derisini ovuyor, ötekiyle ağzına yemek götürürmüş gibi bir işaret yapıyordu. Doktor ceplerini karıştırıp bulduğu bozuk parayı veranda parmaklığından aşağı attı. Ne kadar yumuşak yürekli olduğunu herkes bildiğinden Kyauktada'daki dilencilerin hepsinin başlıca hedefiydi.</p>

  <p>"İşte Doğu'nun yozlaşması bu," dedi Doktor bir tırtıl gibi ikiye katlanmış, minnettar mırıltılar çıkaran Mattu'yu göstererek. "Şu kollarının, bacaklarının haline bakın. Baldırları bir İngiliz'in el bileklerinden bile daha ince. Şu perişanlığına, sefilliğine bakın. Görüyorsunuz, ne kadar cahil - böylesi cehalet Avrupa'da ancak akıl hastanelerinde görülebilir. Bir keresinde Mattu'ya yaşını sordum. 'Sahip,' dedi, 'galiba on yaşındayım.' Böyle yaratıklar karşısında doğal olarak üstün olduğunuzu nasıl olur da göremezsiniz Mr. Flory?"</p>

  <p>"Zavallı ihtiyar Mattu, modern ilerlemenin hızlı yayılışı nasıl olduysa onu atlamış anlaşılan," dedi Flory parmaklıktan aşağı metal bir para atarken. "Git bakalım Mattu, bunlarla kendine içki al. Yozlaşabildiğin kadar yozlaş. Bunların hepsi ütopyayı erteleyen şeyler."</p>

  <p>"İşte böyle, Mr. Flory. Zaman zaman bütün söylediklerinizi -nasıl söylüyordunuz- bana biraz takılmak için söylediğinizi düşünüyorum. İngiliz mizahı işte. Biz Doğulularda mizah duygusu bulunmadığını herkess bilir."</p>

  <p>"Şanslı şeytanlarsınız. Şu lanet olası mizah duygumuz yıkıyor zaten bizi." Ellerini başının arkasına koyup esnedi. Mattu biraz daha minnet sesi çıkardıktan sonra ayaklarını sürüyerek gitmişti. "Sanırım şu kahrolası güneş çok yükseğe çıkmadan gitsem iyi olacak. Bu yıl cehennem gibi bir sıcak olacak, kemiklerimde hissediyorum. Evet Doktor, o kadar çok tartıştık ki şendeki haberleri soramadım daha. Cangıldan dün geldim. Öbürsü gün geri dönmem gerekiyor - ama döner miyim bilmiyorum. Kyauktada'da neler olup bitiyor? Yeni bir skandal var mı?"</p>

  <p>Doktor birden ciddileşti. Gözlüğünü çıkartınca koyu, ıslak gözleriyle yüzü siyah bir retriever köpeğini hatırlatıyordu. Uzaklara baktı, sonra öncekinden biraz daha kararsız bir sesle konuşmaya başladı:</p>

  <p>"Olay şu ki dostum, çok tatsız bir durum var. Belki güleceksiniz -çok önemsiz gibi geliyor- ama ciddi bir sorunum var. Ya da daha doğrusu ciddi bir sorun tehlikesi karşısındayım. Bu bir yeraltı işi. Bu siz Avrupalıların kulağına hiç ulaşmayacak. Bu yerde" -elini pazar yönüne doğru salladı- "sürekli olarak sizin hiç duymadığınız tezgâhlar döner, komplolar kurulur. Bizim için bunların anlamı çok büyüktür."</p>

  <p>"Peki şimdi neler oluyor?"</p>

  <p>"Şu: Bana karşı bir entrika kaynatılıyor. Karakterimi karalamayı ve resmi kariyerimi yıkmayı amaçlayan çok ciddi bir entrika. Bir İngiliz olarak ssiz böyle şeyleri anlamazsınız. Belki de hiç tanımadığınız bir adamın düşmanlığını üzerime çektim. Bölge Sulh Yargıcı U Po Kyin. Çok tehlikeli bir adamdır. Bana ölçülemeyecek kadar çok zarar verebilir."</p>

  <p>"U Po Kyin mi? Hangisi bu?"</p>

  <p>"Çok dişli, iri, şişman adam. Evi yolun aşağısında, buradan yüz yarda uzakta."</p>

  <p>"Ha, şu şişko düzenbaz mı? Onu iyi tanıyorum."</p>

  <p>"Yok yok dostum, hayır!" diye haykırdı Doktor büyük bir içtenlikle. "Onu tanıyor olamazsınız. Onu ancak bir Doğulu tanıyabilir. Siz, bir İngiliz centilmeni olarak U Po Kyin'in bulunduğu yere inemezsiniz. O bir düzenbazdan çok daha fazlası, o... nasıl söyleyeyim? Sözcükler yetmiyor. Bana insan kılığına girmiş bir timsahmış gibi geliyor. Bir timsah kadar kurnaz, acımasız ve zalim. Bu adamın yaptıklarını bir bilseydiniz! Yaptığı yüz kızartıcı şeyleri! Gasp, rüşvet! Irzına geçtiği kızlar... Onlara annelerinin gözü önünde tecavüz ediyormuş! Ah, bir İngiliz böyle bir karakteri düşünemez bile. Ve şimdi bu adam benim hesabımı görmeyi kafasına koymuş."</p>

  <p>"Çeşitli kaynaklardan U Po Kyin'le ilgili birçok şey duydum," dedi Flory. "Tam bir Burmalı sulh yargıcı işte. Bir Burmalı, savaş sırasında U Po Kyin'in asker toplarken kendi yasadışı oğullarından bir tabur oluşturduğunu anlatmıştı. Doğru mu?"</p>

  <p>"Doğru olması zor," dedi Doktor. "Çünkü o zaman yaşları o kadar büyümüş olamaz. Ama tam bir haydut olduğu kuşkusuz. Ve şimdi beni yıkmayı kafasına koymuş. Benden nefret etmesinin ilk nedeni onun hakkında çok fazla şey bilmem; ayrıca aklı başında, dürüst herkese düşmandır o. Önce iftira atarak işe başlayacak - böyle adamlar hep bu yoldan giderler. Benimle ilgili haberler yayacak - çok sarsıcı ve gerçek dışı haberler olacak bunlar. Şimdiden bunları yaymaya başladı."</p>

  <p>"İyi ama böyle bir adamın senin için söylediği şeylere kim inanır ki? O yalnızca düşük rütbeli bir sulh yargıcı. Sen yüksek rütbeli bir memursun."</p>

  <p>"Ah, Mr. Flory, Doğulu kurnazlığından hiçbir şey anlamıyorsunuz. U Po Kyin benden çok daha yüksek rütbeli memurları batırmıştır. Kendini inandırmanın yolunu bulacaktır. Ve bu yüzden - işte işin zor yanı burası!"</p>

  <p>Doktor verandada bir-iki adım ileri geri yürüdü, mendiliyle gözlüğünü parlattı. İnceliği yüzünden söyleyemediği başka bir şeylerin daha olduğu açıkça görülebiliyordu. Bir an için öyle dertli göründü ki, Flory ona yardımcı olup olamayacağını sormak istedi, ama sormadı. Çünkü Doğuluların kavgalarına burnunu sokmanın ne kadar işe yaramaz olduğunu biliyordu. Hiçbir Avrupalı bu kavgaların altında neyin yattığını anlayamazdı; her zaman Avrupalı kafasının içine işleyemediği bir şeyler, birbiri arkasına kurulan tezgâhlar, iç içe geçmiş komplolar olurdu. Üstelik <span style="font-style:italic;">pukka sahip'in</span> 'On Emir'inden biri 'yerli' tartışmalardan uzak durmaktı.</p>

  <p>"Neymiş işin zor yanı?"</p>

  <p>"Sorun şu, eğer yalnızca - ah dostum, bana güleceksiniz korkarım. Ama sorun şu: Eğer sizin Avrupalılar kulübünüzün üyesi olmuş olsaydım! Yalnızca bu olsaydı! Konumum ne kadar farklı olurdu o zaman!"</p>

  <p>"Kulüp mü? Niye? Bunun sana ne yararı olacak?"</p>

  <p>"Dostum, bu konularda her şeyden önemlisi prestijdir. U Po Kyin bana açıkça bir saldırı yapmayacak; buna asla cesaret edemez; o yalnızca beni karalayıp arkadan vuracak. Söylediklerine inanılıp inanılmaması bütünüyle benim Avrupalılar arasındaki konumuma bağlı. Hindistan'da işler böyle yürür. Eğer prestijimiz iyiyse yükseliriz; kötüyse batarız. Bir selam, bir göz kırpma binlerce resmi rapordan daha fazla şey getirir. Ve Avrupalılar kulübüne üye olmanın bir Hintliye nasıl bir prestij sağlayacağını bilmiyorsunuz. Hiç kimse ona iftira atamaz. Bir kulüp üyesi kutssaldır."</p>

  <p>Flory gözlerini kaçırıp veranda parmaklığına baktı. Sanki gidecekmiş gibi ayağa kalkmıştı. Kendi aralarında Doktor'un kara derisi yüzünden kulübe alınmadığından söz etmek onu her zaman utandırır ve rahatsız ederdi. Birinin yakın dostunun toplumsal olarak kendi eşiti olmaması hiç de hoş bir şey değildi; ama bu, Hindistan'ın havası kadar doğal bir yanıydı.</p>

  <p>"Bir sonraki genel toplantıda seni seçebilirler," dedi. "Seçeceklerini söylemiyorum, ama olanaksız da değil."</p>

  <p>"Umarım Mr. Flory, sizden beni kulübe önermenizi istediğimi düşünmüyorsunuzdur. Tanrı korusun! Bunun sizin için imkânsız olduğunu biliyorum. Yalnızca eğer kulüp üyesi olmuş olsaydım kimsenin bana zarar veremeyeceğini söylemek istedim."</p>

  <p>Flory Terai şapkasını gevşek bir şekilde başına takıp bir sopayla Flo'yu itti. Köpek kanepenin altında uyuyakalmıştı. Flory kendini çok rahatsız hissediyordu. Eğer Ellis'le birkaç kavgayı göze alacak kadar cesareti olsaydı Veraswami'nin kulübe seçilmesinin sağlamasının çok olanaklı olduğunu biliyordu. Ve önünde sonunda Doktor onun dostuydu, aslında Burma'daki tek dostuydu. Yüzlerce kez oturup konuşmuşlar, Doktor ona yemeğe gitmiş, hatta karısıyla tanıştırmayı bile teklif etmişti - ama çok dindar bir Hindu olan karısı bu teklifi dehşet içinde reddetmişti. Birlikte atış turlarına çıkmışlardı. Fişekliklerini ve av bıçaklarını yüklenen Doktor bambu kamışları yüzünden kayganlaşmış yamaçlardan soluk soluğa inip çıkmış, silahını boşa ateşleyip durmuştu. Sıradan terbiye kuralları bile Doktor'u desteklemenin onun görevi olduğunu söylüyordu. Ama aynı zamanda Doktor'un asla ondan destek istemeyeceğini ve bir Doğulu kulübe girmeden önce çirkin bir kavga çıkacağını da biliyordu. Hayır, bu kavgayı göze alamazdı! Değmezdi.</p>

  <p>"Gerçeği söylemek gerekirse şimdiden bu konuda konuşmalar oldu. Daha bu sabah bunu tartışıyorlardı. O küçük hayvan Ellis her zamanki 'pis karalar' vaazını verdi. Macgregor bir yerli üye seçmeyi önermişti. Sanırım böyle yapması yolunda emir almış," dedi Flory.</p>

  <p>"Evet, bunu duymuştum. Bütün bunları duyarız biz. Bu düşünceyi aklıma getiren de bu oldu zaten."</p>

  <p>"Haziran ayındaki genel toplantıda ele alınacak. Neler olacağını bilmiyorum - sanırım her şey Macgregor'a bağlı. Ben oyumu sana vereceğim ama bundan fazlasını yapamam. Üzgünüm ama elimden gelmez. Orada çıkacak olan kavgayı bilmiyorsun. Büyük olasılıkla seni seçecekler ama bunu tatsız bir görev olarak, bir yığın karşı çıkıştan sonra yapacaklar. Kulübü kendi deyişleriyle beyazlara-özgü tutmak onlar için tam bir fetiş oldu."</p>

  <p>"Elbette, elbette dostum! Bütünüyle anlıyorum. Tanrı korusun, benim yüzümden Avrupalı dostlarınla aranızda sorun çıkmasın sakın. Lütfen, lütfen asla bu konuya karışmayın! Yalnızca benim dostum olduğunuzun bilinmesi bile bana düşünemeyeceğiniz ölçüde yararlı oluyor. Prestij, Mr. Flory, tıpkı bir barometre gibidir. Evime geldiğinizi her gördüklerinde cıva yarım derece yükseliyor."</p>

  <p>"Pekâlâ, bu işin 'adilce' yapılması ve yürütülmesi için elimizden geleni yapmalıyız. Benim yapabileceğim de yalnızca bu kadarı korkarım."</p>

  <p>"Bu bile çok fazla dostum. Bir de bu konuda sizi uyarmam gereken başka bir şey daha var. Ama korkarım güleceksiniz. Siz de U Po Kyin'den sakının dostum. Timsahtan sakının kendinizi! Çünkü benimle dostluk ettiğinizi öğrenir öğrenmez size de vuracağı kesin."</p>

  <p>"Tamam Doktor, timsahtan kendimi sakınırım. Gerçi bana pek zarar verebileceğini düşünemiyorum ama olsun."</p>

  <p>"En azından zarar vermeye çalışacaktır. Onu tanıyorum. Dostlarımı benden koparma politikası uyguluyor. Belki sizin hakkınızda da kötü söylentiler yaymaya bile cesaret eder."</p>

  <p>"Benim hakkımda mı? Haydi canım, bana karşı söylenecek şeylere kimse inanmaz. <span style="font-style:italic;">Civis Romanus sum.</span> Ben bir İngilizim - kuşkunun çok yukarısındayım ben."</p>

  <p>"Yine de onun iftiraları konusunda dikkatli olun dostum. Onu hafife almayın. Sizi nereden vuracağını bulur. O bir timssah. Ve timsah gibi" -Doktor başparmağını ve işaret parmağını anlamlı bir şekilde şaklattı; zaman zaman imgeleri biraz karışıyordu- "timsah gibi, her zaman en zayıf noktadan vurur!"</p>

  <p>"Timsahlar her zaman en zayıf noktadan mı vururlar Doktor?"</p>

  <p>İki adam da güldüler. Doktor'un zaman zaman bozulan İngilizcesine birlikte gülebilecek kadar yakındılar birbirlerine. Belki de yüreğinin derinliklerinde Doktor Flory'nin onu kulübe önermeyi teklif etmemesine biraz kırılmıştı ama bunu söylemektense ölmeyi yeğlerdi. Flory de aslında hiç açılmamış olmasını yeğleyeceği bu rahatsız edici konunun kapanmasına sevinmişti.</p>

  <p>"Evet, gerçekten artık gitmeliyim Doktor. Seni bir daha göremezsem şimdilik hoşçakal. Umarım genel toplantıda işler iyi gider. Macgregor o kadar çürük bir tahta değildir. Seni seçmekte direteceğini söyleyebilirim şimdiden."</p>

  <p>"Öyle olacağını umalım dostum. Bu olursa yüz tane UPo Kyin'in üstesinden gelebilirim. Hatta bin tane! Hoşçakal dostum, hoşçakal."</p>

  <p>Flory Terai şapkasını başına yerleştirdi, güneş altında kaynayan meydandan geçip evine, kahvaltısına gitti. İçki, sigara ve konuşmayla geçen uzun sabahtan sonra aslında hiç iştahı kalmamıştı.</p>

  <p id="u8332a0d5-0c8d-44d0-b7ba-582793afdc8b" style="text-align: center;"><span style="font-weight:bold;">4</span></p>

  <p>Flory terden ıslanmış yatağında siyah Shan pantolonu dışında çıplak yatmış uyuyordu. Bütün gün aylaklık yapmıştı. Her ay yaklaşık üç hafta kampta kalır, sonra birkaç günlüğüne Kyauktada'ya gelir ve zamanının çoğunu aylaklıkla geçirirdi, çünkü çok az büro işi vardı.</p>

  <p>Yatak odası beyaz alçı duvarlı, kapısız ve tavansız büyük, kare biçiminde bir odaydı. Çatının kirişleri serçelerin toplanma yeriydi. Tente gibi bir cibinlikle sarılı büyük, dört direkli yatak, hasır bir masa ile sandalye ve küçük bir ayna dışında içeride hiçbir mobilya yoktu; bir de yüzlerce kitabın durduğu kaba yapımlı kitap rafları vardı; bunların hepsi uzun yağmur mevsimlerinde küflenmiş ve tahtakuruları tarafından delik deşik edilmişti. Duvara müjdeci bir ejderhaya benzeyen yassı bir <span style="font-style:italic;">tuktoo</span> yapıştırılmıştı. Verandanın saçaklarının ilerisinde ışıklı beyaz bir yağ tabakası gibi hafif bir yağmur yağıyordu. Bambu çalılarının arasındaki güvercinler sıcağa çok uygun düşen sıkıcı, uyuşturucu bir ses çıkarıyorlardı - uyutan bir sesti bu, ama bir ninni gibi değil de eter gibi uyutan.</p>

  <p>Aşağıda, iki yüz yarda uzakta, Mr. Macgregor'un bungalovunda bir <span style="font-style:italic;">durwan</span> canlı bir saat gibi demir parmaklıklara dört kere vurdu. Flory'nin uşağı Ko S'la bu sesle uyandı, mutfağa gitti, ateşin korlarını üfledi ve çay için su kaynatmaya girişti. Sonra pembe <span style="font-style:italic;">gaungbaung'u-</span>nu ve muslin <span style="font-style:italic;">ingyi</span>'sini giyip çay tepsisini efendisinin yatağının yanına götürdü.</p>

  <p>Ko S'la (asıl adı Maung San Hla'ydı; Ko S'la bir kısaltmaydı) kısa boylu, geniş omuzlu, köylü görünüşlü, çok esmer tenli ve bıkkın yüzlü bir Burmalıydı. Siyah bıyığı dudaklarının çevresinden aşağı kıvrılıyordu ama Burmalıların çoğu gibi hiç sakalı yoktu. Flory'nin Burmaya ilk geldiği günden beri onun uşağıydı. Yaşları aynıydı, aralarında yalnızca bir ay fark vardı. Çocuklukları birlikte geçmiş, beraberce bataklık ördeklerinin peşinde koşmuş, <span style="font-style:italic;">machan'da</span> yan yana oturup hiç gelmeyen kaplanları beklemiş, binlerce kampın ve yürüyüşün bütün rahatsızlıklarını paylaşmışlardı; sonraları Ko S'la Flory' ye kızlar bulmuş, onun için Çinli tefecilerden para almış, sarhoş olduğunda yatağına taşımış, ateş nöbetlerinde ona bakmıştı. Ko S'la'nın gözünde Flory bekâr olduğu için hâlâ büyümemişti; oysa Ko S'la evlenmiş, beş çocuk sahibi olmuş, yeniden evlenmiş ve iki karılı yaşamın o anlaşılmaz kurbanlarından biri olmuştu. Bekârlara hizmet eden bütün uşaklar gibi Ko S'la da tembel ve pisti, ama Flory'ye çok bağlıydı. Masada kendisinden başka hiç kimsenin Flory'ye hizmet etmesine, kimsenin onun silahını taşımasına ya da binerken midillisinin başını tutmasına izin vermezdi. Yürüyüşlerde eğer bir ırmakla karşılaşırlarsa Flory'yi sırtında taşıyıp karşıya geçirirdi. Flory'ye acımaya eğilimliydi, kısmen onun çocuksu olduğunu ve kolayca kandırılabildiğini düşündüğünden, kısmen de korkunç bir şey olarak gördüğü doğum lekesi yüzünden.</p>

  <p>Ko S'la çay tepsisini usulca masanın üzerine koydu, yatağın çevresini dolaşıp Flory'nin ayak parmaklarını gıdıkladı. Flory'yi huysuzlaştırmadan uyandırmanın tek yolunun bu olduğunu tecrübeyle öğrenmişti. Flory yatakta döndü, sövdü, alnını yastığa gömdü.</p>

  <p>"Saat dördü çaldı, kutsal efendim," dedi Ko S'la. "İki çay bardağı getirdim çünkü <span style="font-style:italic;">kadın</span> geleceğini söyledi."</p>

  <p><span style="font-style:italic;">Kadın</span> Ma Hla May'di, Flory'nin metresi. Ko S'la onaylamadığını göstermek için ondan hep <span style="font-style:italic;">kadın</span> diye söz ederdi - Flory'nin bir metresinin olmasına itirazı yoktu ama Ma Hla May'in evdeki nüfuzunu kıskanıyordu.</p>

  <p>"Kutsal efendi bu akşam <span style="font-style:italic;">tinis</span> oynayacak mı?" diye sordu Ko S'la.</p>

  <p>"Hayır, çok sıcak," dedi Flory İngilizce. "Hiçbir şey yemek istemiyorum. Şu pisliği götür de bana viski getir."</p>

  <p>Ko S'la konuşamasa da İngilizce'yi çok iyi anlardı. Bir şişe viskiyle birlikte Flory'nin tenis raketini de getirdi ve anlamlı bir tavırla yatağın karşısındaki duvara dayadı. Onun düşüncesine göre tenis bütün İngilizler için gizemli, ayin gibi bir görevdi ve efendisinin akşamlarını aylaklık yaparak geçirdiğini görmekten hoşlanmıyordu.</p>

  <p>Flory yüzünü buruşturup Ko S'la'nın getirdiği kızarmış ekmek ve yağı kenara itti, ama çay bardağına biraz viski katıp içtikten sonra kendini daha iyi hissetti. Öğlenden beri uyuyordu, başı ve bütün kemikleri ağrıyordu, ağzında yanık kâğıt gibi bir tat vardı. Bir yemeği zevkle yemeyeli yıllar olmuştu. Burma'daki bütün Avrupa yemekleri mide bulandırıcıydı - palmiye özüyle mayalanmış ekmek sünger gibi bir şeydi ve kıvamı tutmamış çörek gibi bir tadı vardı, tereyağ tenekeyle geliyordu, süt de öyle, eğer <span style="font-style:italic;">dull-wallah'tan</span> gelme o gri sulu sıvı değilse. Ko S'la odadan çıktığı sırada dışarıda sandalların gıcırtısı ve Burmalı bir kızın ince sesi duyuldu: "Efendim uyandı mı?"</p>

  <p>"Gel içeri," dedi Flory biraz keyifsizce.</p>

  <p>Ma Hla May kırmızı cilalı sandaletlerini kapının ağzında çıkarıp içeri girdi. Özel bir ayrıcalık olarak çaya gelmesine <span style="text-decoration:underline;">izin</span> verilmişti ama öteki yemeklere değil, ayrıca efendisinin karşısında sandaletlerini de giyemezdi.</p>

  <p>Ma Hla May yirmi iki-yirmi üç yaşlarında, yaklaşık bir elli boyunda bir kadındı. Açık mavi işlemeli Çin sateninden bir <span style="font-style:italic;">longyi</span> ve üzerine çok sayıda altın madalyonlar asılı, kolalı beyaz muslin bir <span style="font-style:italic;">ingyi</span> giymişti. Arkasında sımsıkı topladığı abanoz gibi saçlarını yaseminlerle süslemişti. Küçük, düz ve narin bedeni bir ağaç kabartma kadar girintisiz çıkıntısızdı. Taze bakır rengi oval, sakin yüzü ve çekik gözleriyle bir oyuncak bebeğe benziyordu; yabancı ülkelerden gelme, tuhaf bir güzelliği olan bir oyuncak bebek. Odaya onunla birlikte sandal ağacı ve hindistan cevizi yağı kokusu doldu.</p>

  <p>Ma Hla May yatağın yanına geldi, kenara oturdu ve biraz beklenmedik bir şekilde kollarını Flory'ye doladı. Burmalılara özgü bir tavırla yassı burnuyla onun yanağını kokladı.</p>

  <p>"Bugün öğleden sonra Efendim beni niye çağırtmadı?" dedi.</p>

  <p>"Uyuyordum. Bu tür şeyler için hava fazla sıcak."</p>

  <p>"Demek Ma Hla May'le değil de yalnız başına uyumak istiyorsun, öyle mi? O zaman benim çok çirkin olduğumu düşünüyor olmalısın! Ben çirkin miyim Efendim?"</p>

  <p>"Git başımdan," dedi Flory onu sırtından iterek. "Günün bu saatinde seni istemiyorum."</p>

  <p>"Öyleyse en azından dudaklarınla dokun bana. (Burmaca'da öpme anlamına gelen bir sözcük yoktu.) Bütün beyaz adamlar kadınlarına böyle yapıyorlar."</p>

  <p>"Al işte. Şimdi beni yalnız bırak. Biraz sigara getir.'</p>

  <p>"Niçin bu günlerde benimle sevişmek istemiyorsun? Ah. iki yıl önce her şey ne kadar farklıydı! O günlerde beni severdin. Mandalay'dan bana altın bilezikler ve ipek <span style="font-style:italic;">longyi'ler</span> alırdın. Bir de şimdi bak" -Ma Hla May ince, muslin giysili bir kol uzattı- "tek bir bilezik yok. Geçen ay otuz bileziğim vardı, şimdi hepsi rehine verildi. Bileziklerim olmadan, hep aynı <span style="font-style:italic;">longyi</span>'yi giyerek nasıl pazara giderim ben? Öteki kadınların karşısında utanıyorum."</p>

  <p>"Onları rehine vermen benim suçum mu?"</p>

  <p>"İki yıl önce olsaydı benim için geri alırdın. Ah, artık Ma Hla May'i sevmiyorsun!"</p>

  <p>Kollarını dolayıp Flory'yi öptü, bu Avrupa alışkanlığını ondan öğrenmişti. Saçlarından sandal ağacı, sarımsak, hindistan cevizi yağı ve yasemin karışımı bir koku yükseldi. Bu koku her zaman Flory'nin dişlerini kamaştırırdı. Biraz dalgın bir tavırla Ma Hla May'in başını yastığa yatırıp tuhaf, gençlik dolu yüzüne, çıkık elmacık kemiklerine, gergin gözkapaklarına, kısa, biçimli dudaklarına baktı. Güzel dişleri vardı, bir kedi yavrusunun dişleri gibi. Onu iki yıl önce ailesine üç yüz rupi ödeyerek satın almıştı. Yakasız <span style="font-style:italic;">ingyi</span>'den pürüzsüz, narin bir çiçek sapı gibi uzanan kahverengi boynunu okşamaya başladı.</p>

  <p>"Benden yalnızca beyaz bir adam olduğum ve param olduğu için hoşlanıyorsun," dedi.</p>

  <p>"Efendim, ben seni seviyorum, seni dünyada her şeyden daha çok seviyorum. Niye böyle söylüyorsun? Her zaman sana sadık olmadım mı?"</p>

  <p>"Burmalı bir sevgilin var."</p>

  <p>"Öööh!" Ma Hla May bu düşünceyle ürpermiş gibi yaptı. "Onların korkunç kahverengi ellerinin bana dokunduğunu düşünmek bile istemem! Eğer bir Burmalı bana dokunursa ölürüm daha iyi!"</p>

  <p>"Yalancı."</p>

  <p>Elini onun göğsüne koydu. Aslında Ma Hla May bunu yapmasından hoşlanmıyordu, çünkü bu hareket ona göğüslerinin olduğunu hatırlatıyordu - Burmalı kadının ideali hiç göğüssüz olmaktı. Uzandı ve Flory'yi istediğini yapmaya bıraktı. Çok pasifti ama yine de hoşlanıyor ve hafifçe gülümsüyordu, tıpkı birinin kendisini okşamasına izin veren bir kedi gibi davranıyordu. Flory'nin kucaklamalarının onun için hiç anlamı yoktu (Ko S'la'nın küçük kardeşi Ba Pe onun gizli sevgilisiydi), yine de Flory onu ihmal ettiğinde derinden yaralanıyordu. Zaman zaman yemeklerinin içine aşk-büyüleri bile katmıştı. Onun sevdiği şey aylak metres yaşamı, takıp takıştırıp köyünü ziyaret etmek, oraya gittiğinde 'bo-kadaw' -beyaz adamın karısı- olmakla böbürlenmekti; kendisi de dahil herkesi Flory'nin yasal eşi olduğuna inandırmıştı.</p>

  <p>Flory onunla işini bitirdikten sonra bitkin ve utanmış bir şekilde arkasını döndü, sol eliyle doğum lekesini kapatarak sessizce yattı. Utanılacak bir şey yaptığında hep aklına doğum lekesi gelirdi. Yüzünü tiksintiyle nemli, hindistan cevizi yağı kokan yastığa gömdü. Korkunç sıcaktı, dışarıdaki güvercinler hâlâ kuğurduyorlardı. Ma Hla May, Flory'nin yanında çıplak yatıyor, masadan aldığı hasır bir yelpazeyi hafifçe onun üzerinde sallıyordu.</p>

  <p>Sonra yerinden kalktı, elbiselerini giydi ve bir sigara yakıp yatağın yanına döndü. Kenara oturup Flory'nin çıplak omzunu okşamaya başladı. Flory'nin teninin beyazlığı onun için büyüleyici bir şeydi, çünkü hem çok garipti hem de onda bir güç duygusu uyandırıyordu. Böyle anlarda Flory'ye mide bulandırıcı ve korkunç görünüyordu. Tek istediği Ma Hla May'in bir an önce gözünün önünden uzaklaşmasıydı.</p>

  <p>"Çık dışarı," dedi.</p>

  <p>Ma Hla May ağzından sigarasını çıkarıp Flory'ye vermeyi denedi. "Niçin efendim benimle seviştikten sonra hep kızgın oluyor?" dedi.</p>

  <p>"Çık dışarı," diye yineledi adam.</p>

  <p>Ma Hla May, Flory'nin omzunu okşamayı sürdürdü.</p>

  <p>Böyle anlarda onu kendi başına bırakmanın ne kadar akıllıca olduğunu bir türlü öğrenememişti. Seks düşkünlüğünün bir kadına bir erkek üzerinde büyülü güçler sağlayan bir tür cadı sanatı olduğuna inanıyordu, öyle ki sonunda erkeği yarı budala bir köleye dönüştürebilirdi. Her kucaklama Flory'nin iradesini zayıflatıyor, büyüyü daha da güçlendiriyordu - onun inancı buydu. Yeniden başlatabilmek için ona eziyet etmeye girişti. Sigarasını bıraktı, kollarını ona doladı, kendine döndürmeye çalıştı, yana çevirdiği yüzünü öptü. Bir yandan da soğukluğu yüzünden onu azarlıyordu.</p>

  <p>"Git buradan, git buradan!" dedi Flory sıkıntıyla. "Şortumun cebine bak. Orada para olacak. Beş rupi al ve git."</p>

  <p>Ma Hla May beş rupiyi buldu, ingyi'sinin göğsüne tıkıştırdı ama yine de gitmiyordu. Yatağın üzerine eğilip Flory'nin canını sıkmayı sürdürdü. Sonunda Flory kızdı, yataktan fırladı.</p>

  <p>"Çık şu odadan dışarı! Sanagitmeni söyledim. Seninle işimi bitirdikten sonra burada olmanı istemiyorum."</p>

  <p>"Benimle ne güzel konuşuyorsun! Sanki bir fahişeymişim gibi davranıyorsun bana."</p>

  <p>"Öylesin zaten. Çıkıp gidiyorsun şimdi," dedi adam omuzlarından tutup odadan dışarı iterken. Sandaletlerini arkasından fırlattı. Karşılaşmaları sık sık bu şekilde sonlanıyordu.</p>

  <p>Flory esneyerek odanın ortasında durdu. Acabayine de tenis oynamak için kulübe gitse miydi? Hayır, bu tıraş olmak demekti ve biraz bir şeyler içmeden tıraş olmayı göze alabilecek durumda değildi. Çenesindeki uzamış sakallara dokundu, onları incelemek için aynaya doğru yürüdü ama sonra arkasını döndü. Aynadan ona bakacak olan sarı, çökmüş yüzü görmek istemiyordu. Uzun dakikalar boyunca kolları sarkmış bir şekilde durdu, kitap raflarının hemen üzerindeki <span style="font-style:italic;">tuktoo</span> sapına baktı. Ma Hla May'in düşürdüğü sigara yakıcı bir koku çıkararak yanmış, kâğıdı kahverengiye dönmüştü. Flory raftan bir kitap aldı, açtı, sonra beğenmeyip bir yana attı. Okumaya bile gücü yoktu. Oh Tanrım, Tanrım, şu lanet olası akşamın geri kalanını geçirmek için ne yapmalıydı?</p>

  <p>Flo paytak yürüyüşüyle odaya girdi. Kuyruğunu sallıyor, dışarıya çıkarılmak istediğini anlatmaya çalışıyordu. Flory asık suratla yatak odasına açılan taş zeminli banyoya girdi, ılık suyla yıkandı, gömleğini ve şortunu giydi. Güneş batmadan önce biraz spor yapması gerekiyordu. Hindistan'da en azından bir kere kan ter içinde kalmadan bütün bir gün geçirmek çok kötü bir şey gibi gelir insana. Binlerce düşkün sevişmeden daha derin bir suçluluk ve utanç duygusu verir bu. Bomboş geçen bir günün ardından akşam karanlığının çökmesiyle can sıkıntısı çıldırtıcı, intihara özendirici bir ölçüye varır. İş, dua, kitaplar, içki, konuşma - bunların hepsi bu duygunun karşısında güçsüz kalır; ancak derinin bütün gözeneklerinden ter fışkırmasıyla boşaltılabilir bu duygu.</p>

  <p>Flory dışarı çıktı, yoldan yukarı, cangıl yönüne yürümeye başladı. İlk önce fundalıklar, yoğun ve bodur çalılarla karşılaştı. Ağaç olarak yalnızca üzerlerinde erik büyüklüğünde, yağlı görünüşlü meyveleriyle yarı yabani mango ağaçları vardı. Sonra yol daha yüksek ağaçların arasına dalıyordu. Yılın bu mevsiminde cangıl kurumuş ve ölgün olurdu. Yolun kenarındaki soluk zeytin yeşili yapraklı ağaçlar sık ve tozlu sıralar oluşturuyorlardı. Çalıların altında hantal bir şekilde sıçrayan ve kılıksız ardıç kuşlarını andıran kahverengi, partal görünüşlü birkaç yaratık dışında görünürde tek bir kuş yoktu; uzaklarda başka bir kuş <span style="font-style:italic;">"Ah</span> ha ha! <span style="font-style:italic;">Ah</span> ha ha!" dermiş gibi bir çığlık attı - boğuk bir kahkaha yankısı gibi yalnız bir sesti bu. Ezilen yapraklardan zehirli, sarmaşığı andırır bir koku yükseldi. Güneşin kızgınlığının biraz azalmasına ve eğik gelen ışıkların renginin sarıya dönmesine karşın hava hâlâ sıcaktı.</p>

  <p>İki mil sonra yol sığ bir ırmak geçidinde son buldu.</p>

  <p>Su sayesinde burada cangıl daha yeşil, ağaçlar daha yüksekti. Irmağın kıyısında örümcek ağı gibi orkidelerle sarılmış dev bir ölü <span style="font-style:italic;">pyinkado</span> ağacı yatıyordu ve çevresinde mumdan yapılmış gibi görünen beyaz çiçekleriyle vahşi ıhlamurları andıran çalılar vardı. Bunlar bergamot gibi keskin bir koku saçıyorlardı. Flory hızlı yürüyordu, gömleği terden sırılsıklam olmuştu, alnından aşağı süzülen ter gözlerini yakıyordu. Terleyince keyfi biraz yerine gelmişti. Üstelik bu ırmağı görmek onu her zaman neşelendirirdi; su son derece berraktı ve bataklık bir bölgede kolay görülebilecek bir şey değildi bu. Taşların üzerinden sıçraya sıçraya ırmağı geçti, Flo da sular sıçratarak peşinden gitti. Çalıların arasından geçen dar bir patikaya girdi, burayı tanıyordu. Burası su içmek için ırmağa gelen sığırların açtığı bir yoldu ve neredeyse hiçbir insan geçmemişti. Yol ırmağın elli yarda yukarısındaki bir gölcüğe gidiyordu. Burada bir <span style="font-style:italic;">peepul</span> ağacı büyümüştü. Neredeyse iki metre çapında, sayısız dalları bir dev tarafından bükülmüş tahta bir kablo gibi birbirine örülmüş, sağlam, kocaman bir şeydi bu. Ağacın köklerinin oluşturduğu doğal kovuğun altından berrak, yeşil suyun fokurtusu duyuluyordu. Yapraklar öyle yoğundu ki ne yukarıdan ne de yanlardan aşağıya ışık sızmıyor, burayı duvarları yaprak kaplı yeşil bir mağaraya benzetiyordu.</p>

  <p>Flory giysilerini çıkarıp suya girdi. Su havadan birazcık daha serindi ve oturduğunda boynuna kadar geliyordu. Sardalyeden daha büyük olmayan gümüşsü <span style="font-style:italic;">mahşer sürüleri</span> yanından sürtünerek geçiyorlardı. Flo da suya atlamış perdeli ayaklarıyla bir susamuru gibi sessizce yüzüyordu. Bu gölcüğü iyi tanırdı, çünkü Flory Kyauktada'da olduğunda buraya sık sık gelirlerdi.</p>

  <p><span style="font-style:italic;">Peepul</span> ağacının tepelerinde bir kıpırtı oldu. Bir grup yeşil güvercin toplanmış, ağacın meyvelerini yiyorlardı. Flory tepesindeki büyük, yeşil çatıya baktı, kuşları görmeye çalıştı ama görünmüyorlardı çünkü renkleri yaprakların rengiyle aynıydı, yine de bütün ağaç onlar yüzünden canlanmış gibi görünüyor, sanki hayalet kuşlar onu sarsıyorlarmış gibi titreşiyordu. Flo köklere dayanıp görünmez yaratıklara doğru havladı. Ardından tek bir yeşil güvercin aşağıya doğru kanat çırpıp alçak dallardan birine kondu. Evcil bir güvercinden daha küçük, narin bir şeydi. Zümrüt yeşili sırtı kadife gibi pürüzsüzdü, boynu ve göğsü yanardöner renkteydi. Bacakları dişçilerin kullandıkları pembe balmumuna benziyordu.</p>

  <p>Güvercin dalın üzerinde ileri geri sallanıyor, göğüs tüylerini kabartıyor, mercan gibi gagasıyla onları çekiştiriyordu. Flory'nin içine bir acı saplandı. Yalnızdı, yalnızdı, yalnızlık çok acı bir şeydi! Sık sık ormanda burası gibi ıssız yerlere gelir sözcüklerle anlatılamayacak kadar güzel bir şey-kuş, çiçek, ağaç- görürdü. Bunları paylaşabileceği tek bir ruh olsaydı yanında. Güzellik paylaşamadıkça anlamsızdır. Yalnızlığını paylaşabileceği tek bir kişi olsaydı! Birden güvercin aşağıdaki adamı ve köpeği gördü, havaya fırladı, kanat sesleri arasında bir mermi gibi uzaklaştı. Yeşil güvercinleri yaşarken bu kadar yakından görmek pek olanaklı değildir. Onlara ateş edildiğinde, eğer hemen ölmedilerse ölünceye kadar tutundukları dala asılı kalırlar ve aşağıda bekleyen artık vazgeçip gittikten çok sonra yere düşerler.</p>

  <p>Flory sudan çıktı, giyindi, ırmağı geçti. Eve dönmek için yoldan gitmek yerine güneye, cangılın içine dalan bir patikaya girdi. Amacı yolu biraz uzatıp cangılın hemen kıyısında, evinin oldukça yakınındaki bir köyden geçmekti. Flo çalılara dalıp çıkıyor, uzun kulakları dikenlere takıldıkça havlıyordu. Bir keresinde buraya yakın bir yerde bir tavşan yakalamıştı. Flory yavaş yürüyordu. Piposundan çıkan duman hareketsiz bulutçuklar halinde ağır ağır yükseliyordu. Yürüyüş ve berrak sudan sonra mutlu olmuş, huzur bulmuştu. Kalın gövdeli ağaçların altında öbek öbek asılı kalmış sıcaklığın dışında hava daha serindi ve ışık da yumuşamıştı. Uzaktan katır arabalarının tekerlek gıcırtıları duyuluyordu.</p>

  <p>Çok geçmeden cangılda yollarını yitirdiler ve kendilerini ölü ağaçlarla karmakarışık çalılardan oluşan bir labirentin içinde buldular. Yapraklarının uçları dikenli uzun kırbaçlarla çevrelenmiş, dev bir kuşkonmaza benzeyen, çirkin bir bitki yollarını kapatınca daha fazla ilerleyemez duruma geldiler. Çalının dibinden bir ateş böceğinin yeşil ışıltısı görünüyordu; bitki örtüsünün sıklaştığı yerlere alacakaranlık çökmeye başlamıştı. Katır arabası tekerleklerinin sesi daha yakından duyuluyordu, onlara paralel bir yola girmiş olmalıydılar.</p>
</body>
</html>
