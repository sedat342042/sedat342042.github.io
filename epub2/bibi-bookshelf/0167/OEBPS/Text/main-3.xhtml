<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>"Çok iyi! Onu korkutup kaçırdın," dedi Flory.</p>

  <p>"Ama elimizden kaçıyor! Elimizden kaçıyor!" diye bağırdı Elizabeth. Heyecandan dans eder gibi hareketler yapıyordu. Leoparın peşinden gitmeye davranınca Flory sıçrayıp ayağa kalktı ve onu geri çekti.</p>

  <p>"Korkma! Sen burada kal. Bekle!"</p>

  <p>Kısa menzilli mermilerden iki tanesini tüfeğine doldurup leoparın sesinin arkasından koştu. Bir an için Elizabeth ne adamı ne de hayvanı görebildi, sonra ikisi de otuz yarda uzaktaki açıklıkta ortaya çıktılar. Leopar karnının üzerinde sürünüyor, giderken de inliyordu. Flory tüfeğini doğrulttu ve dört yarda uzaktan ateş etti. Leopar tekme atılan bir yastık gibi havaya fırladı, sonra yuvarlandı, kıvrıldı ve hareketsiz kaldı. Flory tüfeğinin namlusuyla hayvanı dürttü. Kımıldamıyordu.</p>

  <p>"Tamam. İşi bitti," diye seslendi. "Gel de bir bak şuna."</p>

  <p>İki Burmalı çıktıkları ağaçlardan aşağı atladılar. Elizabeth'le birlikte Flory'nin durduğu yere koştular. Leopar -erkekti- başını ön patilerinin arasına almış, kıvrılmış yatıyordu. Canlıyken olduğundan çok daha küçük görünüyordu; biraz acıklı bir görünüşü vardı, ölü bir kedi yavrusuna benziyordu. Elizabeth'in hâlâ dizleri titriyordu. Flory'yle yan yana durmuş leopara bakıyorlardı ama bu kez el ele tutuşmamışlardı.</p>

  <p>Sevinç çığlıkları atan Ko S'la ve ötekilerin gelmesi hiç zaman almadı. Flo ölü hayvanı bir-iki kere kokladıktan sonra kuyruğu düştü, sızlanarak elli yarda uzağa kaçtı. Hiç kimse onu bir daha oraya yaklaştıramadı. Herkes leoparın çevresine doluşmuş onu seyrediyordu. Bir tavşanınki kadar yumuşak, güzel beyaz karnını okşadılar, tırnaklarını açığa çıkarmak için geniş patilerini sıktılar, siyah dudaklarını geri itip dişlerini incelediler. İki öncü uzun bir bambu kesip leoparı patilerinden bağlayarak buna astılar. Uzun kuyruğu arkadan sallanıyordu. Sonra zafer kazanmış gibi köye doğru yürümeye başladılar. Havanın hâlâ aydınlık olmasına karşın hiç kimse daha fazla avlanmaktan söz etmiyordu. Avrupalılar da içlerinde olmak üzere hepsi bir an önce evlerine gidip yaptıkları şeyle övünmek istiyorlardı.</p>

  <p>Flory ve Elizabeth tarlada yan yana yürüyorlardı. Ötekiler silahları ve leoparla birlikte otuz yarda önlerindeydi, Flo hepsini çok gerilerden izliyordu. Güneş Irrawaddy'nin arkasında batıyordu. Işıklar tarlayla aynı düzeye gelmiş, kesik sapları parlatıyor, yüzlere yumuşak, sarı bir aydınlık düşürüyordu. Yürürlerken Elizabeth'in omzu neredeyse Flory'ninkine dokunuyordu. Gömleklerini sırılsıklam etmiş olan terleri kurumuştu. Çok konuşmuyorlardı. Yorgunluk ve başarının getirdiği o olağanüstü mutluluk duygusuyla doluydular. Yaşamdaki hiçbir zevk -ne bedensel ne de düşünsel- bu duygunun yakınına bile gelemez.</p>

  <p>"Leoparın postu senin," dedi Flory köye yaklaştıkları sırada.</p>

  <p>"Aa, ama onu sen vurdun!"</p>

  <p>"Boş ver, sen bu işin peşini bırakmadın. Acaba bu ülkede senin kadar korkusuz kaç kadın vardır merak ediyorum. Onların nasıl çığlıklar atacakları, ayılıp bayılacakları gözümün önüne geliyor. Postu Kyauktada Hapishanesi'nde senin için hazırlatırım. Oradaki tutuklulardan biri postları kadife kadar yumuşak yapabiliyor. Yedi yıllık bir ceza almış, onun için işi iyice öğrenmeye zamanı olmuş."</p>

  <p>"Ah çok iyi, çok teşekkürler."</p>

  <p>Şimdilik başka bir şey konuşulmadı. Daha sonra, yıkanıp terlerinden ve kirlerinden arındıktan, karınlarını doyurup dinlendikten sonra kulüpte yeniden buluşacaklardı. Bunu konuşmamışlardı, ama aralarında buluşacakları konusunda sessiz bir anlaşma vardı. Aynı zamanda bu konuda da bir şey söylenmemiş olmasına karşın ikisi de Flory'nin Elizabeth'e evlenme teklif edeceğini biliyordu.</p>

  <p>Köyde Flory öncülerden her birine sekiz anna verdi, leoparın derisinin yüzülmesini denetledi ve muhtara bir şişe birayla iki imparator güvercin verdi. Post ve kafa paketlenip kanolardan birine yerleştirildi. Ko S'la'nın onları korumak için gösterdiği bütün çabalara karşın leoparın bütün bıyıkları çalınmıştı. Köyün genç adamlarından birkaçı yüreğini ve çeşitli başka organlarını yemek için cesedi götürdüler. Bunları yediklerinde leopar kadar güçlü ve çevik olacaklarına inanıyorlardı.</p>

  <p id="ua6981078-4a39-4847-859a-fb53af575453" style="text-align: center;"><span style="font-weight:bold;">15</span></p>

  <p>Flory kulübe geldiğinde Lackersteenleri her zamanki keyifsiz havalarında buldu. Mrs. Lackersteen hep yaptığı gibi <span style="font-style:italic;">punkah'</span>ın altındaki en iyi yere oturmuş <span style="font-style:italic;">Burma Haberleri'ni</span> okuyordu. Mr. Lackersteen kulübe gelir gelmez kendisine büyük bir kadeh getirterek ona kafa tuttuğu, üstelik bir de <span style="font-style:italic;">Pink'un</span> okuyacak kadar ileri gittiği için kocasına kızgındı. Elizabeth boğucu, küçük kütüphanede yalnız başına oturmuş <span style="font-style:italic;">Blackwood''s</span> 'un eski bir sayısının sayfalarını çeviriyordu.</p>

  <p>Flory'den ayrıldıktan sonra Elizabeth'in başından hiç de hoş olmayan bir macera geçmişti. Banyodan çıkmış, akşam yemeği için giyinmesini yarı yarıya tamamlamışken birden amcası odasına girdi -o günkü avla ilgili bir şeyler dinlemek için geldiğini bahane etmişti-, sonra yanlış anlaşılması olanaksız bir biçimde bacaklarını mıncıklamaya başladı. Elizabeth dehşete kapılmıştı. Bazı insanların yeğenleriyle bile sevişebilecekleri gerçeğiyle ilk kez karşılaşıyordu. İnsan yaşadıkça öğrenir. Mr.</p>

  <p>Lackersteen bunu bir şaka gibi gösterip geçiştirmeye çalışmıştı ama bunu başaramayacak kadar sakar ve çok sarhoştu. Karısının onları duyamayacak kadar uzakta olması iyi olmuştu, yoksa birinci sınıf bir skandal kopabilirdi.</p>

  <p>Bundan sonra akşam yemeği çok huzursuz geçti. Mr. Lackersteen surat asıyordu. Şu kadınların böyle havalara girip biraz güzel zaman geçirmenize engel olmaları ne kadar berbat bir şeydi. Kız ona <span style="font-style:italic;">La Vie Parissienne'deki</span> resimleri anımsatacak kadar güzeldi ve lanet olsun, evinde ona bakıyordu, öyle değil mi? Bu utanç verici bir şeydi. Ama Elizabeth için durum çok ciddiydi. Beş parası yoktu ve amcasının evinden başka gidecek bir yeri de yoktu. Burada kalmak için sekiz bin mil yol gelmişti. Daha on beş gün geçmeden amcasının evi onun için kalınamaz duruma gelirse bu çok korkunç olurdu.</p>

  <p>Sonuç olarak bir konu kafasında iyice kesinleşti: Eğer Flory onunla evlenmek isterse (ve isteyeceğinden hiç kuşkusu yoktu) ona evet diyecekti. Başka bir zaman olsaydı belki daha farklı bir karar verebilirdi. O akşam, o muhteşem, heyecanlı, başından sonuna 'güzel' maceranın yarattığı büyünün etkisi altında Flory'yi sevmeye çok yaklaşmıştı; Flory'nin özel durumunda onu sevmeye bundan daha fazla yaklaşamazdı. Yine de bundan sonra bile kuşkuları geri dönebilirdi. Çünkü her zaman Flory'yle ilgili kuşkulu bir yan kalıyordu; yaşı, doğum lekesi, garip, sapık konuşmaları - aynı zamanda hem anlaşılmaz hem de rahatsız edici olabilen o 'aydınlara özgü' konuşmalar. Ondan doğrudan doğruya hoşlanmadığı günler bile olmuştu. Ama şimdi amcasının davranışı terazinin dengesini değiştiriyordu. Her ne olursa olsun amcasının evinden kaçması ve bunu bir an önce yapması gerekiyordu. Evet, Flory'nin yapacağı evlenme teklifini kesinlikle kabul edecekti!</p>

  <p>Flory kütüphaneye girdiğinde kızın yanıtını yüzünden okuyabiliyordu. Onu ilk gördüğü sabah üzerinde olan leylak rengi elbisesini giymişti. Bu tanıdık giysiyi görmek Flory'ye cesaret verdi. Sanki kız bununla kendisine daha fazla yaklaşmış, zaman zaman onu ürküten yabancılığını ve zarafetini bir yana bırakmıştı.</p>

  <p>Elizabeth'in okuduğu dergiyi aldı, bir-iki şey söyledi; bir an için o hiç kaçınamadıkları sıradan gevezeliklerden birine giriştiler. Konuşma alışkanlıklarının neredeyse her an kendilerini korumaları garip bir şey. Yine de konuşurlarken farkında olmadan kapıya yürüdüler ve kendilerini dışarıda, tenis kortunun yanındaki büyük <i>frangipani</i> ağacının altında buldular. Dolunay vardı. Akkor olmuş bir para gibi ışıklar saçan göz kamaştırıcı ay birkaç sarı bulutun dolaştığı dumanlı mavi gökyüzünde yüzer gibi hızla yükseliyordu. Yıldızlar görünmüyordu. Gündüzleri sararmış defnelere benzeyen biçimsiz kroton çalıları ay ışığında girintili çıkıntılı siyah beyaz desenleriyle ince işlemeli ağaç oymalara benzemişlerdi. Çitin arka tarafında yoldan aşağı yürüyen iki Dravidian <span style="font-style:italic;">kuli</span>'nin yırtık pırtık beyaz giysileri ışıktan parlıyordu. Ilık havada <span style="font-style:italic;">frangipani</span> ağaçlarından yükselen koku çaydanlıktan yükselen buhar gibi her yanı sarıyordu.</p>

  <p>"Aya bak, yalnızca ona bak!" dedi Flory. "Beyaz bir güneş gibi. İngiltere'de bir kış gününden daha aydınlık."</p>

  <p>Elizabeth başını kaldırıp <span style="font-style:italic;">frangipani</span> ağacının dallarına baktı. Ay bunları gümüşten şeritlere dönüştürmüş gibiydi. Işık ele gelir bir şey gibi her şeyin üzerini kaplamış, toprağı ve ağaçların kaba kabuklarını ışık saçan tuz kristalerine dönüştürmüştü. Her yaprak ışığın ağırlığını taşıyormuş gibi duruyordu, sanki kar yağmıştı üzerlerine. Böyle şeylere çok kayıtsız olan Elizabeth bile etkilenmişti.</p>

  <p>"Çok harika! Evde hiç böyle ay ışığı göremezsin. Öyle... öyle..." Aklına 'aydınlık'tan başka bir sıfat gelmeyince sustu. Cümlelerini tamamlamadan bırakmak gibi bir alışkanlık edinmişti, tıpkı Rosa Dartle gibi, ama Elizabeth'in böyle yapmasının nedenleri farklıydı.</p>

  <p>"Evet, ihtiyar ay bu ülkede elinden gelenin en iyisini yapıyor. Şu ağaç ne biçim kokuyor, öyle değil mi? Lanet olası tropik şey! Bütün yıl boyunca çiçek açan ağaçlardan nefret ederim, sen de nefret etmez misin?"</p>

  <p><i>Kuli</i>'erin oradan uzaklaşmasını beklerken zaman doldurmak için öylesine konuşuyordu. <span style="font-style:italic;">Kuli</span>'ler gözden kaybolunca kolunu Elizabeth'e doladı, kız konuşmayınca onu döndürüp kendine doğru çekti. Kızın başı göğsüne dayanmıştı, kısa saçları dudaklarını okşuyordu. Elini çenesinin altına koyup kendisine bakması için yüzünü yukarı kaldırdı. Elizabeth gözlüğünü takmamıştı.</p>

  <p>"Aldırmıyorsun değil mi?"</p>

  <p>"Hayır."</p>

  <p>"Demek istiyorum ki şu benim... şey... şu şeyime aldırmazsın değil mi?" Doğum lekesini göstermek için hafifçe başını salladı. Kızı ancak bu soruyu sorduktan sonra öpebileceğine karar vermişti.</p>

  <p>"Yok, yok. Elbette aldırmıyorum."</p>

  <p>Bir an sonra dudakları birleşti, Flory kızın çıplak kollarının hafifçe ensesine sarıldığını hissetti. <span style="font-style:italic;">Frangipani</span> ağacının pürüzsüz gövdesine yaslanmış, bedenleri birbirlerine dayalı, dudakları birleşmiş olarak böyle birkaç dakika kaldılar. Ağacın ağır kokusu Elizabeth'in saçlarının kokusuyla karışıyordu. Bu koku Flory'yi sersemletiyor, Elizabeth'in kollarının arasında olmasına karşın kendini ondan çok uzaklarda hissettiriyordu. Bu yabancı ağaç onun için sürgün yaşamının, sırlarının, harcanmış yıllarının simgesi olmuştu şimdi - aralarında aşılmaz bir uçurum gibiydi. Elizabeth'ten istediği şeyin ne olduğunu ona nasıl anlatabilecekti? Kızın kollarının arasından sıyrıldı ve onu omuzlarından yavaşça ağaca dayayıp yüzüne bakmaya başladı. Ay ışığının arkadan vurmasına rağmen yüzünü çok rahat görebiliyordu.</p>

  <p>"Benim için ne anlama geldiğini anlatmaya çalışmanın bir yararı yok," dedi. "Benim için ne demek olduğunu bir bilsen! Ne kadar da saçma sözler bunlar! Seni ne kadar sevdiğimi bilmiyorsun, bilemezsin. Ama sana anlatmaya çalışmak zorundayım. Sana anlatmam gereken öyle çok şey var ki. Kulübe geri dönsek daha iyi olmayacak mı? Bizi aramaya çıkabilirler. Verandada oturup konuşabiliriz."</p>

  <p>"Saçlarım çok dağılmış mı?" diye sordu kız.</p>

  <p>"Saçların çok güzel."</p>

  <p>"İyi ama dağılmışlar mı? Lütfen onları düzeltebilir misin?"</p>

  <p>Başını ona doğru eğdi. Flory kısa, serin saç tutamlarını eliyle düzeltti. Başını böyle eğmesi tuhaf bir yakınlık duygusu yaratmıştı içinde, öpücükten çok daha yakın bir duygu, sanki şimdiden onun kocası olmuş gibiydi. Ah, ona sahip olmak zorundaydı, bu kesindi! Yaşamını ancak onunla evlenmek kurtarabilirdi. Biraz sonra teklifini yapacaktı. Kroton çalılarının arasında ağır ağır yürüyerek kulübe döndüler. Flory'nin kolu hâlâ kızın omzuna sarılıydı.</p>

  <p>"Verandada konuşabiliriz," diye yineledi. "Her nasılsa sen ve ben hiç gerçek bir konuşma yapmadık. Ah Tanrım, bütün bu yıllar boyunca konuşabileceğim bir insanı nasıl özledim! Seninle hiç durmadan, hiç susmadan konuşabilirim! Kulağa can sıkıcı geliyor, değil mi? Korkarım can sıkıcı olacak. Ama senden bir süre için buna dayanmanı istemek zorundayım."</p>

  <p>'Can sıkıcı' sözünü duyduğunda Elizabeth itiraz eder gibi bir hareket yaptı.</p>

  <p>"Hayır, can sıkıcı olduğunu biliyorum. Biz Hindistan İngilizlerine her zaman can sıkıcı insanlar gözüyle bakılır. Ve can sıkıcıyızdır gerçekten. Ama başka türlüsü elimizden gelmez. Anlıyor musun - nasıl söyleyeyim - içimizde bizi konuşmaya iten bir iblis var sanki. Birileriyle paylaşmayı çok istememize karşın her nasılsa hiç kimseyle paylaşamadığımız anılar yığınının altından eziliriz. Bu ülkeye geldiğimiz için ödediğimiz bedeldir bu."</p>

  <p>Yan verandada sözlerinin kesilmesi tehlikesi pek yoktu çünkü doğrudan buraya açılan bir kapı yoktu. Elizabeth kollarını küçük hasır masaya dayamış oturuyordu. Flory ise ellerini ceketinin ceplerine sokmuş ileri geri yürürken bir verandanın sol kanadından içeri dolan ay ışığının içine dalıyor, bir gölgeler arasında kayboluyordu.</p>

  <p>"Tam şimdi seni sevdiğimi söyledim. Sevgi! Bu sözcük öyle çok kullanıldı ki anlamını yitirdi. Ama dur açıklamaya çalışayım. Bugün öğleden sonra benimle birlikte ava çıktığında aman Tanrım, diye düşündüm, sonunda yaşamımı benimle paylaşabilecek, bunu gerçekten yapabilecek, gerçekten benimle birlikte yaşayabilecek birisi çıktı karşıma. Anlıyorsun değil mi?.."</p>

  <p>Elizabeth'e evlenme teklif edecekti - gerçekten de hiç gecikmeden bunu yapmayı amaçlamıştı. Ama sözcükler henüz söylenmemişti; bunun yerine kendini bencil bir şekilde durmadan konuşurken buldu. Böyle yapmamak elinden gelmiyordu. Bu ülkede nasıl bir yaşam geçirdiği konusunda kızın bir şeyler anlaması, kendisinden yok etmesini istediği yalnızlığın doğasını görebilmesi çok ama çok önemliydi. Ama aynı zamanda anlatması da inanılmaz zordu. Bir türlü adını koyamadığı bir acı çekmek en kötüsüydü. Yalnızca sınıflandırılabilir hastalıklara yakalananlar ne kadar şanslıydı! Yoksullar, hastalar, aşk acısı çekenler ne kadar şanslıydı. Çünkü en azından öteki insanlar bunların sorunlarının ne olduğunu biliyor ve karın ağrılarını anlattıklarında duygudaş bir şekilde onları dinliyorlardı. Ama sürgün acısı çekmeyen birisi bunu nasıl anlayabilirdi? Elizabeth onun ileri geri yürürken ipek gömleğini gümüş rengine boyayan ay ışığına girip çıkışını izliyordu. Öpücükten sonra hâlâ yüreği hızlı hızlı atıyordu, ama Flory konuştukça onun da düşünceleri başka yerlere gitmeye başlamıştı. Evlenme teklif edecek miydi? Bu konuda çok ağır davranıyordu! Elizabeth bulanık bir şekilde onun yalnızlıkla ilgili bir şeyler söylediğinin farkındaydı. Aa, elbette! Ona evlendikleri zaman cangılda katlanması gereken yalnızlığı anlatıyor olmalıydı. Bunu sorun etmesine gerek yoktu. Belki gerçekten de cangılda insan kendini zaman zaman çok yalnız hissederdi. Her yerden millerce uzakta, sinemasız, danssız, birbirlerinden başka konuşacak hiç kimsenin olmadığı, akşamları tek yapılacak şeyin kitap okumak olduğu bir yer sıkıcı olmalıydı herhalde. Yine de yanına bir gramofon alabilirdi. Şu yeni taşınabilir radyolar Burma'ya geldiklerinde bu ne büyük bir değişiklik getirecekti! Elizabeth tam bunu söylemek üzereydi ki Flory ekledi:</p>

  <p>"Kendimi sana yeterince açıkça anlatabildim mi? Burada sürdürdüğümüz yaşamın neye benzediği konusunda biraz fikrin oldu mu? Yabancılık, yalnızlık, hüzün! Yabancı ağaçlar, yabancı çiçekler, yabancı manzaralar, yabancı yüzler. Bütün bunlar sanki başka bir gezegendeymişçesine yabancı. Ama görebiliyor musun -senin anlamanı en çok istediğim şey bu işte-, başka bir gezegende yaşamanın o kadar da kötü bir şey olmayabileceğini, hatta eğer yanında bunları paylaşabileceğin tek bir insan varsa hayal edilebilecek en ilginç şey olabileceğini anlıyor musun? Bütün bunları senin gözlerinle görebilen bir insan. Bu ülke benim için tam bir cehennem oldu -pek çoğumuz için böyle bu- ama yine de eğer insan yalnız değilse buranın bir cennet olabileceğini söylüyorum sana. Bütün bunlar sana çok anlamsız mı geliyor?"</p>

  <p>Masanın arkasında durdu, Elizabeth'in elini tuttu. Yarı karanlıkta kızın solgun oval yüzü bir çiçek gibi görünüyordu, ama elini tutuşundan söylediklerinden tek bir sözcük bile anlamadığını sezdi. Gerçekten nasıl anlayabilirdi ki? Bu amaçsız konuşmayı boşuna yapmıştı! Hemen ona 'Benimle evlenir misin?' demesi gerekiyordu. Konuşmak için önlerinde bütün bir ömür olmayacak mıydı? Kızın öteki elini de tutup yavaşça ayağa kaldırdı.</p>

  <p>"Yaptığım bütün bu gevezelikler için beni bağışla."</p>

  <p>"Yok, sorun değil," diye mırıldandı Elizabeth şimdi onu öpmek üzere olduğunu düşünerek.</p>

  <p>"Hayır,böyle konuşmak çok saçma. Bazı şeyler sözle anlatılmaz. Üstelik sürekli olarak kendimden söz edip durmam büyük bir saygısızlık. Ama konuşmayı bir yere götürmeye çalışıyordum. Bak, söylemek istediğim şu. Benimle..."</p>

  <p>"Eliz-a-beth!"</p>

  <p>Bu Mrs. Lackersteen'in tiz, can sıkıcı sesiydi, kulüpten sesleniyordu.</p>

  <p>"Elizabeth! Neredesin Elizabeth?"</p>

  <p>Ön kapının yakınında olduğu belliydi - biraz sonra verandada olacaktı. Flory Elizabeth'i kendine çekti. Aceleyle öpüştüler. Kızı bıraktı, yalnızca el ele tutuşuyorlardı şimdi.</p>

  <p>"Çabuk, az zamanımız kaldı. Şuna cevap ver: Benimle..."</p>

  <p>Ama cümlesini tamamlayamadı. Tam o anda ayaklarının altında olağandışı bir şey olmaya başladı - zemin deniz gibi sarsılıp dalgalanıyordu. Flory sendeledi, başı döndü, yere devrildi, zemin ona doğru gelirken kolu bir çıkıntıya çarptı. Yattığı yerde şiddetle ileri geri sarsıldığını fark etti, sanki aşağıda korkunç bir hayvan bütün binayı sırtında sallıyordu.</p>

  <p>Sarhoş gibi davranan zemin birden duruldu, Flory sersemlemiş ama pek zarar görmemişti. Ayağa kalktı. Elizabeth yanında yere yığılmıştı, kulübün içinden çığlıklar duyuluyordu. Kapının dışında iki Burmalı uzun saçları arkalarında uçuşarak ay ışığının içinden koşuyor, bir yandan da bütün güçleriyle bağırıyorlardı:</p>

  <p>"Nga Yin silkeleniyor! NgaYin silkeleniyor!"</p>

  <p>Flory anlamaz gözlerle onları izledi. Kimdi bu Nga Yin? Nga suçlulara verilen bir addı. Nga Yin bir Dakoit olmalıydı. Niye silkeleniyordu acaba? Sonra Nga Yin'in Burmalilarm yer kabuğunun altında yaşadığını düşündükleri bir dev olduğunu hatırladı. Elbette! Bu bir depremdi.</p>

  <p>"Deprem!" diye bağırdı, sonra aklına Elizabeth geldi ve onu yerden kaldırmak için uzandı. Ama o şimdiden ayağa kalkmıştı. Yaralı değildi, yalnızca başının arkasını ovuşturuyordu.</p>

  <p>"Bu bir deprem miydi?" diye sordu oldukça korkmuş bir sesle.</p>

  <p>Mrs. Lackersteen uzun boyuyla emekleyerek verandanın köşesini dönüyordu. Uzun bir sürüngen gibi duvara yapışmıştı. İsterik çığlıklar atıyordu.</p>

  <p>"Of Tanrım, deprem. Ne korkunç bir şey bu! Dayanamıyorum, kalbim buna dayanmayacak! Of Tanrım, of Tanrım! Deprem oluyor!"</p>

  <p>Mr. Lackersteen kısmen yer sarsıntısından, kısmen içtiği cinden kaynaklanan garip, tutuk adımlarla onun peşinden geliyordu.</p>

  <p>"Lanet olsun, deprem oldu!" dedi.</p>

  <p>Flory ve Elizabeth yavaş yavaş kendilerini topladılar. Hepsi içeri girdi. Bir ayağı sallanan bir kayıkta, bir ayağı kıyıda duranların ayaklarının altında hissettikleri garip duyguyu hissediyorlardı. Yaşlı garson hızla hizmetkârların bölümünden çıktı. Gelirken <span style="font-style:italic;">pagri</span>'sini kafasına geçiriyordu, arkasından hızlı hızlı konuşan bir yığın <span style="font-style:italic;">chokra</span> geliyordu.</p>

  <p>"Deprem efendim, deprem oldu!" dedi heyecanla.</p>

  <p>"Ben de bunun deprem olduğunu biliyorum pekâlâ," diyen Mr. Lackersteen dikkatle bir sandalyeye oturdu. "Buraya biraz içki getir hemen. Tanrı aşkına, böyle bir olaydan sonra bir yudum bir şeyler içsem iyi olacak."</p>

  <p>Hepsi birer yudum bir şeyler aldılar. Kâhya elinde tepsisiyle masanın yanında tek ayağının üzerinde dururken hem utangaç hem de neşeli görünüyordu. "Deprem efendim, büyük bir deprem!" diye yineledi coşkuyla. Konuşmak için yanıp tutuşuyordu; aslında herkes böyleydi. Ayaklarındaki titreme duygusu geçer geçmez hepsi de olağanüstü bir <span style="font-style:italic;">joie de vivre</span> duygusuna kapılmışlardı. Deprem bittikten sonra çok eğlenceli bir şeydir. O anda pekâlâ bir yıkıntının altında da olabilecekken sapasağlam kurtulmuş olduğunuzu düşünmek çok sevinç verici bir duygudur. Hepsi bir ağızdan konuşmaya giriştiler: "Of, vay canına, hiç böyle sarsılmamıştım - sırtüstü yere yıkıldım - sanki şu lanet sokak köpeklerinden biri yerin altında kaşınıyormuş gibiydi. Bir yerlerde bir patlama oldu sandım..." ve böyle sürüyordu; şu alışıldık deprem gevezelikleri işte. Kâhya bile konuşmalara dahil edilmişti.</p>

  <p>"Sanırım sen bir yığın deprem görmüşsündür öyle değil mi kâhya?" dedi Mrs. Lackersteen ondan beklenmeyecek bir nezaketle.</p>

  <p>"Ah evet madam, çok fazla deprem gördüm. 1887, 1899, 1906, 1912... öyle çok gördüm ki hepsini hatırlayamıyorum madam!"</p>

  <p>"1912'de olan epey büyüktü," dedi Flory.</p>

  <p>"Öyleydi efendim ama 1906'daki daha da büyüktü! Çok kötü bir sarsıntıydı efendim! Tapınaktaki büyük put BudistPiskopos <span style="font-style:italic;">thathanabaig'ın</span> tepesine düşmüştü madam. Burmalılar bunun kötü bir kehanet olduğunu, pirinç hasadının kötüye gideceğini ve salgın hastalıklar çıkacağını gösterdiğini söylerler. Bir de 1887'de gördüğüm ilk deprem var. O zamanlar küçük bir <span style="font-style:italic;">chokrci</span>ydım. Albay Maclagan <span style="font-style:italic;">Sahip</span> masanın altına saklanmış, artık bundan böyle içki içmeyeceğine yemin ediyordu. Bunun bir deprem olduğunu anlamamıştı. Düşen çatıların altında kalan iki inek de ölmüştü, vb. vb."</p>

  <p>Avrupalılar gece yarısına kadar kulüpte kaldılar, kâhya defalarca içeri girip çıktı, her seferinde bir başka anısını anlattı. Avrupalılarbu kez onu aşağılamak yerine konuşması için yüreklendiriyorlardı. Bir deprem kadar insanları birbirine yaklaştıran bir şey yoktur. Bir-iki sarsıntı daha olsaydı belki kâhyayı onlarla birlikte masaya oturmaya bile davet edeceklerdi.</p>

  <p>Bu sırada Flory'nin teklifi daha ileri gidememişti. İnsan hemen bir depremin ardından evlenme teklif edemez. Hem zaten akşamın geri kalanında Elizabeth'le hiç yalnız kalmadılar. Ama bu sorun değildi, artık Elizabeth'in onun olduğunu biliyordu. Sabahyeteri kadar zaman olacaktı. Bu düşünceyle kafası rahat ve uzun günün sonunda ölü gibi yorulmuş bir şekilde yatağına gitti.</p>

  <p id="u6bb41eb1-cff0-4f58-9c1f-94f89f1ffa21" style="text-align: center;"><span style="font-weight:bold;">16</span></p>

  <p>Mezarlığın yanındaki büyük <span style="font-style:italic;">pyinkado</span> ağaçlarındaki akbabalar kanat çırparak kuş pisliğinden beyazlamış dallardan yukarı uçtular, kanatlarıyla kendilerini dengeledikten sonra geniş spiraller çizerek gökyüzünde yükseldiler. Daha erkendi ama Flory şimdiden dışarı çıkmıştı. Kulübe gidiyordu. Elizabeth gelene kadar bekleyecek ve sonra ona resmen evlenme teklifinde bulunacaktı. Anlayamadığı bir içgüdü bu işi öteki Avrupalılar cangıldan dönmeden önce yapması için onu zorluyordu.</p>

  <p>Kulübün kapısına geldiğinde Kyauktada'dan yeni birinin gelmiş olduğunu gördü. Elinde iğne gibi uzun bir mızrak taşıyan bir delikanlı beyaz bir midillinin üzerinde meydanda dolaşıyordu. Hintli askerlere benzeyen birkaç Sikh biri doru, öteki kestane iki midilliyi dizginlerinden yakalamış delikanlının peşinden koşuyorlardı. Onlarla aynı düzeye gelince Flory yolun üzerinde durup günaydın diye seslendi. Delikanlıyı tanımamıştı ama bu küçük yerlerde yabancılara selam vermek doğal bir davranıştı. Öteki kendisine selam verildiğini görünce kayıtsız bir tavırla midillisini çevirip yolun kenarına yaklaştı. Yaklaşık yirmi beş yaşlarında bir gençti. Zayıfama dimdikti. Süvari subayı olduğu belliydi. Açık mavi gözleri ve dudaklarının arasından görülen üçgen biçimli ön dişleriyle İngiliz askerler arasında sık görülen tavşan suratlardan biriydi; yine de sert, korkusuz, hatta kaba ve umursamaz bir görünüşü vardı - belki bir tavşandı ama sert ve savaşçı bir tavşandı. Atının üzerinde sanki kendisinden bir parçaymış gibi oturuyordu; saldırgan ölçüde genç ve zinde bir görünüşü vardı. Taze yüzü açık renk gözlerine en yakışacak tonda yanmıştı ve beyaz <span style="font-style:italic;">topi</span> şapkası, eski bir fabrika bacası gibi parlayan polo çizmeleriyle bir resim kadar şıktı. Flory daha en başından onun karşısında kendini rahatsız hissetti.</p>

  <p>"Nasılsınız?" diye sordu. "Yeni mi geldiniz?"</p>

  <p>"Dün gece, son trenle geldim." Ekşi, oğlan çocuğunu andıran bir sesi vardı. "Yerel isyancılar sorun çıkarırlarsa destek sağlamak için yanımda bir birlik adamla buraya gönderildim. Adım Verrall - askeri polis," diye ekledi, ama Flory'nin adını sormak zahmetine katlanmamıştı.</p>

  <p>"Aa, evet. Birilerini göndereceklerini duymuştuk. Nerede kalıyorsunuz?"</p>

  <p>"Şimdilik <span style="font-style:italic;">dak</span> bungalovunda. Dün gece geldiğimde orada kara bir dilenci kalıyordu. Depo görevlisi ya da buna benzer bir şeymiş. Onu dışarı attım. Burası rezil bir yer, öyle değil mi?" Elini arkaya doğru sallayarak bütün Kyauktada'yı gösteren bir hareket yaptı.</p>

  <p>"Bence bütün öteki küçük idare merkezleri gibi bir yer. Uzun süre kalacak mısınız?"</p>

  <p>"Yalnız bir ay kadar, Tanrı'ya şükür. Yağmurlar başlayana kadar. Ne kadar rezalet bir meydanınız var, değil mi? Şu bitkileri kesmemiş olmaları ne yazık," diye ekledi elindeki mızrağın ucuyla yerdeki kurumuş çimenleri dürterek. "Polo ya da başka bir şey oymamak imkânsız burada."</p>

  <p>"Korkarım burada hiç polo oynayamayacaksınız," dedi Flory. "Elimizden gelenin en iyisi tenis. Hepimizi sayarsanız yalnızca sekiz kişiyiz ve çoğumuz zamanımızın üçte birini cangılda geçiriyoruz."</p>

  <p>"İsa aşkına. Cehennem çukuru gibi bir yer!"</p>

  <p>Bu sözlerden sonra bir sessizlik oldu. Uzun boylu, sakallı Sikhler atlarının başında toplanmış, pek beğenmeyen gözlerle Flory'ye bakıyorlardı. Verrall'in bu konuşmadan sıkıldığı ve kaçmak istediği çok açıktı. Flory yaşamı boyunca kendini hiç bu kadar <span style="font-style:italic;">de prop,</span> bu kadar yaşlı ve yıpranmış hissetmemişti. Verrall'in midillisinin gururlu boynu, gösterişli, kuştüyü gibi kuyruğuyla çok güzel bir Arap kısrağı olduğunu fark etmişti; süt beyazı nefis bir hayvandı, binlerce rupi ederdi. Verrall şimdiden geri dönmek için yuları yakalamıştı, belli ki bu sabahlık yeteri kadar konuştuğunu hissediyordu.</p>

  <p>"Harika bir midilliniz var," dedi Flory.</p>

  <p>"Fena değil, şu bodur Burma atlarından daha iyi. Biraz çadır kazığı çaktırmak için dışarı çıkmıştım. Bu gübre yığını arasında polo oynamaya çalışmanın bir yararı yok. Hey, Hıra Singh!" diye seslenip midillisini geri çevirdi.</p>

  <p>Doru midilliyi tutan asker yuları yanındakine verdi, kırk yarda uzaktaki bir noktaya koştu, yere uzun bir kazık çaktı. Verrall, Flory ile daha fazla ilgilenmedi. Mızrağını kaldırmış, kazığa nişan alıyor gibi bir poz takınmıştı. Bu sırada Hintliler atlarını önünden çekip eleştirel gözlerle onu izlemeye başladılar. Zor görülen küçük bir hareketle Verrall dizlerini midillinin sağrılarına bastırdı. Hayvan bir mancınık mermisi gibi ileri fırladı. Sıska, uzun, genç bir kentor kadar rahat bir hareketle eyerden yana doğru eğildi, mızrağını doğrulttu ve dosdoğru kazığın içinden geçirdi. Hintlilerden biri hırçın bir sesle <span style="font-style:italic;">'Shabashl'</span> diye mırıldandı. Verrall mızrağını geleneksel tarzda havaya kaldırdı, sonra atını doludizgin sürüp bir dönüş yaptı ve kazığı askerlerden birine verdi.</p>

  <p>Verrall kazığa iki kere daha saldırdı ve her seferinde vurmayı başardı. Bunu eşsiz bir zarafet ve olağanüstü bir ciddiyetle yapıyordu. Oradaki adamların hepsi, İngiliz ve Hintliler bu kazık vurma işini sanki dinsel bir ayinmiş gibi büyük bir dikkatle izliyorlardı. Flory'nin orada durup seyretmesine kimse aldırmıyordu -Verrall'in yüzü istenmeyen yabancıları görmezden gelmek üzere özel olarak tasarlanmış yüzlerdendi- ama biraz önce aşağılanmış olması yüzünden Flory oradan bir türlü ayrılamıyordu. Her nasılsa Verrall onda korkunç bir aşağılık duygusu uyandırmıştı. Konuşmayı sürdürmek için bir bahane bulmaya çalışırken yamaca doğru baktığında açık mavi giysileriyle Elizabeth'in amcasının evinin kapısından dışarı çıktığını gördü. Kazığa yapılan üçüncü vuruşu görmüş olmalıydı. Kalbi acı verecek kadar çarpıyordu. Birden aklına bir düşünce geldi, şu genellikle sonradan insanın başını derde sokan aceleci düşüncelerden biriydi bu. Ondan birkaç yarda uzakta duran Verrall'e seslenip sopasıyla midillileri göstererek sordu:</p>

  <p>"Şu öteki ikisi bunu nasıl yapacaklarını biliyorlar mı?"</p>

  <p>Verrall ekşi bir havayla omzunun üzerinden baktı. Flory'nin görmezden gelindikten sonra çekip gideceğini ummuştu.</p>

  <p>"Ne?"</p>

  <p>"Şu ikisi de bunu yapabilir mi?" diye yineledi Flory.</p>

  <p>"Kestane fena sayılmaz. Ama serbest bırakılırsa çok aceleci davranıyor."</p>

  <p>"Kazığa bir atış da ben yapabilir miyim?"</p>

  <p>"Tamam," dedi Verrall hiç de kibar olmayan bir tavırla. "Ama sakın hayvanın ağzını parçalama."</p>

  <p>Asker midilliyi getirdi, Flory dizginleri inceliyormuş gibi yaptı. Aslında Elizabeth otuz-kırk yarda yakına gelinceye kadar zaman geçirmeye çalışıyordu. Tam o geçtiği sırada kazığı vurup (düz koştukları takdirde küçük Burma midillileriyle bunu yapmak kolaydı) mızrağının ucunda kazıkla midillisini onun yanına sürmeye karar vermişti. Bunun doğru bir hareket olduğu açıktı. Elizabeth'in, şu al yanaklı gencin at binmeyi bilen tek kişi olduğunu düşünmesini istemiyordu. Şortunu giymişti, böyle at binmek rahat değildi, ama neredeyse herkes gibi kendisinin de atın üzerinde yakışıklı göründüğünü biliyordu.</p>

  <p>Elizabeth yaklaşıyordu. Flory eyere atladı, Hintliden mızrağı alıp Elizabeth'i selamlamak için havada salladı. Ama Elizabeth yanıt vermemişti. Belki de Verrall'in önünde bunu yapmaya utanmıştı. Başını çevirmiş mezarlıktan yana bakıyordu, yanakları pembeleşmişti.</p>

  <p><span style="font-style:italic;">"Chalo,"</span> dedi Flory Hintliye, sonra dizlerini atın sağrısına bastırdı.</p>

  <p>Bir an sonra, at daha iki sıçrayış yapmamışken Flory kendini havada uçarken buldu. Omzunu neredeyse ekleminden koparan bir çatırtıyla yere çakıldı ve yuvarlanmaya başladı. Neyse ki mızrak elinden düşmüştü. Sırtüstü yattığı yerden bulanık bir şekilde mavi gökyüzünde dönüp duran akbabaları gördü. Sonra gözleri haki<span style="font-style:italic;">pagri</span> ve sakalı neredeyse gözlerine kadar çıkan esmer Sikh'in yüzünde odaklandı. Onun üzerine eğilmişti Hintli.</p>

  <p>"Ne oldu?" diye sordu İngilizce, sonra acı içinde dirseğinin üzerinde doğruldu. Sikh homurdanarak bir şeyle söyledi ve ileriyi gösterdi. Flory kestane rengi midillinin eyeri karnının altında, meydanda koşturduğunu gördü. Eyer sıkıştırılmadığı için kayınca o da yere düşmüştü.</p>

  <p>Flory oturduğunda canının çok acıdığını fark etti. Gömleğinin sağ omzu yırtılmış ve şimdiden kan içinde kalmıştı. Yanağından da kan fışkırdığını hissedebiliyordu. Sert toprak yüzünü sıyırmıştı. Şapkası da düşmüştü. Ölümcül bir acıyla aklına Elizabeth geldi ve kızın ona doğru geldiğini gördü. Böyle rezil bir şekilde yere serildiğini görmüştü. Ah Tanrım, Tanrım, diye düşündü. Of Tanrım, ne kadar salak görünüyor olmalıyım! Yaralanan yanağının öteki olmasına karşın bir elini doğum lekesinin üzerine kapattı.</p>

  <p>"Elizabeth! Selam Elizabeth! Günaydın!"</p>

  <p>Salak gibi göründüğünün bilincinde olan birinin yapacağı gibi hevesle, yalvarırcasına sesleniyordu. Kız yanıt vermedi ve daha da inanılmaz olanı bir an için bile duraklamadan yürümesini sürdürdü. Sanki onu ne duymuş ne de görmüş gibi davranıyordu.</p>

  <p>"Elizabeth!" diye seslendi yeniden şaşkınlık içinde. "Nasıl düştüğümü gördün mü? Eyer gevşekmiş. Şu aptal <span style="font-style:italic;">sepoy</span> onu..."</p>

  <p>Şimdi onu duyduğu kesindi. Yüzünü bir an için ona çevirdi, sanki o orada değilmişçesine bir bakışla baktı. Sonra gözlerini mezarlığın arkalarına çevirdi. Bu korkunç bir şeydi. Flory umutsuzca kızın arkasından seslendi:</p>

  <p>"Elizabeth! Elizabeth diyorum!"</p>

  <p>Kız tek bir söz söylemeden, tek bir işaret yapmadan, bakmadan yanından geçti gitti. Sırtı ona dönük, topuklarını vurarak sert adımlarla yoldan aşağı yürüyordu.</p>

  <p>Şimdi <span style="font-style:italic;">sepoy</span>'lar çevresine toplanmış, Verrall de Flory'nin yattığı yere gelmişti. <span style="font-style:italic;">Sepoy</span>'lardan birkaçı Elizabeth'e selam verdi; Verrall onu görmezden geldi, belki de görmemişti. Flory acı içinde ayağa kalktı. Her tarafı çürümüştü ama kırık kemik yoktu. Hintliler şapkasını ve bastonunu getirdiler ama dikkatsizlikleri için özür dilemediler. Biraz saygısız bir yüzle bakıyorlardı, sanki bunu hak ettiğini düşünüyormuş gibiydiler. Eyeri bilerek gevşetmiş oldukları bile düşünülebilirdi.</p>

  <p>"Eyer kaydı," dedi Flory böyle anlarda olduğu gibi zayıf, aptalca bir sesle.</p>

  <p>"Lanet olası, binmeden önce bakamaz mıydınız?" dedi Verrall kısaca. "Bu heriflere güvenilmeyeceğini bilmiyor musunuz?"</p>

  <p>Bunu söyledikten sonra yuları çekip oradan uzaklaştı. Bu konunun kapandığını düşünüyordu. <span style="font-style:italic;">Sepoy</span>Iar Flory'ye selam vermeden onun peşinden gittiler. Flory evinin kapısına geldiğinde dönüp baktı. Kestane midilli yakalanıp eyeri yeniden takılmıştı, Verrall de onun üzerinde kazık avına çıkmıştı.</p>

  <p>Düşüş Flory'yi öyle sarsmıştı ki şimdi bile düşüncelerini toplayamıyordu. Elizabeth'in öyle davranmasına neden olan şey ne olabilirdi? Onu kanlar içinde, acı çekerek yerde yatarken görmüş ve sanki ölü bir köpekmiş gibi aldırmadan yanından yürüyüp gitmişti. Böyle bir şey nasıl olabilmişti? Gerçekten olmuş muydu? Bu inanılmaz bir şeydi. Ona kızmış olabilir miydi? Acaba onun canını sıkacak bir şey mi yapmıştı? Bütün hizmetkârlar çitin yanında bekliyorlardı. Kazık avını seyretmeye çıkmışlardı. Bu yüzden nasıl rezil olduğunu da hepsi görmüştü. Ko S'la kaygılı bir yüzle onu karşılamak için yolun yarısına kadar koştu.</p>

  <p>"Değerli Efendim yaralandı mı? Değerli Efendim kendisini eve taşımamı ister mi?"</p>

  <p>"Hayır," dedi değerli efendi. "Git bana biraz viski, bir de temiz gömlek getir."</p>

  <p>Eve döndüklerinde Ko S'la Flory'yi yatağın üzerine oturttu, kan yüzünden üzerine yapışmış olan yırtık gömleğini çıkardı. Bu sırada dilini şaklatıyordu.</p>

  <p><span style="font-style:italic;">"Ah ma lay?</span> Bu kesikler pislik dolmuş. Yabancı midillilerle böyle çocuk oyunları oynamamalısın <span style="font-style:italic;">thakin.</span> Senin yaşında yapılmaz bu. Çok tehlikeli."</p>

  <p>"Eyer kaydı," dedi Flory.</p>

  <p>"Böyle oyunlar," diye sürdürdü Ko S'la, "genç polislere yakışır. Ama sen artık genç değilsin thakin. Senin yaşında düşmek zararlı olabilir. Kendine dikkat etmelisin."</p>

  <p>"Sen beni yaşlı bir adam mı sanıyorsun?" dedi Flory öfkeyle. Omzu dayanılmaz ölçüde ağrıyordu.</p>

  <p>"Otuz beş yaşındasın <span style="font-style:italic;">thakin,"</span> dedi Ko S'la kibar ama kesin bir sesle.</p>

  <p>Bütün bunlar çok aşağılayıcı şeylerdi. Geçici olarak aralarında barış yapmış olan Ma Pu ve Ma Yi kesiklere iyi geleceğini söyledikleri korkunç bir macunla dolu bir tas getirdiler. Flory yalnız kaldıklarında Ko S'la'ya bunu pencereden dışarı atmasını ve yerine boraks merhemi doldurmasını söyledi. Sonra ılık banyoda oturmuş, Ko S'la sıyrıklarından toprakları silerken kafası yavaş yavaş yerine geldikçe olanları düşünüp giderek daha da umutsuzluğa kapıldı ve hiçbir şey anlayamaz oldu. Kıza çok büyük bir saygısızlıkta bulunmuş olduğu açıktı. Ama onu dün geceden beri hiç görmemişken böyle bir şeyi nasıl yapmış olabilirdi? Birazcık olsun akla yatkın tek bir yanıt bile bulamıyordu.</p>

  <p>Ko S'la'ya defalarca düşmesinin nedeninin eyerin kayması olduğunu açıkladı. Ama onu anlayışlı bir yüzle dinlemesine karşın Ko S'la'nın bu söylediklerine inanmadığı belliydi. Yaşadığı sürece bu düşüşü at binmeyi bilmemesine yükleyeceğini anlıyordu Flory. Öte yandan on beş gün önce, zararsız bir buffaloyu kovalayarak hiç hak etmediği bir şan kazanmıştı. Yazgı kendi tarzında adil davranıyordu.</p>

  <p id="uc9a9f311-ffb0-46ff-85db-8b8ffe04a09b" style="text-align: center;"><span style="font-weight:bold;">17</span></p>

  <p>Flory o akşam yemekten sonra kulübe gidene kadar Elizabeth'i görmedi. Yapması beklenebilecek şeyi yapmadı, onu arayıp bir açıklama yapmasını istemedi. Aynaya baktığında yüzü cesaretini kırmıştı. Bir yanında doğum lekesi, öteki yanında sıyrıkla öyle çirkin ve acıklı bir görünüşü vardı ki gün ışığında kendini göstermeye cesaret edemiyordu. Kulüp salonuna girdiğinde eliyle doğum lekesini kapadı - alnındaki bir sivrisinek ısırığını kaşıma bahanesiyle. Böyle bir anda doğum lekesini kapatmamak onun sinirlerinin kaldırabileceğinden daha fazlasını gerektiriyordu. Ama Elizabeth orada değildi zaten.</p>

  <p>Bunun yerine beklenmedik bir tartışmanın ortasına düştü. Ellis ve Westfield cangıldan yeni gelmiş, ekşi bir havayla içki içiyorlardı. Rangoon'dan <span style="font-style:italic;">Burmalı Vatansever</span>'in editörünün Mr. Macgregor'a yaptığı karalamalar yüzünde yalnızca dört ay hapis cezası aldığı haberi gelmişti. Ellis bu kadar hafif bir ceza verildiği için öfkeden köpürüyordu. Flory içeri girer girmez Ellis 'şu küçük, kara Çokyalaka' ile ilgili sözlerle onu iğnelemeye başladı. O anda tartışmanın düşüncesi bile Flory'yi esnetiyordu, ama dikkatsiz yanıtlar vermesi bir tartışma başlattı yine de. Tartışma kızıştı, Ellis, Flory'ye karaların sevgilisi deyince Flory de aynı türden bir yanıt verdi, bunun üzerine Westfield'in de sabrı taştı. İyi huylu bir adamdı ama Flory'nin Bolşevik düşüncelerinden zaman zaman rahatsız oluyordu. Her şey konusunda bir doğru, bir de yanlış görüş varken niçin Flory'nin her zaman yanlış olanı seçmekten hoşlandığını bir türlü anlayamıyordu. Flory'ye 'lanet olası bir Hyde Park kışkırtıcısı gibi konuşmaya başlamamasını' söyledikten sonra kısa bir vaaz verdi. Konusu <span style="font-style:italic;">pukka sahip'in</span> beş temel erdemiydi.</p>

  <p>Prestijimizi korumak</p>

  <p>Sıkı bir yumruk (kadife eldivensizinden)</p>

  <p>Biz beyazlar birlik olmalıyız</p>

  <p>Onlara elini verirsen kolunu kaptırırsın, ve</p>

  <p><span style="font-style:italic;">Esprit de Corps</span></p>

  <p>Bütün bunlar sırasında Elizabeth'i görme endişesi Flory'nin yüreğini öylesine kemiriyordu ki ona söylenenleri neredeyse duymuyordu. Üstelik bütün bunları o kadar çok, ama o kadar çok duymuştu ki - Rangoon'daki ilk haftasında karşılaştığı <span style="font-style:italic;">burra sahip</span> (cin düşkünü yaşlı bir İskoç'tu, yarış midillileri yetiştirmekte çok ustaydı, bir süre sonra aynı atı iki farklı adla yarışa soktuğu için uyarı almıştı) bir yerli cenazesi geçerken <span style="font-style:italic;">topi</span> şapkasını çıkardığını görünce onu azarlayarak "Unutma evlat, her zaman şunu hatırla, biz <span style="font-style:italic;">sahiplog'uz,</span> onlarsa pislik," dediğinden beri belki yüz kere, belki bin kere. Böyle saçmalıkları dinlemek onun artık midesini bulandırıyordu. Bu yüzden söver gibi bir şekilde konuşarak Westfield'in sözünü kesti:</p>

  <p>"Of, kapat çeneni! Bu konudan bıktım artık. Veraswami çok iyi bir adam - tanıdığım kimi beyaz adamlardan çok çok daha iyi üstelik. Zaten bir dahaki genel toplantıda onun kulübe üye alınmasını önereceğim. Belki şu lanet yerin seviyesini yükseltir biraz."</p>

  <p>Bu sözler üzerine tartışma ciddileşebilirdi, ama kulüpteki bütün tartışmalar gibi içeride seslerin yükseldiğini duyan kâhyanın kapıda belirmesiyle kesildi.</p>

  <p>"Efendim beni mi çağırdı?"</p>

  <p>"Hayır, cehennemin dibine git!" dedi Ellis aksi aksi.</p>

  <p>Kâhya yerine döndü, ama bu şimdilik tartışmanın sonu olmuştu. O anda dışarıda ayak sesleri ve konuşmalar duyuldu; Lackersteen'ler kulübe gelmişlerdi.</p>

  <p>Salona girdiklerinde Flory, Elizabeth'in yüzüne bakacak cesareti bile bulamadı; ama üçünün de her zamankine göre çok daha şık giyinmiş olduklarını fark etmişti. Mr. Lackersteen bir akşam ceketi giymişti -mevsim nedeniyle beyaz bir ceket-ve son derece ayıktı. Beyaz gömleği ve pike yeleği sanki yalnızca bedenini değil, ahlak duygusunu da dik tutan bir korse olmuştu. Üzerindeki kırmızı elbise Mrs. Lackersteen'i çok şık ve ince, uzun gösteriyordu. Önemli bir konuğu bekliyormuş gibi bir izlenim veriyorlardı, ama bu izlenimin neden kaynaklandığını anlatmak güçtü.</p>

  <p>İçkiler söylenip Mrs. Lackersteen <span style="font-style:italic;">punkah'ın</span> altında her zamanki yerine oturduğunda Flory onlardan uzakta bir sandalye seçti. Henüz Elizabeth'le karşılaşmaya cesareti yoktu. Mrs. Lackersteen son derece aptalca bir tavırla sevgili Galler Prensi'nden söz etmeye başladı. Bir müzikal komedide geçici olarak düşes rolü oynayan bir koro kızı gibi bir aksanla konuşuyordu. Ötekiler içlerinden 'Bu salağın derdi ne?' diye düşünmeye başlamışlardı. Flory Elizabeth'in neredeyse tam arkasına yerleşmişti. Elizabeth o zamanların modasına uygun çok açık yakalı sarı bir elbise giymişti, elbisesine uygun şampanya rengi çorapları ve ayakkabıları vardı ve elinde kocaman, devekuşu tüyünden bir yelpaze tutuyordu. Öyle şık, öyle olgun görünüyordu ki Flory ondan her zamankinden de daha fazla çekiniyordu. Onu öpmüş olduğuna inanamıyordu şimdi. Kız aynı anda herkesle rahat bir sohbete girişmişti. Arada sırada birkaç sözle genel konuşmaya katılmaya cesaret ediyordu Flory; ama Elizabeth ona hiç doğrudan yanıt vermemişti. Bununla onu görmezden geldiğini mi göstermek peşindeydi, anlamıyordu.</p>

  <p>"Pekâlâ," dedi Mrs. Lackersteen, "kim bir <span style="font-style:italic;">rubbah</span> istiyor?"</p>

  <p>Çok açıkça 'rubbah' demişti, aksam giderek daha da aristokratlaşıyordu. Bu açıklanabilir bir şey değildi. Görünüşe bakılırsa Ellis, Westfield ve Mr. Lackersteen de bir 'rubbah' istiyorlardı. Elizabeth'in oynamadığını görür görmez Flory oyuna katılmayı reddetti. Onunla ya şimdi yalnız kalabilirdi ya da asla. Hepsi oyun odasına geçtiklerinde bir korku ve rahatlama duygusuyla Elizabeth'in en arkadan geldiğini gördü. Kapıda bekleyip yolunu kesti. Ölü gibi sararmıştı. Kız ondan biraz uzaklaştı.</p>

  <p>"Özür dilerim," dedi ikisi de aynı anda.</p>

  <p>"Bir dakika," dedi Flory titreyen bir sesle. "Seninle konuşabilir miyim? Senin için bir sakıncası yok değil mi? Söylemem gereken bir şey var."</p>

  <p>"Lütfen geçmeme izin verir misiniz Mr. Flory?"</p>

  <p>"Lütfen, lütfen! Şimdi yalnızız. Yalnızca birkaç şey söylememi reddetmeyeceksin değil mi?"</p>

  <p>"Neymiş söyleyeceğiniz şey?"</p>

  <p>"Yalnızca şunu söyleyecektim. Seni kıracak her ne yaptıysam lütfen bana bunun ne olduğunu söyle. Söyle bana da kendimi düzelteyim. Seni kırmaktansa bileklerimi keserim daha iyi. Lütfen söyle bana. Böyle ne olduğunu bile bilmeden sürmesine dayanamıyorum."</p>

  <p>"Gerçekten neden söz ettiğinizi anlamıyorum. Ne yapıp da beni kırdığınızı mı söylememi istiyorsunuz? Siz beni nasıl kırabilirsiniz ki? Niye kırasınız?"</p>

  <p>"Ama bir şey yapmış olmalıyım! Bana böyle davrandığına göre!"</p>

  <p>"Size nasıl davrandığıma göre? Ne demek istediğinizi anlamıyorum. Niçin böyle alışılmadık bir biçimde konuştuğunuzu hiç anlamıyorum."</p>

  <p>"Ama benimle konuşmuyorsun bile! Bu sabah yokmuşum gibi geçip gittin yanımdan."</p>

  <p>"Herhalde davranışlarımın hesabını vermek zorunda değilim."</p>

  <p>"Ama lütfen, lütfen! Böyle birdenbire küçümsenmenin benim için ne korkunç bir şey olduğunu görmüyor musun? Hem daha dün gece..."</p>

  <p>Kızın yüzü pembeleşti. "Bana kalırsa böyle şeylerin sözünü etmeniz son derece uygunsuz bir davranış!"</p>

  <p>"Biliyorum, biliyorum. Bütün bunları biliyorum. Ama başka ne yapabilirim ki? Bu sabah sanki ben yerde duran bir taşmışım gibi geçip gittin Seni bir şekilde kırmış olduğumu biliyorum. Ne yaptığımı öğrenmek istediğim için beni suçlayabilir misin?"</p>

  <p>Herzamanki gibi konuştukça işleri daha da batırıyordu. Yaptığı şey her neyse bunu konuşmaya çalışmanın kızın gözüne o şeyin kendisinden bile kötü göründüğünü anlıyordu. Hiçbir şey açıklamayacaktı. Onu karanlıkta bırakacak, küçümseyecek, sonra da hiçbir şey olmamış gibi davranacaktı; tam kadınlara özgü bir davranış. Yine de onu zorladı:</p>

  <p>"Lütfen söyle bana. Aramızdaki her şeyin böyle bitmesine izin veremem."</p>

  <p>"Aramızdaki her şeyin bitmesi mi? Bitecek bir şey yok ki!" dedi kız soğuk bir sesle.</p>

  <p>Bu sözlerdeki kabalık Flory'yi yaralamıştı, hızla konuştu.</p>

  <p>"Sen böyle değildin Elizabeth! Bir insana iyi davrandıktan sonra ona öldürücü bir vuruş vurmak, sonra da nedenini söylemeyi reddetmek adıl bir davranış değil. Benimle açıkça konuşabilirsin. Lütfen söyle, ne yaptım?"</p>

  <p>Kız ona yan yan, acı bir bakış attı. Yaptığı şeyden dolayı değil, ona bunu söyletmeye çalıştığı için böyle bakıyordu. Ama belki de bu sahnenin bir an önce bitmesini istiyordu.</p>

  <p>"Peki, eğer ille de beni konuşmaya zorluyorsanız..."</p>

  <p>"Evet?"</p>

  <p>"Bana anlatılanlara göre siz benimle... bana sanki... of, yani siz benimle... birlikteyken, of bu çok çirkin bir şey! Söyleyemiyorum."</p>

  <p>"Devam et."</p>

  <p>"Bana sizin evinizde Burmalı bir kadın tuttuğunuzu söylediler. Ve <span style="font-style:italic;">şimdi</span> lütfen geçmeme izin verir misiniz?"</p>

  <p>Bu sözlerden sonra kısa eteğini savurarak önünden süzüldü -bunu anlatabilecek başka bir sözcük olamaz-ve oyun odasına girip gözden kayboldu. Flory kapıda durmuş arkasından bakıyordu, konuşamayacak kadar şaşırmıştı ve çok aptalca bir görünüşü vardı.</p>

  <p>Bu korkunç bir şeydi. Bundan sonra kızın yüzüne bakamazdı. Kulüpten dışarı çıkmak için hızla döndü, sonra vazgeçti. Bırakın kızın karşısına çıkmaya, oyun odasının kapısından geçmeye bile cesareti yoktu. Nasıl kaçacağını düşünerek salona girdi, sonunda veranda parmaklıklarına tırmanıp Irrawaddy'ye kadar uzanan küçük çayırlığa atladı. Alm ter içinde kalmıştı. Öfke ve umutsuzluktan çığlıklar atabilirdi. Lanet olası şanssızlık! Böyle bir şey yüzünden yakalanmak. 'Burmalı bir kadın tutmak' - üstelik bu doğru bile değildi! Ama reddetmek ne işe yarardı! Ah, hangi kahrolası kötü talih bunu kızın kulaklarına kadar ulaştırmıştı?</p>

  <p>Ama aslında bu talihsizlik değildi. Bunun son derece sağlam bir nedeni vardı. O akşam kulüpte Mrs. Lackersteen'in öyle garip davranmasının nedeni de aynıydı. Önceki gece, tam depremden önce Mrs. Lackersteen siviller listesini okuyordu. Siviller listesi (bu listede Burma'daki her görevlinin ne kadar kazandığı yazılıydı) onun için tükenmez bir ilgi kaynağıydı. Tara bir kere Mandalay'da karşılaştığı bir orman koruyucunun gelirlerini hesaplamakla uğraşırken aklına Mr. Macgregor'dan ertesi gün yanında yüz polisle birlikte Kyauktada'ya gelecek olan Teğmen Verrall'e bakmak geldi. Onun adını bulduğunda adının önünde neredeyse aklını başından alan bir sözcük yazdığını gördü.</p>

  <p>Bu sözcük'Asaletli'idi.</p>

  <p><span style="font-style:italic;">Asaletti.</span> Soylu teğmenlere çok az rastlanırdı, Hint ordusunda elmas kadar ender görülürlerdi, Burma'daki do-dolar kadar enderlerdi. Ve eğer elli millik bir alandaki tek evlenmeye uygun genç kızın yengesiyseniz ve ertesi gün soylu bir teğmenin geleceğini duyarsanız - evet! Mrs. Lackersteen üzüntüyle Elizabeth'in o sırada Flory ile birlikte bahçede olduğunu hatırladı - aylık ücreti yalnızca yedi yüz rupi olan ve büyük bir olasılıkla şu anda Elizabeth'e evlenme teklif etmekle meşgul olan şu ayyaş ve sefil Flory'yle! Aceleyle Elizabeth'i içeri çağırmak için verandaya çıkıyordu ki deprem buna engel oldu. Neyse ki eve giderken konuşma şansı bulabilmişti. Mrs. Lackersteen sevgiyle Elizabeth'in elini tuttu ve olabilecek en şefkatli sesiyle konuştu:</p>

  <p>"Şu Flory'nin evinde Burmalı bir kadın tuttuğunu biliyorsundur herhalde sevgili Elizabeth?"</p>

  <p>Bir an için bu ölümcül suçlama büyük bir tepki yaratmadı. Elizabeth ülkede o kadar yeniydi ki söylenenler onun üzerinde hiç etki bırakmamıştı. 'Evinde bir papağan tutmak'tan farklı gelmemişti ona.</p>

  <p>"Evinde Burmalı bir kadın mı tutuyor? Ne için?"</p>

  <p>"Ne için mi? Tatlım, bir adam bir kadını ne için tutar?"</p>

  <p>Ve elbette bu kadarı yetmişti.</p>

  <p>Flory uzun bir süre nehrin kıyısında durdu. Yükselen ay suyun üzerinde geniş bir elektron kalkanı gibi yansıyordu. Dışarıda havanın serinliği Flory'nin ruh halini değiştirmişti. Artık kızmayı bile yüreği kaldırmıyordu. Çünkü ölümcül bir dürüstlük ve kendini aşağılama duygusuna kapılmış, olanların hepsini hak ettiğini anlamıştı. Bir an için ay ışığında önünden bir hayaletler birliği gibi sıra sıra Burmalı kadının geçtiğini görür gibi oldu. Tanrım, kaç taneydiler! Bin - yok ama en azından yüz tane vardı. 'Sağa bak!' diye düşündü umutsuzca. Kafalarını ona çevirdiler ama yüzleri yoktu, çizgileri olmayan oval disklerdi yalnızca. Şurada bir mavi <span style="font-style:italic;">longyi,</span> burada bir çift mercan küpe hatırlıyordu, ama aklına neredeyse tek bir yüz ve tek bir ad gelmedi. Tanrılar adildi; zevk için işlediğimiz suçları (zevk miydi bu gerçekten!) bizi cezalandırmada kullanıyorlardı. Bir daha arındırılmayacak kadar kirlenmişti ve bu da onun cezasıydı.</p>

  <p>Kroton çalılarının arasından ağır ağır yürüyüp kulübün çevresini dolandı. Felaketin acısını tam olarak hissedemeyecek kadar üzgündü. Bütün derin yaralar gibi acısı çok sonra çıkacaktı. Kapıdan geçtiği sırada arkasındaki yaprakların arasında bir şey kımıldadı. İrkildi. Birisi Burma dilinin sert heceleriyle bir şeyler fısıldıyordu.</p>

  <p><span style="font-style:italic;">"Pike-san pay-like! Pike-san pay-like!"</span></p>

  <p>Aniden arkasına döndü. <span style="font-style:italic;">Pike-san pay-like</span> (bana para ver) sözcükleri yineliyordu. Altın mohur ağacının gölgesinde duran bir kadın gördü. Bu Ma Hla May'di. Düşmanca bir havayla endişeli bir şekilde ay ışığına çıktı. Flory'nin ona vurmasından korkuyormuş gibi uzak duruyordu. Pudrayla kaplanmış yüzü ay ışığında hastalıklı bir beyazlıkta görünüyordu. Bir kafatası kadar çirkin ve küstah görünüyordu.</p>

  <p>Kızı görünce çok şaşırmıştı. "Lanet olası, senin burada ne işin var?" dedi İngilizce öfkeyle.</p>

  <p><span style="font-style:italic;">"Pike-san pay-like!"</span></p>

  <p>"Ne parası? Ne demek istiyorsun? Niçin böyle peşimden gelip duruyorsun?"</p>

  <p><span style="font-style:italic;">"Pike-san pay-like!"</span> diye yineledi kız neredeyse çığlık atarak. "Bana söz verdiğin para, <span style="font-style:italic;">thakin!</span> Bana daha para vereceğini söylemiştin. Şimdi istiyorum, tam şimdi!"</p>

  <p>"Sana şimdi nasıl para verebilirim? Önümüzdeki ay alacaksın. Zaten yüz elli rupi verdim ya."</p>

  <p>Sesinin bütün gücüyle <span style="font-style:italic;">Pike-san pay-like</span> ve buna benzer sözcükleri yineleyerek çığlık atmaya başlayınca Flory çok korktu. Bir isteri krizi geçirmek üzereymiş gibi görünüyordu kız. Çıkardığı sesin yüksekliği şaşırtıcıydı.</p>

  <p>"Sessiz ol! Kulüpten duyacaklar!" diye bağırdı ve bunu söyler söylemez kıza böyle bir şeyi hatırlattığına pişman oldu.</p>

  <p>"Yaa, şimdi seni nasıl korkutacağımı biliyorum! Bana hemen şimdi parayı ver, yoksa imdat çığlıkları atıp hepsini buraya toplarım. Çabuk, şimdi ver, yoksa bağırmaya başlıyorum!"</p>

  <p>"Seni köpek!" diyen Flory ona doğru bir adım attı. Kız çevik bir şekilde geri kaçtı, terliğini çıkarıp ona meydan okur gibi durdu.</p>

  <p>"Çabuk ol! Şimdi elli rupi ver, gerisini yarın verirsin. Çık parayı! Yoksa öyle bir bağırırım ki pazardan bile duyarlar!"</p>

  <p>Flory sövüp sayıyordu. Böyle bir sahneye hiç uygun bir zaman değildi. Sonunda cüzdanını çıkardı, içinde yirmi beş rupi buldu, bunları yere fırlattı. Ma Hla May paraların üstüne atladı, saydı.</p>

  <p>"Benelli rupi demiştim <span style="font-style:italic;">thakin!"</span></p>

  <p>"Bende yoksa sana nasıl verebilirim. Cebimde yüz rupilerle mi dolaştığımı sanıyorsun?"</p>

  <p>"Elli rupi dedim!"</p>

  <p>"Of, çekil git yolumdan," diyen Flory onu itip yürüdü.</p>

  <p>Ama sefil kadın onu rahat bırakmayacaktı. Yolda söz dinlemez bir köpek gibi peşinden yürüyor ve sanki paranın gelmesi için gürültü çıkarması yetecekmiş gibi <span style="font-style:italic;">Pike-san pay-like! Pike-san pay-like</span> diye çığlık atıyordu. Kısmen kızı kulüpten uzaklaştırmak için, kısmen de ondan kurtulabilmek umuduyla Flory hızlandı, ama kız gerekirse onu eve kadar izlemeye kararlı görünüyordu. Bir süre sonra buna daha fazla dayanamadı, onu kovalamak için arkasını döndü.</p>

  <p>"Hemen şu anda git buradan! Eğer beni izlemeye devam edersen bir <span style="font-style:italic;">anna</span> bile alamayacaksın."</p>

  <p><span style="font-style:italic;">"Pike-san pay-like!"</span></p>

  <p>"Seni aptal," dedi Flory, "bunu yapmanın ne yararı var? Üzerimde başka para yokken sana nasıl para verebilirim?"</p>

  <p>"Ben de bu dediğine inanacaktım öyle mi?"</p>

  <p>Umutsuzca ceplerini karıştırdı. O kadar endişeliydi ki kızdan kurtulmak için her şeyi vermeye hazırdı. Parmakları altın sigara tabakasına değdi. Tabakayı cebinden çıkardı.</p>

  <p>"İşte, eğer sana bunu verirsem gidecek misin? Bunu otuz rupiye rehine verebilirsin."</p>

  <p>Ma Hla May bir an düşünür gibi yaptı, sonra somurtkan bir suratla "Ver onu bana," dedi.</p>

  <p>Flory tabakayı yolun arkasındaki çimenlerin arasına fırlattı. Kız tabakayı kaptığı gibi sanki Flory'nin bunu elinden almasından korkuyormuşçasına koşarak uzaklaştı. Flory geri dönüp evine giderken o korkunç sesten kurtulduğu için Tanrı'ya şükrediyordu. Sigara tabakası Ma Hla May'in on gün önce ondan çaldığı tabakaydı.</p>

  <p>Kapıya geldiğinde dönüp arkasına baktı. Ma Hla May hâlâ tepenin eteğinde duruyordu. Ay ışığında gri bir heykelcik gibi görünüyordu. Bir köpeğin kuşkulu bir yabancıyı gözden kayboluncaya kadar izlemesi gibi durmuş onu seyrediyordu. Bu garipti. Birkaç gün önce ona şantaj mektubu gönderdiği zaman olduğu gibi şimdi de kızın çok tuhaf ve ondan beklenmedik bir şekilde davrandığını düşündü. Ondan hiç beklenmeyen bir kararlılıkla davranıyordu, sanki birileri onu kışkırtıyormuş gibi davranıyordu neredeyse.</p>

  <p id="u0c86f2a8-10d1-48fe-96cd-08434a893052" style="text-align: center;"><span style="font-weight:bold;">18</span></p>

  <p>Geçen geceki tartışmadan sonra Ellis bir hafta boyunca Flory'yi kızdırmak için fırsat kolladı. Ona Nancy adını takmıştı -bu zenci sevici anlamına geliyordu, ama kadınlar bunu bilmiyorlardı- ve sürekli olarak onunla ilgili korkunç skandallar uyduruyordu. Ellis kiminle kavga ederse onun hakkında skandallar uydururdu hep. Bu skandallar sürekli olarak yinelene yinelene işlenip bir tür saga'ya dönüşürlerdi. Flory'nin dikkatsizce söylediği 'Veraswami çok iyi bir adam' sözleri çok geçmeden şişirile şişirile <span style="font-style:italic;">Daily Worker</span> dolusu sövgü ve ayrımcılığa dönüştü.</p>

  <p>"Onurum üzerine yemin ederim Mrs. Lackersteen," dedi Ellis -Verrall ile ilgili büyük sırrı keşfettikten sonra Mrs. Lackersteen bir anda Flory'den hiç hoşlanmamaya başlamış ve Ellis'in anlattıklarını can kulağıyla dinler olmuştu- "onurum üzerine yemin ediyorum, eğer geçen gece burada olup da şu Flory denen adamın söylediklerini duymuş olsaydınız inanın iliklerinize kadar ürperirdiniz!"</p>

  <p>"Gerçekten mi! Biliyorsunuz ben her zaman onun çok garip fikirleri olduğunu düşünmüşümdür. Şimdi neler anlatıyordu? Umarım sosyalizm değildir."</p>

  <p>"Daha da kötüsü."</p>

  <p>Sonra uzun anlatılar geliyordu. Ama Ellis onu kızdırmak için fırsat kollarken Flory Kyauktada'da kalmayıp onu hayal kırıklığına uğrattı. Elizabeth'in onu başından savmasının ertesi günü kampa geri döndü. Elizabeth onun hakkında anlatılan skandal öykülerinin çoğunu duydu. Şimdi ne tür bir insan olduğunu çok iyi anlıyordu. Niçin sık sık onun yanındayken canının sıkıldığını ve sinirlerinin bozulduğunu anlamıştı. O bir aydındı -Elizabeth'inen nefret ettiği sözcüktü bu-, Lenin, A.J. Cook ve Montparnasse kafelerindeki pis şair bozuntularıyla aynı sınıftan bir aydın. Burmalı metresini bile bağışlayabilirdi ama bunu değil. Flory üç gün sonra ona bir mektup gönderdi; bu resmi, çekingen mektubu elden göndermişti - kampı Kyauktada'dan bir günlük yürüyüş uzaklığındaydı. Elizabeth yanıt vermedi.</p>

  <p>Flory'nin şansına yapacak o kadar çok işi vardı ki düşünmeye zaman bulamıyordu. Uzun yokluğu sırasında bütün kamp allak bullak olmuştu. Neredeyse otuz kuli kayıptı, hasta fillerin durumu eskisinden de kötüydü ve on gün önce gönderilmiş olması gereken koca bir yığın tik ağacı kütüğü hâlâ bekliyordu çünkü makine çalışmıyordu. Makinelerden hiç anlamayan Flory yağa bulanıp kapkara oluncaya kadar motorun içini kurcalamaya giriştiğinde Ko S'la ona sert bir sesle beyaz adamların <span style="font-style:italic;">kuli</span>'lerin işlerini yapmamaları gerektiğini söyledi. Sonunda motor çalışmaya ikna oldu ya da en azından sarsılmaya başladı. Hasta filin bağırsak kurtlarından dolayı rahatsızlandığı anlaşıldı. <span style="font-style:italic;">Kulf</span>Iere gelince; kaçmalarının nedeni haşhaş tayınlarının kesilmiş olmasıydı - haşhaş olmazsa cangılda kalmazlardı, bunu ateşe karşı koruyucu olarak kullanıyorlardı. Flory'nin başını sıkıntıya sokmak isteyen U Po Kyin, subayların bir baskın düzenleyip haşhaşa el koymalarını sağlamıştı. Flory, Dr. Veraswami'-ye mektup yazıp yardım istedi. Doktor filin tedavisi için ilaç olarak yasadışı üretilmiş yüklü miktarda haşhaş gönderdi ve yanına da dikkatle yazılmış bir kullanım kılavuzu ekledi. Filden 5 metre boyunda bir bağırsak kurdu çıkarıldı. Flory günde on iki saat meşguldü. Akşamları yapacak başka bir şey yoksa cangıla dalıyor, terden gözleri yanmaya başlayıncaya, bacakları kesiklerden kan içinde kalıncaya kadar yürüyor, yürüyordu. Geceler en kötüsüydü. Yavaş yavaş bütün bu olanların ona ne kadar derin bir acı verdiğini fark etmeye başlıyordu.</p>

  <p>Bu sırada günler geçmiş ama Elizabeth, Verrall'i yüz yardadan daha yakından görememişti bir türlü. Geldiği akşam kulübe uğramamış olması büyük bir hayal kırıklığı uyandırmıştı. Mr. Lackersteen akşam ceketini boşuna giymiş olduğunu anladığı zaman gerçekten çok kızdı. Ertesi sabah Mrs. Lackersteen kocasının bungalova resmi bir mektup gönderip Verrall'i kulübe davet etmesini istedi; ama buna da bir yanıt gelmedi. Günler geçiyor Verrall yerel topluluğa katılmak için hiçbir hareket yapmıyordu. Resmi ziyaretleri bile önemsemiyordu, Mr. Macgregor'un bürosuna gidip kendini tanıtmak zahmetine bile katlanmamıştı. Dak-bungalov kasabanın öteki ucunda, idare merkezinin yakınındaydı ve o da burada çok rahat ediyordu. Kurallara göre dak-bungalovda ancak sınırlı bir süre kalınabilirdi, ama Verrall bu kuralı görmezden geliyordu. Avrupalılar onu ancak sabah ve akşam meydanda görebiliyorlardı. Gelişinin ikinci günü adamlarından ellisi ellerinde oraklarla gelip meydanda geniş bir alanı temizlediler, ardından Verrall'in burada polo atışı çalışmaları yaparak ileri geri at koşturduğu görüldü. Yoldan aşağı inen Avrupalıları hiç fark etmiyordu bile. Westfield ve Ellis çok öfkeliydi, Mr. Macgregor bile Verrall'in davranışının 'kibarca olmadığını' söyledi. En küçük bir nezaket göstermiş olsaydı hepsi soylu teğmenin ayaklarına kapanacaklardı; ama görünüşe bakılırsa iki kadından başka herkes daha başından ondan nefret ediyordu. Unvanlı insanlar söz konusu olduğunda hep böyle olur, onlara ya hayran kalınır ya da nefret edilir. Eğer insanları görmezden gelirlerse bu, iğrenç bir züppeliktir, eğer insanlarla birlikte olmayı kabul ederlerse buna da sevimli sadelik denir; bunların ortası yoktur.</p>

  <p>Verrall bir soylunun en küçük oğluydu ve hiç zengin değildi, ama ödeme emri kapısına dayanmadıkça faturaları pek ödememek gibi bir yöntem sayesinde, ciddi olarak ilgilendiği iki şeyden kendini yoksun bırakmamayı başarıyordu: giysiler ve atlar. Hindistan'a bir İngiliz süvari alayıyla gelmiş, sonra daha ucuz olduğu için ve daha rahat polo oynayabildiği için Hindistan ordusuna geçmişti. İki yılın sonunda borçları o kadar korkunç bir duruma geldi ki Burma Askeri Polisi'ne girdi. Burada para biriktirmenin olanaklı olduğunu bilmeyen yoktu; ama Burma'dan nefret ediyordu -burası bir binicinin sevebileceği bir yer değildi- ve şimdiden alayına geri dönmek için başvuru yapmıştı. İstediği zaman istediği yere aktarılabilen türden bir askerdi o. Bu arada yalnızca bir aylığına Kyauktada'ya gönderilmişti ve bölgenin küçük <span style="font-style:italic;">sahiplog'uyla</span> kaynaşmak için en ufak bir istek taşımıyordu. Bu küçük Burma idare merkezlerindeki toplulukları tanıyordu - kötü niyetli, her şeye burnunu sokan, at binmeyi bilmeyen sıradan insanlardı bunlar. Onları çok küçük görüyordu.</p>

  <p>Ama Verrall'in küçümsediği insanlar yalnızca onlar değildi. Aşağıladıklarının ayrıntılı bir listesini yapmak uzun bir zaman alırdı. Birkaç ünlü polo oyuncusu dışında Hindistan'ın asker olmayan bütün nüfusunu hor görüyordu. Aynı zamanda süvariler dışında bütün orduyu da küçümsüyordu. Süvari ve piyade ayrımı yapmadan bütün Hint alaylarını da aşağılıyordu. Kendisinin de bir yerli alaya ait olduğu doğruydu, ama bunu yalnızca ona böylesi uygun olduğu için seçmişti. Hintliler en ufak bir şekilde ilgisini çekmiyordu, Urducası başlıca sövgü sözcüklerinden oluşuyordu ve bütün fiiller üçüncü tekil şahıstaydı. Kendi askeri polislerinin onun gözünde <span style="font-style:italic;">kuli'-</span>lerden farkları yoktu. Arkasında kılıcını taşıyan yaşlı <span style="font-style:italic;">su-bahdar</span> ile birlikte teftişe çıktığında, sıralar arasında dolaşırken sık sık "İsa aşkına, ne lanet bir domuz bu!" diye mırıldandığı duyulurdu sık sık. Hatta bir keresinde yerli birlikler konusundaki açık sözlü görüşleri yüzünden başı derde bile girmişti. Bu da bir teftiş sırasında olmuştu ve Verrall generalin arkasında duran subaylar arasındaydı. Bir Hintli piyade alayı yürüyüş için yaklaşıyordu.</p>

  <p>"Piyade tüfekçileri," demişti biri.</p>

  <p>"Şunlara bak," dedi Verrall ekşi, oğlan çocuğununkini andıran sesiyle.</p>

  <p>Piyade tüfekçilerinin beyaz saçlı albayı yakında duruyordu. Ensesine kadar kızardı ve Verrall'i generale şikâyet etti. Verrall kınama cezası aldı ama kendisi de bir İngiliz ordusu subayı olan general onu çok hırpalamadı. Verrall ne kadar saldırgan davranırsa davransın her nasılsa başına hiçbir zaman ciddi bir şey gelmiyordu. Hindistan'ın her yanında nereye gönderilirse gönderilsin arkasında bir yığın hakaret edilmiş insan, yerine getirilmemiş görevler ve ödenmemiş faturalar bırakıyordu. Yine de bütün bunları itibarına hiç gölge düşürmeden atlatmayı başarmıştı. Hoş bir yaşam sürüyordu ve onu kurtaran şey yalnızca adını doğru kullanması değildi. Gözlerinde öyle bir şey vardı ki alacaklılarını, <span style="font-style:italic;">burra memsahip'leri,</span> hatta albayları sindiriyordu.</p>

  <p>Açık mavi, biraz patlak ama aşırı duru, insanı rahatsız eden gözlerdi bunlar. Sizi süzüyor, ölçüp tartıyor ve belki ancak beş saniye süren soğuk bir incelemeyle yetersiz biri olduğunuza karar veriyorlardı. Eğer doğru sınıfa aitseniz -yani bir süvari subayı ve polo oyuncusuysanız- Verrall sizi olduğunuz gibi kabul eder, hatta asık suratla da olsa saygılı bir tavır gösterirdi; başka hangi sınıftan gelirseniz gelin sizi öylesine küçümserdi ki, istese bile bunu gizleyemezdi. Zengin ya da yoksul olmanızın bile onun için önemi yoktu, çünkü toplumsal bakışı sıradan bir züppeninkinden çok farklı değildi. Elbette bütün zengin aile çocukları gibi yoksulluğun iğrenç bir şey olduğunu ve insanların iğrenç alışkanlıkları yeğledikleri için yoksul kaldıklarını düşünüyordu. Ama keyif içindeki bir yaşamı da küçümserdi. İnanılmaz paralar ödeyerek, daha doğrusu borçlanarak edindiği giysilerine karşın neredeyse bir keşiş kadar zevklerden uzak bir yaşam sürüyordu. Kendine hiç acımadan, bitmez tükenmez antrenmanlar yapıyor, çok az içki ve sigara içiyor, bir kamp yatağında (ipek pijamalarla) uyuyor ve kışın en soğuk havalarında bile soğuk suyla yıkanıyordu. Atçılık ve fiziksel sağlamlıktan başka tanrısı yoktu. Meydanda atların nal seslerini duymak, bedeninin gücünü hissetmenin sarhoşluğu, bir kentor gibi atıyla bütünleşebilmek, elindeki polo sopasının sertliğini hissetmek - onun dini, yaşam soluğu bunlardı. Burma'daki Avrupalıların -ayyaş, kadın peşinde koşan, sarı suratlı aylaklar- ne tür alışkanlıkları olduğunu düşünmek midesini bulandırıyordu. Her türden toplumsal ilişki girişimine kuyruk-sallamak diyor ve bunları görmezden geliyordu. Onun görüşüne göre bunlar sirenlerin yaptığına benzer bir yöntemle insanları kandırıp polodan uzaklaştırarak bunaltıcı çay sohbetleri ve tenis partilerine çekmeyi amaçlayan şeylerdi. Bununla birlikte kadınlar karşısında çok dayanıklı sayılmazdı. Gençti ve çevresinde onu görünce üzerine atlayan her türden kadın oluyordu; arada sırada dayanamadığı olmuştu. Ama bu zayıflıkları çok geçmeden onu iğrendiriyordu ve öylesine duygusuzdu ki köşeye sıkıştığını hissettiği anda kaçmakta hiç zorluk çekmiyordu. Hindistan'da geçirdiği iki yıl içerisinde bir düzine böyle kaçışı olmuştu.</p>

  <p>Bütün bir hafta geçti. Elizabeth daha Verrall'le tanışmayı bile başaramamıştı. Bu çok umut kırıcı bir durumdu! Her gün sabah akşam o ve yengesi kulübe gidiyor, dönüşte meydandan geçiyorlardı; meydanda <span style="font-style:italic;">sepoy'</span>larının ona fırlattığı polo toplarına vurmakla uğraşan Verrall iki kadını da görmezden geliyordu. Çok yakındaydı ama yine de ne kadar uzaktı! En kötüsü de kadınların ikisinin de bu konuyu doğrudan konuşmayı kendilerine yakıştıramamalarıydı. Bir akşam aşırı sert bir vuruş sonucu polo topu çimenleri hışırdatarak geçip yolun öteki tarafına yuvarlandı ve ayaklarının dibine geldi. Elizabeth ve yengesi ellerinde olmadan durdular. Ama topu almaya koşan yalnızca bir <span style="font-style:italic;">sepoy</span> oldu. Verrall kadınları görmüş ve uzak durmuştu.</p>

  <p>Ertesi sabah kapıdan çıkarlarken Mrs. Lackersteen durakladı. Son zamanlarda çekçek arabasına binmeyi bırakmıştı. Meydanın dibinde toz rengi giysileriyle askeri polisler sıraya girmişlerdi, süngüleri güneşte parlıyordu. Karşılarında Verrall duruyordu ama üniformalı değildi -yalnızca askeri polisler için üniforma giymenin gerekli olmadığını düşündüğü için sabahki geçit törenlerinde pek üniforma giymezdi. İki kadın Verrall'den başka her şeye bakıyor ve aynı zamanda da her nasılsa Verrall'e bakmayı beceriyorlardı.</p>

  <p>"İşin en berbat yanı," dedi Mrs. Lackersteen damdan düşer gibi -ama bu konu için giriş yapmasına gerek yoktu zaten- "işin en berbat yanı şu ki korkarım amcan çok</p>

  <p>yakında kampa geri dönmek <span style="font-style:italic;">zorunda</span> kalacak."</p>

  <p>"Bunu yapmak zorunda mı gerçekten?"</p>

  <p>"Korkarım öyle. Yılın bu zamanında kamp öyle dayanılmaz olur ki. Of, o korkunç sivrisinekler!"</p>

  <p>"Birazcık daha kalamaz mı? Belki bir hafta daha?"</p>

  <p>"Bunu nasıl yapabileceğini bilmiyorum. Neredeyse bir aydır merkezde. Eğer firma bunu duyarsa öfkeden deliye döner. Elbette ikimiz de onunla birlikte gitmek zorundayız. Ne kadar sıkıcı bir durum! O sivrisinekler gerçekten de çok korkunç oluyorlar!"</p>

  <p>Korkunçtu gerçekten! Daha Elizabeth, Verrall'le doğru dürüst selamlaşamamıştı bile! Ama eğer Mr. Lackersteen giderse onların da gitmelerinin gerekeceği kesindi. Onu kendi başına bırakmaya gelmezdi. Şeytan cangılda bile yapacak bir şeyler bulabilirdi. <span style="font-style:italic;">Sepoy</span> sıralarında alev gibi bir dalgalanma oldu; yürüyüşe geçmeden önce süngülerini çıkarıyorlardı. Tozlu sıra sola döndü, selam verip dörtlü sıralar halinde yürüyüşe geçti. Polis sıralarının arasından midillileri ve polo sopalarıyla emirerleri ayrıldı. Mrs. Lackersteen kahramanca bir karar verdi.</p>

  <p>"Bence," dedi, "kestirmeden gidip meydandan geçelim. Yoldan yürümekten çok daha çabuk olur."</p>

  <p>Gerçekten de elli yarda kadar daha kısaydı bu yol, ama çoraplara takılan çimen tohumları yüzünden kimse buradan geçmezdi. Mrs. Lackersteen cesaretle çimenlerin arasına daldı, sonra kulübe gidiyormuş gibi yapmayı da bir yana bırakıp Verrall'in yanına doğru yürümeye başladı, Elizabeth de peşindeydi. İki kadın da kestirmeden gitmekten başka bir şey yaptıklarını itiraf etmektense ölmeyi yeğlerlerdi. Verrall onların geldiğini gördü, sövüp sayarak midillisinin dizginlerini çekti. Şimdi dosdoğru üzerine gelirlerken onları görmezden gelme şansı yoktu. Şu kadınların lanet küstahlıkları işte! Asık bir suratla midillisini onlara doğru sürerken polo topunu havaya atıp tutuyordu.</p>

  <p>Şurup gibi bir sesle "Günaydın Mr. Verrall!" diye seslendi Mrs. Lackersteen yirmi yarda yakına geldiğinde.</p>

  <p>"Günaydın!" diye yanıtladı Verrall asık suratla. Kadını görünce onun Hindistan'daki merkezlerde hep karşısına çıkan sıska, kart tavuklardan biri olduğunu anlamıştı.</p>

  <p>Bir an sonra Elizabeth yengesinin yanına geldi. Gözlüğü yoktu, Terai şapkasını çıkarmış elinde sallıyordu. Güneş çarpması kimin umurundaydı? Kısa kesilmiş saçlarının ne kadar güzel olduğunun farkındaydı. Küçük bir esinti -ah, boğucu sıcak günlerde şu nereden çıktığı belirsiz esintiler ne kadarda güzeldi!- keten elbisesini uçurup üzerine yapıştırmış, genç bir ağaç gibi ince ve güçlü gövdesinin hatlarını ortaya sermişti. Yaşlı, güneşte kavrulmuş kadının yanında birdenbire ortaya çıkışı Verrall'in gözlerini kamaştırdı. Öyle şaşırdı ki binicisinin duygularını hisseden Arap kısrak yularından çekilmeseydi arka ayaklarının üzerinde şaha kalkacaktı. O âna kadar araştırma sıkıntısına katlanmadığı için Kyauktada'da <span style="font-style:italic;">genç</span> bir kadın olup olmadığını bilmiyordu.</p>

  <p>"Yeğenim," dedi Mrs. Lackersteen.</p>

  <p>Verrall yanıt vermedi ama polo sopasını yana fırlatıp <span style="font-style:italic;">topi</span> şapkasını çıkardı. Bir an için Elizabeth ve o birbirlerini süzdüler. Acımasız ışığın altında taze yüzlerinde tek bir çizgi yoktu. Çimen tohumları Elizabeth'in bacaklarını kaşındırıyor, çok rahatsız ediyordu, üstelik gözlüğü olmadığından Verrall'i ve atını hayal meyal, beyazımsı bir gölge gibi görebiliyordu ancak. Ama çok, hem de çok mutluydu! Yüreği çarpıyor, yanaklarına hücum eden kan yüzünü ince bir suluboya gibi renklendiriyordu. Verrall'in aklından yalnızca 'İsa aşkına, tam bir şeftali!' düşüncesi geçiyordu. Midillileri tutan suratsız Hintliler, iki gencin güzelliği onları bile etkilemiş gibi merakla bu sahneyi seyrediyorlardı.</p>

  <p>Yaklaşık yarım dakika süren sessizliği bozan Mrs. Lackersteen oldu.</p>

  <p>"Biliyor musunuz Mr. Verrall," dedi biraz cilveli bir sesle, "bütün bu zaman boyunca biz zavallıları ihmal etmenizin biraz kötü bir davranış olduğunu düşünüyoruz. Hepimiz kulüpte yeni bir yüz görmeyi öyle özledik ki."</p>

  <p>Verrall yanıt verirken Elizabeth'e bakmayı sürdürüyordu ama sesinde dikkat çekici bir değişiklik olmuştu.</p>

  <p>"Birkaç gündür gelmeye niyetleniyordum. Öyle korkunç meşguldüm ki - adamları yerlerine yerleştirmek ve benzeri şeyler işte. Özür dilerim," diye ekledi -özür dileme alışkanlığı yoktu ama bu kızın gerçekten oldukça olağanüstü bir şey olduğuna karar vermişti- "notunuza yanıt vermediğim için özür dilerim."</p>

  <p>"Aa, hiç sorun değil! Sizi <span style="font-style:italic;">çok iyi</span> anlıyoruz. Ama umarım bu akşam sizi kulüpte görebiliriz! Çünkü, anlıyorsunuz ya," diye daha da cilveli bir sesle sözlerini sonlandırdı, "eğer bizi biraz daha hayal kırıklığına uğratırsanız sizin oldukça <span style="font-style:italic;">haylaz</span> bir genç olduğunuzu düşüneceğiz!"</p>

  <p>"Özür dilerim," diye yineledi Verrall. "Bu akşam orada olacağım."</p>

  <p>Söylenecek pek bir şey kalmamıştı. İki kadın kulübe doğru yürüdüler. Ama orada beş dakikadan fazla kalmadılar çünkü çimen tohumları bacaklarını o kadar rahatsız ediyordu ki, aceleyle eve gidip hemen çoraplarını değiştirmeleri gerekti.</p>

  <p>Verrall sözünü tutup o akşam kulübe gitti. Ötekilerden biraz daha erken gitmişti ve daha gideli beş dakika bile olmamışken varlığını herkese hissettirmeyi başardı. Ellis kulübe girdiğinde yaşlı kâhya oyun odasından dışarı fırlayıp yolunu kesti. Büyük bir acı içindeydi, gözlerinden yaşlar akıyordu.</p>

  <p>"Efendim! Efendim!"</p>

  <p>"Yine ne var lanet olası!" dedi Ellis.</p>

  <p>"Efendim! Efendim!" Yeni efendi beni dövüyor efendim!"</p>

  <p>"Ne?"</p>

  <p>"Beni <span style="font-style:italic;">dövüyor,</span> efendim!" 'Dövüyor' derken sesi uzun, acılı bir sızlanmaya dönüşmüştü.</p>

  <p>"Seni dövüyor mu? İyi ediyor. Kim dövüyor seni?"</p>

  <p>"Yeni efendi. Askeri polis sahip. Ayağıyla beni dövüyor efendim - <span style="font-style:italic;">burası işte!"</span> Sırtını ovuyordu.</p>

  <p>"Lanet olsun!" dedi Ellis.</p>

  <p>Salona girdiğinde dergi okuyan Verrall'in yalnızca pantolon paçaları ve şık, isli kahverengi ayakkabıları görünüyordu. Birinin odaya girdiğini görünce dönüp bakmak zahmetine katlanmadı. Ellis durakladı.</p>

  <p>"Demek buradasınız öyle mi -neydi adınız- Verrall!"</p>

  <p>"Ne?"</p>

  <p>"Kâhyamızı tekmeliyor muydunuz?"</p>

  <p>Kabuğunun altından kafasını uzatan bir kaplumbağa gözü gibi aksi, soluk mavi bir göz belirdi derginin köşesinde.</p>

  <p>"Evet."</p>

  <p>"Peki ne cehenneme böyle bir şey yapıyorsunuz?"</p>

  <p>"Sefil adam bana yüzsüzlük yaptı. Ondan viski ve soda getirmesini istedim, getirdikleri sıcaktı. İçine buz koymasını istedim ama koymadı - son buz parçalarını saklamakla ilgili saçma sapan bir şeyler söyledi. Ben de kıçını tekmeledim. Aklı başına gelir."</p>

  <p>Ellis'in yüzü bir anda bembeyaz oldu. Çok öfkelenmişti. Kâhya kulübün malıydı, yabancılar onu tekmeleyemezdi. Ama Ellis'i en çok kızdıran şey Verrall'in büyük olasılıkla şimdi onun kâhya için üzüldüğünü düşünüyor olmasıydı - aslında belki de yerlileri tekmelemeyi onaylamadığını bile düşünüyordu.</p>

  <p>"Aklı başına gelir öyle mi? Gerçekten de aklını çok iyi başına getirdiğini ben de pekâlâ biliyorum. Ama lanet olası, bunun konuyla ne ilgisi var? Sız kim oluyorsunuz da gelip bizim hizmetkârlarımızı tekmeliyorsunuz?"</p>

  <p>"Boş ver dostum. Tekmelenmeye ihtiyacı varmış. Siz burada hizmetkârlarınızı tepenize çıkarmışsınız."</p>

  <p>"Seni lanet olası, küstah, toy velet, eğer tekmelenmeye ihtiyacı varsa bundan sana ne? Sen bu kulübün üyesi bile değilsin. Hizmetkârları tekmelemek bizim işimiz, senin değil."</p>

  <p>Verrall okuduğu dergiyi indirip öteki gözünü de devreye soktu. Hırçın ses tonu hiç değişmemişti. Avrupalılar karşısında hiçbir zaman öfkeye kapılmazdı; bu hiçbir zaman gerekli değildi.</p>

  <p>"Sevgili dostum, eğer birisi bana yüzsüzlük ederse kıçına tekmeyi basarım. Sizinkini de tekmelememi ister misiniz?"</p>

  <p>Birden Ellis'in bütün ateşi sönüverdi. Korkmuyordu, o yaşamı boyunca hiç korkmamıştı; yalnızca Verrall'in gözlerine dayanamıyordu. Bu gözler size kendinizi Niyagara'nın altındaymış gibi hissettirebilirlerdi! Sövgüler Ellis'in dudaklarına kadar geldiler ama sesi ona ihanet etti. Mızmız, neredeyse hüzünlü bir sesle konuştu:</p>

  <p>"Ama lanet olsun, size son buz parçasını vermemekte son derece haklı. Buzu yalnızca sizin için getirttiğimizi mi sanıyorsunuz? Buraya buz haftada yalnızca iki kere geliyor."</p>

  <p>"Öyleyse burası çok kötü işletiliyor derim ben buna," diyen Verrall konuyu kapattığını düşünüp dergisinin arkasına çekildi.</p>

  <p>Ellis çaresizdi. Verrall'in çok sakin bir şekilde dergisini okumaya geri dönmesi ve Ellis'in varlığını gerçekten unutmuş gibi görünmesi çıldırtıcı bir şeydi. Şu genç süprüntüye aklını başına toplaması için şöyle sıkı bir tekme savurması gerekmez miydi?</p>

  <p>Ama her nasılsa bu tekme hiçbir zaman atılmadı. Verrall yaşamı boyunca birçok kez tekmelenmeyi hak etmiş, ama hiçbir zaman tekme yememişti ve belki bundan sonra da yemeyecekti. Ellis salonu Verrall'e bırakıp acısını kâhyadan çıkarmak için çaresizce oyun odasına sıvıştı.</p>

  <p>Mr. Macgregor kulüp kapısından girdiğinde müzik sesleri duydu. Tenis kortunu çevreleyen sarmaşıkların arasından fenerlerin sarı ışıkları sızıyordu. Mr. Macgregor o akşam çok keyifliydi. Miss Lackersteen'le şöyle uzun uzun, güzel bir konuşma yapmaya söz vermişti kendi kendine. Çok zeki bir kızdı - ve ona anlatacak çok ilginç bir anısı vardı (aslına bakılırsa bu anısı <span style="font-style:italic;">Blackwood's</span>'«yazdığı kısa makalelerden birinde şimdiden gün yüzü görmüştü). Sagaing'de 1913'te karşılaştığı bir Dakoit ile ilgiliydi. Bunu dinlemeye bayılacağını biliyordu. Beklenti dolu bir yüzle tenis kortunun çevresini dolaştı. Tenis kortunda Elizabeth ve Verrall ağaçların arasına asılmış fenerlerin ışıklarıyla karışan solgun ay ışığında dans ediyorlardı. <span style="font-style:italic;">Chokra'</span>Iar dışarıya gramofon için bir masa çıkarmış, bunun çevresine sandalyeleri yerleştirmişlerdi. Avrupalıların bir kısmı oturuyor, bir kısmı ayakta duruyordu. Mr. Macgregor kortun köşesinde durakladığı sırada Verrall ve Elizabeth döne döne dans ederek bir yarda önünden kayar gibi geçtiler. Çok yakın dans ediyorlardı, kızın bedeni Verrall'inkinin altında geri doğru bükülmüştü. İkisi de Macgregor'u fark etmemişlerdi.</p>

  <p>Mr. Macgregor kortun çevresini dolaştı. İçini ürperten bir umutsuzluk duygusuna kapılmıştı. Demek Miss LackersteenTe konuşmaya veda etmesi gerekecekti! Masanın başına gelirken her zamanki şakacı, iyi huylu yüz ifadesini takınmak için epey çaba göstermesi gerekti.</p>

  <p>"Ne kadar romantik bir akşam!" dedi bütün çabalarına karşın hüzünlü bir sesle.</p>

  <p>Hiç kimse yanıt vermedi. Hepsi tenis kortunda dans eden çifti izliyorlardı. Ötekilerin varlığından bile habersiz görünen Elizabeth ve Verrall kayar gibi dönüyor, dönüyor, dönüyorlardı. Ayakları kaygan betonun üzerinde uçar gibiydi. Gramofonda 'Bana Evin Yolunu Göster' çalıyordu ki bu şarkı Burma'ya kadar bütün dünyayı salgın hastalık gibi sarmıştı.</p>

  <p><span style="font-style:italic;">Bana evin yolunu göster,</span></p>

  <p><span style="font-style:italic;">Yorgunum, yatağıma gitmek istiyorum;</span></p>

  <p><span style="font-style:italic;">Bir saat önce biraz bir şey içtim</span></p>

  <p>İnsanın içine baygınlık veren uyduruk şarkı ağaç gölgelerinin ve kokular saçan çiçeklerin arasında tekrar tekrar yayılıyordu çünkü Mrs. Lackersteen gramofon iğnesini ortaya yaklaşınca gerisin geri başa getiriyordu. Ufuktaki karanlık bulutların arasından güle benzer sapsarı bir ay yatağından ağır ağır doğrulan hasta bir kadın gibi yükseliyordu. Elizabeth ve Verrall yorulmak nedir bilmeden bu karanlığın içinde solgun bir gölge gibi dans etmeyi sürdürdüler. Kusursuz bir uyumla, sanki tek bir bedenmiş gibi hareket ediyorlardı. Mr. Macgregor, Ellis, Westfield ve Mr. Lackersteen elleri ceplerinde ayakta durmuş, söyleyecek bir şey bulamadan onları izliyorlardı. Sivrisinekler ayak bileklerini ısırıyordu. Birisi içki getirtti ama viski ağızlarında kül gibi bir tat bıraktı. Dört orta yaşlı adamın da içleri acı bir kıskançlıkla burkuluyordu.</p>

  <p>Verrall Mrs. Lackersteen'i dansa kaldırmadı. Sonunda Elizabeth'le birlikte oturduklarında öteki Avrupalıların da yüzüne bile bakmadı. Yalnızca yarım saat kadar daha Elizabeth'le konuştu, sonra Lackersteenlere kısa bir şekilde veda edip ötekilere tek bir söz söylemeden kulüpten ayrıldı. Verrall'le böyle uzunuzun dans etmeleri Elizabeth'e bir tür rüya gibi geliyordu. Onu birlikte at binmeye çağırmıştı! Kendi midillilerinden birine bindirecekti! Davranışlarına kızan Ellis'in açıkça kaba olmak için elinden geleni yaptığını fark etmedi bile. Lackersteen'ler eve döndüklerinde çok geç olmuştu, ama Elizabeth'in de yengesinin de uyumaya niyetleri yoktu henüz. Gece yarısına kadar büyük bir telaşla uğraşıp Mrs. Lackersteen'in binici pantolonlarından birini kısalttılar, Elizabeth'e uyması için paçalarını genişlettiler.</p>

  <p>"Umarım at binebiliyorsundur canım," dedi Mrs. Lackersteen.</p>

  <p>"Aa, elbette! Evde öyle çok at binerdim ki."</p>

  <p>On altı yaşındayken belki toplam on kere at binmişti. Sorun değildi, bir şekilde başaracağına emindi! Eğer Verrall ona eşlik edecekse bir kaplana bile binebilirdi.</p>

  <p>Sonunda binici pantolonunun işi bitince Elizabeth giyip denedi. Mrs. Lackersteen onu görünce içini çekti. Pantolonla kız insanın aklını başından alacak kadar güzel görünüyordu! Yalnızca bir-iki gün sonra haftalar, belki aylarca kalmak üzere kampa geri döneceklerini, Kyauktada'dan ayrılacaklarını ve çok cazip bir genç adamı arkalarında bırakacaklarını düşünmek zordu. Çok yazık olacaktı! Yukarı çıkarlarken Mrs. Lackersteen kapının önünde durakladı. Büyük ve acı verici bir fedakârlık yapmayı kafasına koymuştu. Elizabeth'i omuzlarından yakalayıp şimdiye kadar hiç göstermediği ölçüde derin ve gerçek bir şefkatle öptü.</p>

  <p>"Tam şimdi Kyauktada'dan ayrılman senin için ne kadar da acı bir şey olacak canım!"</p>

  <p>"Gerçekten de öyle olacak."</p>

  <p>"Öyleyse bak canım, sana ne söyleyeceğim. O korkunç cangıla geri dönmeyeceğiz! Amcan yalnız gidecek. Sen ve ben Kyauktada'da kalacağız."</p>

  <p id="ub01dcf0b-8ca7-496a-b072-0c920aaae9a5" style="text-align: center;"><span style="font-weight:bold;">19</span></p>

  <p>Sıcak giderek daha da yakıcı oluyordu. Nisan ayı bitmek üzereydi, ama daha üç hafta, belki de beş hafta boyunca yağmur yağacağa benzemiyordu. İnsanın başını ağrıtan, bütün kapalı yerlere sızan ve gözkapaklarını huzursuz bir uykuyla birbirine yapıştıran kör edici parlaklıkta uzun saatlerin beklediği düşüncesi kısacık, güzelim şafakların bile tadını kaçırıyordu. Avrupalı olsun Doğulu olsun hiç kimse gündüz sıcağında uyanık kalamıyordu; öte yandan geceleri, uluyan köpekler ve pişikleri yakan ter gölleri uyumayı olanaksızlaştırıyordu. Kulüpteki sivrisinekler o kadar korkunçtu ki gün boyu tütsü yakılması gerekiyordu. Kadınlar ayaklarını yastık kılıflarının içine sokuyorlardı. Yalnızca Verrall ve Elizabeth sıcağa aldırmıyorlardı. Onlar gençti, kanları tazeydi. Üstelik Verrall iklime dikkat etmeyecek kadar çileciydi, Elizabeth ise çok mutluydu.</p>

  <p>O günlerde kulüpte bir yığın dedikodu ve atışmalar oluyordu. Verrall herkesi huzursuz etmişti. Akşamları bir-iki saatliğine kulübe uğramayı alışkanlık edinmişti, ama öteki üyeleri görmezden geliyor, kendisine teklif edilen içkileri reddediyor, konuşma girişimlerine ters ve kısa yanıtlar veriyordu. <span style="font-style:italic;">Punkah</span>'ın altında, eskiden yalnızca Mrs. Lackersteen'in oturabildiği koltuğa oturuyor, Elizabeth gelene kadar kendisini ilgilendiren gazeteleri okuyor, sonra onunla bir-iki saat konuşup dans ettikten sonra içeridekilere iyi geceler bile dilemeden çekip gidiyordu. Bu sırada kampta yalnız kalan Mr. Lackersteen. Kyauktada'ya kadar ulaşan dedikodulara göre yalnızlığını ona unutturacak sayıda Burmalı kadın bulmuştu.</p>

  <p>Artık Elizabeth ve Verrall neredeyse her akşam at biniyorlardı. Verrall için sabahları, nöbet değişikliğinden sonra polo antrenmanı kutsaldı, ama akşamları Elizabeth'le vakit geçirmenin bundan vazgeçmeye değeceğine karar vermişti. Elizabeth tıpkı avcılıkta olduğu gibi binicilikte de doğal bir yeteneğe sahipti; hatta Verrall'e İngiltere'de çok fazla ava gittiğini söyleyecek kadar kendine güvenliydi. Verrall bir bakışta onun yalan söylediğini anlamıştı, ama en azından at binişi onun canını sıkacak kadar kötü değildi.</p>

  <p>Cangıla giden kırmızı patikadan çıkıyor, büyük <span style="font-style:italic;">pyin -kado</span> ağacının yanındaki orkidelerle kaplı nehrin yanından geçip dar toprak patikayı izleyerek atların dörtnala gidebilecekleri tozlu, yumuşak alana çıkıyorlardı. Tozlu cangıl boğucu sıcaktı, uzaklardan yağmursuz gök gürlemeleri duyuluyordu. Atların çevresinde kuyruklarını havaya kaldırdıkları zaman altında uçuşan sinekleri yakalamak için küçük kırlangıçlar uçuşuyor, onların peşinden ayrılmıyorlardı. Elizabeth doru midilliye biniyordu, Verrall beyaz olana. Tere bulanmış atlarını yan yana sürerek eve dönerlerken birbirlerine o kadar yakın duruyorlardı ki zaman zaman Verrall'in dizi kızınkine sürtünüyordu. Verrall canı isterse saldırgan tavrını bir yana bırakıp son derece dostça konuşabiliyordu ve Elizabeth'leyken böyle davranmayı tercih ediyordu</p>

  <p>Ah, böyle dolaşmak ne kadar da hoş bir şeydi! At sırtında olmak, atların dünyasında - avcılığın, at yarışlarının, polo maçlarının dünyasında olmak ne kadar zevkli bir şeydi! Elizabeth onu başka şey için sevmeseydi bile yaşamına atları soktuğu için severdi. Bir zamanlar Flory'ye avcılık konusunda yaptığını şimdi de atlar konusunda konuşturmak için ona işkence ederek Verrall'e yapıyordu. Verrall'in konuşmayı pek sevmediği doğruydu. Polo konusunda zorlama birkaç cümleyle, Hindistan'daki idare merkezlerinin ve alay adlarının bir listesinden daha öteye geçemiyordu pek. Yine de bu kadar azıcık konuşarak Elizabeth'le, Flory'nin konuşmalarının hiçbir zaman uyandırmadığı bir heyecan uyandırıyordu. Yalnızca onu atın üzerinde görmek bütün sözcüklerden daha uyarıcı bir şeydi. Bir asker ve binici halesiyle çevriliydi. Elizabeth onun güneş yanığı yüzünde, sert ve dik bedeninde aradığı bütün romantizmi, süvari yaşamının o heyecan verici gösterişini buluyordu. Onda Kuzey-Batı Cephesi'ni ve Süvari Kulübü'nü görüyordu - polo alanları, güneşten kavrulan barakalar, sivri mızraklarını havaya dikmiş at koşturan toprak rengi binicilerden oluşmuş süvari bölükleri ve arkalarında uçuşan pagrileri; sanki borozan seslerini, mahmuz şakırtılarını, sert, göz kamaştırıcı üniformalı subaylar akşam yemeğine oturdukları sırada toplantı salonunun önünde alay bandosunun çaldığı marşları duyar gibi oluyordu. Binicilerin dünyası ne kadar da heyecan vericiydi! Ve burası onun da dünyasıydı, Elizabeth de bu dünyaya doğmuştu, oraya aitti. O günlerde neredeyse atları Verrall kadar çok düşünüyor, rüyalarında onları görüyordu. Öyle bir zaman geldi ki 'çok fazla avlandığı' konusunda yalnızca palavralar atmakla kalmayıp bunlara neredeyse inanmaya başladı.</p>

  <p>Her bakımdan çok iyi anlaşıyorlardı. Verrall kızı hiçbir zaman Flory'nin yaptığı gibi sıkmıyor, kafasını karıştırmıyordu. (Aslına bakılırsa o günlerde Flory'yi neredeyse unutmuştu.) Verrall'in aydınlara özgü her şey kendisinden bile daha fazla küçümsemesi onları birbirlerine bağlıyordu. Bir keresinde Verrall on sekiz yaşından beri tek bir kitap okumadığını ve aslında kitaplardan nefret ettiğini söylemişti; "Elbette Jorrock ve onun gibiler dışında." Üçüncü ya da dördüncü gezilerinin akşamında Verrall kızdan Lackersteen'lerin kapısının önünde ayrılıyordu. Mrs. Lackersteen'in yemek davetlerine başarıyla direnmişti; şimdiye kadar Lackersteen'lerin evine ayak basmamıştı ve basmaya da niyeti yoktu. Seyis Elizabeth'in midillisini alırken Verrall "Bak ne diyeceğim," dedi. "Bir dahaki sefere sen Belinda'ya bineceksin, ben kestane rengi olana. Sanırım artık bindiğinde Belinda' nın ağzını yaralamayacak kadar ustalaştın."</p>

  <p>Belinda Arap kısrağın adıydı. Verrall onu iki yıl önce almış ve o günden beri kendisinden başka hiç kimsenin binmesine izin vermemişti; seyisin bile. Bu birisine gösterebileceği en büyük lütuftu. Elizabeth, Verrall'in bakış açısını o kadar iyi tanıyordu ki kendisine sunulanın ne büyük bir şey olduğunu anladığı için çok minnettar kalmıştı.</p>

  <p>Ertesi akşam atlarının sırtında yan yana eve dönerlerken Verrall kolunu Elizabeth'in omzuna doladı, onu eyerinden kaldırıp kendisine doğru çekti. Çok güçlüydü. Yuları bırakıp boşta kalan eliyle yüzünü kendi yüzüne doğru çevirdi; dudakları birleşti. Bir an için kızı öyle tuttu, sonra yere indirip kendisi de atından indi. Birbirlerine sarılmış, ince, sırılsıklam gömlekleri birbirine yapışmış bir şekilde durdular. Verrall iki yuları da koluna takmıştı.</p>

  <p>Hemen hemen o anda, yirmi mil uzakta Flory de Kyauktada'ya dönmeye karar vermişti. Cangılın kıyısında, kurumuş bir ırmağın kenarında duruyordu. Yorgun düşene kadar yürümüştü; şimdi de yüksek otların tohumlarını yiyen isimsiz ufak ispinozları seyrediyordu. Erkekleri krom sarısıydı, dişiler ise dişi kırlangıçlara benziyorlardı. Otları eğemeyecek kadar ufaklardı. Kanat çırparak otlara yaklaşıyor, uçarken tohumları yakalayıp onların ağırlığıyla yere iniyorlardı. Flory kuşları ilgisizce izledi ve onlardan neredeyse nefret etmeye başladı, çünkü içinde hiçbir ilgi kıvılcımı uyandırmıyorlardı. Sopasını tembelce üzerlerine fırlatıp kuşları kaçırdı. Elizabeth burada olsaydı, o burada olmuş olsaydı! Her şey -kuşlar, ağaçlar, çiçekler, her şey- ölümüne anlamsızdı çünkü Elizabeth burada değildi. Günler geçtikçe onu yitirmiş olduğundan hiç kuşkusu kalmıyor, giderek daha derinden hissettiği bu duygu her ânını zehirliyordu.</p>

  <p>Cangılın içine doğru biraz ilerledi. Sopasıyla yerdeki sürüngenleri dürtüyordu. Kolları ve bacakları gevşemiş ve kurşun gibi ağırlaşmıştı. Çalıların üzerinde bir yabani vanilya ağacının yükseldiğini fark etti. İnce, güzel kokulu meyvelerini koklamak için eğildi. Bu koku onda bir çürümüşlük ve ölümüne özlem duygusu uyandırdı. Yalnızdı, yalnızdı, yaşam denizinde ıssız bir adaydı o! Acısı öyle büyüktü ki ağaca bir yumruk attı, kolunu burkmuş, elini yaralamıştı. Kyauktada'ya dönmesi gerekiyordu. Bu aptalcaydı. Aralarındaki o sahneden bu yana yalnızca iki hafta geçmişti ve tek şansı kıza bunu unutacak kadar zaman vermekti. Yine de geri dönmeliydi. Bu öldürücü yerde, bitmez tükenmez yaprakların arasında yalnızca düşünceleriyle baş başa daha fazla kalamayacaktı.</p>

  <p>Aklına sevindirici bir düşünce geldi. Hapishanede işlenen leopar derisini Elizabeth'e götürecekti. Bu onu görmesi için bir bahane olacaktı, hem yanında armağan götüren birinin söyledikleri dinlenirdi genellikle. Bu kez kızın daha o konuşamadan sözünü kesmesine izin vermeyecekti. Açıklayacak, her şeyi önüne serecek, ona haksızlık ettiğini gösterecekti. Elizabeth uğruna kapı dışarı ettiği Ma Hla May yüzünden onu lanetlemesi doğru değildi. Hikâyenin aslını öğrenince onu affedeceği kesindi, öyle değil mi? Hem bu kez onu sonuna kadar dinlemek zorundaydı; konuşurken onu kolundan yakalaması gerekse bile kendisini dinlemesi için zorlayacaktı.</p>

  <p>O akşam geri döndü. Katır arabalarıyla yirmi millik bir yolculuk yapması gerekiyordu, ama Flory gece yürümeyi tercih etti ve geceleri daha serin olduğu için böyle yaptığını söyledi. Hizmetkârlar gece yürüyüş yapma düşüncesini duyunca neredeyse isyan edeceklerdi. Son anda yaşlı Sammy yarı gerçek bir nöbet geçirip yere yığılınca yola çıkabilmesi için onu cinle ayıltmak gerekti. Aysız bir geceydi. Yollarını fener ışığıyla buluyorlardı. Fenerlerin ışığında Flory'nin gözleri zümrüt gibi, katırların gözleri de aytaşları gibi parlıyordu. Güneş doğduğunda hizmetçiler çalı çırpı toplayıp kahvaltı hazırlamak için durakladılar, ama Flory bir an önce Kyauktada'ya varmak istediği için önden yürüdü. Hiç yorgunluk hissetmiyordu. Leopar postunu düşündükçe içi çılgınca umutlarla doluyordu. Kasabanın kıyısındaki ışıltılı nehri geçip dosdoğru Veraswami'nin bungalovuna gittiğinde saat ona geliyordu.</p>

  <p>Doktor onu kahvaltıya davet etti ve kadınları saklanmaları için uygun bir yere kovaladıktan sonra onu kendi banyosuna aldı ki yıkanıp tıraş olabilsin. Kahvaltıda Doktor çok heyecanlıydı. Timsah ile ilgili suçlamalarla dolup taşıyordu; çünkü görünüşe bakılırsa yalancı isyanın çıkması çok yakındı. Kahvaltı bitene kadar Flory leopar postunun sözünü etme fırsatı bulamadı.</p>

  <p>"Ah,bu arada benim işlenmesi için hapishaneye bıraktığım leopar postu ne oldu? İşi bitmiş midir acaba?"</p>

  <p>"Vay..." dedi Doktor biraz rahatsız olmuş bir tavırla burnunu ovalayarak. İçeri girdi -kahvaltı için verandaya çıkmışlardı, çünkü Doktor'un karısı Flory'nin içeri alınmasına çok sert bir şekilde karşı çıkmıştı-, biraz sonra sarılıp bir bohçaya konmuş olan postla dışarı çıktı.</p>

  <p>"Aslına bakarsanız..." diye söze başladı bohçayı açarken.</p>

  <p>"Aman, Doktor!"</p>

  <p>Post bütünüyle harap olmuştu. Karton kadar sertti, deri çatlamış, kürkün rengi solmuş, yer yer tüyleri dökülmüştü. Aynı zamanda iğrenç bir koku saçıyordu. İşlenmek yerine bir paçavraya çevrilmişti.</p>

  <p>"Ay Doktor! Ne yapmışlar böyle! Nasıl oldu bu?"</p>

  <p>"Çok üzgünüm dostum! Ben de tam bunun için özür dilemek üzereydim. Yapabileceklerinin en iyisi buydu. Artık hapishanede postları işleyen hiç kimse kalmadı."</p>

  <p>"İyi ama lanet olsun, bunları çok güzel işleyen bir mahkûm vardı orada!"</p>

  <p>"Ah evet, ama o üç hafta önce aramızdan ayrıldı."</p>

  <p>"Ayrıldı mı? Ben onun cezasının yedi yıl olduğunu sanıyordum."</p>

  <p>"Ne? Duymadınız mı dostum? Ben sizin postları işleyenin kim olduğunu bildiğinizi sanıyordum. Nga Shwe O yapardı bunu."</p>

  <p>"Nga Shwe O?"</p>

  <p>"U Po Kyin'in yardımıyla hapisten kaçan Dakoit."</p>

  <p>"Hay lanet olsun!"</p>

  <p>Bu kaza korkunç bir şekilde gözünü yıldırmıştı. Yine de öğleden sonra banyo yapıp üzerine temiz bir gömlek giydikten sonra saat dört sularında Lackersteen'lerin evine gitti. Aramak için çok erkendi ama Elizabeth'i kulübe gitmeden önce yakalamak istiyordu. Uykusundan uyanan Mrs. Lackersteen konuk beklemediği için onu oldukça kaba karşıladı, oturmasını bile söylemedi.</p>

  <p>"Korkarım Elizabeth henüz aşağı inmedi. At binmek üzere hazırlanıyor. Bir mesaj bıraksanız daha iyi olmaz mı?"</p>

  <p>Mrs. Lackersteen onu oturma odasında ayakta bırakıp gitti. Böyle zamanlarda hep olduğu gibi kendini çok kaba ve korkunç irileşmiş hissediyordu. Yine de Mrs. Lackersteen Elizabeth'i aşağı çağırdı ama kapının ününde "Şu korkunç adamdan bir an önce kurtulmaya bak canım. Günün bu saatinde onu evde görmeye dayanamıyorum," diye fısıldama fırsatı bulabilmişti.</p>

  <p>Elizabeth odaya girdiğinde Flory'nin kalbi öyle çarpıyordu ki gözlerinin önünde kırmızımsı bir sis belirmişti. Kız ipek bir gömlek ve binici pantolonu giymiş, güneşte biraz yanmıştı. Flory'nin anılarında bile bu kadar güzel olmamıştı hiç. İçini bir çekingenlik doldurdu; o anda yitirdiğini hissetti - zorla toplayabildiği cesareti uçup gitmişti. Kızı karşılamak için ileri adım atmak yerine geriledi. Arkasında müthiş bir şangırtı koptu; bir sehpayı devirmiş, bir vazo zinya çiçeği yere düşmüştü.</p>

  <p>"Özür dilerim!" diye haykırdı dehşet içinde.</p>

  <p>"Yok,hiç sorun değil! <span style="font-style:italic;">Lütfen</span> canınızı sıkmayın!"</p>

  <p>Elizabeth onun sehpayı kaldırmasına yardımcı oldu. Bu sırada sanki hiçbir şey olmamış gibi neşeyle gevezelik ediyordu. "Çok uzun zamandır yoktunuz Mr. Flory! Artık bize <span style="font-style:italic;">yabancı</span> oldunuz. Kulüpte sizi <span style="font-style:italic;">öyle</span> özledik ki vb. vb." Vicdani bir görevi atlatmaya çalışan kadınların o ışıltılar saçan, öldürücü parlaklığıyla konuşurken her iki sözünden birine garip bir vurgu getiriyordu. Flory ondan öyle korkuyordu ki yüzüne bile bakamıyordu. Kız bir sigara kutusu alıp ona sigara ikram ettiğinde reddetti. Elleri sigaraya uzanamayacak kadar titriyordu.</p>

  <p>"Size postu getirmiştim," dedi donuk bir sesle.</p>

  <p>Biraz önce düzelttikleri sehpanın üzerine postu koydu. Öyle döküntü, öyle sefil görünüyordu ki hiç getirmemiş olmayı diliyordu. Elizabeth postu incelemek için ona yaklaştı. Çiçek gibi yanağı onunkinin otuz santim yakınına gelecek kadar yaklaşmıştı, Flory kızın bedeninin sıcaklığını hissedebiliyordu. Kızdan korkusu o kadar büyüktü ki telaşla geri çekildi. Aynı anda kız da yüzünü buruşturarak geriledi, postun pis kokusunu almıştı. Bu</p>

  <p>Flory'yi müthiş utandırdı. Sanki kokan post değil de kendisiymiş gibi hissediyordu.</p>

  <p>"Gerçekten <span style="font-style:italic;">çok</span> teşekkür ederim, Mr. Flory!" derken kız kendisi ile post arasındaki uzaklığı iyice açtı. "Ne kadar güzel, kocaman bir post, öyle değil mi?"</p>

  <p>"Öyleydi ama korkarım harap etmişler."</p>

  <p>"Yok hayır! Benim olması çok mutluluk verici! Kyauktada'da uzun süre kalacak mısınız? Kamp ne korkunç sıcak olmalı!"</p>

  <p>"Evet, çok sıcaktı."</p>

  <p>Üç dakika boyunca gerçekten de havadan söz ettiler. Flory çaresizdi. Kendi kendine söyleyeceğine söz verdiği her şey, bütün düşünceleri ve yalvarmaları boğazına takılıp kalmıştı. "Seni aptal, seni aptal," diye düşünüyordu, "ne yapıyorsun sen? Yirmi mili bunun için mi geldin? Haydi, ne söyleyeceksen söylesene! Onu kollarından yakala; söyleyeceklerini dinlet, tekmele, döv - seni bu gevezeliklerle boğmasına izin verme de ne yaparsan yap!" Ama hiç umut yoktu. Önemsiz, boş gevezelikler dışında ağzından tek sözcük çıkmıyordu. Kızın o parlak, rahat havası, her sözcüğü kulüp gevezeliklerine çekiştirmesi onu daha konuşamadan sustururken nasıl yalvarabilir ya da tartışabilirdi? Böyle korkunç, ürkütücü bir parlaklığa bürünmeyi nereden öğreniyorlardı? Kuşkusuz şu hareketli, modern kız okullarında. Sehpanın üzerindeki bohça onu her an daha çok utandırıyordu. Orada neredeyse hiç ses çıkarmadan duruyordu. Uykusuz geceden sonra kırışmış, sararmış yüzü ve bir çamur izi gibi duran doğum lekesiyle kaba ve çirkindi.</p>

  <p>Kız birkaç dakika içinde ondan kurtulmayı başardı: "Ve şimdi Mr. Flory, eğer <span style="font-style:italic;">sizin için</span> sakıncası yoksa benim gerçekten..."</p>

  <p>Flory konuşmaktan çok homurdandı. "Biraz benimle dışarı çıkmak ister miydiniz? Yürüyüşe çıkmak, ava gitmek... bir şeyler yapmak için?"</p>

  <p>"Bu günlerde o kadar az zamanım var ki! <span style="font-style:italic;">Bütün</span> akşamlarım dolmuş gibi görünüyor. Bu akşam at binmeye gidiyorum. Mr. Verrall ile," diye ekledi.</p>

  <p>Bu son bilgiyi onu yaralamak için eklemiş olması olasıydı. Verrall ile olan arkadaşlığını Flory ilk o zaman duydu. Konuşurken kıskançlıktan sesinin ölgün ve donuk bir şekilde çıkmasını engelleyemedi:</p>

  <p>"Verrall ile birlikte çok fazla at mı biniyorsunuz?"</p>

  <p>"Neredeyse her akşam. Öyle muhteşem bir binici ki. Üstelik gerçekten <span style="font-style:italic;">harika</span> polo midillileri var!"</p>

  <p>"Ah. elbette. Benim hiç polo midillim yok."</p>

  <p>İlk olarak biraz ciddiyete yaklaşan bir şey söylemişti ve bu sözleri kızı müthiş kızdırdı. Ama yanıt verirken aynı rahat ve neşeli havasını korudu, sonra dışarı çıkması için yol gösterdi. Mrs. Lackersteen oturma odasına geldi, havayı kokladı ve hemen hizmetçilere leopar postunu dışarı çıkarıp yakmalarını söyledi.</p>

  <p>Flory kendi bahçe kapısında güvercinleri bekleme bahanesiyle bir süre oyalandı. Ne kadar acı vereceğini bile bile Elizabeth ve Verrall'in birlikte at binişlerini görmek için beklememek elinden gelmiyordu. Kız ona ne kadar kaba, ne kadar acımasızca davranmıştı! İnsanların adam gibi tartışacak kadar bile incelik göstermemeleri korkunç bir şeydi. O sırada Verrall beyaz midillinin üzerinde Lackersteen'lerin kapısına geldi, seyis de kestane rengi olana biniyordu. Bir duraklama oldu, sonra hepsi bir araya geldiler. Şimdi Verrall kestane rengi olana binmişti, Elizabeth beyazın üstündeydi. Hızla tepeye tırmandılar. Gülüşüyor, konuşuyorlardı. Elizabeth'in ipek gömlekli omzu Verrall'inkine çok yakındı. Ne biri ne de öteki Flory'nin durduğu yöne bakmadı.</p>

  <p>Cangılda gözden kaybolduklarında Flory hâlâ bahçede oyalanıyordu. Havadaki ışık sarıya dönmeye başlamıştı. <span style="font-style:italic;">Mali</span> bahçedeki İngiliz çiçeklerini budamakla uğraşıyordu. Çiçeklerin birçoğu aşırı güneş ışığından kavrulmuş, yaban otlarıyla, horozibikleri ve zinyalarla başa çıkamayıp ölmüşlerdi. Bir saat sonra hüzünlü, toprak rengi bir Hintli eve çıkan yolda belirdi. Beline peştamalı bağlamıştı ve somon pembesi <span style="font-style:italic;">pagri</span>'sinin üzerinde bir çamaşır sepeti taşıyordu. Sepetini yere indirip Flory'yi selamladı.</p>

  <p>"Kimsin sen?"</p>

  <p>"Sahafım <span style="font-style:italic;">sahip."</span></p>

  <p>Sahaf Yukarı Burma'nın idare merkezlerini dolaşan gezgin bir kitap satıcısıydı. Uyguladığı satış yöntemine göre elindeki kitap yığınından seçtiğiniz her kitap için ona dört <span style="font-style:italic;">anna</span> ve bir de başka kitap vermeniz gerekiyordu. Ama her kitabı almazdı, çünkü sahaf okuma yazma bilmese de bir Incil'i tanıyıp reddedecek kadar bilgi edinmişti.</p>

  <p>"Hayır <span style="font-style:italic;">sahip,"</span> derdi ağlamaklı bir sesle, "hayır. Bu kitap... (beğenmez bir yüzle kitabı sıska kahverengi ellerinde evirip çevirirdi), siyah kaplı, üzerinde altın harfler olan bu kitabı alamam. Niye olduğunu bilmiyorum ama bütün <span style="font-style:italic;">sahip'ler</span> bana bu kitabı teklif ediyor, hiç kimse de almak istemiyor. Bu siyah kitabın içinde ne olabilir acaba? Kötü bir şeyler olduğu kuşkusuz."</p>

  <p>"Göster bakalım şu süprüntülerini," dedi Flory.</p>

  <p>Kitapların arasında iyi bir korku kitabı arıyordu -Edgar Wallace, Agatha Christie ya da ona benzer bir şey; yüreğindeki o öldürücü huzursuzluğu biraz olsun bastırabilecek bir şey. Kitapların üzerine eğildiği sırada iki Hintlinin de çığlıklar atarak cangılın kıyısını işaret ettiklerini gördü.</p>

  <p>"Dekko!" dedi <span style="font-style:italic;">mali.</span> Ağzında erik varmış gibi konuşuyordu.</p>

  <p>İki midilli cangıldan çıkıyorlardı ama üzerlerinde binicileri yoktu. Sahibinden kaçmış bir atın o aptal, suçlu havasıyla tepeden aşağı koşarlarken üzengileri sağa sola savruluyor, karınlarının altında birbirlerine çarpıyorlardı.</p>

  <p>Flory kitaplardan birini göğsüne yapıştırmış, bilincini yitirmiş gibi duruyordu. Verrall ve Elizabeth atlarından inmişlerdi. Bu bir kaza değildi; aklını ne kadar zorlarsa zorlasın Verrall'in atından düşmüş olabileceğini hayal edemiyordu. Atlarından inmişlerdi, midilliler de kaçmıştı.</p>

  <p>Atlarından inmişlerdi - ne için? Of, ne için olduğunu pekâlâ biliyordu! Su götürür bir yanı bile yoktu; <span style="font-style:italic;">biliyordu.</span> Bütün olan biteni görür gibi oluyordu. En ince ayrıntısına kadar kusursuz ve son derece açık saçık olduğu için insanın karşısında dayanamadığı bir sanrı kadar açıkça gözünün önünde beliriyordu her şey. Şiddetle kitabı yere fırlatıp eve girdi. Sahafhayal kırıklığına uğramıştı. Hizmetkârlar içeride dolaştığını duydular, sonra bir şişe viski getirmelerini istedi. Bir içki içti, ama bu işe yaramamıştı. Bunun üzerine viski kadehinin üçte ikisini viskiyle doldurdu, içilebilir olacak kadar su ekledi ve tepesine dikti. Pis, mide bulandırıcı doz boğazından aşağı iner inmez aynı şeyi bir kez daha yineledi. Yıllar önce kampta, bir dişçiden üç yüz mil uzakta diş ağrısıyla kıvranırken de böyle yapmıştı. Saat yedide Ko S'la her zamanki gibi banyo suyunun hazır olduğunu söylemek için içeri girdi. Flory kanepelerden birinde yatıyordu, ceketini çıkarmıştı, gömleğinin üst düğmeleri açıktı.</p>

  <p>"Banyon hazır, <span style="font-style:italic;">thakin,"</span> dedi Ko S'la.</p>

  <p>Floryyanıt vermeyince Ko S'la uyuduğunu düşünüp koluna dokundu. Flory hareket edemeyecek kadar sarhoştu. Boş şişe yerde yuvarlandı, arkasında viski damlalarından bir iz bıraktı Ko S'la, Ba Pe'yi çağırdı, dilini şaklatarak boş şişeyi yerden aldı.</p>

  <p>"Şu yaptığına bak! Şişenin neredeyse hepsini içmiş!"</p>

  <p>"Ne, yine mi? İçki içmeyi bıraktığını sanıyordum."</p>

  <p>"Şu lanet olası kadın yüzünden sanırım. Şimdi onu yavaşça taşımamız gerekiyor. Sen ayaklarından tut, ben başından. Tamam. Kaldır şimdi."</p>

  <p>Flory'yi öteki odaya taşıyıp yavaşça yatağına yatırdılar.</p>

  <p>"Gerçekten şu 'İngaleikma' ile evlenecek mi?" diye sordu Ba Pe.</p>

  <p>"Kimbilir. Şu sıralar genç polis subayının metresi olduğunu söylediler bana. Onların yaşam biçimleri bizimkine benzemiyor. Sanırım bu gece ne isteyeceğini biliyorum," diye ekledi Flory'nin pantolon askılarını çözerken - Ko S'la bekârların hizmetkârları için çok gerekli bir sanat olan efendisini uyandırmadan soyma sanatında ustaydı.</p>

  <p>Hizmetçiler efendilerinin bekârlık alışkanlıklarına geri döndüğünü görünce pek o kadar üzülmüşe benzemiyorlardı. Flory gece yarısı tere batmış bir şekilde uyandı. Kafasının içinde kocaman, keskin köşeli, metal bir nesne sağa sola vuruyormuş gibi hissediyordu. Cibinlik gerilmişti ve yatağın yanında nasır bir yelpazeyle onu yelpazeleyen genç bir kadın oturuyordu. Kadının mum ışığında bronz-altın gibi görünen hoş, esmer bir yüzü vardı. Flory'ye kendisinin fahişe olduğunu, Ko S'la'nın on rupi ödeyerek onu tuttuğunu ve sorumluluğu da üzerine aldığını açıkladı.</p>

  <p>Flory'nin başı çatlıyordu. "Tanrı aşkına bana içecek bir şeyler getir," dedi kadına ateşli bir sesle. Kadın, Ko S'la'nın serinletip hazır tuttuğu madensuyunu ve ıslak bir havlu getirip alnını silmeye girişti. Şişman, iyi huylu bir yaratıktı. Adının Ma Sein Galay olduğunu, bu işinin yanı sıra pazarda Li Yeik'in dükkânının yakınında bir yerde hasır sepetler sattığını söyledi. Flory'nin başı biraz iyileşince bir sigara istedi; bunun üzerine sigarayı getiren Ma Sein Galay safça sordu: "Şimdi elbiselerimi çıkarayım mı <span style="font-style:italic;">thakin?"</span></p>

  <p>Neden olmasın, diye düşündü Flory. Yatağında kadına yer açtı. Ama burnuna o tanıdık sarmısak ve hindistan cevizi yağı kokusu gelince içinde büyük bir acı hissetti, başını Ma Sein Galay'in tombul omzuna dayayıp ağlamaya başladı. Böyle bir şeyi on beş yaşından beri yapmamıştı.</p>

  <p id="u07588e0e-ae68-467c-9791-0a1c602508b2" style="text-align: center;"><span style="font-weight:bold;">20</span></p>

  <p>Ertesi sabah Kyauktada'da büyük bir heyecan vardı, çünkü uzun süredir söylentileri dolaşan isyan sonunda patlamıştı. Flory o sırada bunun yalnızca bulanık bir şekilde farkına varabildi. Kendini içkiye verdiği geceden sonra yürüyebilecek kadar iyi olduğunu hisseder hissetmez kampa geri dönmüştü ve isyanın gerçek öyküsünü ancak günler sonra Veraswami'den aldığı uzun ve öfkeli bir mektuptan öğrenebildi.</p>

  <p>Doktor'un yazı üslubu garipti. Sözdizimi titrekti, büyük harf kullanımında bir on yedinci yüzyıl din adamı kadar özgürdü, italik kullanımında ancak Kraliçe Victoria onunla boy ölçüşebilirdi. Küçük ve yayık el yazısıyla tam sekiz sayfa doldurmuştu.</p>

  <p>SEVGİLİ DOSTUM [diye başlıyordu mektup], - <span style="font-style:italic;">Timsahın hilelerinin</span> olgunlaşmış olduğunu duymak sizi de çok üzecektir. İsyan <span style="font-style:italic;">-sözde</span> isyan - başladı ve bitti. Ve ne yazık ki benim beklediğimden çok daha kanlı bir olay oldu.</p>

  <p>Her şey benim size önceden anlattığım şekilde cereyan etti. Kyauktada'dan geri döndüğünüz gün U Po Kyin'in hizmetkârları ona, Kandırdığı zavallı, şanssız adamların Thongwa yakınındaki cangılda toplandıklarını <span style="font-style:italic;">bildirdiler. Aynı</span> gece gizlice Polis Müfettişi U Lugale'e gitti. Tam bir Haydut olan bu adam yanına kendisi gibi on iki polis memuru aldı. Thongwa'ya ani bir saldırı düzenleyip isyancıları şaşırttılar. Cangılda harap bir kulübede toplanmış Yedi! İsyancı vardı. İsyan söylentileri duyan Mr. Maxwell de Tüfeğini yanına alıp oraya gitti, tam U Po Kyin ve polisler kulübeye saldırdıkları sırada onların yanına vardı. Ertesi sabah U Po Kyin'in <span style="font-style:italic;">çakalı</span> ve <span style="font-style:italic;">pis işleriyle</span> uğraşan adamı olan Ba Sein isyan konusunda olabildiğince Gürültü koparmak için emir aldı ve bunu yerine getirdi. Mr. Macgregor, Mr. Westfield ve Teğmen Verrall hep birlikte yanlarına tüfekli elli <span style="font-style:italic;">sepoy</span> ve Sivil Polisleri alarak Thongwa'ya gittiler. Ama oraya vardıklarında tek buldukları şey köyün ortasındaki büyük tik ağacının dibine oturmuş <span style="font-style:italic;">havalı bir şekilde</span> köylülere ders veren U Po Kyin oldu. Köylülerin hepsi korkuyla yerlere kapanmış, alınlarını yere yapıştırmış, sonsuza kadar Hükümete sadık kalacaklarına yemin ediyorlardı. İsyan çoktan bitmişti. U Po Kyin'in adamı olan ve <span style="font-style:italic;">sözde kâhin</span> denilen sirk cambazı bilinmeyen bir yerlere gitmişti. Ama altı isyancı Yakalandılar. Böylece bu iş bitti.</p>

  <p>Aynı zamanda size çok üzücü bir ölümü haber vermem gerekiyor. Sanırım Tüfeğini kullanmaya <span style="font-style:italic;">biraz aşırı hevesli</span> olan Mr. Maxwell kaçmaya çalışan isyancılardan birine ateş edip karnından vurarak öldürdü. Sanırım köylüler bu yüzden Mr. MaxwelFe <span style="font-style:italic;">biraz kötü duygular</span> besliyorlar. Ama yasal bakış açısından Mr. Maxwell için bir sorun yok çünkü bu adamların Hükümete isyan hazırlıkları içinde oldukları kuşkusuzdu.</p>

  <p>Ah dostum, eminim bütün bunların benim için ne kadar korkunç sonuçları olabileceğini anlıyorsunuzdur! Sanırım U Po Kyin ve benim aramdaki Yarışta bunun ona nasıl bir <span style="font-style:italic;">üstünlük</span> kazandırdığını görebilirsiniz. Bu <span style="font-style:italic;">timsahın zaferi.</span> U Po Kyin şimdi bölgenin kahramanı oldu. Avrupalıların <span style="font-style:italic;">gözdesi.</span> Mr. Ellis'in bile onun davranışını övdüğünü söylediler bana. Şimdi aslında yedi değil de iki Yüzü isyancı olduğu konusunda nasıl iğrenç bir Düzenbazlıkla <span style="font-style:italic;">yalanlar</span> attığını, herkese silahını kapıp isyancıların üzerine koştuğunu anlattığını görebilseydiniz - aslında polis ve Mr. Maxwell sürünerek kulübeye yaklaşırken o <span style="font-style:italic;">güvenli bir uzaklıktan</span> operasyonu yönetiyordu yalnızca - inanın bana bütün bunları gerçekten mide bulandırıcı bulurdunuz. Yüzsüzlüğünü olayların raporunu vermek için gönderdiği resmi mektubun başına "Sadık uyanıklığım ve korkusuz girişimim sayesinde" diye yazacak kadar ileri götürdü. Duyduğuma göre bütün bu yalanlar Yığınını olaylar olmadan <span style="font-style:italic;">günler önce</span> yazıp hazırlamış. Bu İğrenç bir şey. Ve şimdi zaferinin Doruğundayken eline geçirdiği bütün yeni güçlerle yeniden bana saldıracağını düşünmek... vb. vb...</p>

  <p>İsyancıların bütün silahları ele geçirildi. İzleyicileri onlara katıldıktan sonra Kyauktada üzerine yürümeye başlarken yanlarında taşıyacakları silahların listesi şöyleydi:</p>

  <p>Madde, sol namlusu zedelenmiş bir kısa menzilli tüfek, üç yıl önce bir orman subayından çalınmış.</p>

  <p>Madde, namluları demiryolundan çalınmış çinko borulardan yapılma altı ev yapımı tüfek. Bu silahlarla ateş etmek için tetiğe sokulan bir çivinin üzerine bir taşla vurulması gerekir.</p>

  <p>Madde, otuz dokuz yirmilik fişek.</p>

  <p>Madde, tik ağacından yapılmış on bir yalancı tüfek.</p>

  <p>Madde, <span style="font-style:italic;">in terrorem</span> ateşlenecek on bir büyük Çin havai fişeği.</p>

  <p>Sonradan isyancılardan ikisi on beşer yıllık sürgün, üçü üçer yıl hapis ve yirmi beş kırbaç ve biri de iki yıl hapis cezası aldı.</p>

  <p>Sefil isyanın son bulduğu o kadar açıktı ki Avrupalıların herhangi bir tehlike karşısında olduklarını hiç kimse düşünmüyordu, bu yüzden Maxwell korunmasız bir şekilde kampına geri döndü. Flory yağmurlar başlayana kadar kampta kalmayı amaçlıyordu, ya da en azından kulüpteki genel toplantıya kadar. Doktor'un seçilmesini önermek için orada olacağına söz vermişti; ama o sıralar düşünecek öyle sorunları vardı ki U Po Kyin ile Doktor arasındaki bütün o entrikalar midesini bulandırıyordu.</p>

  <p>Haftalar ağır ağır geçti. Sıcak artık dayanılmaz olmuştu. Beklenen yağmur havayı ateşe vermiş gibiydi. Flory'nin sağlığı bozuktu, hiç durmadan çalışıyor, usta-başına bırakabileceği önemsiz işler için bile kaygılanıyor, <span style="font-style:italic;">kuli'</span>leri, hatta hizmetkârlarını kendisinden nefret ettiriyordu. Günün her saatinde cin içiyordu, ama içki bile artık düşüncelerini dağıtamaz olmuştu. Verrall'in kollarındaki Elizabeth görüntüsü bir sinir ya da kulak ağrısı gibi onu bırakmıyordu. Her an bütün canlılığıyla ve iğrençliğiyle aklına gelip düşüncelerini dağıtabiliyor, uykusunun derinliklerinde onu rahatsız edebiliyor, ağzındaki yemeği çamura dönüştürebiliyordu. Zaman zaman yabani bir öfkeye kapılıyordu, hatta bir keresinde Ko S'la'ya vurmuştu. En kötüsü, hayal edilen sahnede gözünün önünde beliren ayrıntılardı - bunlar her zaman açık saçık ayrıntılar oluyordu. Ayrıntıları bu kadar kusursuz olarak hayal edebiliyor olması sanki düşündüklerinin doğruluğunu kanıtlıyor gibiydi.</p>

  <p>Dünyada, hiçbir zaman sahip olamayacağınız bir kadını arzulamaktan daha aşağılık daha onursuz bir şey var mıdır? Bütün o haftalar boyunca Flory'nin aklında canice ya da açık saçık olmayan tek bir düşünce geçmemişti neredeyse. Bir zamanlar Elizabeth'e ruhsal, duygusal bir sevgi duyuyordu, gerçekten de onun okşamalarından çok duygudaşlığını istiyordu; şimdi onu kaybedince en aşağılık fiziksel arzularla kıvranmaya başlamıştı. Artık kızı tanıyamaz olmuştu. Şimdi onu açıkça, olduğu gibi -aptal, züppe, kalpsiz- görebiliyordu ve bu ona duyduğu arzuyu azaltmıyordu. Herhalde hiç kimseninkini de azaltmamıştır. Geceleri serin olsun diye çadırın dışına çekilmiş yatağında gözüne uyku girmeden yatıp uzaklarda zaman zaman duyulan ulumaları dinleyerek kadife gibi karanlığı seyrederken, beynini dolduran imgelerden dolayı kendinden nefret ediyordu. Kendisinden daha iyi olduğu için onu yenen birine gıpta etmek çok aşağılık bir duyguydu. Çünkü yalnızca gıpta ediyordu - buna kıskançlık demek bile yanlış olurdu. Kıskanmaya ne hakkı vardı? Onun için fazla genç, fazla güzel bir kıza kendisini teklif etmiş, kız da teklifini geri çevirmişti - haklı olarak. Layık olduğu davranışla karşılaşmıştı yalnızca. Üstelik bu kararın geri dönüşü de olamazdı; hiçbir şey onu yeniden genç kılamazdı ya da doğum lekesini silemez, on yıldır sürdürdüğü yalnız ve düşkün yaşamı geri alamazdı. Tek yapabildiği şey, kenarda durup kendisinden daha iyi bir adamın kızı almasını seyretmek ve ona gıpta etmekti, tıpkı - ama bu benzetmenin sözünü bile etmek olmazdı. Gıpta etmek korkunç bir şeydir. Bütün öteki acılardan farklıdır çünkü hiçbir şeyle örtülemez ve yüceltilip bir trajediye dönüştürülecek bir yanı da yoktur. Yalnızca acı verici olmaktan çok daha fazlasıdır, iğrençtir.</p>

  <p>Peki ama kuşkulandığı şey doğru muydu? Verrall gerçekten Elizabeth'in sevgilisi olmuş muydu? Bunu bilmenin yolu yoktu, ama genelde böyle bir şeyin pek olasılığı yoktu, çünkü böyle olmuş olsaydı Kyauktada gibi bir yerde bunu gizlemek olanaksızdı. Ötekiler olmasa bile Mrs. Lackersteen bunu tahmin etmiş olurdu. Bununla birlikte kesin olan bir şey vardı; Verrall henüz evlenme teklifinde bulunmamıştı. Bir hafta geçti, iki hafta, üç hafta geçti; küçük bir Hindistan merkezinde üç hafta çok uzun bir zamandır. Verrall ve Elizabeth her akşam ata biniyor, her gece birlikte dans ediyorlardı; yine de Verrall henüz Lackersteen'lerin evine adımını atmamıştı. Elizabeth konusunda bitmez tükenmez dedikodular sürüyordu elbette. Kasabanın bütün Doğuluları Elizabeth'in Verrall'in metresi olduğuna kesin gözüyle bakıyorlardı. U Po Kyin'in versiyonu ise (ayrıntılarda yanılsa bile genellikle özünde haklı olurdu bu tür açıklamalarında) Elizabeth'in Flory'nin kapatmasıyken Verrall için onu terk ettiği, çünkü Verrall'in ona daha fazla para ödediğiydi. Ellis de Elizabeth hakkında Mr. Macgregor'u kıvrandıran hikâyeler uyduruyordu. Akraba olduğu için Mrs. Lackersteen bu dedikoduları duymadı, ama giderek sinirleri bozulmaya başlamıştı. Her akşam Elizabeth at gezisinden geldiğinde kapıda onu umutla karşılıyor, "Ah yengeciğim! Bir düşün!" demesini ve sonra da görkemli haberleri almayı bekliyordu. Ama haberler bir türlü gelmiyor ve Elizabeth'in yüzünü ne kadar dikkatle incelerse incelesin hiçbir anlam çıkaramıyordu.</p>

  <p>Üç haftanın sonunda Mrs. Lackersteen önce sıkıldı, sonra epey öfkelendi. Kocasını kampta yalnız bırakmış olduğunu -ya da daha doğrusu orada yalnız olmadığını-düşünmek onu kaygılandırıyordu. Ne de olsa, onu kampa yalnız göndermesinin nedeni Elizabeth'in Verrall'le şansını denemesini sağlamaktı (elbette Mrs. Lackersteen bunu bu kadar kaba bir açıksözlülükle belirtmiyordu). Bir akşam kendi dolambaçlı anlatımıyla Elizabeth'e diskur çekmeye ve gözdağı vermeye çalıştı. Konuşma uzun aralarla iç çekerek yapılan bir monologdan oluşuyordu -çünkü Elizabeth tek bir yanıt vermiyordu.</p>

  <p>Mrs. Lackersteen <span style="font-style:italic;">Tatler</span> dergisindeki bir fotoğraftan yola çıkarak ortalıkta plaj pijamalarıyla dolaşan ve erkeklerin karşısında korkunç <span style="font-style:italic;">ucuz</span> davranan şu hızlı, modern kızlar üzerine genel bir şeyler söyledi. Bir kız, dedi hiçbir zaman bir erkeğin karşısında kendini çok ucuzlatmamak; kızların kendilerini... - 'ucuz'un karşıtı 'pahalı'ydı ama nedense bu da kulağa pek doğru gelmiyordu, onun için Mrs. Lackersteen yaklaşımını değiştirdi. Elizabeth'e yakınlarda aldığı bir mektuptan söz etmeye girişti. Burada geçenlerde sözünü ettiği kızla ilgili yeni haberler vardı. Hani şu Burma'da bir süre kalan ve bütün evlenme tekliflerini geri çeviren o çok yoksul kızla ilgili. Kızın çektiği acılar yürek parçalayıcıydı ve bu da gösteriyordu ki bir kız evlenecek birini bulduğunda bu kim olursa olsun onunla evlendiği için mutlu olmalıydı. Görünüşe bakılırsa zavallı yoksul kız işini yitirmiş, uzun zamandır açlık çekiyormuş ve şimdi de ona inanılmaz kaba davranan korkunç bir aşçının yanında mutfak hizmetçiliği yapıyormuş. Mutfaktaki hamamböcekleri gerçekten inanılmaz büyüklükteymiş! Elizabeth de bunun korkunç bir şey olduğunu düşünmüyor muydu? <span style="font-style:italic;">Hamamböcekleri</span> !</p>

  <p>Mrs. Lackersteen hamamböcekleri konusunun etkisini iyice göstermesi için yeniden konuşmaya başlamadan önce bir süre sessiz kaldı.</p>

  <p>"Yağmurlar başlayınca Mr. Verrall'in bizden ayrılacak olması ne kadar da acı. O olmayınca Kyauktada da çok boşalmış gibi görünecek!"</p>

  <p>"Genelde yağmurlar ne zaman başlar?" diye sordu Elizabeth, elinden geldiğince kayıtsız bir sesle.</p>

  <p>"Buralarda haziran başlarında. Şimdiden sonra bir-iki hafta kaldı. Ah canım, böyle şeyleri bir daha tekrarlamak saçma gibi görünüyor olabilir, ama o korkunç mutfakta, <span style="font-style:italic;">hamamböceklerinin</span> arasında çalışmak zorunda kalan zavallı kızcağızı aklımdan çıkaramıyorum bir türlü!"</p>

  <p>Akşamın sonraki saatlerinde hamamböcekleri Mrs. Lackersteen'in konuşmalarında kendilerini daha birçok kez gösterdiler. Ertesi gün önemsiz bir dedikoduyu aktaran birinin ses tonuyla konuşarak "Bu arada, sanırım Flory haziran başında Kyauktada'ya dönüyormuş," dedi. "Kulüpteki genel toplantıya katılacağını söylemişti. Belki bir akşam onu yemeğe davet edebiliriz."</p>
</body>
</html>
