<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_22" id="id_Toc402377055">VI <br class="calibre5"/>Adil Stuart</p>
	<p class="block_19"> </p>
	<p class="block_19"> </p>
	<p class="block_20"><span class="text_8">Stuart</span> Oliver telefonda sesimi işittiğinde bir hayli afallamış göründü. Eh, şaşırtıcı olduğunu sanmıyorum bunun. Telefon eden kişi telefon edilen kişiyi her zaman daha fazla düşünüyordur ve bunun tersi doğru değildir. Telefon edip de, “Merhaba, benim,” diyen kişiler oluyor, sanki dünyada adları Ben olan tek kişi onlarmış gibi. Gerçi birazcık rahatsız edici olsa da komik bir biçimde hattın öteki ucunda kimin olduğunu genelde tahmin ediyor insan, bu yüzden bir bakıma sadece bir Ben var.</p>
	<p class="block_1">Özür dilerim, meseleden birazcık uzaklaştım.</p>
	<p class="block_1">İlk şoku atlattıktan sonra, “İzimizi nasıl buldun?” diye sordu Oliver.</p>
	<p class="block_1">Bir an düşünüp, “Telefon rehberine baktım,” dedim.</p>
	<p class="block_1">Bir duraklama oldu, derken Oliver eski günlerde yaptığı gibi bir kıkırdamadır tutturdu. Geçmişten bir sesti bu ve bir süre sonra onun kadar komik bulmasam da kıkırdamaya ben de katıldım.</p>
	<p class="block_1">“Hep aynı eski Stuart,” dedi sonunda.</p>
	<p class="block_1">“Bir dereceye kadar,” diye yanıt verdim, “Bundan hemencecik sonuçlar çıkarmaya kalkışma,” demek isteyerek.</p>
	<p class="block_1">“Nasıl aynı değil yani?” Soruyu sormanın tipik Oliver’a özgü bir şekliydi bu.</p>
	<p class="block_1">“Şey, bir kere saçım kırlaştı.”</p>
	<p class="block_1">“Gerçekten mi? Erken kırlaşan saçların bir şarlatanlık belirtisi olduğunu ileri sürüp duran şu kişi kimdi? Espri sahibi şu dendi’lerden birisi.” Adlar sıralamaya başladı ama bütün gün beklemeye niyetim yoktu.</p>
	<p class="block_1">“Birçok şeyle suçlandım ama şarlatanlık su götürür.”</p>
	<p class="block_1">“Ah, Stuart, <i class="calibre1">seni </i>kastetmedim,” dedi ve ben bile ona neredeyse inandım. “Böyle bir suçlama senin için gerçek bir kevgir olurdu. Böyle bir suçlamayla makarna bile süzebilirdin sen. Şey...”</p>
	<p class="block_1">“Perşembeye ne dersin? O zamana kadar kentte olmayacağım.”</p>
	<p class="block_1">Var olmayan bir ajandaya baktı -insanlar bunu ne zaman yapsalar anlarım- ve beni araya sıkıştırabildi.</p>
	<p class="block_13"> </p>
	<p class="block_20"><span class="text_8">Gillian</span> Birisiyle uzun bir süre yaşadıktan sonra bu kişinin sizden ne zaman bazı şeyleri gizlediğini her zaman anlayabilirsiniz, öyle değil mi? Sizi dinleyip dinlemediklerini, ya da sizinle aynı odada olmayı yeğleyip yeğlemediklerini, ya da... bütün öteki şeyleri anlayabileceğiniz gibi.</p>
	<p class="block_1">Oliver’ın bana söyleyecek şeyleri biriktirişini ve sonra da tıpkı bir çocuk gibi iki elini birleştirerek gelişini her zaman dokunaklı bulmuşumdur. Sanırım bu kısmen mizacından kaynaklanıyor, kısmen de başına yeterince olay gelmemesinden. Oliver konusunda bildiğim bir şey varsa o da Oliver’ın başarılı biri olmayı gerçekten becerebilecek biri olması; o, başarıdan azami zevk alır ve başarı, ilginç bir şekilde, onu şımartmazdı. Buna gerçekten inanıyorum.</p>
	<p class="block_1">Geç vakit akşam yemeğimizi yiyorduk. Domates soslu makarna yapmıştı Oliver. Tam soracağını düşündüğüm an, “Yirmi soru.” deyiverdi. Özellikle de, haberlerin hikâye edilmesi işini uzattığı için alışmıştık bu oyunu oynamaya. Demek istiyorum ki, atölyede yarı radyo dinleyerek, yarı Ellie’yle sohbet ederek bir gün geçirdikten sonra Oliver’a anlatacak o kadar da çok şeyim olmuyor. Çoğu zaman erkek arkadaş problemlerinden söz ediyoruz.</p>
	<p class="block_1">“Pekâlâ, oynayalım,” dedim.</p>
	<p class="block_1">“Kim aradı bil bakalım?”</p>
	<p class="block_1">Hiç düşünmeden, “Stuart,” diye yanıt verdim.</p>
	<p class="block_1">Dediğim gibi, hiç düşünmeden. Başka şeyi falan bir yana bırakın, Oliver’ın oyununu bozduğumu düşünmeden. Hile yapıyormuşum ya da bir yerlerden gizlice tüyo almışım gibi baktı bana. Besbelli ki aklıma öylesine gelmiş olduğuna bir türlü inanamıyordu.</p>
	<p class="block_1">Bir suskunluk oldu, derken Oliver, gerçekten de huysuz bir sesle, “Peki o zaman saçları ne renk?” dedi.</p>
	<p class="block_1">“Stuart’ın mı saçları ne renk?” diye yineledim, sanki aramızda geçen normal bir konuşmaymış gibi. “Şey, bir çeşit kestane rengi.”</p>
	<p class="block_1">“Yanlış!” diye bağırdı. “Saçları kırlaşmış! Bunun bir şarlatanlık belirtisi olduğunu kim söylemişti? Oscar değil. Beerbohm mu? Erkek kardeşi mi? Huysmans mı? Şu ihtiyar Joris-Karl - mı?”</p>
	<p class="block_1">“Onu gördün mü?”</p>
	<p class="block_1">“Hayır,” diye yanıt verdi, tam zafer havasında değilse de, en azından yine olaya hâkimmiş gibi. Boşverdim -evlilikteki iddialaşmaları kastediyorum.</p>
	<p class="block_1">Bana bilgiler verdi Oliver. Anlaşıldığı kadarıyla Stuart Amerikalı bir kadınla evlenmiş, manavlık yapmış ve saçları da kırlaşmış. Anlaşıldığı kadarıyla diyorum çünkü Oliver haber toplama işlerinde güvenilir olmaktan biraz uzaktır. Ayrıca Oliver, Stuart’ın ne kadar zamandır burada olduğu, niçin döndüğü ve nerede kaldığı gibisinden bazı önem taşıyan noktaları da öğrenmiş görünmüyordu.</p>
	<p class="block_1">“Yirmi soru,” dedi Oliver ikinci kez. Şimdi biraz rahatlamıştı.</p>
	<p class="block_1">“Pekâlâ.”</p>
	<p class="block_1">“Sosa hangi’ otu, baharatı ya da sağlığa yararlı, besleyici çeşniyi koydum?”</p>
	<p class="block_1">Yirmi soruda bilemedim. Belki de çok uğraşmamıştım.</p>
	<p class="block_1">Daha sonra şöyle düşündüm: Stuart’ı hemencecik nasıl tahmin ettim? Ve evlenmiş olduğunu duyduğumda niçin sarsıldım? Hayır, bu kadar basit değildi. “Evlenmiş” olmak önemli bir şeydir ve on yıldır görmemiş olduğunuz birisi için de şaşırtıcı sayılmaz. Hayır, beni sarsan “Amerikalı bir kadınla evlenmiş” olmasıydı. Bir hayli belirsiz bir şey bu; ama birdenbire, bir an için, her şey biraz fazla özel gözüktü.</p>
	<p class="block_1">“Niçin şimdi?” diye sordum, Oliver’ın Stuart’la birlikte bir şeyler içmeye gideceği o perşembe günü.</p>
	<p class="block_1">“Niçin şimdi demekle ne demek istiyorsun? Saat altı. Allı otuzda orada olmalıyım.”</p>
	<p class="block_1">“Hayır, niçin şimdi, diyorum. Stuart niçin şimdi bizimle temas kuruyor? Aradan geçen bütün bu zamandan sonra. On yıl oldu.”</p>
	<p class="block_1">“Sanırım barışmak istiyor.” Oliver’a hiç inanmadan bakmış olmalıyım. “Bilirsin işte, bağışlanmak gibi falan.”</p>
	<p class="block_1">“Oliver, <i class="calibre1">ona biz </i>zarar verdik, o bize değil.”</p>
	<p class="block_1">“Aa şey,” dedi Oliver neşeyle, “Köprülerin altından şimdiye kadar çok kan aktı.” Derken bir tavuk gibi gaklayıp dirsekleriyle kanat çırpmaya başladı ki bu, Oliver’ın ‘Uçmalıyım’ deme tarzıdır. Ona bir keresinde tavukların uçmadıklarını belirtmiştim, ama o bunun, esprinin bir parçası olduğunu söylemişti.</p>
	<p class="block_13"> </p>
	<p class="block_20"><span class="text_8">Stuart</span> Ben öyle dokunmaktan dokunulmaktan fazla hoşlanan biri değilimdir. Demek istiyorum ki, el sıkışmak başka bir şeydir, seks başka -tayfın karşıt ucunda, doğal olarak. Bir de seks öncesi birbirini karşılıklı okşama faslı vardır <i class="calibre1">ki </i>bundan da zevk alırım. Ama omuzlara şaplak indirme, kucaklaşma, pazu sıkma gibi insani davranışın bazı özel jestleri de vardır <i class="calibre1">ki </i>-biraz düşünecek olduğunuzda, bunların hepsi de <i class="calibre1">erkeklere </i>özgü davranışlardır- özür dilerim ama bunları yapamam. ABD’de hiç önemli değildi bu, onlar tavrımın kendi ülkemle bağlantılı olduğunu düşünüyorlardı ve ben de, durumu anlayıp gülmeleri ve omzuma biraz daha fazla şaplak atmaları için şöyle demek zorunda falan kalıyordum: “Maalesef, kabız bir İngilizim ben.” Böylelikle hiçbir sorun olmuyordu.</p>
	<p class="block_1">Oliver her zaman, elini bileğinize koyan bir kişi olmuştur. En ufak bir fırsatta sizinle kol kola girer. İki yanağınızdan birden öper ve gerçekten hoşlandığı bir şey de, bir kadının başını alnının iki yanından tutup sonra da şapır şupur öpmesidir ki bunu ben bayağı iğrenç bulurum. O kendini böyle görüyor. En rahat kişinin kendisi olduğunu kanıtlamak istercesine şov yapıyor.</p>
	<p class="block_1">Bu yüzden on yıldır ilk kez yeniden karşılaştığımızda tepkisine hiç de şaşırmadım. Ayağa kalktım, sıkması için elimi uzattım, elimi sıktı, sonra elimi elinde tutup sol elini kolumun üst tarafında gezdirdi. Dirseğimi biraz sıkıştırdı, sonra omzumu biraz daha fazla sıkıştırdı, sonra elini boynumda dolaştırıp boynumu da sıktı, ve sonunda, âdeta saçlarımın kırlaşmış olduğuna dikkat çekmek istercesine başımın arka tarafındaki saçları karıştırır gibi yaptı. Bu selamlaşma faslını bir filmde görmüş olsanız, Oliver’ın, her şeyin iyi olduğu yolunda bana güvence veren bir mafya reisi olduğunu ve o sırada bir başka uğursuz tipin de elinde bir boğma aletiyle arkamdan gizlice geldiğini düşünürdünüz.</p>
	<p class="block_1">“Sana ne ısmarlayabilirim?” diye sordum.</p>
	<p class="block_1">“Bir bardak Kafaçatlatan birası, eski dostum.”</p>
	<p class="block_1">“Burada ondan olduğunu sanmam. Burada Belhaven Wee Heavy var. Ya da bir bardak Pelforth Amberley’ye ne dersin?”</p>
	<p class="block_1">“Stuart. <i class="calibre1">Stu-art. </i>Şaka. Kafaçatlatan. Şaka.”</p>
	<p class="block_1">“Ah seni!” dedim.</p>
	<p class="block_1">Barmene bardak olarak hangi şarapları verdiklerini sordu. birkaç kez başıyla evetledi ve büyük bir votka tonik sipariş etti.</p>
	<p class="block_1">“Pek değişmemişsin be moruk,” dedi bana Oliver. Hayır, değişmedim: On yıl daha yaşlandım, saçlarım kırlaştı, artık gözlük takmıyorum, egzersiz programım sayesinde dokuz on kilo verdim ve tepeden tırnağa Amerikan elbiseleri giyiyorum. Evvet, bizim eski Stuart. Tabii ki içinden böyle bir şeyi geçirmiş olabilir, ama bunu söylemek biraz vakitsiz olurdu.</p>
	<p class="block_1">“Sen de değişmemişsin.”</p>
	<p class="block_1">“Non illegitimi carborundum,”<sup class="calibre6"><sup class="noteref" id="back_note_27"><a href="index_split_050.html#note_27" title="27" class="calibre3">27</a></sup></sup> diye yanıt verdi, ama bana öyle geldi ki, sanki orospu çocukları onu biraz yıpratmış gibiydiler. Saçları aynı uzunluktaydı, aynı siyahlıktaydı, ama yüzünde biraz çizgiler belirmişti ve keten takım elbisesinin üzerinde -dikkat çekici bir şekilde on yıl önce giydiğine benziyordu- çeşitli lekeler ve izler vardı ki, eski günlerde bohem görülebilecek bu şeyler şimdi üzerinde sadece bir pejmürdelik alameti gibi duruyordu. Ayakkabıları boyasızdı-gerçi onları eskiden de fazla boyamazdı. Yani tıpkı Oliver gibi görünüyordu, tek fark şuydu <span class="text_8">ki</span> süngüsü daha düşüktü. Öte yandan, gerçekten değişmiş olan ben olabilirdim. Belki de o aynen olduğu gibi kalmıştı; onu şimdi aynen böyle görüyordum.</p>
	<p class="block_1">Son on yıl hakkında bana bilgiler verdi. Her şey bir hayli güllük gülistanlık gözüküyor. Londra’ya döndüklerinden beri Gillian’ın meslek yaşamı gerçekten ilerleme kaydetmiş. İki kızları gurur ve neşe kaynağıymış. Kentin gelişmekte olan bir semtinde yaşıyorlarmış. Ve Oliver’ın da “gelişim halinde olan birçok projesi” varmış.</p>
	<p class="block_1">Kendi başına satın alabilecek durumda olduğu pek fazla bir şey yokmuş (böyle şeylere dikkat ettiğim için beni mazur görmek zorundasınız). Beni tam olarak soru yağmuruna tuttu da sayılmaz, gerçi sohbetimizin bir noktasında “manavlık işimin” nasıl gittiğini sordu. Biraz durup... kârlı olduğunu söyledim. Aklıma gelen ilk sözcük bu değildi, ama Oliver’ın duymasını istediğim sözcüktü. Eğlenceli olduğunu, bir meydan okuma olduğunu, ya da zaman alan, zorlu bir iş olduğunu, ya da bunun gibi bir şey olduğunu söyleyebilirdim, ama soruyu soruş şekli kârlı sözcüğünü seçmeme yol açtı.</p>
	<p class="block_1">Şen Manav’daki en iyi organik ürünler için gönüllü olarak para döken insanlarla Oliver’a “projelerini geliştirmesi” için para vermeyen insanlar arasında sanki doğrudan bir bağlantı varmış gibi, biraz kırılmış bir edayla başını evet anlamında salladı. Ve sanki, kâr ilkesinin şampiyonu olarak bu konuda suçluluk duymak benim görevim oluyormuş gibi. Ama ben suçluluk falan duymuyorum, anlıyorsunuz ya.</p>
	<p class="block_1">Bir şey daha var. Bazı arkadaşlıkların daha ilk başladığı zamanlarda nasıl çıkmaza girdiğini bilirsiniz, değil mi? Tıpkı bazı ailelerde olduğu gibi, evin kızı emekli aylığı alsa da ağabeyinin gözünde hâlâ küçük kız kardeştir. İşte, Oliver’la aramdaki her şey değişti artık. Yani, pub’da bana hâlâ küçük kız kardeşiymişim gibi davranıyordu. Onun için değişen bir şey yok. Ama benim için var. Şimdi kendimi tamamen farklı hissediyorum.</p>
	<p class="block_1">Daha sonra, sormadığı bazı soruları aklımdan geçirdim. Eskiden olsa kendimi biraz incinmiş hissedebilirdim. Artık hissetmiyorum. Acaba Gillian hakkında hiçbir şey sormayışıma dikkat etti mi? Anlatmasına izin verdim, ama sormadım.</p>
	<p class="block_13"> </p>
	<p class="block_20"><span class="text_8">Gillian</span> Oliver eve döndüğünde Sophie ev ödevini yapıyordu. Biraz sarhoştu Oliver -canı pek sıkkın değildi ama, boş-mideye-üç bardak-içki-yuvarlandığında girilen ruh hali içindeydi. Senaryoyu bilirsiniz işte -eve dönen ve böyle yaptığı için de az çok övgü bekleyen erkek. Çünkü aklının bir köşesinde, akşamların hiç sorunsuz geçip gittiği evlenmeden önceki zamanlar vardır, öyle değil mi? Bu yüzden, biraz saldırganlığın mı desem, kırgınlığın mı desem bir asabiyeti söz konusudur ki aslında bu duruma siz de içerlersiniz, çünkü nihayet dışarı çıkmasına engel olmamışsınızdır ve içtenlikle konuşmak gerekirse, dışarıda daha uzun süre, hatta bütün gece boyunca kalacak olsa buna da aldırmazdınız, çünkü zaman zaman çocuklarla birlikte yalnız bir akşam geçirmekten hoşlanırsınız. Bu ise her şeyi biraz gergin kılar.</p>
	<p class="block_1">“Babacığım, neredeydin sen?”</p>
	<p class="block_1">“Pub’daydım, Sophieciğim.”</p>
	<p class="block_1">“Sarhoş musun?”</p>
	<p class="block_1">Oliver sarhoş taklidi yapıp nefesini Sophie’nin üzerine üfleyerek odanın etrafında yalpalayarak döndü, bu arada Sophie bayılırmış gibi yapıyor ve eliyle alkol kokusunu dağıtmaya çalışıyordu.</p>
	<p class="block_1">“Kiminle sarhoş oldun?”</p>
	<p class="block_1">“Eski bir arkadaş. Eski bir ahbap. Amerikalı bir plutokrat.” </p>
	<p class="block_1">“Plutokrat nedir?”</p>
	<p class="block_1">“Benden çok çok daha fazla para kazanan birisi.” Dünyadaki diğer herkes gibi, diye düşündüm. </p>
	<p class="block_1">“O da sarhoş oldu mu?”</p>
	<p class="block_1">“Sarhoş mu? O denli sarhoş oldu ki kontakt lensleri düştü.” Sophie güldü. Ben rahatladım. Bir an için. Hata ederek. Sizce çocukların bu gibi anlarda sezdikleri bir şey oluyor mu?</p>
	<p class="block_1">“Peki kim o?”</p>
	<p class="block_1">Oliver bana baktı. “Adil Stuart.” </p>
	<p class="block_1">“Komik bir ad bu -Adil Stuart.”</p>
	<p class="block_1">“Öyle ya, bir adalet adamıdır Stuart. Kendi hakkını aramayan bir adalet adamı olması dışında çok adildir.”</p>
	<p class="block_1">“Babacığım, sen <i class="calibre1">sarhoşsun.” </i>Oliver nefesini onun üzerine yeniden verdi, Sophie yeniden kıkırdadı ve yeniden ev ödevine dönüyormuş gibi göründü. “Peki onu nerden tanıyorsun?”</p>
	<p class="block_1">“Onu mu?”</p>
	<p class="block_1">“Plutokrat Adil Stuart’ı.”</p>
	<p class="block_1">Oliver yeniden bana baktı. Sophie’nin bunun farkında olup olmadığını bilemiyordum. “Adil Stuart’ı nereden tanıyoruz?” diye sordu bana Oliver. Aa, çok teşekkürler, diye düşündüm. Sen <i class="calibre1">ellerini </i>kirletmiyorsun. Aynı zamanda da: Şimdi zamanı değil, diye düşündüm.</p>
	<p class="block_1">“Tanıdığımız biriydi,” diye oldukça belirsiz bir yanıt verdim.</p>
	<p class="block_1">“Besbelli,” diye yanıtladı Sophie, yaşından büyük biri edasıyla.</p>
	<p class="block_1">Oliver’a, “Sandviç,” dedim. Sophie’ye “Yatağa,” dedim. Benim o sesimi bilirler. Ben de bilirim ve çok sık işitmekten hoşlanmam. Ama başka ne yapabilirim ki?</p>
	<p class="block_1">Oliver uzunca bir süre mutfakta oyalandı ve elinde, üzerine kızartılmış patatesler yerleştirilmiş kocaman yağlı bir ekmekle geri döndü. Gülünç bir şekilde gururlandığı bir patates kızartma makinesi var, dumanları absorbe eden özel bir filtresi varmış aygıtın. Absorbe falan etmiyor, elbette.</p>
	<p class="block_1">“Üzerine patates konmuş iyi bir yağlı ekmeğin sırrı,” dedi, kim bilir kaçıncı kez, “patateslerin sıcaklığının ekmeğin üzerindeki yağı eritmesidir.”</p>
	<p class="block_1">“Yani?”</p>
	<p class="block_1">“Yani yağ eriyip bileklerinizden aşağı akar.” </p>
	<p class="block_1">“Hayır. Yani -Stuart diyorum?”</p>
	<p class="block_1">“Ha, Stuart mı. Onun bir eli yağda bir eli baldadır. O yükü tutmuştur. Küpleri doldurmuştur. Bana para harcatmadı-plutokrasinin insanı ne yaptığını bilirsin.”</p>
	<p class="block_1">“Bunu hiçbirimizin de bildiğini sanmıyorum.”</p>
	<p class="block_1">Oliver’a göre Stuart, bir plutokrat olması ve domuzlardan çok söz eden can sıkıcı bir tıraşçı olması dışında aynı Stuart. “Onu yeniden görecek misin?” “Buluşmayı kararlaştırmadık.” “Numarası var mı sende?”</p>
	<p class="block_1">Oliver bana şöyle bir bakış atıp tabağından biraz yağ aldı. “Numarasını vermedi bana.”</p>
	<p class="block_1">“Vermeyi red mi etti demek istiyorsun?”</p>
	<p class="block_1">Birtakım çiğneme sesleri oldu ve sonra teatral bir iç çekme sesi geldi. “Hayır, ben hiç istemedim ve o da hiç vermedi demek istiyorum.”</p>
	<p class="block_1">Bunu işittiğimde yüreğime su serpildi. Oliver’ın kızgınlığını haklı çıkarıyordu bu. Belki de Stuart sadece kısa bir yolculuk gereği buradaydı.</p>
	<p class="block_1">Stuart’ı yeniden görmek <i class="calibre1">istiyor </i>muyum? Bu soruyu daha sonra kendime sordum. Ve yanıtını bilmiyorum. Genellikle karar vermekte beceri sahibimdir -doğrusu, ailede birinin becerili olması gerekir- ama anlıyorum ki bu mesele söz konusu olduğunda kararı benim yerine başka birisinin vermesini istiyorum.</p>
	<p class="block_1">Zaten, bir karar verme sorununun doğacağını da sanmam.</p>
	<p class="block_13"> </p>
	<p class="block_20"><span class="text_8">Terri</span> Körfez yakınında yaşayan arkadaşlarım var. Bana yengeç avcılarının nasıl çalıştıklarını anlattılar. İşlerine gece yarısı, iki otuz sularında haşlayıp sabaha kadar devam ediyorlar. Uzunluğu beş yüz metreyi bulabilen bir olta çekiyorlar ve oltaya her birkaç metrede bir ağırlık ve ağırlıklara da yem takıyorlar. Kullandıkları yem genelde yılanbalığı oluyor. Derken, oltayı hazırladıktan sonra, onu içeri çekmeye başlıyorlar, işte burada güçlü bir görüş yeteneğine ve bir hayli de beceriye sahip olmanız gerekiyor. Yengeçlerin yılanbalıklarına gelip takılacakları hesap ediliyor, ama yengeçler aptal değil, öyle yukarıya doğru çekilip oltadan çıkarılıp alınmalarına ve sonra da sepetin içine atılmalarına izin verecek değiller, öyle değil mi? Bu yüzden yengeç yüzeye tam çıkmadan önce, fırsat tam kaçmadan önce, yengeç avcısının kararlı bir şekilde suya girip onu çekip alması gerekiyor.</p>
	<p class="block_1">Arkadaşım Marcelle’in dediği gibi: Size bir şey hatırlatıyor mu bu?</p>
	<p class="block_13"> </p>
	<p class="block_20"><span class="text_8">Stuart</span> Oliver’ın davranışı hakkında ne düşündünüz? Dürüstçe, demek istiyorum. Ne beklediğimi bilmiyorum ben. Belki de kendime itiraf edemediğim bir şeyi bekliyordum. Ama size şu kadarını söyleyeyim. <i class="calibre1">Hiçbir şey </i>bekliyor değildim. “Merhaba eski dostum, eski ahbabım Stuart, seni birkaç yıldır göremedim, evet bana bir içki ısmarlayabilirsin, sonra bir tane daha, sana saygıda kusur etmeyeceğim efendim, bir içki daha ısmarlayabilirsin bana ve bu arada eskiden sana nasıl biraz tepeden bakıyor idiysem öyle yapmayı sürdüreceğim,” demesini beklemiyordum. İşte hiçbir şey diye buna diyorum. Belki de biraz safdillik ettim.</p>
	<p class="block_1">Ama hayatta basit olmayan çok sayıda şey var, siz de öyle düşünmüyor musunuz? Sözgelimi, arkadaşlarınızdan hoşlanmamak. Daha doğrusu, onlardan aynı zamanda hem hoşlanmak hem de hoşlanmamak. Oliver’ı artık bir dost olarak gördüğümden değil elbette. Gerçi o beni belli ki hâlâ dost olarak görüyor. Anlıyorsunuz işle, bu da bir zorluk: A, B’yi bir dost olarak görüyor, ama B, A’yı bir dost olarak görmüyor. Bana sorarsanız, dostluk evlilikten daha karmaşık olabilir. Yani, çoğu insan için en son meydan okuma olan evlilikten, öyle değil mi? Siz bütün yaşamınızı açıkça ortaya koyduğunuz an, işte ben buradayım, ben buyum, sahip olduğum her şeyi size vereceğim, diyorsunuz. Dünyevi şeyleri kastediyor değilim, kalpten ve ruhtan söz ediyorum. Bir başka deyişle, yüzde yüz olan bir şeyi hedefliyoruz, öyle değil mi? Tabii o yüzde yüze erişemeye-biliriz, büyük olasılıkla da erişemeyeceğizdir, ya da bir süre erişip sonra daha azına razı olabiliriz, ama var olan bu rakamın, bu bütünlüğün bilincinde olacağız. Eskiden buna ideal adı verilirdi. Galiba günümüzde hedef diyoruz buna. Sonra her şey kötü gittiğinde, bu yüzde kararlaştırılan hedef rakamın altına düştüğünde -yüzde elli diyelim- boşanma denilen şu olay ortaya çıkıyor.</p>
	<p class="block_1">Ama dostluk söz konusu olunca mesele bu kadar basit değil, öyle değil mi? Birisiyle tanışıyorsunuz, ondan hoşlanıyorsunuz, birlikte bazı şeyler yapıyorsunuz -ve dost oluyorsunuz. Ama dost olduğunuzu ilan eden bir tören falan olmuyor ve hedefiniz de olmuyor. Ve bazen de sadece ortak dostlarınız olduğu için dost oluyorsunuz. Ve bir süre görmediğiniz ve kesilen ilişkinize bıraktığınız yerden hemen devam ettiğiniz dostlar oluyor; her şeye yeniden başlamak zorunda olduğunuz dostlar da oluyor. Ve hiçbir boşanma falan olmuyor. Demek istiyorum ki, kavga edebilirsiniz, ama bu başka bir mesele. Oliver ilişkimizi kopardığımız noktadan -hayır, koparmadan <i class="calibre1">önceki </i>bir noktadan sürdürebileceğimizi düşünüyordu. Oysa ben bakıp görmek istiyordum.</p>
	<p class="block_1">Özetlersem, gördüğüm şey şuydu. Ona içki ısmarlıyorum, o Kafaçatlatan istiyor. Bir bardak Belhaven Wee Heavy içmeye ne dersin diyorum. Ukalanın teki olduğu ve mizah anlayışım ıskaladığı için benimle alay ediyor. “Şaka ettim, Stuart. Şaka.” Mesele şu: Oliver Kafaçatlatan diye bir biranın <i class="calibre1">var olduğunu </i>bilmiyor. Orkney Adaları’nda yapılan ve kremamsı, harika tadı olan bir bira bu. Bazıları tadının biraz meyveli pastaya da benzediğini söylüyor. Kurutulmuş üzüm tadında. Oliver’a bu yüzden Belhaven içmesini önerdim. Ama o bütün bunları bilmiyor ve benim bildiğim aklından bile geçmiyor. On yıl sonra eskisinden bir iki şey daha fazla biliyor olabileceğimi düşünmüyor.</p>
	<p class="block_13"> </p>
	<p class="block_20"><span class="text_8">Oliver</span> Peki, tombul arkadaşımın değerinin ne olduğunu düşünüyorsunuz siz? Birçok başka soruda olduğu gibi bu soruda da yukarıdaki yol ya da aşağıdaki yol tutulabilir ve sizler Oliver’ı ilk kez olarak esnek tabanlı spor ayakkabılarının yapışkanlı bağcıklarını şak diye bağlayıp demokratik güruh arasına katılmışken bulacaksınız. <i class="calibre1">La rue basse, s’ il vous plaît.</i><sup class="text_9"><sup class="noteref" id="back_note_28"><a href="index_split_051.html#note_28" title="28" class="calibre3">28</a></sup></sup><i class="calibre1"> </i>Biz burada adı geçen bireyin ahlâki ağırlığını tartışmıyoruz, ama daha sıradan bilgilere ihtiyaç duyuyoruz. Stuart: Acaba her yanından para mı taşıyor onun? Birlikte kafaları çekip zil zuma sarhoş olurken, sırf anlayışlı biri olmak adına, onun Papel Diyarı’ndaki ikametini deri altına fazla nüfuz edip sormadım, ama eğer likit mangırlar bir Venedik gelgiti gibi baldırlarına kadar yükselmişse bunların bir kısmını benim doğrultumda Medicilere de kaydırabileceği -şehir devletlerini değiştirsek diyorum- gözüme çarptı. Sanatçının sadaka toplayıcısı olarak ebedi rolünü oynamaktan utanmayacağı zamanlar vardır. Sanatla ıstırap çekme arasındaki bağ insanı biraz fazla sıkabilen altın sırmalı bir iptir. Her günün kederi kendine yeter.</p>
	<p class="block_1">Ve şunun da <i class="calibre1">farkındayım </i>ki, Acemiler İçin PC Kılavuzu dünyasında, mahkeme salonlarındaki Pugin üslubundaki<sup class="calibre6"><sup class="noteref" id="back_note_29"><a href="index_split_052.html#note_29" title="29" class="calibre3">29</a></sup></sup> tanık bölmeleri dünyasında, İncil’e basılan boğumlu parmaklı eller dünyasında, Gerçeğin-Hizmetindeki-Bay Yiğit dünyasında, sözcüğün dar anlamında tombul biri sayılmaz Stuart. Onun bedensel hatları daha çok, bir jimnastik salonunun pis kokan koltukaltı havasızlığını ya da evde kullanılan bir egzersiz bisikletinin manevi çoraklığını akla getiriyor. Belki de Frank Ifield’in plaklarındaki şarkı sözlerine uzata uzata eşlik ederken bir çift lobut da sallayıp duruyordur. <i class="calibre1">Bana </i>sormayın işte. <i class="calibre1">Benim </i>bütün pompaladığım ironi.</p>
	<p class="block_1">Belki de dikkatinizi çekmiştir, ben aynı zamanda öznel hakikatle uğraşıyorum -ötekinden çok daha gerçek, çok daha güvenilir bu hakikat- ve bu kritere göre Stuart geçmişte tombuldu, şimdi tombul ve her zaman da tombul olacak. Onun ruhu tombul, ilkeleri tombul, ve sanırım banka hesabı da tombuldur. Şu sıralar herkesin gözü üstünde diye sunduğu ince silueti sizi yanıltmasın sakın.</p>
	<p class="block_1">Yukarıdakilerle ilgili olabilecek ya da olmayabilecek ilginç bir gerçeği daha söyledi bana. Domuzların aşırı zayıflık hastalığına yakalanabileceklerini söyledi. Bunu biliyor muydunuz’?</p>
	<p class="block_13"> </p>
	<p class="block_20"><span class="text_8">Gillian</span> Oliver’a “Stuart beni sordu mu?” dedim.</p>
	<p class="block_1">Biraz dalgın görünüyordu. Yanıt vermek üzereydi ki durdu, yeniden daldı ve “Sorduğuna eminim,” dedi.</p>
	<p class="block_1">“Peki sen ne yanıt verdin?”</p>
	<p class="block_1">“Ne demek istiyorsun?”</p>
	<p class="block_1">“Şunu demek istiyorum, Oliver, Stuart beni sorduğunda ona bir yanıt vermiş olmalısın. Peki ne dedin?” “Aa, her zamanki... şeyler.”</p>
	<p class="block_1">Bekledim, ki normalde beklemek Oliver söz konusu olduğunda işe yarar. Ama yeniden dalgınlaştı. Buysa, ya Stuart beni hiç sormadı, ya onun ne dediğini anımsayamıyor, ya da anımsıyor ama bana söylemek istemiyor anlamına geliyor.</p>
	<p class="block_1">Sizce hakkımdaki “her zamanki şeyler” nedir?</p>
	<p class="block_23" id="calibre_pb_9"> </p>
</body></html>
