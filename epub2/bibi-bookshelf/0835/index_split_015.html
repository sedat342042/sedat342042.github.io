<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_22" id="id_Toc402377061">XII <br class="calibre5"/>İstemek</p>
	<p class="block_19"> </p>
	<p class="block_19"> </p>
	<p class="block_20"><span class="text_8">Stuart</span> Hiçbir şeyi talep etmeden elde edemezsiniz. Hiçbir şeyi istemeden de elde edemezsiniz.</p>
	<p class="block_1">Bir başka fark da bu. Gençliğimde, bana verilen şeyi elde etmiş oluyordum. Hayat bana bundan ibaretmiş gibi görünüyordu. Ve zihnimin bir köşesinde, bütün bu olup bitenlerde bir adalet sistemi olduğunu düşünüyordum. Ama adalet yok. Ya da varsa da, benim gibiler için değil. Yahut, bir ihtimal, sizin gibiler için. Eğer sadece bize verilen şeyleri elde ediyorsak, o zaman pek de fazla bir şey elde etmiyoruz, öyle değil mi?</p>
	<p class="block_1">Bunların hepsi istemekle ilgili, öyle değil mi? Gençliğimde, sırf başkaları da istediği için istermiş gibi yaptığım, ya da istediğimi düşündüğüm çok sayıda şey vardı. Daha yaşlı ya da daha bilge biri olduğumu ileri sürmüyorum -şey, belki sadece biraz- ama şimdi neyi istediğimi biliyorum ve istemediğim şeyler üzerinde vakit harcamıyorum.</p>
	<p class="block_1">Ve yalnızsanız, bir şey isteyen başka birisi için kaygı duymanız da gerekmiyor. Çünkü o da çok zaman alıyor.</p>
	<p class="block_13"> </p>
	<p class="block_20"><span class="text_8">Ellie</span> Stuart bir çardak kuşu değil. Özür dilerim, böyle söyleyince içimden gülmek geliyor.</p>
	<p class="block_1">“Nereye asacaksınız onu?” dedim Stuart’a.</p>
	<p class="block_1">“Neyi asacağım?” dedi.</p>
	<p class="block_1">“Tabloyu.”</p>
	<p class="block_1">“Hangi tabloyu?”</p>
	<p class="block_1">Duyduğum şeye pek de inanamadan ona baktım. “Geçen hafta size geri getirdiğim tabloyu, onarımı için bana nakit ödeme yaptığınız tabloyu.”</p>
	<p class="block_1">“Aa. Onu asacağımı sanmıyorum.” Bir açıklama beklediğimi görebiliyordu ve sonunda da yaptı. “Fark ettiğiniz gibi, pek de çardak kuşlarına benzemiyorum ben. Onu ister miydiniz?”</p>
	<p class="block_1">“Ben mi? Hayır. Boktan bir şey o.”</p>
	<p class="block_1">“Gill’in tablo hakkında böyle şeyler söyleyeceğini söylemiştiniz.”</p>
	<p class="block_1">“Şey, tabloya bakarak aşağı yukarı on beş saat geçirdim, bu yüzden Gill’le aynı görüşteyim.” Bu açıklama Stuart’ın hiç de canını sıkmış görünmüyordu. “Peki benden tabloyu temizlememi isteyişinizin ‘özel sebebi’ neydi?” Stuart hemen yanıt vermedi, bu yüzden, biraz alaycı bir şekilde, “Bay Henderson,” diye ekledim.</p>
	<p class="block_1">“Aa, şey, aslında, sizinle tanışıp size Gillian ve Oliver hakkında sorular sorabileyim diye yaptım bunu.”</p>
	<p class="block_1">“Beni hiç kimse tavsiye etmedi mi?”</p>
	<p class="block_1">“Hayır.”</p>
	<p class="block_1">“Gillian ve Oliver hakkında bazı şeyleri bilmek istiyor idiyseniz, bunu onlara niçin kendiniz sormadınız? Eski bir dostları olduğunuza göre.”</p>
	<p class="block_1">“Açıklaması zor. Nasıl olduklarını bilmek istedim. Gerçekten de. Olduklarını söylediği şeyi değil.” Bunu bir açıklama olarak hiç de yutmayacağımı anladı. “Pekâlâ, söyleyeyim. Gill’le ben eskiden evliydik.”</p>
	<p class="block_1">“Tanrım!” Hemen bir sigara yaktım. “Tanrım!” </p>
	<p class="block_1">“Evet. Ben de bir sigara alabilir miyim?” </p>
	<p class="block_1">“Siz sigara içmiyorsunuz.”</p>
	<p class="block_1">“Evet içmiyorum ama şimdi bir tane istiyorum.” Bir Silk Cut yaktı, bir<i class="calibre1"> </i>nefes çekti ve sanki önündeki soruna hiç çözüm getirmiyormuş gibi sigaraya biraz hayal kırıklığına uğramış bir tavırla baktı.</p>
	<p class="block_1">“Tanrım!” diye yineledim. “Peki niçin... yani, kötü gitti?”</p>
	<p class="block_1">“Oliver.”</p>
	<p class="block_1">“Tanrım!” Başka söyleyecek bir şey düşünemiyordum. “Kimler biliyor?”</p>
	<p class="block_1">“Onlar. Ben. Elbette ki. Madam Wyatt. Siz. Yıllardır görmediğim birkaç kişi.<i class="calibre1"> </i>İkinci karım. İkinci eski karım.<i class="calibre1"> </i>Kızlar bilmiyor. Henüz bilmiyorlar.”</p>
	<p class="block_1">“Tanrım!”</p>
	<p class="block_1">Bana olayı anlattı. Sanki bir gazetede okuyormuşum gibi son derece doğrudan, sadece olgulardan söz ederek anlattı. Ama aynı zamanda sanki daha dün olmuşçasına anlattı.</p>
	<p class="block_13"> </p>
	<p class="block_20"><span class="text_8">Oliver</span> İlk ödeme zarfım. Gerçi aslında hiç zarf falan olmadığından bu tamlamadaki ikinci öğenin hiçbir değeri yok. Bazı emekçi arkadaşlarımın -tabir ettikleri şekliyle ‘takoz’, Sistine Şapeli’ndeki o tanrısal sözleşme anında olduğu gibi, uzanmış elime sadece sertçe tutuşturuluverdi. Esas görevimin ne olduğunu biliyordum -Roncesvalles’in ruhu içimde hâlâ yaşıyordu- bu yüzden dosdoğru 55<i class="calibre1"> </i>numaranın yolunu tuttum. Bayan Dyer’ın kapının öteki yanına yaklaşan yumuşak terlik tıpırtısını işittiğimde, bir kefaret ödercesine diz çökmüştüm. Bayan Dyer beni hiçbir şekilde tanıma, yeniden tanıma, önceden tanıma belirtisi göstermeden öylece baktı.</p>
	<p class="block_1">“On bir yirmi beş, Bayan Dyer. İncil’de dendiği gibi, ‘Geç olması hiç olmamasından evladır’.”</p>
	<p class="block_1">Bayan Dyer parayı aldı ve-Diaghilev’in bir gün Cocteau’ya dediği gibi “<i class="calibre1">Etonne-moi!”</i><sup class="text_9"><sup class="noteref" id="back_note_59"><a href="index_split_082.html#note_59" title="59" class="calibre3">59</a></sup></sup><i class="calibre1"> </i>saymaya başladı. Derken para, eteğinin karanlık bir cebinde gözden kayboldu. Çatlamış ve pudralı dudakları yavaşça aralandı. İşte Günahkâr Ollie için bağışlanma vakti geldi, diye düşündüm.</p>
	<p class="block_1">“On yıllık faiz istiyorum,” dedi. “Bileşik.” Sonra da kapıyı kapanı.</p>
	<p class="block_1">Hey, hayal göz alıcı sürprizlerle dolu değil mi? Bir düşünsenize, Bayan D sapına kadar bir mıhsıçtı çıkıyor, iyi mi? Kafayı çekmiş şakacı bir cin gibi bahçe yolundan aşağı seke seke indim.</p>
	<p class="block_1">Benimle gerçekten evlenmeli o, siz de aynı görüşte değil misiniz?</p>
	<p class="block_1">Ama ben zaten evliyim galiba, öyle değil mi?</p>
	<p class="block_13"> </p>
	<p class="block_20"><span class="text_8">Gillian</span><i class="calibre1"> </i>Kızlara her zaman öğretmeye çalıştığım şeylerden biri de bir şeyleri istemekle özellikle iyi ya da erdemli bir şey olmadığı. Elbette, meseleyi böyle koymuyorum. Aslında, çoğu kez hiç koymuyorum. Çocukların öğrenebildiği en iyi dersler kendi başlarına öğrendikleridir.</p>
	<p class="block_1">Bir çocuğun bir şeyi ne kadar isteyebileceğini ilk kez yakından gördüğümde -Sophie’yle oldu bu- şoka uğradım. Bu durum çocuklarım olmadan da dikkatimi çekmişti, ama sadece öylesine. Bilirsiniz işte, bir dükkândasınızdır, hep görüldüğü üzere mallan yerinden alıp “Bundan istiyorum, bundan istiyorum” diyen iki küçük çocuğun çileden çıkardığı bir anne vardır; anneleri onlara, “Onu yerine koy bakayım,” ya da “Ondan bugün alamazsın,” yahut “Yeterince cips yedin zaten,” ya da ara sıra, “Pekâlâ, onu sepete koy bakalım,” der. Böylesi anlar bana hep oldukça ilkel bir güç denemesi olarak gelmiştir ve ben her zaman durumun bu aşamaya gelmesine izin vermeyi kötü bir ana babalık örneği olarak görmüşümdür. Şey, şimdi, aşırı kuralcı davranmış olduğumu biliyorum. Aynı zamanda da, cahilce.</p>
	<p class="block_1">Derken Sophie’nin bazı şeyleri -dükkânlarda, başka insanların evlerinde, televizyonda- kendi çocukluğumdan anımsayamadığım bir talepkârlıkla istediğini gördüm. Bir arkadaşın kızına ait olan içi doldurulmuş bir baykuş vardı. Ender görülen, özel bir şey falan değildi, bir papağan gibi tüneğine yapıştırılmış, keçeden yapılma bir baykuştu sadece. Sophie o baykuşu istiyordu, o baykuş düşlerine giriyordu, ondan aylarca söz etti. Onun gibi bir başkasını istemiyordu, <i class="calibre1">onu </i>istiyordu; ve bir başkasına, bir arkadaşa ait olması da önemli değildi. İsteklerine boyun eğmiş olsam su katılmamış bir diktatör olurdu Sophie. Hiç kuşku yok Oliver olsa her şeye izin verirdi.</p>
	<p class="block_1">Sanırım çocuklar, bir şeyi istediklerini söylemenin, kişiliklerinin ilginç ve değerli bir ifadesi olduğu fikrine inanma alışkanlığına çok kolay kapılıyorlar. Ben bunun yaşamlarının ilerki yılları için de kötü olduğunu düşünüyorum: Bir şeyi istiyorsunuz, onu elde ediyorsunuz. Hayatta hiçbir şey böyle olacak değil. Bir çocuğa yaşamının ilerki yıllarında bir şeyi elde etmek şansına hiç sahip olmaksızın onu istemenin normal olduğunu nasıl açıklayabilirsiniz? Ya da tam tersini: Bir şeyi elde edip sonunda onu gerçekten istememiş olduğunuzu, yahut onun olacağını düşündüğünüz şey olmadığını fark edişinizi nasıl açıklarsınız?</p>
	<p class="block_13"> </p>
	<p class="block_20"><span class="text_8">Marie</span> Bir kedi istiyorum.</p>
	<p class="block_13"> </p>
	<p class="block_20"><span class="text_8">Madam Wyatt</span> Ne mi arzu ediyorum? Şey, yaşlı bir kadın olduğuma göre -hayır, sözümü kesmeyin- yaşlı bir kadın olduğuma göre, bende sadece Stuart’ın yumuşak duygular dediği şeyler var. İyi bir cümleydi, öyle değil mi? Kendim için pek teselli istemiyorum. Artık aşk ya da seks istemiyorum. İyi kesimli bir elbiseyle kılçıksız bir dil balığını tercih ederim. İyi bir üslupla yazılmış ve mutsuz sonu olmayan bir kitap istiyorum. Nezaket istiyorum ve saygı duyduğum dostlarla kısa sohbetler yapmayı istiyorum. Ama genel olarak başkaları için istiyorum -kızım için, torunlarım için. Dünyanın onlara, bana ve ömrüm boyunca tanıdığım insanlara olduğu kadar tehditkâr olmamasını istiyorum. Gitgide daha fazla olarak, gitgide daha az istiyorum. Görüyorsunuz işte, sadece yumuşak duygularım var benim.</p>
	<p class="block_21"> </p>
	<p class="block_20"><span class="text_8">Sophie</span> Afrika’daki insanların yeterince yiyecekleri olmasını istiyorum.</p>
	<p class="block_1">Herkesin vejetaryen olmasını ve hayvanları yememesini istiyorum.</p>
	<p class="block_1">Evlenmek ve on beş çocuğa sahip olmak istiyorum. Pekâlâ, altı olsun.</p>
	<p class="block_1">Tottenham’ın Lig’i, Kupa’yı, Avrupa Kupası’nı ve her şeyi kazanmasını istiyorum.</p>
	<p class="block_1">Yeni bir çift spor ayakkabı istiyorum, ama sadece giydiklerim yeterince yıprandığında.</p>
	<p class="block_1">Kansere bir çare bulmalarını istiyorum.</p>
	<p class="block_1">Artık savaş olmamasını istiyorum.</p>
	<p class="block_1">Sınavlarda başarılı olmak ve St Mary Hastanesi’ne girmek istiyorum.</p>
	<p class="block_1">Babamın dikkatli araba kullanmasını ve bir daha asla ruhsal çöküntü yaşamamasını istiyorum.</p>
	<p class="block_1">Annemin daha neşeli olmasını istiyorum.</p>
	<p class="block_1">Eğer annem bunun iyi bir fikir olduğunu düşünüyorsa Marie’nin bir kedisi olmasını istiyorum.</p>
	<p class="block_13"> </p>
	<p class="block_20"><span class="text_8">Terri</span> Kendisini daha iyi tanımayı başardığınızda, onunla ilk tanıştığınızda olduğunu sandığınız türden bir kişi olduğu ortaya çıkan bir erkek istiyorum.</p>
	<p class="block_20">Arayacağım dediğinde arayan ve eve geleceğim dediğinde de gelen bir erkek istiyorum.</p>
	<p class="block_1">Olduğu kişiyi olmaktan mutluluk duyan bir erkek istiyorum.</p>
	<p class="block_1">Benim gibi bir kadını isteyen bir erkek istiyorum.</p>
	<p class="block_1">Bütün bunlar çok fazla şey istemek olmuyor, öyle değil mi? Ama, arkadaşım Marcelle’e bakılırsa Ay’ı ve yıldızları istemek oluyor. Bir keresinde ona ilişki kurduğum birçok erkeğin niçin özellikle dengeli görünmediğini sormuştum, o da, “Terri, çünkü bütün erkekler genetik olarak taş yengeçleriyle akrabadır,” yanıtını vermişti.</p>
	<p class="block_13"> </p>
	<p class="block_20"><span class="text_8">Gordon</span> Evet, ben Gordon. Doğru, Gordon Wyatt. Gillian’ın babası, Marie-Christine’i alçakça terk eden adam. Artık pek de ziyaretimize gelenler olmuyor, öyle değil mi? Şimdi elbette biraz yaşlanıp köşemize çekildik. Treni kaçıralı yıllar oldu. Geçenlerde sarkaçlı saatler bölümünde de biraz korku yaşadım. Tik sesinin ardından <i class="calibre1">az </i>daha lak sesi gelmiyordu ve ikinci Bayan W de yas tülünü çıkarmak zorunda kalacaktı. Tabii artık yas tülü takan falan yok, öyle değil mi? Şunu söyleyeyim ki, insanların cenazelerde ve anma törenlerindeki giyim kuşam tarzları çok şaşırtıcı. Hatta bunun için çaba harcayanlar, adeta bir iş görüşmesine gitmek için giyinmiş gibi görünüyorlar sadece.</p>
	<p class="block_1">Ah, insanların neler dediklerini biliyorum. Önemli olan içinizde neler hissettiğiniz, yoksa elaleme göstermek için nasıl giyindiğiniz değil. Özür dilerim ama iki gözü iki çeşme ağlayıp da sanki yolda işinize yaramayan mallarınızı satmak için durmuş gibi görünüyor-sanız, bence pek de iyi bir şey değil bu. Benim kitabımda buna insanın kendine dikkat çekmesi deniyor.</p>
	<p class="block_1">Özür dilerim, konudan biraz uzaklaştım galiba. İkinci Bayan W şimdi burada olsa beni çoktan durdururdu. Fazla gevezelik etmeye eğilimi olanlardan pek hoşlanmaz o.</p>
	<p class="block_1">Her şey bir yana, talihli bir orospu çocuğu oldum <i class="calibre1">ben. </i>Kendimi mutlu biri olarak görüyorum. Çocuklarım başarılı, üç harika torunum var, benim gurur kaynağım onlar. Gelecek için de bankada yeterince param mevcut, Şeytan kulağına kurşun.</p>
	<p class="block_1">İstediğim değil de arzu ettiğim şeyler var. Keşke Gillian’ı yeniden görebilsem. Bir fotoğrafı bile hiçbir şey olmamasından daha iyi olurdu. Ne var ki birinci Madam W yıllar önce aramıza bir Berlin Duvarı inşa etti ve ikincisi bu duvara her zaman karşı oldu. Temas kurmayı <i class="calibre1">istiyorsa </i>bunu gerçekleştirmenin Gillian’a düştüğünü söylüyor. Artık bunca yıldan sonra hayatına bir kez daha zorla girmeye hakkım olmadığını söylüyor. Ona ne olduğunu çok merak ediyorum. Şimdi kırklarında falan olmalı. Çocukları olup olmadığını bile bilmiyorum. Hayatta olup olmadığını bile bilmiyorum. Korkunç bir düşünce bu. Hayır, eğer korkunç bir şey olmuş olsa, Madam’ın izimi bulup sırf eski günlerin hatırına bıçağı tam bağrıma saplayabileceğine güvenerek kendimi avutabiliyorum.</p>
	<p class="block_1">Bakın, acaba üzerinizde onun bir fotoğrafı falan yok mu? Gerçekten mi? Hayır, kuralları çiğnemek olurdu bu sanırım. Zaten, kapı meselesine benziyor biraz da. Lütfen bunların hiçbirini hiç kimseye anlatmayın, olur mu? Esasında, ikinci Bayan W bunları bilmek istemiyor. Ve ben de başımı dinlemek istiyorum. Her şeyden çok bunu istiyorum.</p>
	<p class="block_13"> </p>
	<p class="block_20"><span class="text_8">Bayan Dyer</span> Bahçe kapısının tamir edilmesini istiyorum. Kapı zilinin tamir edilmesini istiyorum. Şu aptal maymunçıkmaz ağacının dibinden kesilmesini istiyorum, ondan hiçbir zaman hoşlanmadım.</p>
	<p class="block_1">Kocama kavuşmak istiyorum. Şurada yukarda, odadaki dolabın içinde duran onun külleri. Onunla birlikte havaya dağılmayı istiyorum. Rüzgârla birlikte uzaklara uçmamızı istiyorum.</p>
	<p class="block_13"> </p>
	<p class="block_20"><span class="text_8">Oliver</span><i class="calibre1"> </i></p>
	<p class="block_25">Bir kahraman istiyorum: benimki sıradışı bir istek,</p>
	<p class="block_25">Her yıl ve ay bir yenisini yolladıkça,</p>
	<p class="block_25">Gazeteler ıvır zıvırla iç bayıltınca,</p>
	<p class="block_25">Çağ onun gerçek olmadığını fark edecek.</p>
	<p class="block_13"> </p>
	<p class="block_1">İstemek arzu etmektir ve aynı zamanda eksikliğini duymak. Bu yüzden kendinizde eksik olan şeyi arzu edersiniz. Her şey bu kadar basit mi acaba? Yoksa zaten elde ettiğiniz bir şeyi isteyebilir misiniz? Aslında: Daha önceden sahip olduğunuz şeylerin tutkulu bir devamını arzu edebilirsiniz. Ve sahip olduğunuz şeylerden kurtulmayı da isteyebilirsiniz -bu durumda eksikliğini duyduğunuz şey bir şeyin eksikliği midir? Sanırım, bu noktada her şey üst üste binme eğilimi gösteriyor.</p>
	<p class="block_1">Aklıma gelmişken söyleyeyim, bir kahraman istemiyorum ben. Kahramanların zamanı geçti. Roland ve Oliver adları bile şimdi bana bowling sahalarının saçları tepeden tıraşlı iki emektarını çağrıştırıyor, hoş akşam güneşinde eğik ahşap toplarını pırıldayan hedefe doğru nişanlarken sağ dizleri kauçuk halıya hafifçe dokunan emektarlar. Günümüzde insanlar ancak kendi yaşamlarının kahramanı olmayı başarabiliyorlar. Başkaları için bir kahraman olmak? Birisinin söylediği gibi, hiç kimse kendi uşağı için bir kahraman değildir (Kim söylemişti? Sanırım, bir Alman bilgesi.) O zaman uşağım olmasa da olur. Uşağım olsa, Stuart gibi biri olurdu. Ve benim de onun oyunu alabilmek için suyu organik şaraba dönüştürmem gerekirdi.</p>
	<p class="block_1">Kahraman için ilginçlikten uzak bu hayaletimsi görüntüye modellik deyin. Artık insanlar bireyciliğe özlem duymuyorlar, kategorilere girmeye özlem duyuyorlar. “Sporcu kahraman” -şimdiye değin işittiğim en iğrenç ve en gülünç çelişkili ifade- büyük olasılıkla “gençler” olarak adlandırdığı kitle için bir “model” olmayı arzu ettiğini bildiriyor. Bir başka deyişle: Hoşgeldiniz klonlar! Oysa Roncesvalles’in döneminde, Sarasenlerin kötücül eğri palaları Avrupa’nın yumuşak karnının derialtı yağlarını deşip geçtiği zamanlarda... <i class="calibre1">Bir dakika yahu </i>-daha önce girmemiş miydik bu konulara? Daha önce değinmemiş miydim <i class="calibre1">ben </i>bütün bunlara?</p>
	<p class="block_1">Sizlere daha önce söylediklerimi anımsamak istiyorum. Keşke belleğimin ne eksikliği olduğunu bir bilsem. <i class="calibre1">Tamam mı!</i></p>
	<p class="block_13"> </p>
	<p class="block_20"><span class="text_8">Ellie</span> Söylemem gereken zamandan büyük olasılıkla daha önce. “Yanında bir prezervatif var mı?” dedim.</p>
	<p class="block_1">Biraz şaşırmış göründü. “Hayır yok. Dışarı çıkıp alabilirim.”</p>
	<p class="block_1">“Bak,” dedim, “hangi noktada olduğumuzu bildiğimize göre prezervatif kullanmakta her zaman ısrar ediyorum ben.”</p>
	<p class="block_1">Bu durum bazı oğlanların canını sıkıyor. Bu yüzden aynı zamanda bir çeşit test oluyor. “Şey, her iki şekilde yürüyor o iş,” demekle yetindi.</p>
	<p class="block_1">“Ne demek istiyorsun?”</p>
	<p class="block_1">“Demek istiyorum ki hiçbirimizin de kaygı duyması gerekmez. Hiçbir konuda.”</p>
	<p class="block_1">Söylenecek güzel bir laftı bu. En azından, ben böyle düşünüyorum.</p>
	<p class="block_1">Kapıya vardığında, döndü. “Başka bir şey istiyor musun? Şampuan? Diş fırçası? Diş temizleme ipi?”</p>
	<p class="block_1">Biliyor musunuz, Stuart göründüğünden çok daha komik.</p>
	<p class="block_13"> </p>
	<p class="block_20"><span class="text_8">Madam Wyatt</span> Demek sizi yumuşak duygular hakkındaki küçük nutkumla, bir şeyler arzu etmemek, onları sadece başkaları için istemek konusunda inandırmış bulunuyorum, öyle mi? Bunu izah edeyim. Yaşlılar yaşlı olmak konusunda çok beceriklidirler, öğrendikleri bir hünerdir bu. Onlardan neler beklediğinizi bilirler ve bunları size verirler. Ben neyi arzu ediyorum? Acı acı ve hiç durmaksızın, yeniden genç olmayı arzu ediyorum. Yaşlılığımdan, gençliğimde nefret ettiğim her şeyden daha fazla nefret ediyorum. Aşkı arzu ediyorum. Sevilmeyi arzu ediyorum. Seks yapmayı arzu ediyorum. Dokunulmayı ve okşanmayı arzu ediyorum. Sevişmeyi arzu ediyorum. Ölmemeyi arzu ediyorum. Uykumda ansızın ölüver-meyi de arzu ediyorum, annem gibi kanser ağrılarıyla haykırarak ölmeyi arzu etmiyorum, doktorlar ağrıyı kontrol altına almakta aciz kaldıklarında onu öldürmek için sonunda morfin vermeye karar verdiler, derken annemin sesi kesiliverdi. Kızımın bilemeyeceği kadar ondan daha farklı olduğumu, onu her zaman sevdiğimi ama ondan her zaman o kadar da hoşlanmadığımı bilmesini istiyorum. Bana ihanet eden kocamın bu yüzden ıstırap çekmesini de arzu ediyorum. Bazen kiliseye gidip dua ediyorum. İnanan biri değilim, ama bir Tanrı’nın olması ve kocamın bir başka hayatta bir günahkar olarak cezalandırılması için dua ediyorum. Varlığına inanmadığım cehennemde yanmasını istiyorum onun.</p>
	<p class="block_1">İşte gördüğünüz gibi, aynı zamanda katı duygularım var. Sizler, biz yaşlılar konusunda çok safdilsiniz.</p>
	<p class="block_23" id="calibre_pb_15"> </p>
</body></html>
