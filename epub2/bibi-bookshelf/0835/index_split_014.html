<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_22" id="id_Toc402377060">XI <br class="calibre5"/>Çardak kuşu değil</p>
	<p class="block_19"> </p>
	<p class="block_19"> </p>
	<p class="block_20"><span class="text_8">Stuart</span> Gillian bana, hiç kimseye söylemeyeceğime yemin ettirerek, babasının ölümünden sonra Oliver’ın son derece önemsiz bir ruhsal çöküntü geçirdiğini söyledi. “Ama o babasından nefret ediyordu. Onu hep eleştirip duruyordu,” dedim. “Gillian, “Biliyorum,” diye yanıt verdi</p>
	<p class="block_1">Uzun süre düşündüm bu konuyu. Madam Wyatt bana birkaç bölümden oluşan karmaşık bir açıklama yaptı. Bense ona çok daha basit bir açıklama yaptım: Oliver yalancının teki. Her zaman öyleydi. Bu yüzden belki de babasından gerçekte nefret etmiyordu, sempati toplamak için ediyormuş gibi yapıyordu. Belki de onu gerçekte seviyordu, bu yüzden babası ölünce sadece üzüntü hissetmekle kalmadı bütün bu yıllar boyunca aleyhinde konuştuğu için suçluluk da duydu ve<i class="calibre1"> </i>suçluluk da ruhsal çöküntüye yol açtı. Buna ne dersiniz?</p>
	<p class="block_1">Evlerine akşam yemeğine gittiğimde Gillian ne demişti? “Oliver, sen her şeyi her zaman yanlış anlıyorsun.” Onun içini dışını bilen birinin sözü bu. Gerçeğin burjuvaca bir şey olduğunu düşünüyor Oliver. Yalan söylemenin romantik bir şey olduğunu düşünüyor. Büyüme zamanı, Oliver.</p>
	<p class="block_13"> </p>
	<p class="block_20"><span class="text_8">Terri</span> Fotoğrafı hâlâ göstermedi, değil mi? Bir mahkeme emrinin işe yarayacağını düşünüyor musunuz?</p>
	<p class="block_13"> </p>
	<p class="block_20"><span class="text_8">Stuart</span> Her şeyi hale yola koyuyorken: Terri. Terri’yle beş yıl evli kaldım. İyi geçiniyorduk. Evliliğimiz yürümedi işte. Ona kötü davranmış falan değildim. Sadakatsizlik etmedim. Hemen söyleyeyim, o da etmedi. Önceki işiyle... ufak bir problemi vardı, ama hepsi buydu. İyi geçiniyorduk. Evliliğimiz yürümedi işte.</p>
	<p class="block_13"> </p>
	<p class="block_20"><span class="text_8">Terri</span> Anlıyorsunuz ya, Stuart’ta esas olarak karşı çıktığım yan onun o lanet olası makul tarafıydı. İyi, normal bir adam izlenimi bırakıyor insanda. İşler iyi gittiği sürece bunun yanlış bir yanı yok. Size karşı açık, dürüst -dürüstlükten uzaklaştığını göremediği noktaya kadar. Peki yeni olan başka ne var? Stuart’ın ne dereceye kadar tipik bir İngiliz olduğunu bilemiyorum, bu yüzden onu bütün milletinizi aşağılamayı ister gibi aşağılamak da istemiyorum. Ama şimdiye değin karşılaştığım duygularını en çok gizleyen kişi Stuart, demek istiyorum. Stuart’a size ihtiyaçlarından söz etmesini rica ediyorsunuz <i class="calibre1">ve </i>Stuart, sanki bir çeşit New Age çılgınıymışçasına bakıyor size. Ona bir ilişkiden beklentilerini tanımlamasını rica ediyorsunuz ve yüzü, adeta müstehcen bir şey söylemişsiniz gibi bir ifade alıyor.</p>
	<p class="block_1">Bakın. Kanıt. Fotoğraf. Biraz paraya ihtiyacım vardı. Bana cüzdanından bir elli dolar almamı söyledi, alırken yere bir fotoğraf düştü, fotoğrafa bakıp, ‘‘Stuart, bu kim?” dedim. “Ha o mu, o Gillian,” diye yanıt verdi. İlk karısı. Evet, elbette, niye taşımasın ki fotoğrafını. Cüzdanında, evlenmemizin üstünden iki, üç yıl geçtikten sonra niye taşımasın ki? Gillian’ın fotoğrafını daha önce hiç görmemiştim, ama hey, ben niye görecekmişim ki?</p>
	<p class="block_1">“Stuart, bana bu konuda söylemeyi istediğin bir şey var mı?” diye sordum.</p>
	<p class="block_1">“Hayır,” dedi.</p>
	<p class="block_1">“Gerçekten mi?” dedim.</p>
	<p class="block_1">“Hayır,” diye yineledi. “Yani Gillian’ın fotoğrafı o.” Fotoğrafı alıp yeniden cüzdanına koydu.</p>
	<p class="block_1">Doğal olarak, evlilik terapistinden randevu aldım.</p>
	<p class="block_1">Görüşmemiz aşağı yukarı on sekiz dakika sürdü. Stuart’la problemimin temelde onu problemlerimiz konusunda konuşturmak olduğunu açıkladım. Stuart ise: “Çünkü herhangi bir problemimiz yok,” dedi. “Problemin tam da bu olduğunu anlıyor musun?” diye yanıt verdim.</p>
	<p class="block_1">Tartışmayı bir süre daha sürdürdük. Sonra, “Fotoğrafı göster,” dedim.</p>
	<p class="block_1">“Fotoğraf yanımda yok,” dedi.</p>
	<p class="block_1">“Ama bütün evliliğimiz süresince onu her gün yanında taşıdın,” dedim. Bir tahminde bulunmuştum, ama bunu yadsımadı. “Şey, bugün yanımda yok işte.”</p>
	<p class="block_1">Terapiste döndüm; terapist, a) bir kadındı, b) dünyadaki en az eksantrik kişiydi ve bu nedenle de c) Stuart’ın üzerindeki ruhsal ağırlığı biraz kaldırmasına yardım etmek üzere seçilmiş biriydi. Ona dedim ki: “Kocam cüzdanının içinde ilk karısının bir fotoğrafını taşıyor. Renkli bir fotoğraf, biraz flu ve sanırım bir çeşit teleobjektife, yukarıdan belli bir açıyla çekilmiş. Fotoğrafta karısı, eski karısı var; kadın dehşet içinde görünüyor, sanki dövülmüş gibi yüzünde kan var, kollarında bir bebek tutuyor, içtenlikle konuşmak gerekirse, fotoğrafı ilk gördüğümde kadının savaş bölgesinden gelen bir mülteci falan olduğunu, işte bunun gibi bir şeyler düşündüm, oysa, yüzü gözü kan içinde ve haykırırmış gibi görünen eski karısıymış sadece, hepsi bu. Ve Stuart bu fotoğrafı yanında taşıyor. Evliliğimizin her günü.”</p>
	<p class="block_1">Uzun bir duraklama oldu. Sonunda, bu on beş on altı dakika boyunca son derece tarafsız, son derece sakin görünen Dr Harries, “Stuart, lütfen bu konuda bir şeyler söyler misiniz?” dedi.</p>
	<p class="block_1">Ve Stuart da en kabız haliyle, “Hayır, bir şey söylemek istemem,” dedi. Sonra da ayağa kalkıp gitti.</p>
	<p class="block_1">“Ne sonuç çıkarıyorsunuz bu olup bitenlerden?” diye sordum.</p>
	<p class="block_1">Terapist, bir yorum yapmadan ya da öneride bulunmadan önce her iki eşin de görüşmeye gelmelerinin bir terapi kuralı olduğunu açıkladı. Benim bütün istediğim bir görüş, sadece lanet olası basit bir görüş, ama bunu bile elde edemiyorum.</p>
	<p class="block_1">Bu yüzden oradan <i class="calibre1">ayrıldım </i>ve Stuart’ın beni arabada bekleyişine, eve götürüşüne ve restorandan konuşmamıza hiç şaşırmadım. Sanki gururu hiç incinmemiş gibiydi -sanırım bir bakıma incinmedi de. Sadece oradan çıkıp gitmek istiyordu.</p>
	<p class="block_1">O gün daha sonra bir kez daha denemeye çalıştım. “Stuart, sen mi yaptın ona bunu?” dedim.</p>
	<p class="block_1">Ve o, “Hayır,” dedi.</p>
	<p class="block_1">Ona inanıyorum. Yani bunu söylemek önemli bir şey. Ona kesinlikle inanıyorum. Sadece onu tanımıyorum. Onun içinde kim var? Kendinize bu soruyu sormak zorunda kalmasanız sevilecek harika bir adam olurdu Stuart.</p>
	<p class="block_13"> </p>
	<p class="block_20"><span class="text_8">Oliver</span> Bayan Dyer’ı anımsıyor musunuz? Yeni evli Hughes’ların (bu çoğul ekinden nasıl da nefret ediyorum!) oturdukları evin karşısındaki 55 numarada tüneğe yattığım zamanlarda kapıcım ve Kerberos’um olan kadını. Ön bahçede hastalıklı bir maymunçıkmaz ağacı ve gıcırdayıp duran bozuk bir bahçe kapısı vardı. Kapıyı onarmayı önerdim, ama Bayan Dyer kapının hiçbir şeyi olmadığını ileri sürdü. <i class="calibre1">Moi</i>’dan<sup class="calibre6"><sup class="noteref" id="back_note_52"><a href="index_split_075.html#note_52" title="52" class="calibre3">52</a></sup></sup> farklı olarak. Benim her yanım berelenmişti ve kadın beni teselli etti. Kendi yaşam kitabının sayfaları çoktan sararmıştı; başı omurgasının üstünde, sapı üzerinde bükülmüş bir günebakan gibi duruyordu; ak saçları yeniden açık kahveye bakan bir renk almıştı. Kafasının tepesindeki yeni yeni beliren saçsız noktaya sevecenlikle bakar dururdum, adeta bir turta kabuğunun üzerindeki hava deliği gibi bir görünümü vardı.</p>
	<p class="block_1">Ani bir korkuya kapıldım: Acaba ölmüş ya da yerine kendine güvenleri tam genç bir çift geçmiş olabilir miydi? Aşıboyası rengindeki bahçe kapısını başka bir renge boyamış, pencere camlarına neşeli Roma perdeleri asmış ve aile karavanına yer açmak için de o ağacı yerle bir etmiş bir çift. Ah, lütfen benim için yine orada olun Bayan Dyer. Sadece üstünkörü şekilde tanıdıklarımızın ölümleri kalplerimizde farklı bir gönül telini titretir, güçlü bir kilise çanı değil de daha çok göksel bir çalgının tınılarıdır işittiğimiz, ancak bu tınılar zamanın acımasız ihanetinin daha da belirgin bir işaretidir. Bize yakın olanların ölümleriyse pekâlâ Tahminci Adamları’ın “yaşam olayları” olabilir; ama yaşamlarımızın orkestra notaları arasına ancak şöyle bir giriverenlerin ölümleri bize ölümlülüğün bataklık gazını soluturlar.</p>
	<p class="block_1">Bayan Dyer hâlâ hayatta olsun diye Tanrı’ya dua ediyorum. Onun o maymunçıkmaz ağacı bir defne gibi serpilip büyüsün, onun o günebakan kafası, tutukluk yapan kapı zilini çaldığımda güneşe doğru çevrilsin.</p>
	<p class="block_13"> </p>
	<p class="block_20"><span class="text_8">Gillian</span> “Burada daha önce kimin yaşadığını merak ediyorum,” dedi Sophie.</p>
	<p class="block_1">Yanıt olarak aklıma tek gelen şey, “Başka insanlar.” sözü oldu.</p>
	<p class="block_1">“Nereye gittiklerini merak ediyorum,” diye ekledi Sophie. İlk cümlesi ne kadar soru idiyse bu da ancak o kadar soruydu, ama kendimi savunmada hissettim. Ve birdenbire, keşke Stuart burada olsaydı diye de içimden geçirdim; buna verilecek bir yanıtı olurdu Stuart’ın, ne de olsa bütün bunlar onun fikriydi. Bu işe bizi o sokmuştu.</p>
	<p class="block_1">Hayır, bu işe kendi kendimizi soktuk. </p>
	<p class="block_1">Hayır, bu işe bizi ben soktum.</p>
	<p class="block_1">Bu işle uğraşmanın yollarından biri de sokağa çıkıp sağa sola bakmak. Bunun ne tür bir sokak olduğunu biliyorsunuzdur: Her iki tarafta ellişer olmak üzere yüz kadar ev, her bir blok yirmi beş sıra evden oluşuyor, hepsi de geç dönem Victoria mimarisinin ürünü ve hepsi de birbirinin tıpatıp aynı. Sarı gri Londra tuğlasından yapılma uzun, ince sıra evler. Yarı zemin kat, ayrıca üç kat ve her sahanlıkta fazladan bir oda. Küçük bir ön bahçe, on metre uzunluğunda bir arka bahçe. Kendime söylediğim şey şu: Bu ev, sokaktaki yüz tane özdeş evden, çevredeki bin evden, Londra’nın her tarafındaki yüz bin ya da daha çok evden sadece biri. O zaman kapının üzerindeki numaranın ne önemi var? Banyo ve mutfak şimdi farklı, dekorasyon değişti, atölyem de eskisi gibi yukarı katta olmayacak, orta katta olacak, bu yüzden bana aynı duyguyu vermiyor ve eğer bana on yıl önceyi anımsatan bir şey olursa boya fırçamı elime yeniden alırım. Kızlar eve zaten yeni bir hava veriyorlar. Bir kedi almak da iyi bir fikir, sanırım. Yeni olan her şey iyi fikir.</p>
	<p class="block_1">Olup bitenlerden kaçtığımı söylemek istiyorsanız, belki de kaçıyorumdur. Ama en azından ne yaptığımı biliyorum. Zaten insan bir süre sonra böyle yaşar, öyle değil mi, herkes böyle yaşar? Bazı şeylerden kaçarak, bazı şeyleri görmezden gelerek, bazı konulardan uzak durarak. Normal bir şey bu, yetişkinlere özgü bir şey, meşgulseniz, bir işiniz varsa, çocuklarınız varsa, yaşamanın tek yolu bu. Gençseniz, ya da işiniz yoksa, yahut zenginseniz, zamanınız, paranız ya da her ikisi de varsa, o zaman -nasıl denir?- her şeyle yüzleşebilecek, ilişkilerinizin her yönünü inceleyebilecek, yaptığınız şeyleri niçin yaptığınızı tam olarak sorgulayabilecek gücünüz vardır. Ama çoğu insan sadece olup bitenlerle uğraşıyor. Oliver’a projelerini sormuyorum, değişen ruh hallerini sormuyorum. Karşılığında o da bana kendimi kıstırılmış, ya da hayal kırıklığına uğramış yahut bitip tükenmiş hissedip hissetmediğimi sormuyor. Kim bilir, aklından geçmediği için sormuyor belki de.</p>
	<p class="block_1">Arka bahçede, daha önce olmayan, kırmızı tuğladan yapılma yenice bir iç avlu var; yeterince kimliksiz eski çimen var ve bir de, bir hayli düzensiz bir karışım olan bitkilerle çalılar var. Dün dışarı çıktım ve on yıl öncesinden anımsadığım o iki çalıyı kestim. Onları tanıdım çünkü kendim dikmiştim: Kelebekleri çekme umuduyla diktiğim bir budleya ile yine bir iyimserlik ürünü olan <i class="calibre1">Cistus ladanifer. </i>Onları köklerinden kestim ve sonra da toprağı kazıp kökleri dışarı çıkardım. Bir ateş yakıp onları yaktım. Oliver kızları alıp dışarı çıkmıştı, döndüğünde yaptığım şeyi gördü ama hiçbir yorumda bulunmadı.</p>
	<p class="block_1">Demek istediğim bu, anlıyorsunuz ya. </p>
	<p class="block_1">Stuart böyle yaşayıp gitmemize bir şey demiyormuş gibi görünüyor. Bize yeni ev hediyesi olarak bir domuz budu gönderdi.</p>
	<p class="block_21"> </p>
	<p class="block_20"><span class="text_8">Ellie</span> Yeni atölye çok daha iyi. Daha fazla çalışma mekânı, daha fazla ışık var. Üst kata yerleşmiş olsaydık ışık daha bile fazla olurdu. Aynı zamanda da evin geri kalan kısmından daha az gürültü gelirdi. Ama sanırım, yalak odalarının üst katta olmasını istemelerinin sebebi de bu. Zaten, üzerime vazife değil.</p>
	<p class="block_1">Stuart’ın tablosunu yeni bitirdim. Temizleme pek de işe yaramadı, bu kesin. Tablonun burada olması biraz sıkıntı verici bir duruma dönüşmüştü. Tablo üzerinde Gillian atölyede değilken çalıştığımı fark ediyordum. Bir keresinde Gillian ona şöyle bir göz attı ve bana adeta “Onu ateşe atmakla daha az masrafa girerdi insan,” diyecekmiş gibi geldi. Görüşünü paylaştığımı belirten bir ses çıkardım ve başımı öne eğdim. Ve bir gün Gillian’a da söylemek zorunda kalırım diye, “Tablo Bay Henderson’ın” dedim kendi kendime.</p>
	<p class="block_1">Benden istediği gibi, Stuart’ı cep telefonundan aradım. Tabloyu yanımda getirmemi, oturup bir şeyler içebileceğimizi söyledi. Tam olarak bir davet sayılmazdı bu, tam olarak bir emir de değildi, sadece öylesine söylenmiş bir cümleydi. Ona faturanın ne olacağını söyledim.</p>
	<p class="block_1">“Siz herhalde nakit parayı yeğlerdiniz,” dedi, aynı tonda. Bir şeylere zorlanıyor değildim, ama benden bir şey de istenmiyordu. Bir alınganlık duymuş sayılmam, sadece onun yetişkinler dünyasında yaşadığını kendiminse yaşamadığını hissettim. Davranış şekli kendisine ve daha bir sürü başka kişiye tümüyle normal görünmüş olmalı, ama bana görünmedi. Sanırım insan buna alışıyor, dünyanın hali bu ya da öyle bir şey deyip geçiyorsunuz. Ben böyle bir şeye alışmak istediğimden emin değilim. Hiçbir zaman.</p>
	<p class="block_13"> </p>
	<p class="block_20"><span class="text_8">Stuart</span> Domuzlar son derece zeki hayvanlar. Sözgelimi, onları çok küçük bir yere sıkıştırarak stres yaşatırsanız, birbirlerini sakatlama eğilimi gösteriyorlar. Tavuklarda da aynı şey söz konusu -tabii tavuklar özellikle çok zeki oldukları için değil. Ama domuzlar strese kapılıp birbirlerine saldırıyorlar. Birbirlerinin kuyruklarını kemirip koparıyorlar. Peki sanayiye yönelik üretim yapan çiftçilerin buna nasıl bir tepki gösterdiklerini biliyor musunuz? Domuzların kuyruklarını kesiyorlar böylelikle de hayvanların kemirecek bir şeyleri kalmıyor, bazen kulaklarını da kesiyorlar. Aynı zamanda dişlerini de köreltip burunlarına halka takıyorlar.</p>
	<p class="block_1">Şu var ki bunların hiçbiri de bir domuzun stresini tam olarak azaltmayacaktır, öyle değil mi? Vücutlarına bir yığın hormon ve antibiyotikle çinko ve bakır elementleri pompalamak da, bir tarlada dolaşmalarına ya da saman üzerine uyumalarına izin vermemek de bu stresi azaltmayacaktır. Bu tür şeyler söz konusudur. Ve her şey bir yana, stres kasların gevşemesini etkilemekte ve bu da hayvanın etinin tadı üzerinde etkili olmaktadır. Elbette, domuzun yedikleri de bir etkendir. Benimle aynı işi yapanlar domuz etinin fabrika çiftçiliği yöntemleri sonucu lezzetini en çok kaybeden et olduğu konusunda görüş birliğine varmış bulunuyorlar. Ve etin tadı değiştiği için de tüketicilerden daha az para alınması gerekir, buysa üretim kazançlarını aşağılara çekmektedir. Bana soracak olursanız, lezzeti yerinde bir domuz eti için tüketiciye daha fazla para ödetmek bir çeşit haçlı seferine dönüşmüştür.</p>
	<p class="block_1">Beni düşündüren öteki şeyse -şey, bütün bu organik üretim fikri beni düşündürüyor- bu işte ya biz ne olacağız? sorusu. Bizim için de tamı tamına aynı şey söz konusu değil mi? Londra’da kaç kişi yaşıyor? Sekiz milyon mu? Daha fazla mı? Hayvanlar açısından en azından, strese kapılmamak için her birinin ne kadar yere ihtiyaç duyduğunu uzmanlar saplamışlar. İnsanlar içinse bunu daha yapmaya bile başlamadılar -ya da başladılarsa bile, bizim haberimiz yok. Biz de birbirimizin üstünde domuzlar gibi tam bir hengâme içinde yaşayıp birbirimizin kuyruğunu ısırıyoruz. Her şeyin farklı olabileceğini hayal edemiyoruz. Ve içinde bulunduğumuz stres düzeyini ve çoğumuzun yediklerini düşünürseniz, bahse girerim tadımız da korkunçtur.</p>
	<p class="block_1">Bakın, bu bir benzetme değil. En azından, Oliver’ın benzetmelerinden biri değil. Düşüncenin mantıki bir zinciri sadece. Bir anlamı var, öyle değil mi? Organik insanlar -nasıl da büyük bir fark olurdu bu!</p>
	<p class="block_13"> </p>
	<p class="block_20"><span class="text_8">Gillian</span> Banyo penceresinden aşağıya, bahçeye bakıyorum. Güzel bir sabah, havada ve ışıkta sonbahara özgü bir atmosfer var, pencerenin köşesindeki bir örümcek ağının üstünde çiy taneleri göze çarpıyor. Çocuklar bahçede, oynuyorlar. Yarısı bakımsız, alçak sarı gri duvarlarla ayrılmış bir dizi arka bahçenin, şurada burada birkaç hastalıklı ağacın, sağda solda çocukların tırmanması için yapılmış plastik birkaç parmaklığın göze çarptığı böyle sıradan bir manzaranın bile sevimli görünebileceği şu sabahlardan birisi bu. Yeniden kızlara bakıyorum. Birbirlerini takip edip eğlenerek bir daire biçiminde koşuyorlar. Bir kül yığınının çevresinde koşuyorlar.</p>
	<p class="block_1">Şunları düşünüyorum: Üç gün önce iki çalılığı kestim -sevdiğim, kendi dikmiş olduğum çalılıkları- onları on yıl önce bu evde olup bitenler yüzünden kestim. Olup bitenlerin hıncını çalılıklardan çıkardım. Onları köklerinden sertçe kestim, topraklarından söküp çıkardım, sonra da tutuşturdum. O sırada gözüme tümüyle makul, pratik, mantıklı, akla yatkın, gerekli bir şey gibi gözüktü bu. Şimdiyse cezalandırmaya karar verdiğim iki bitkiden geriye kalan küllerin çevresinde kızlarımın dans edişlerini seyrederken, yaptığım şey gözüme neredeyse bir delinin davranışı gibi gözüküyor. Doktor bey, ilk kocamı ikinci kocamla yaşamak için terk ettim, bu yüzden on yıl sonra bir budleya ile bir cistus’u yakıp kül ettim ben. Bu tür bir davranış için bana bir şey verebilir misiniz acaba?</p>
	<p class="block_1">Aklımın tamamen başımda olduğunu biliyorum. Söylemek istediğim sadece şu: Küçük, önem taşımayan bir eylem -hiç kimseye zarar vermeyen ve asla vermeyecek olan bir eylem- bir gün son derece makul bir davranış ve ertesi gün tamamen delice bir şey olarak görünebilir.</p>
	<p class="block_1">Marie, az<i class="calibre1"> </i>önce ayağı takılıp kül yığınının içine düştü. Oliver evde olmadığı için aşağı inip Marie’nin üstünü başını temizlemem gerekecek. Bütün olup bitenler arasında en azından <i class="calibre1">bu </i>makul bir davranış.</p>
	<p class="block_13"> </p>
	<p class="block_20"><span class="text_8">Oliver</span> İlk komşuluk ödevim -hayır, daha çok varoluşsal paniği yatıştırma girişimim- 55 numaraya bir uğramak oldu. Pencereler hâlâ ıstıraplı bir glokomdan mustariptiler ve maymunçıkmaz ağacı da ön bahçeden bana şişe fırçası biçimli yapraklarını göstererek açık saçık bir işaret yapıyordu. Sokak kapısı hâlâ aynı <i class="calibre1">caca de dauphin</i><sup class="text_9"><sup class="noteref" id="back_note_53"><a href="index_split_076.html#note_53" title="53" class="calibre3">53</a></sup></sup><i class="calibre1"> </i>rengindeydi. Hiç renk değişikliği yapılmamıştı -acaba Bayan Dyer hayatta olabilir miydi? Kapı üzerinde bir çeşit kas belleğiyle gezinen işaretparmağımın ucu, zili çalmam gereken doğru kuzey-kuzey-doğu açısını buluverdi. Duraklama bu kadar çok şeye gebe olabilir miydi acaba? Gebelik bu kadar histerik olabilir miydi? Derken, kadim ayakların terlikli tıpırtısını işittim.</p>
	<p class="block_1">Çocukluğun yeniden ziyaret edilen evlerinde olduğu gibi Bayan Dyer anımsadığımdan bile daha çok küçülmüştü. Gün ışığına çıkan tek şey, aşağı doğru eğilmiş bir kafatası ve sanki daha küçük olsun diye sarılıp sarmalanmış gibi görünen, eğri büğrü bir ayaktı. Yeniden tanışıklığımızı kolaylaştırabilmek için, bir zamanlar kendisine evlilik önerisinde bulunduğumda yaptığım gibi, diz çöktüm. Bu durumda bile, başım onun omuz seviyesine geliyordu. Kimliğimi açıkladım ama söylediklerim, heyhat, onun için hiçbir şey ifade etmiyor gibiydi. Evinin pencereleri kadar sütümsü gözleri beni inceledi. Anımsayabileceği olaylardan söz enim, merakını uyandırabilecek bir yanıt alabilme umuduyla bütün şaka dağarcığımı seferber ettim. Ama bunların hiçbiri de onun zevkine uygun gözükmedi. Aslına bakarsanız, beni zır deli birini dinliyormuş gibi inceliyordu. Şey, en azından iyi kötü hayattaydı. Dizlerim üzerinde yükseldim ve ona elveda dedim.</p>
	<p class="block_1">“On bir yirmi beş,” dedi.</p>
	<p class="block_1">Saatime baktım. Onunki ne yazık ki birkaç saat geriydi; derken, belki de zamanın doğası bu, diye düşündüm: Ondan geriye ne kadar az<i class="calibre1"> </i>kalırsa, ayarlamasıyla da o kadar az ilgileniyordunuz. Güneşin gökyüzünün neredeyse tepesinde olduğunu söylememeye tam karar vermek üzereydim ki, “On bir yirmi beş,” diye yineledi. “Bana havagazı borcunuz.”</p>
	<p class="block_1">Sonra, bezler içine sarıp sarmaladığı ayağını geri çekti ve kapıyı güm diye kapattı.</p>
	<p class="block_13"> </p>
	<p class="block_20"><span class="text_8">Madam Wyatt</span> Stuart bana İngiltere’ye dönmüş olmaktan mutluluk duyduğunu söylüyor.</p>
	<p class="block_1">Stuart bana dostluklarının tazelenmiş olduğunu söylüyor.</p>
	<p class="block_1">Stuart bana Sophie’yle Marie’nin çok sevimli çocuklar olduklarını ve kendini onların adeta vaftiz babası gibi hissettiğini söylüyor.</p>
	<p class="block_1">Stuart bana Oliver’a kendi uğraş alanında bir iş bulmaya çalışacağını söylüyor.</p>
	<p class="block_1">Stuart bana sadece Gillian için kaygı duyduğunu, Gillian’ın ona stres altında gözüktüğünü söylüyor. Bütün bunlara elbette inanmıyorum.</p>
	<p class="block_1">Ama benim inandığım şeyler o kadar da önemli değil. Önemli olan Stuart’ın kendisinin bunların ne kadarına inandığı.</p>
	<p class="block_13"> </p>
	<p class="block_20"><span class="text_8">Stuart</span> Ve ayrıca şunu düşünüyordum. KGA ve MAL ile neleri kastettiğimi biliyor musunuz?</p>
	<p class="block_1">Bilmiyor musunuz? Şey, bilmeniz gerekir. KGA kabul edilebilir günlük alış anlamına geliyor. MAL ise maksimum artık limiti demek. MAL, yiyecekler çiftlik kapısından çıktığında yasalar gereği onlarda bulunmasına izin verilen zararlı böcekleri öldürücü ilaç miktarı oluyor. KGA ise kendimize bir zarar vermeksizin bu böcek öldürücü ilaçların ne kadarı vücutlarımız tarafından absorbe edebilir anlamına geliyor. Her ikisi de mg/kg olarak, yani kilogram başına miligram cinsinden ifade ediliyor. KGA’da kilogram elbette kendi vücut ağırlığımıza karşılık geliyor.</p>
	<p class="block_1">Şunları düşünüyordum. İnsanlar birlikte yaşadıklarında, onların bazıları ötekiler için zararlı olan benzer bir zararlı madde üretiyor. Sözgelimi, çevresindekilere yayılıp onları zehirleyen ve bozan korkunç önyargılar. Bu yüzden ben insanlara, çiftlere, ailelere bazen <i class="calibre1">hu </i>böcek öldürücü ilaçlar çerçevesinde bakıyorum. Hep kıs-kıs gülen ve kafasının içi iğrenç düşüncelerle dolu olan şu karşıdaki adamın MAL’ı ne sözgelimi? Yahut, şu kadınla belli bir süre yaşamış olsanız, sizin KGAnız ne olurdu? Peki ya çocuklarınız ne olacak? Çünkü iş zehirleri absorbe etmeye gelince çocuklar yetişkinlerden çok daha duyarlı ve çok daha kolay incinen yaratıklar.</p>
	<p class="block_1">Sanırım Oliver için en uygun işi buldum.</p>
	<p class="block_13"> </p>
	<p class="block_20"><span class="text_8">Sophie</span> Dün annemi evin arkasındaki şu odada buldum, banyonun üstündeki, henüz ne için kullanacağımızı bilmediğimiz odada. Orada öylece dalgın dalgın duruyordu. Bana dikkat bile etmedi. Biraz insanın tüylerini ürperten bir şeydi bu, çünkü genellikle her şeye dikkat eder annem. Ama taşındığımızdan beri biraz tuhaflaştı.</p>
	<p class="block_1">“Anneciğim, ne yapıyorsun?” diye sordum. Ona bazen Annecik diyorum, bazen de Anneciğim.</p>
	<p class="block_1">Sanki çok çok uzaklardaydı. Derken çevresine bakınmaya başladı ve sonunda, “Odayı hangi renge boyasam diye düşünüyordum,” dedi.</p>
	<p class="block_1">Umarım Babacığımın başına geldiği gibi ruhsal bakımdan dibe vurmuş durumda değildir.</p>
	<p class="block_13"> </p>
	<p class="block_20"><span class="text_8">Ellie</span> Tabloyu ona yeniden götürdüm. Dairesi, kuru temizleme poşetleri içinde oturma odasındaki bir masanın üzerinde duran aşağı yukarı yirmi gömleğin dışında tamı tamına aynı görünüyordu. Evdeki her şey son derece gelip geçici gözüküyor. Şu da var ki, eğer gerçekten gelip geçici <i class="calibre1">olsa, </i>daha kalıcı gözükürdü, bilmem ne demek istediğimi anlıyor musunuz? Eğer Stuart Londra’ya birkaç aylığına çalışmaya gelmiş bir işadamı olmuş olsa, kapı aralığından atılan şu bedava dergilerde reklamlarını gördüğünüz dairelerden birinde olurdu. Üç odalı süit daireler, ayaklıklı lambalar, kayışlarla tutturulan ağır kesimli perdeler, duvarlarda suya sabuna dokunmayan tablolar. Beni etrafa bakarken gördü.</p>
	<p class="block_1">“Gerçekten vaktim yok,” dedi. “Belki vaktim var da zevkim yok.” Ağzından çıkan sözü bir an daha düşündü. “Hayır, böyle olduğunu da sanmıyorum. Daha çok sadece kendim için bir zevkim yok. Her şey oldukça anlamsız görünüyor. Eğer sadece benim için olacaksa, ilgi duyacak kadar istemiyorum bunu. Bir başkasının istemesini istiyorum. Söylemek istediğim sanırım bu.”</p>
	<p class="block_1">Bütün bunları acıklı bir havaya sokabilirdi, ama sokmadı. Daha çok meselenin özüne ulaşmaya çalışıyor gibiydi. “Ya siz?”</p>
	<p class="block_1">Atölyemi nasıl dekore ettiğimi anlattım ona. Ağzımdan çıkan “elden düşme mallar satan bir dükkân” lafını duyduğunda, sanki her şeyi büyük bir çöp bidonundan bulup aldığımı söylemişim gibi baktı bana.</p>
	<p class="block_1">“Böyle olunabileceğini hayal edemiyorum ben,” dedi. “Sizce bir cinsiyet farkı mı bu?” Hayır, böyle olduğunu sanmıyorum. “Sizce genetik mi?”</p>
	<p class="block_1">Her ikimiz de birkaç gün önce televizyonda, çardak kuşları hakkındaki şu doğal yaşam programını görmüştük. Seyrettiniz mi bu programı? Sanırım güneydoğu Asya’daki bir cangılda yaşıyor bu kuşlar, erkekleri dişilerini kendilerine çekmek için vakitlerinin ve enerjilerinin çok büyük bir kısmını sergileyecekleri birtakım nesneleri yaratmakla harcıyorlar. Birtakım çiçekleri, küçük fıstıkları, çakıl taşlarını ve bu tür şeyleri büyük yığınlar ve desteler halinde düzenliyorlar. Adeta naif bir sanatçı iş başında dersiniz. Demek istiyorum ki, bunlar yuva ya da ev falan değil, böyle şeyler değil, türün dişilerini çekebilmek için düzenlenen nesneler sadece. Yaratılan şeylerin hepsi de çok güzeldi, ama ben bu işi aynı 2amanda biraz ürkütücü de buldum, esas olarak bir düzüşme amacıyla gerçekleştirilen bunca saplantılı faaliyet ve harcanan sanatsal çabalar.</p>
	<p class="block_1">Ağzımdan bu son çıkan şeyi söylemedim, ama program hakkında konuşmamız sona erdiğinde her ikimiz de dairenin etrafına bakınıp gülüştüğümüzü fark ettik. Derken Stuart yerinden kalktı ve masanın üzerinde duran gömleklerini yeniden düzenlemeye koyuldu, adeta onları sergiliyormuşçasına bazılarını üste koyuyor ve aynı renkte olanları eşleştiriyordu. Durum çok tuhaftı.</p>
	<p class="block_1">“Şöyle çabucak bir şeyler içmeye ne dersiniz? Köşede bir pub var.”</p>
	<p class="block_1">Bu kez normal tonda sormuştu, telefondaki gibi değildi, bu yüzden evet dedim.</p>
	<p class="block_13"> </p>
	<p class="block_20"><span class="text_8">Stuart</span> İnsanlardan niçin hoşlanırız? Şu kişiden değil de bu kişiden, demek istiyorum.</p>
	<p class="block_1">Sanırım daha önce de söyledim, büyüme çağımda, insanlar benden hoşlandığı için hoşlanırdım onlardan. Yani, bana karşı sadece nazik ve dürüst olurlarsa onlardan son derece hoşlanırdım. Kendime güven eksikliğinden. Bana soracak olursanız, insanlar çoğunlukla ilk kez bu sebeple evleniyorlar. Birisinin onlardan hoşlanır gibi görünmesi gerçeğini göz ardı edemiyorlar ve hiçbir soru sorulmuyor. Gill’le ilişkimde de biraz bu vardı, bunu şimdi anlayabiliyorum. Bazı şeyleri kurmak için yeterli bir temel değil bu, öyle değil mi?</p>
	<p class="block_1">Ve insanlardan hoşlanmanın bir başka yolu daha var. Televizyonda gösterilen şu klasik dizilerde görüyorsunuz bunu. Sözgelimi, bir erkekle bir kadın tanışıyorlar, erkek özellikle kadının hoşuna gidiyor değil, ama bir süre sonra adam öyle şeyler yapıyor ki kadın onun gerçekten iyi bir kişi olduğunu anlıyor ve sonra da ondan çok hoşlanıyor. Bilirsiniz işte, Teğmen Chadwick Binbaşı Thingummy’yi bir kumar borcundan ya da sahip olduğu mevkii kaybetmekten yahut ne bileyim sosyal ya da parasal zor bir durumdan kurtarır ve bunun üzerine, Teğmen Chadwick’in o bölgeye atanmasından beri hiçbir sonuç elde edemeden hayranlık duyduğu Binbaşı’nın kız kardeşi Bayan Thingummy, birdenbire onun erdemlerini görür ve ondan <i class="calibre1">hoşlanır.</i></p>
	<p class="block_1">Acaba her şey her zaman böyle mi olup bitiyor diye merak ediyorum, yoksa bu sadece yazarın kaleminden çıkma bir hayal ürünü mü? Sizce tam tersi olmuyor mu? Bir değeri olup olmadıkları konusunda güvence veremeyeceğim kendi deneyimlerime bakarsam, önce birisiyle tanışıp sonra haklarında birtakım kanıtlar edinmiyor ve buna dayanarak onlardan hoşlandığınıza karar vermiyorsunuz. Tam tersi oluyor: Birisinden hoşlanıyorsunuz ve sonra da bu duyguyu destekleyecek kanıtlar aramaya başlıyorsunuz.</p>
	<p class="block_1">Ellie hoş biri, öyle değil mi? Ondan hoşlandınız, değil mi? Yeterli kanıtınız var mı? Ben ondan hoşlandım. Belki de ona doğru dürüst çıkma teklifinde bulunurum. Sizce iyi bir fikir mi bu?</p>
	<p class="block_1">Kıskanır mıydınız?</p>
	<p class="block_13"> </p>
	<p class="block_20"><span class="text_8">Oliver</span> Bay Cherrybum herkesin-ayaktakımından en yüksek ünvanlı piskoposa kadar- bir İş Planı’na ihtiyacı olduğunu ileri sürüyor. Hatta benimkinin ne olduğunu sorma <i class="calibre1">culot</i>’sunu<sup class="calibre6"><sup class="noteref" id="back_note_54"><a href="index_split_077.html#note_54" title="54" class="calibre3">54</a></sup></sup> ve <i class="calibre1">cojones</i>’ini<sup class="calibre6"><sup class="noteref" id="back_note_55"><a href="index_split_078.html#note_55" title="55" class="calibre3">55</a></sup></sup> bile gösterdi. İşi cahil görünmeye vurdum. İçinde para çekmecelerinin, gizli kasaların yer aldığı müzikli dramlar Stuart’ın ruhunu canlandırabilir, ama benimkini değil.</p>
	<p class="block_1">“Pekâlâ. Oliver,” <i class="calibre1">dedi </i>Stuart, dirseklerini kararlı bir edayla pub’ın mermer taklidi masasının üstüne koyarak. Bir an için King <i class="calibre1">&amp; </i>Barnes Wheat Mash bardağını yana çekti (anlıyorsunuz ya, eğer arzu edersem en önemsiz gündelik ayrıntıları bile dikkat edebiliyorum) ve bana baktı. Erkek erkeğe diyecektim ama -kıs kıs gülmemi bağışlayın- ikimizin de gerekli koşulları yerine getirdiğimiz kanısında değilim. Hem, olmak istediğimi de sanmıyorum, zira zorlu sözlü sınavlar, tıbbi muayene, asker eğitim bariyerleri ve duygusal bağlanma tehlikeleri de işin içinde. Kamp ateşi arkadaşlığını duyabiliyor, ıslak bir havlunun ani dokunuşunu hissedebiliyorum. Hayır, mazur görülmeyi arzu ediyorum ben. <sup class="calibre6">İ</sup>şte size anneciğimden bir not. Benim büyüyüp de bir erkek olmamı asla istemedi o.</p>
	<p class="block_1">“Baştan başlayalım,” dedi. “Kim olduğunu düşünüyorsun sen?”</p>
	<p class="block_1">Arkadaşım ebedi felsefi pozcuları gerçekten de topraklarından çıkarıyor, öyle değil mi? Bu soru yine de bir yanıtı hak etmişti. <i class="calibre1">“Un etre sans raisonnable raison d’etre,” </i>diye yanıt verdim. Ah şu eski Cizvit bilgeliği. Bay C kafası karışmış görünüyordu. ““Makul bir varlık nedeni olmayan bir varlık,” diye yineledim.</p>
	<p class="block_1">“Olabilir,” dedi Stuart. “Hiçbirimiz de bu büyük gözyaşları vadisine niçin gelmiş olduğumuzu bilmiyoruz. Ama, insanın işinde ilerlememesi için bir özür sayılmaz bu, öyle değil mi?”</p>
	<p class="block_1">Bunun, insanın işinde ilerlememek için tam da inandırıcı bir sebep olduğunu açıkladım, melal denilen şeyin çürütülmez bir gerekçesiydi bu, kara safra fazlalığıydı, Melankolik Hastalık’tı, artık adına <i class="calibre1">ne </i>derseniz deyin. Bazılarımız gözyaşları vadisine gelip Yazgı’nın bizi her şeyden yoksun bıraktığını hissederiz; bazıları da -kim olduklarını tahmin etmeyi size bırakıyorum- evet bazıları da hemen sırt çantalarını çıkarıp, su şişelerini doldurur, naneli keklerini kontrol eder ve o yolun nereye gittiğini bilmeden, ancak her nasılsa “işlerinde ilerlediklerine” inanmış olarak ve su geçirmez bir pantolonun depreme, orman yangınına ve vahşi etçil hayvanlara karşı yeterli bir koruma oluşturacağına da güvenerek koca adımlarla gördükleri ilk yolu tutarlar.</p>
	<p class="block_1">“Bir hedefinin olması gerekir, anlıyor musun.”</p>
	<p class="block_1">“Ya.”</p>
	<p class="block_1">“Nişan alabileceğin bir şey.” </p>
	<p class="block_1">“Ya.”</p>
	<p class="block_1">“Peki kendi durumunda ne olabileceğini düşünüyorsun bunun?”</p>
	<p class="block_1">İç çektim. Sanatçı bir mizacın başlangıç kıpırtıları bir İş Planı’na nasıl tercüme edilebilir? Bir kristal kürenin içine bakar gibi Stu-bebe’nin bira bardağının içine baktım. Pekâlâ o zaman. “Nobel Ödülü,” dedim.</p>
	<p class="block_1">“Diyebilirim ki daha kırk fırın ekmek yemen gerek senin.”</p>
	<p class="block_1">Stuart zaman zaman lafı gerçekten de tam gediğine oturtuyor, siz de aynı görüşte misiniz? O berelenmiş ve kararmış sol başparmak onun alışılagelmiş hedefinin kanıtı, ama ara sıra, Stuart, ara sıra...</p>
	<p class="block_13"> </p>
	<p class="block_20"><span class="text_8">Stuart</span> Zaman zaman bir liste yapmaya başlıyorum. Listem genellikle yalancı, parazit, kan hırsızı, diye başlıyor. Normal olarak bunları iddiacı ahmak lafı izliyor. Sonra kendimi durduruyorum. Oliver’ın beni kışkırtmasına izin vermemeliyim, özellikle de bunu yaptığını bilmediğinde. Hiçbir anlamı olmayan, gidecek hiçbir yerleri olmayan duygular var. Ve gidecek bir yerleri olmadığı için kontrolden çıkabilir bu duygular.</p>
	<p class="block_1">Oliver’ın uçarı şakacılık nöbetleriyle kesintiye uğramış olsa da çok makul bir tartışma yaptık. Bu şakaları duymazdan gelmeyi başardım çünkü her şeyi şu iki kız için yapıyorum. Ve Gill için. Bu yüzden Oliver’ın düşündüğü ya da söylediği şeyler gerçekten önemli değil. Onlar için en iyisini yaptığı sürece önemli değil.</p>
	<p class="block_1">Oliver benim Ulaşım Koordinatörü’m olacak. Pazartesi işe başlıyor. Onun için özel olarak yarattığım yeni bir mevki bu. <sup class="calibre6">Ö</sup>teki tutkularını geçici bir süre için hasıraltı etmek zorunda kalabilir, ama doğru dürüst bir işe sahip olmak sanırım büyümesine yardım olacak. Ve zamanı gelince öteki tutkularına da yardımı dokunabilir.</p>
	<p class="block_13"> </p>
	<p class="block_20"><span class="text_8">Oliver</span> Uzun yıllar önce, düşler krallığında, dünya genç ve bizler de onunla birlikte gençken, tutkular büyükken ve kalp adeta yarın hiç yokmuşçasına kan pompalıyorken, Stuart’la Oliver kendilerini bir an için Roland ve Oliver gibi hissediyorken, öyle ki bir Londra posta bölgesinin yarısı göğüs zırhı üzerine fırlatılan ucu tokmaklı sopanın boğuk gürültüsüyle yankılanıyorken, adı zikredilen kahraman, yani nam-ı diğer Oliver, gerçek dile getirilsin diye, Günün Düşüncesi’ni... <i class="calibre1">sizlere </i>sır olarak açtı. Mönümde tüm tahıllardan yapılma keskin bir hardal, acılı garnitürler ve damak tadı yaratabilmek için de birkaç fantastik yan yemek gerekli olsa da, gerçeğin dile getirilmesi gerekiyor. O zamanlar, söz konusu <i class="calibre1">karmaşa’</i>ya getirdiğim çözümün şöyle olduğunu itiraf etmiştim size.</p>
	<p class="block_21"> </p>
	<p class="block_1">“Stuart bir adım aşağı inmeli. Oliver bir adım yukarı çıkmalı. Hiç kimse incinmemeli. Gillian’la Oliver bundan böyle sonsuza değin mutlu bir hayat yaşamalı. Stuart onların en iyi dostları olmalı. Olması gereken bu. Şansımın ne kadar yüksek olduğunu düşünüyorsunuz? Bir filin gözüne gelecek kadar yüksek mi?”</p>
	<p class="block_13"> </p>
	<p class="block_1">O zamanki yüz ifadenizden -asık suratlı denebilecek kadar kuşkucu-bu icat manzarasını gerçeğe ancak bir operet sahnesi kadar yakın şekilde değerlendirdiğinizi anlayabiliyordum. Oysa ben uzağı, Telanissus’ta bir sütunun üstünde yaşayan Aziz Simeon Stylites kadar görmüyor muydum? Ey siz inancı eksik olanlar, aynen dediğim gibi olmadı mı? Çilekeş ve münzevi Aziz Simeon hakkında şöyle denilmiştir: “Dünyadan ufki olarak kaçmaktan umudunu kesince, ondan dikey olarak kaçmaya çalıştı.” Üzerinde yaşadığı sütun önceleri kuşlara yem verilen bir taş blokundan daha yüksek değildi, ancak yıllar geçtikçe onu daha da göklere doğru yükseltti, la ki yukarıya doğru uzayan evi yirmi metreyi bulana ve hem platformla hem de parmaklıkla donatılana kadar. Aziz Simeon’un yaşamının görünen paradoksu <i class="calibre1">terra firma</i>’dan<sup class="calibre6"><sup class="noteref" id="back_note_56"><a href="index_split_079.html#note_56" title="56" class="calibre3">56</a></sup></sup> uzaklaştıkça bilgeliğinin de o oranda artmasıydı, bu yüzden ona danışmaya ve avuntu aramaya gelenlerin sayısı gitgide artıyordu. Hoş bir bilgelik ve başarı meseli, <i class="calibre1">n’est-ce pas?</i><sup class="text_9"><sup class="noteref" id="back_note_57"><a href="index_split_080.html#note_57" title="57" class="calibre3">57</a></sup></sup><i class="calibre1"> </i>İnsan ancak kendisini dünyadan uzaklaştırarak onu açık seçik olarak görür. Fildişi kule, hiç kuşku yok ki lüks yapı malzemesinden ötürü, haksız yere bir hayli kötülenmiştir. Dünyayı anlamak için dünyayı terk edersiniz. Bilgiye doğru kaçarsınız.</p>
	<p class="block_1"><i class="calibre1">Au fond</i><sup class="text_9"><sup class="noteref" id="back_note_58"><a href="index_split_081.html#note_58" title="58" class="calibre3">58</a></sup></sup><i class="calibre1"> </i>işte ben bu yüzden on yıllar boyunca, ana babaların ya da insanları uyarmaktan hoşlanan mizaçların düzenli bir iş adı verdikleri şeyin esnek bir muhalifi oldum. Ve şimdi de -Tanrım, Tanrım!- Kamyonet Sürücüsü Aziz Simeon oluyorum.</p>
	<p class="block_1">Stuart’a paramın nakit olarak ödenmesini istediğimi söyledim. Bende planı olan bir adam hali gözlemiş olacak ki bu görüntümden açıkça etkilendi. Gülümseyip pençesini uzattı. “Hayhay, ahbap” demiş olabilir. Müthiş bir suç ortaklığı edasıyla göz kırpmış olabilir. Her neyse, kendimi bir mason gibi hissetmeme yol açtı. Ya da daha doğru bir deyişle, kendini bir mason gibi göstermeye çalışan biri gibi hissetmeme.</p>
	<p class="block_23" id="calibre_pb_14"> </p>
</body></html>
