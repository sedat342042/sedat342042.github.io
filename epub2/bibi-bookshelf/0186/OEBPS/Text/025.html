<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>22</title>
</head>

<body>
  <h2 class="h21"><a id="a23"></a>22</h2>

  <p class="p7">Muhtar masaya kurulmuş, elinde titrek dumanlı bir sigara, hâlâ duvar dibindeki kan izlerine bakıyordu. Onlar orada durdukça Cennet&rsquo;in oğlu da muhtarlık odasındaydı sanki, bir yerlere sinmiş sessizce oturuyor, belki de arada bir yüzünü çevirip muhtarı süzüyordu. Bakışları tülden inceydi gerçi, gene de tanımı güç bir ağırlık masanın üstüne doğru yığılmıştı ve muhtar, bu ağırlığın altından hiç kıpırdamadığı halde kurtulmaya çalışıyordu. Şakaklarıyla birlikte alnı, hatta avuçlarıyla koltukları yavaş yavaş terlemeye başlamıştı. Bu yüzden, kapının vurulduğunu bile duymadı; görünmeyen ellerini görünmeyen bir yere dayamış, kilitlenip kaldığı konumun karanlığında umutsuzca tepiniyordu.</p>

  <p class="p7">Kapı yeniden vuruldu. Sonra tekmelendi öfkeyle, üst üste tekmelendi ve açıldı.</p>

  <p class="p7">&ldquo;Oğlumu ver,&rdquo; dedi Cennet.</p>

  <p class="p7">Muhtar masanın üstündeki kehribar tespihi avuçlamış, donuk gözlerle ona bakıyordu.</p>

  <p class="p7">&ldquo;Nerde ki oğlun?&rdquo;</p>

  <p class="p7">&ldquo;Onu sen bileceksin! Üç gündür eve dama gelmedi, de hele ne yaptın ona?&rdquo;</p>

  <p class="p7">Gerisini işitemedi muhtar, birkaç kez yutkunduktan sonra arkasına yaslanıp kaldı. Karşısındaki kadının bir şeyler söylediği belliydi, sürekli ağzını açıp kapatıyor, elleriyle kimi zaman tavanı kimi zaman kapıyı gösteriyor, ardından susup yanıt bekliyor, gözlerini dikip bakıyor ve elini kolunu sallayarak yeniden bağırmaya başlıyordu. Muhtar onu görüyordu görmesine, sesini duymasa da görüyordu ama bundan bir türlü emin olamıyordu. Cennet&rsquo;in oğlu kendini kendi varlığında yok etmişken, gerçekten kadının dediği gibi bir kez daha yok olmuşsa durum kötüydü. Bu işin sonu yavaş yavaş köyün tamamen yok olmasına dek gidebilirdi. Belki köy zaten yoktu da bunu kimse anlayamıyordu henüz; köylülerin hepsi alışmıştı yokun varlığına... Onunla yaşaya yaşaya o olmuşlardı ya da, ona tenlerinin rengini, seslerini, kokularını vermişlerdi. Böylece nefeslerini bile günden güne yoka ayarladıklarını hiç kuşkusuz fark edememişlerdi. Ola ki, birbirlerinin yok olduklarını da bilmiyorlardı. Muhtara göre, artık ne yapılırsa yapılsın bir işe yaramayacaktı. Her şey için çok geç kalınmıştı... Köy tamamen yok olmadan sezilip bilinebilseydi, bazı çareler aranabilir, belki de bulunabilirdi. Oysa şimdi çoluk çocukla birlikte toprak damlar, hayvanlar, avlular, ağaçlar, hatta ses gibi, koku, gülüş ya da acı gibi şeyler de büyük bir yokun içindeydi. Üstelik bütün bunlar kendi yokluklarının içinde, yıllardan beri yok olduklarından habersizdiler...</p>

  <p class="p7">Cennet masaya biraz daha yaklaşmış, aynı el kol hareketleriyle hâlâ bağırıp çağırıyordu. Söylediklerinin anlaşılıp anlaşılmadığı umurunda değildi. Sonra birdenbire sustu. Yorulmuştu besbelli, oraya yığılıp kalacakmışçasına güçlükle soluyordu. Derken hızla döndü ve muhtarlık odasına hiç girmemiş gibi çıkıp gitti.</p>

  <p class="p7">Muhtar yerinden kıpırdamamıştı. Ayağa kalksa bile ne yapacağını, kime nasıl davranıp ne diyeceğini bilemiyordu. Köyün üstüne bir uğursuzluk çökmüştü ona göre, her şey üst üste geliyordu. Gerçi Cennet&rsquo;in oğlu deli milletine karışınca, köylüler onun ipe sapa gelmez hareketlerini konuşmaktan Güvercin'i biraz unutmuşlardı. Gene de Reşit iki günde bir muhtarlık odasına gelip kızını soruyor, dişe dokunur bir haber alamayınca da boynunu büküp sulu sulu ağlıyordu. Öyle ki, çoğu kez evine Rıza götürüyordu onu; koltuğunun altına girip köy meydanından çuval gibi sürükleye sürükleye, bir yandan da sağa sola ana avrat söverek yatağına kadar taşıyordu. Onlar avlu kapısından girince, anason kokulu binlerce sövgü kalıyordu geride... Aslında köylüler sokaklarda dolaşıp duran bu sövgülerden bıkıp usanmışlardı, ama kimse ağzını açıp bir şey diyemiyordu. Duvar dibinde pinekleyen ak sakallı yaşlılara göre, Rıza yeğenini kaçıranı alnından kurşunlayacağına böyle sövsün dursundu; nasıl olsa günün birinde yorulurdu.</p>

  <p class="p7">Muhtar, ne yapacağına karar vermiş gibi ansızın kalktı yerinden. Kapıdan, aceleyle çıkıp berber dükkânına doğru yürüdü. Çınar dibinde oturan köylüler hep birlikte ona bakıyorlardı sanki, köy meydanından geçen birkaç adıyla bir çürük kağnı da belli belirsiz yavaşlamıştı. Bu yüzden muhtar berber dükkânının kapısına vardığında, arkasına dönüp kendini izleyen herkese bakmayı, onlara gözleriyle de olsa bir yanıt vermeyi düşündü. Ne var ki kapıdaki çocuğu görünce dönemedi.</p>

  <p class="p7">&ldquo;Sen de kimsin,&rdquo; dedi ölü bir sesle.</p>

  <p class="p7">&ldquo;Çırak,&rdquo; diye yanıtladı çocuk.</p>

  <p class="p7">Bu sırada berber perdenin arkasından çıkmış, onlara bakıyordu.</p>

  <p class="p7">&ldquo;Çırak aldığını bilmiyordum,&rdquo; dedi muhtar, &ldquo;kimin oğlu bu?&rdquo;</p>

  <p class="p7">Berber, gözlerinde gitgide büyüyen tuhaf bir ışıltıyla gelip karşısında durmuştu.</p>

  <p class="p7">&ldquo;Yeni değil,&rdquo; diye yanıtladı onu, &ldquo;alalı epeyce oldu.&rdquo;</p>

  <p class="p7">&ldquo;Ne kadar epeyce?&rdquo;</p>

  <p class="p7">&ldquo;Neredeyse dört beş ay oldu, görmüş olman gerekirdi.&rdquo;</p>

  <p class="p7">&ldquo;Ama önceki gelişlerimde yoktu?&rdquo;</p>

  <p class="p7">&ldquo;Vardı,&rdquo; dedi berber.</p>

  <p class="p7">Bunu öyle emin bir sesle söyledi ki, muhtar neredeyse yıkılacaktı. Çırağın kimin oğlu olduğunu yeniden sorabilecek gücü yoktu. Kendini aynanın önündeki koltuğa doğru çekmiş, tökezleye tökezleye oturmaya çalışıyordu. İyice yerleşip sırtını yaslayınca bir süre baktı aynanın içinden, çırağı bakışlarıyla kucaklayıp bıraktı.</p>

  <p class="p7">&ldquo;Vardıysa vardı,&rdquo; dedi sonra bitkin bir sesle.</p>

  <p class="p7">Onun çırağın kim olduğunu tekrar sormasından korkan berber, konuyu değiştirmek için ne yapması gerektiğini düşünüyor, bir yandan da boş yere çekmeceleri açıp kapatıyordu.</p>

  <p class="p7">&ldquo;Saçlarımı epeyce kısalt,&rdquo; dedi muhtar. &ldquo;Sakalımı da al, ama temiz bir tıraş olsun.&rdquo;</p>

  <p class="p7">Berber başını sallayarak makası kaptı hemen, yavaş yavaş şıklatmaya başladı. O sırada çırak ustasının ellerine gözünü dikmiş, yarım adımlarla gene koltuğun bir sağına bir soluna zıplayıp duruyordu.</p>

  <p class="p7">&ldquo;Yolculuk mu var yoksa,&rdquo; diye sordu berber.</p>

  <p class="p7">Muhtar gözkapaklarım indirip kaldırdı.</p>

  <p class="p7">&ldquo;Nereye?&rdquo;</p>

  <p class="p7">&ldquo;İlçeye.&rdquo;</p>

  <p class="p7">Berber sustu. Neden gideceğini sormasına gerek yoktu. Tıraş bitinceye kadar muhtar da konuşmadı zaten; asık bir suratla, öylece aynaya baktı durdu. Havlu boynundan çözülüp alınınca, öne eğilerek yüzünü inceledi. Sonra arkasını dönüp ense tıraşına baktı, eliyle yokladı birkaç kez, sıvazladı. Derken parmak uçlarını diliyle ıslatıp kaşlarını düzeltmeye başladı. Berber, şimdiye dek onun hiç bu kadar titizlendiğini görmemişti. Belki de bu yüzden, şapkasını verirken uzun uzun süzdü. Muhtar onu şaşırttığının farkında değildi oysa, bir düğüne hazırlanırcasına durup dinlenmeden aynaya bakıp şapkasından taşan saçları düzeltiyordu.</p>

  <p class="p7">Sonra tek sözcük konuşmadan, tıpkı bir uyurgezer gibi kalkıp köy meydanına yürüdü. Çınarın dibinde oturanlar ona bakıyordu gene, bazıları yanındakilerin kulağına eğilip bir şeyler söylüyordu. Rıza da aralarındaydı kuşkusuz; sandalyesini herkesin uzağına çekmiş, tek başına kahve içiyordu. Ama muhtar bu kez onların hiçbirini görmemişti. Kimsenin ayak basmadığı başka bir yerde yürüyordu sanki ve gitgide uzaklaşan bedeniyle başka bir zamana karışıyordu. Duvar dibindeki yaşlılara göre, başını ne denli dik tutarsa tutsun kendi içine yıkıldığı belliydi...</p>

  <p class="p7">Köyü adım adım dolaşmıştı o gün; hemen hemen girmediği sokak, geçmediği avlu, dönmediği köşe, hatta uğramadığı çeşme kalmamıştı. Öyle ki, köylülerin hepsi her yerde onu görmeye başlamışlardı. Dahası onunla birkaç kez karşılaşanlar olduğu gibi, aynı saatte ayrı ayrı noktalarda selamlaşıp konuşanlar da vardı. Berbere göre o inanılmaz bir hızla çoğalıyordu kuşkusuz, sokaklarda cirit atan yüzlerce muhtarın kararlılığına bakılırsa daha da çoğalacaktı. Ne var ki muhtarların hepsi aynı değildi; biri karşılaştığı köylülere hafifçe gülümseyip selam veriyorsa, öteki hiç konuşmadan geçip gidiyordu.</p>

  <p class="p7">Akşam karanlığı çöktüğünde, hiç konuşmayan muhtarlardan biri Reşit&rsquo;in avlu kapısındaydı; soluk alıp vermeden, giderek koyulaşan bir sessizlikle öylece bakıyordu. Sonra yavaşça içeri girip parmak uçlarına basa basa birkaç adım yürüdü. Aylar önce göremediği bir ipucunu şimdi bulabilecekmiş gibi çevresine dikkatle göz atabilirdi belki, ama bunu yapmadı; hatta böyle bir şeyin çok saçma olacağını düşündü. Çünkü avluda herhangi bir değişiklik yoktu; bu, daha eşikte duyulan bayatlamış kokudan, karanlığın biçiminden ya da kerpiç duvarların duruşundan kolayca okunabiliyordu. Kaldı ki, Güvercin&rsquo;den bir iz vardıysa bile artık zamanın altında kalmıştı.</p>

  <p class="p7">Bir at, sağındaki ahır kapısının aralığından gözlerini kalaylı iki tas gibi ışıldatarak kişnedi bu sırada. Muhtar, farkına varmadan durmuş ona bakıyordu. Bir an, kendini ikinci kez yok eden Cennet'in oğlunun orada olabileceğini düşündü. Gene de ahır kapısına yaklaşırken aklından geçen bu olasılığa pek güvenmek istemiyordu; Cennet'in oğlu, artık bunca olup bitenden sonra Reşit&rsquo;in evine yaklaşamazdı. Kapıyı usulca aralayıp başını uzatmış, atın soluğunun yüzüne çarpmasına aldırmadan dipteki saman yığınına, üst üste istiflenmiş kozalak çuvallarına ve direklerden sarkan yem torbalarına bakıyordu. Oysa içeride, ikide bir kulaklarını dikerek yeryüzünü dinleyen atın dışında hiç kıpırtı yoktu.</p>

  <p class="p7">Derken, avlunun karanlığını ikiye bölen beyaz iç donuyla Reşit indi geldi merdivenlerden; ahırdaki direklerin duruşunu tekrarlayan eğri büğrü bir duruşla, hiç konuşmadan muhtarın karşısına dikildi. İkisi, belki saatler sonra, evin ardındaki vişnelere doğru yürüdüler. Birbirine yapıştırılmış yorgun iki kukla gibi aynı noktaya aynı anda bakıyorlardı. Öyle ki, biri ansızın dursa hiç vakit kaybetmeden öteki de duruyor, dalsa öteki de dalıyordu. Tadına vişne kokuları düşmüş kopkoyu bir karanlığın ortasına gelip durduklarında, muhtar fısıl fısıl konuşmaya başladı. Reşit başını donunun ağartısına doğru eğmiş, onun dediklerini anlamaya çalışıyordu.</p>

  <p class="p7">O sırada, öteki muhtarlardan biri muhtarlık odasındaydı gene; kandili yakıp masasına kurulmuş, bir yandan duvar dibindeki kan izlerine bakıyor, bir yandan da atı almaya giden bekçinin dönmesini bekliyordu. Aslında sessiz sedasız oturuyor görünse de, az önce gidip bekçinin getireceği atı kendi elleriyle hazırlamıştı. Karısı bir süre onunla birlikte ahıra girip çıkmış, heybesine yiyecek bir şeyler koymuş, sonra da eşiğe oturup hüzünle bakmaya başlamıştı. Muhtar, onun açıklama bekleyen bakışlarını hiç görmüyordu oysa; yavaş hareketlerle üzengileri düzeltiyor, atın yelesini topluyor ya da ikide bir eyeri kaldırıp yeniden yerleştiriyordu.</p>

  <p class="p7">Gözlerini duvar dibindeki kan izlerinden güçlükle ayırıp karşısındaki Atatürk portresine dikti. Hiç konuşmadan bakıştılar bir süre... O sırada zamanın durduğunu düşündü muhtar; bunu hiç istemiyordu, ama düşündü. Sonra, zamanı tekrar canlandıracağını aklına getirmeden elini yelek cebine attı ve mühür kesesini herhangi bir iç organıymış gibi çıkarıp masanın üstüne koydu. Atatürk, ağzını açıp tek söz etmeden hâlâ ona bakıyordu.</p>

  <p class="p7">&ldquo;Atı getirdim,&rdquo; dedi bekçi.</p>

  <p class="p7">Yavaşça yerinden kalkıp odaya sıkıntılı gözlerle bir kez daha baktıktan sonra kandili üfledi. En az onun kadar sıkıntılı olan başka bir muhtar, kapıyı çoktan kilitleyip bayrak direğinin dibindeki ata doğru yürümeye başlamıştı. Olup bitenlerin birdenbireliği karşısında eli ayağına dolanan bekçi peşindeydi.</p>

  <p class="p7">&ldquo;Gidiyor musun?&rdquo; diye sordu.</p>

  <p class="p7">Muhtar atın yularını çözüp avuçlarına hapsetmişti.</p>

  <p class="p7">&ldquo;Başka çare yok,&rdquo; dedi.</p>

  <p class="p7">Bekçinin yüzüne, muhtarlık odasının kapısına, atın topuklarına ya da karanlıkta uyuyan köye değil de uzaklara bakıyordu nedense, uzakların da ötesindeki çok uzaklara bakıp bütün ruhuyla oralarda geziniyordu.</p>

  <p class="p7">&ldquo;Bayrağı direkten indirme,&rdquo; diyen sesi de uzaklardan geldi sonra; &ldquo;ben gelene dek dalgalansın!&rdquo;</p>

  <p class="p7">Bekçi başını salladı. Muhtar, sabırsızlanan atın dizginlerini asılıp belini hafifçe eğmişti.</p>

  <p class="p7">&ldquo;Muhtarlık odasını da açmaya falan kalkma sakın, kapıyı kilitledim.&rdquo;</p>

  <p class="p7">&ldquo;Anahtarı götürüyor musun?&rdquo;</p>

  <p class="p7">&ldquo;Götürüyorum!&rdquo;</p>

  <p class="p7">&ldquo;Peki,&rdquo; diye mırıldandı bekçi.</p>

  <p class="p7">Muhtar atını mahmuzlayıp karanlığa doğru fırladı. Tam gözden silinmek üzereydi ki durdu birden, at başını havaya dikerek hafifçe şahlandı. Muhtar geriye kaykılmış, dizginlere asılmaya çalışıyordu. Bekçi, onun bir şey unuttuğunu düşünerek mavzeri omzundan indirip koşmaya başlamıştı. Ama o yaklaştıkça at yankılanan nal sesleriyle birlikte gitgide uzaklaşıyordu. Gerçi muhtar hâlâ sırtındaydı, konuşmaya hazır bir yüzle geri dönmüş bekçiye bakıyordu. İndi inecekti sanki, karanlığa bata çıka muhtarlık odasına doğru ilerleyecekti. Derken ansızın, başka bir at belirdi bekçinin arkasında; sırtında ötekinden farklı dimdik bir muhtar duruyordu.</p>

  <p class="p7">&ldquo;Sahi,&rdquo; dedi bekçiye, &ldquo;kar neden yağar?&rdquo;</p>

  <p class="p7">&nbsp;</p>
</body>
</html>
