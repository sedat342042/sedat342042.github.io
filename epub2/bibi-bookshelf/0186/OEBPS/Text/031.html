<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>28</title>
</head>

<body>
  <h2 class="h21"><a id="a29"></a>28</h2>

  <p class="p7">Ramazan&rsquo;ı o gün, ikindi namazından sonra gömdüler.</p>

  <p class="p7">Aylar önce geldiği bu köyde ilk kez birinin ölümüyle karşılaşan berber, törenin başından sonuna dek hiç konuşmadı; herkesle birlikte yürüyor, üzülüyor, tabuta omuz vermek için koşuyor, mezara toprak atıyor ya da elden ele geçen maşrapayı alıp su serpiyordu. Onun sessizliğinin hemen kıyısında, en az onun kadar sessiz olan Reşit vardı; ağlamaktan halsiz düşen Rıza&rsquo;nın koluna girmiş, gözleri hep yerde, yutkuna yutkuna yürüyordu. Öyle dalgındı ki, sağ omzuna yıkılan Rıza&rsquo;nın rakı kokulu hıçkırıklarını bile duyduğu yoktu.</p>

  <p class="p7">Beti benzi birdenbire solan bekçiyse herkesin gerisinde, tek başınaydı. Kendi tabutunun peşinden gidiyordu sanki; gözlerini yavaş yavaş ilerleyen kalabalığın üstünden aşırıp karşı dağlara çivilemiş, arada bir sendeleyerek son yolculuğunu tamamlamak üzere olan Ramazan&rsquo;a yetişmeye çalışıyordu. Bunu başarsa bile, tabuta ağzını yaslayıp ona hıçkıra hıçkıra yıllardır içinde taşıdığı sırrı açacak değildi kuşkusuz; artık bunun için çok geçti. Ramazan, varlığına ilişkin bir yalanı gerçek bilerek ölmüştü ve öyle gömülecekti.</p>

  <p class="p7">Gene de her şey bir an önce sona ersin istiyordu bekçi; şu yavaş yavaş yürümeler olmasındı sözgelimi, tabutu sırayla taşımalar, toprak atmalar, hep birlikte dua okuyup su serpmeler ve susup kalmalar olmasındı. Oysa imam, daha kuşluk vakti evine konuk ettiği gencin şu anda ölü olduğuna bir türlü kanamadığından mıdır nedir, hayli yavaş hareket edip arada bir durgunlaşıyordu. O haliyle neredeyse okuyacağı dualardan, mezarın başına toplananlardan, bademliğin ötesinde ölüm sessizliğiyle yatan köyden, hatta oradaki evinden ve geleceğinden gitgide uzaklaşıyor gibiydi. Reşit, hiç beklenmedik bir anda Rıza&rsquo;nın kolunu bırakıp onca zamandır boğazında düğümlenen hıçkırıklarla birdenbire mezarın üstüne kapanmasa, belki her şeyden biraz daha kopup biraz daha uzaklaşacaktı imam; ama bunu yapamazdı artık, cüppesini savura savura koşup Reşit&rsquo;i kaldırmış, kulağına teselli edici sözler fısıldayarak kalabalıkla birlikte mezarlığın çıkışma doğru ilerliyordu.</p>

  <p class="p7">Akşam karanlığı çökerken köye döndüklerinde, kandiller tek tük yanmaya başlamıştı. Aralarında herhangi bir karara varmadıkları halde, köylüler çınarın altında topluca durup bir süre hiç konuşmadan, köy meydanındaki sessizliği dinlediler. Yüreklerine inen ölümün ikindi vakti orada nasıl biçimlendiğini görenler, atın kişnemelerini yeniden işitmiş gibi Ramazan&rsquo;ın can verdiği noktaya dehşetle bakıyorlardı. Hâlâ yerde, tozlar içinde yuvarlanan biri vardı sanki; havaya fırlayan kanlı kemik çatırtıları, o saatte çoktan uyumuş olan çocukların düşüne girip bir ikindi vakti bularak ortalığa yeniden saçılıyordu.</p>

  <p class="p7">Derken, imamın arkasından herkes Rıza&rsquo;ya başsağlığı dikmek için sıraya geçti. Bu, bekçi için törenin en zor anıydı; sırası gelene dek gözlerini Rıza&rsquo;ya dikip bedenindeki titremeyi durdurmaya çalıştı. Ne var ki titreme yalnızca bedenini değil, geleceğini de sarmıştı ve neredeyse fark edilebilecek bir şiddetle sürüp gidiyordu. Cıngıl Nuri&rsquo;nin peşinden Rıza&rsquo;ya, onu değil de kendini kucaklarcasına sarılıp birkaç dakika öylece, gözleri kapalı hıçkırdı. İkisinin hıçkırığı birbirine karıştı bir süre, yalnızca bir insanın ağzından çıkıyormuş gibi aynı anda aynı irilikle, ıslak ıslak, karanlığa döküldüler. Sonra bekçi, ikiye bölünmüşlük duygusu içinde Rıza'dan ayrılıp omzundan kayan mavzeri düzeltti.</p>

  <p class="p7">Karanlık, çınarın yapraklarını birbirine ulayıp onu henüz patlamamış dev bir hıçkırığa dönüştürürken birer ikişer dağıldılar.</p>

  <p class="p7">&ldquo;Adım atacak mecalim yok,&rdquo; diye fısıldadı Reşit bekçiye, &ldquo;Rıza&rsquo;yı evine sen götürüver.&rdquo;</p>

  <p class="p7">Bekçi başını salladı.</p>

  <p class="p7">&ldquo;Şimdi orası ana baba yeridir,&rdquo; dedi Reşit yeniden, &ldquo;gidersem daha beter olurum. Hele Hacer'e ne derim bilemiyorum.&rdquo;</p>

  <p class="p7">Bekçi, Rıza&rsquo;nın koluna girip yürümeye başlamıştı. Hacer&rsquo;e o da ne diyeceğini bilemiyordu aslında, hatta yıllardır samanlıkta buluşup tenini teninde yüzlerce kez dinlendirdiği halde, şimdi onunla karşılaşmaktan korkuyordu. Gidebileceği bir yer olsa, yalnızca Hacer'le yüz yüze gelmemek için bu köyden çekip gidecekti belki de; üstelik Cıngıl Nuri gibi yıllar sonra dönüp gelmeyi aklından bile geçirmeyecekti. Gene de, karanlıkta ikide bir hıçkırıp derin derin of çeken Rıza&rsquo;yla birlikte Hacer&rsquo;e doğru yürürken, bunları hiçbir zaman gerçekleştiremeyeceğini düşündü. Sonra Reşit'e, daha olayın üstünden bir gün bile geçmeden kendisini Hacer'le karşılaşmak zorunda bıraktığı için öfkelendi.</p>

  <p class="p7">O sırada Reşit, adım atacak mecalim yok demesine karşın evine çoktan ulaşmış, giderek büyüyen bir öfkeyle acele acele merdivenleri tırmanıyordu. Belki bir ara eşiklerden birine ya da merdiven başına dikilip evde kimse yok mu diye çatallanmış sesiyle bağırmıştı. Sesi daha da çatallanarak boş odalarda yankılanmıştı tabii, karanlıkta dal dal kırılıp ufalanmıştı. Sonra, içinde hâlâ büyüyen o öfkeyle dip odaya koşmuştu Reşit; sedirin üstüne çıkıp Kurtuluş yıllarından kalan mavzeri duvardan indirmiş ve aynı hızla merdivene doğru yürümüştü. Panik içindeydi sanki, gecikmiş bir şeye alelacele yetişmeye çalışıyordu. Ne var ki merdivenin başına geldiğinde bu kez gerçekten mecali kalmamıştı, mavzeri dizlerine yatırıp usulca çöktü.</p>

  <p class="p7">Soluklanır soluklanmaz atı vurmaktan başka çaresi yoktu; onun önüne asla bir avuç yem koyamazdı artık, bir yudum su veremez, yelesini okşayıp sağrısına şaplak atamazdı. Hatta bundan böyle ona gözlerini çevirip doğru dürüst bakabileceğini bile sanmıyordu. Ne zaman baksa, topuklarının dibinde debelenen Ramazan&rsquo;ı görecekti kuşkusuz, yüreği onun acısıyla bir kez daha dağlanacaktı. Sonra Ramazan, çatırdayan onca kemikle saçılan kan kendinin değilmiş gibi, yavaş yavaş doğrulacaktı atın altından; belki ayağa kalkıp Reşit&rsquo;e doğru yürümeyecekti ama, suçlayan gözlerle uzun uzun bakacaktı...</p>

  <p class="p7">Kalkmıştı Reşit; mavzere kurşun süre süre basamakları inmişti, yuvasından fırlayan küçücük gözlerini nereye çevireceğini bilemeden avlunun ortasında dönüp duruyordu. Saatler sonra karısı, dövünüp ağlamaktan bitkin düşen Hacer&rsquo;i yatağına yatırıp eve geldiğinde, hâlâ öyle, avlunun bir köşesinden bir köşesine koşuştururken buldu onu.</p>

  <p class="p7">&ldquo;Atı gördün mü?&rdquo; diye atıldı Reşit hemen.</p>

  <p class="p7">Kadın bir onun elindeki mavzere, bir ahıra baktı.</p>

  <p class="p7">&ldquo;Yok mu?&rdquo;</p>

  <p class="p7">&ldquo;Yok!&rdquo;</p>

  <p class="p7">&ldquo;Cehennemin dibine gitsin!&rdquo;</p>

  <p class="p7">&rdquo;Eve döndüğünü görmedin mi?&rdquo;</p>

  <p class="p7">&ldquo;Görmedim,&rdquo; dedi kadın merdiveni çıkarken, &ldquo;bunca tasanın arasında ben evde miydim, haberi duyar duymaz koştum!&rdquo;</p>

  <p class="p7">Reşit aşağıda, avlunun ortasına dikilmiş, homurdanıyordu. Bir süre sonra, karısının merdivenden indiğini görünce sustu.</p>

  <p class="p7">&ldquo;Ben abimlere gidiyorum,&rdquo; dedi kadın, &ldquo;bu gece orada kalırım belki.&rdquo;</p>

  <p class="p7">&ldquo;Git,&rdquo; diye homurdandı Reşit.</p>

  <p class="p7">Ama kendisi hiçbir yere gitmedi o gece; hatta eve girip bir lokma ekmek bile atmadı ağzına, bir yudum su bile koymadı; hep orada, avlunun karanlığında dolaştı durdu. Atın eninde sonunda, yıllardır yaşadığı ahıra dönüp geleceğini umuyordu. Aslında bu, umuttan çok bir istekti.</p>

  <p class="p7">Hatta sabaha doğru uzaktan uzağa horoz sesleri duyulduğunda, istek olmaktan çıkıp cılız bir hayale dönüşmüştü. Gene de Reşit güneş doğana dek, o hayali tekrarlaya tekrarlaya yarattığı başka bir umudun avuntusuyla avlu kapısının dibine oturup beklemişti.</p>

  <p class="p7">Ardından, elinde uykusuz bir mavzerle sokaklara vurmuştu kendini; kapı kapı dolaşarak köylülere atı görüp görmediklerini sormuştu. Ne var ki onu, Ramazan'ı köy meydanında üzüm gibi ezdikten sonra bir daha gören yoktu. Ama herkes, kapılarına dikilen Reşit'i boş çevirmemek için midir nedir, az ya da çok bir şeyler söylemeye çalışıyordu. Bunların birçoğu, gözlerini iri iri açarak köy meydanında tanık oldukları tüyler ürpertici olayı anlatıyordu kuşkusuz; at tıpkı bir gün önceki gibi yeniden çıldırıyordu dillerinde, sözcükleri birbirine katarak kişneye kişneye Ramazan'ın peşine düşüyor ve onu meydanda yakalayıp köylülerin gözü önünde yeniden eziyordu. Üstelik anlatanların dilindeki at, bu kez Reşit&rsquo;in bile tanımakta güçlük çektiği, ejderhaya benzeyen kapkara bir rüzgârdı ve sözcüklerin arasında koştukça hızla büyüyordu.</p>

  <p class="p7">Onun Ramazan&rsquo;ı ezdiği saatlerde meydanda bulunmayan köylülerse nal seslerinden söz ediyorlardı Reşit&rsquo;e; dediklerine bakılırsa şakırtılar Cıngıl Nuri&rsquo;nin evinin yanından geçip kayalıklara doğru uzaklaşmıştı. İkindi güneşiyle kekik kokulu kayalıklar arasında bir süre kanlı kanlı yankılanmıştı hatta, yankılar neredeyse havada acı bir kişnemeye dönüşerek saatlerce çınlamıştı. At oralarda bir yerde ya bir kaya gölgesinde, ya yar başında ya da karanlık bir vadinin derinliklerinde olabilirdi. Nasılsa kan tutardı onu; gözlerinin ışıltısına yerleşen köyü, tenindeki ahır kokusunu ve köy meydanında yaptıklarını kolay kolay sırtından atıp hiçbir yere kaçamazdı. Belki de hicabından ardıç kümelerinin içine saklanmıştı bir insan gibi; şimdi o yeşil karanlığın ortasında, iri gözleri ıslak ıslak, iç çekip ağlıyordu...</p>

  <p class="p7">Nal seslerini işitenlerin bazısı da, şakırtıların bir süre köy içinde çalkalandıktan sonra ovaya aktığını söylemişti nedense; üstelik gözlerini bir çizgi halinde kısıp parmaklarını uzatarak, ovanın yüzünde kıvrıla kıvrıla giden düşsel bir yol çiziyorlardı. Artık Reşit kime inanacağını şaşırmıştı; bütün gece avluda yaptığı gibi, şimdi de aynı bulanık kafayla köyün içinde dönüp duruyordu. Derken, onun atı vurmak için her yeri karış karış aradığını duyan Rıza da takıldı peşine; birinin elinde mavzer birinin elinde çakaralmaz bir tabanca, kayalıklara tırmandılar.</p>

  <p class="p7">Reşit bu durumdan hiç hoşnut değildi aslında, ne pahasına olursa olsun atı tek başına bulup tek başına kurşunlamak istiyordu.</p>

  <p class="p7">&nbsp;</p>
</body>
</html>
