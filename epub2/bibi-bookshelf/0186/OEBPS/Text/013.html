<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>10</title>
</head>

<body>
  <h2 class="h21"><a id="a11"></a>10</h2>

  <p class="p7">Kolluktaki adam, jilet almaya giden çırağın arkasından bir süre baktıktan sonra gözlerini yeniden kapamıştı. Yüzünün sabunlu kalması onu başka birine dönüştürmüştü sanki, oraya ilk oturduğu andaki kadar huzursuz değildi.</p>

  <p class="p7">Gene de; &ldquo;Yüzünü yıkayalım mı?&rdquo; diye sordu berber.</p>

  <p class="p7">Adam yanıt vermedi. Saatler, belki de günler önce uyumuş gibi, yüzü gitgide uzaklaşıyordu. Ondaki sessizliği tıraşın aksamasından doğan bir sitem sayan berber, elindeki fırçayı lavabonun kenarına bırakıp caddeye bakmaya başlamıştı.</p>

  <p class="p7">&ldquo;Bıktım bu çıraktan,&rdquo; dedi sonra, &ldquo;giderek maymun akıllı oluyor.&rdquo;</p>

  <p class="p7">Koltuktaki ağzını açmadı gene, hatta hiç kıpırdamadı.</p>

  <p class="p7">Ben bir sigara yaktım, aynanın üstündeki güvercin resmine bakıyordum. Tuhaf bir denge vardı resimde, yarı açık kanatlarıyla güvercin bir yere mi konuyor yoksa uçmaya mı hazırlanıyor belli değildi. Gagasının eğimine bakılırsa biraz sonra havalanacak gibiydi. Oysa bu bir yanılsama da olabilirdi; pençelerinin duruşunda yorgunluk vardı çünkü, başının, kanatlarının ve göğsünün ağırlığını aşağıya doğru çeken gözle görülebilir bir yorgunluk vardı.</p>

  <p class="p7">Dükkânı daraltan sıkıntıda biraz da benim payım varmış gibi havayı yumuşatmak için, &ldquo;Bu güvercin resmini sen mi yaptın?&rdquo; dedim berbere.</p>

  <p class="p7">&ldquo;Ben yaptım,&rdquo; dedi soğuk bir sesle; &ldquo;ama sen bunu daha önce de sormuştun.&rdquo;</p>

  <p class="p7">&ldquo;Hiç anımsamıyorum,&rdquo; dedim; &ldquo;demek ki unutmuşum.&rdquo;</p>

  <p class="p7">&ldquo;Yine unutacaksın kuşkusuz, belki bir kez daha soracaksın.&rdquo;</p>

  <p class="p7">&ldquo;Desene yaşam tekrarlardan oluşuyor...&rdquo;</p>

  <p class="p7">Yanıma oturmuş, gözlerindeki cellat gözleriyle gözlerimin içine bakıyordu.</p>

  <p class="p7">&ldquo;Tekrarlardan değil,&rdquo; dedi; &ldquo;tekrarların tekrarından.&rdquo;</p>

  <p class="p7">&nbsp;</p>
</body>
</html>
