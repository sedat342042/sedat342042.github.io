<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>44</title>
</head>

<body>
  <h2 class="h21"><a id="a45"></a>44</h2>

  <p class="p7">Köye ilk kar düştüğünde, Reşit hâlâ ahır kapısının önündeydi. Altına bir koyun postu sermiş, omuzlarına da ekşi ekşi ter kokan kırmızı güllü bir yorgan örtmüştü. Taş gibi katıydı gene, kar gibi soğuktu. Güvercin&rsquo;i tekme tokat ahıra kapatıp oraya oturduğu günden beri bambaşka bir yaşam sürdürüyordu; aşı ekmeği kapının önüne getiriliyordu her öğün, çorapları, tütünü, kavı, suyu, çakmak taşı ve çayı her zaman kapının önüne getirilip ayaklarının dibine bırakılıyordu. Hemen hemen yalnızca helaya gitmek için yerinden kalkıyordu Reşit, avlunun sol köşesine yürüyüp çürük tahtaların arasına giriyor, mavzeri örümcek ağlarının ortasına asıp pantolonunu sıyırıyor ve ıkınıp sıkınırken gözlerini hiç ahır kapısından ayırmıyordu.</p>

  <p class="p7">Orayı bir an için boş bıraksa, köylüler içeri girip Güvercin&rsquo;i kurtaracaktı sanki, herkes evine götürecekti onu, ocakların başında birer Güvercin olacaktı sözgelimi, sofralarda birer Güvercin, hatta yüklüklerin alacakaranlığında, sedirlerin köşesinde ya da yorgan aralarında birer Güvercin olacak ve Reşit kızını nerede bulup kimden geri alacağını bilemeyecekti. Zaten bu yüzden, aylar önce Cennet&rsquo;in oğlunun cenaze törenine de gitmemişti. Herkes çoluk çocuğuyla köy meydanına toplanmışken o, ahır kapısının önündeydi. Kuyruğunu yuta yuta hem Cennet&rsquo;in oğlunu hem de kendini öldüren yılan, çocukların taşıdığı bir değneğin ucuna asılıp sokak sokak gezdirilirken o, kapının önündeydi. Çocuğun beli kese ağzı gibi büzüle büzüle iğde dalı kadar incelmiş dendiğinde de oradaydı kuşkusuz, Cennet ağlamaktan kör oldu dendiğinde de oradaydı. Her şeyi avluya gelip giden köylülerin konuşmalarından görüp işitiyordu. Dediklerine göre, büyüklerden çok çocuklar üzülmüştü bu olaya, tabuta konulup götürülürken ardı sıra mezarlık girişine kadar yürümüşlerdi. Reşit o sırada da ahır kapısının önündeydi şimdiki gibi; hiç kımıldamadan, öylece oturuyordu.</p>

  <p class="p7">Haftada birkaç kez içeri girip kızına sorular yöneltiyordu, ama hâlâ bir şey öğrenememişti. Hep susuyordu Güvercin, sustukça da gitgide ahırın karanlığına karışıyordu. Artık görebilmek bile zordu onu, gözleri kayıptı sessizliğinin içinde, kaşları saçlarında, saçları karanlıkta ve karanlığı uzaklığında kayıptı. Görülebilen tek şey kocaman karnıydı ve Reşit ne zaman kapıyı açsa, önce o davul gibi duran gerçekle karşılaşıyordu. Dünyasını günden güne daraltan bu şişkinlikten hemen uzaklaşıyordu sonra, kendini dilinin ucundaki sorularla birlikte dışarı atıp kapıyı hızla kapatıyor, ama gözlerinin önünde büyüyen şişkinliği bir türlü silemiyordu.</p>

  <p class="p7">Kimi zaman, herkesin evine çekilip duman duman tüten çorba tenceresinin başına çoluk çocuğuyla oturduğu, kandillerin karanlığa tek tek can verdiği ya da ak sakallı yaşlıların duvar diplerini boşaltarak kekeme birer asa tıkırtısının peşi sıra uykuya doğru yürüdüğü saatlerde, kadınlar geliyordu Reşit&rsquo;in yanına... Yıllar önce burnu sümüklü bir çocukken ona ekmek dürümü veren, su içirip pışpışlayan, gözlerindeki çapağı başörtülerinin ucuyla silen ya da onu nazardan korumak için kurşun döküp alınlık okuyan yaşlı, dişleri dökülmüş, bir deri bir kemik kadınlardı bunlar ve o şaşılası sezgileriyle hep de akşamın en dokunaklı saatlerini seçiyorlardı. Reşit, için için kan ağlıyordu onları dinlerken, için için konuşuyor, gözlerini için için kapayıp dişlerini sıkıyordu ama bunların hiçbirini belli etmiyordu. Kapı gibi bakıyordu avluya doluşan kadınlara, duvar gibi bakıyordu. Bu yüzden kadınlar, kızı ahırdan çıkarıp bir yatağa yatıralım, diyorlardı bir kapıya; ya da her seferinde bir duvara, bebek doğana dek bu işe burnunu sokmamasını söylüyorlardı. Bir yanıt alamıyorlardı tabii, saatler sonra, belki imam yatsı ezanını okumaya başladığında, umutsuzca avludan çıkıp evlerine dönüyorlardı. Sokaklara dağılan ayak sesleri Reşit'in içinde yankılanıyordu o sırada, yavaş yavaş, Reşit&rsquo;in içindeki gecede kayboluyordu.</p>

  <p class="p7">Sonra Reşit kalıyordu içindeki gecenin içinde; uzun uzun, köyün öteki ucundan gelen köpek havlamalarını dinleyip sigara içiyordu. Kim bilir ne kadar süre sonra, genişledikçe genişliyordu gece, kuşları yutuyordu sözgelimi uykularıyla birlikte, köpek havlamalarını silip köylüleri yutuyor, ovayı boğuyor ve kayalıkları aşıp uzaklara doğru yayılıyordu. O sırada Reşit, beyaz beyaz ürperen karlı damların üstünde kara bir leke görüyordu nedense... Leke kıpırdıyordu üstelik, arada bir damdan dama sıçrayarak yer değiştiriyordu. Çevikliğine bakılırsa kapkara bir kediye benziyordu önce, ama sonra, yaklaştıkça büyüyüp kendi çizgilerinin dışına taşıyordu. Derken, kalaylanmış bir çift tas ışıldıyordu bir yerlerden, leke, o ışıltının içinde devine devine giderek bir ata dönüşüyordu. Reşit yavaşça yerinden kalkıp yaklaşıyordu ona, ayaklarının altındaki karları gıcırdata gıcırdata yaklaşıp bütün dikkatiyle bakıyordu. Onun o olduğundan emin olmak istiyordu mavzerini doğrultup ateşlemeden önce... Bu yüzden, yelesinde kaçak rüzgârlar arıyordu sürekli, topuklarında kan kokusu ve kulaklarında kemik çıtırtısı arıyordu. Ama at ele vermiyordu kendini, karların üstünde capcanlı durmasına, kulaklarını oynatıp ateş gibi solumasına karşın uzaklardaydı hâlâ; ya da uzaklar ondaydı da, ne yapıp ne edilse artık uzaklarsız algılanamıyordu.</p>

  <p class="p7">Gene böyle bir gecede, karanlığı ve karları tozutarak çıkıp geldiğinde, kahkahayla gülmüştü at; neredeyse Cennet&rsquo;in oğlu gibi, Reşit&rsquo;le alay edercesine katıla katıla gülmüştü. Bu gülüş, ikide bir avluya gelip giden kadınların yapamadığı şeyi bir ölçüde başarmıştı. Öfkelenen Reşit, ertesi gün ahır kapısını sımsıkı kilitleyip atı aramaya çıkmıştı gene; elinde mavzer, dağlara doğru kaybolup gitmişti.</p>

  <p class="p7">O, sabahtan akşama dek dağ taş gezerken, kadınlar kapıya üşüşmüştü hemen; günlerce uğraştıkları halde kilide bir anahtar uyduramamışlardı gerçi, ama Güvercin&rsquo;i tahta aralığından görmüşlerdi. Sesleri duyar duymaz o da onlara yaklaşmıştı zaten, sığır pisliklerinin içinde, kadın sıcaklığına hasret bir yüzle öylece dikilmişti.</p>

  <p class="p7">Kadınlar önce, sancılarının başlayıp başlamadığını sormuşlardı ona. Güvercin hıçkırmıştı yanıt yerine... Bunu evet&rsquo;e yoran kadınlar kapının önünde birbirlerine bakmışlardı ne yapacaklarını bilemeden, saçaktan sarkan buz salkımlarının altında hiç konuşmadan günlerce beklemişlerdi. Sonra, vişnelere bakan dana gözü kadarcık pencereden bol bol yiyecek vermişlerdi Güvercin&rsquo;e anasının her gece gizlice yaptığı gibi... Hatta bu konuda sessiz bir yarış başlatarak evlere koşmuşlardı hızla, hızla geri dönüp çanak çanak pekmez, turşu ve yoğurt getirmişlerdi. Pekmezler çeşitlenmişti susamlısından haşhaşlısına kadar... Keleğinden biberine, domatesinden havucuna kadar turşular çeşitlenmiş ve Güvercin&rsquo;e yüzlerce ağızdan, ye denmişti, her şey düzelecek, hele sen ye... Oysa o, pencereden uzatılan yiyeceklerden çok uzatanlara hasretti içeride; yüzlerini seçmeye, soluklarını ve seslerini birbirinden ayırıp herkesi tek tek tanımaya çalışıyordu. Hacer yengesini tanımıştı sözgelimi, anasını, Cıngıl Nuri&rsquo;nin karısını, muhtarınkini, sonra hiç görmediği o uzun saçlı, dalgın kızı tanımış ve bir an için mutlu olmuştu.</p>

  <p class="p7">Ama ne yapılırsa yapılsın, kimden hamile kaldığını söylemiyordu.</p>

  <p class="p7">&ldquo;Diyemem,&rdquo; demişti bir keresinde anasına fısıltıyla, &ldquo;ölürüm de diyemem...&rdquo;</p>

  <p class="p7">Bir ikindi vaktiydi belki; anası, bu sözleri duyunca kalakalmıştı kapının önünde kuşkularla... Ardından hemen kendini toparlayıp sorular sorarak doğumun hangi güne rastlayacağını anlamaya çalışmıştı.</p>

  <p class="p7">Reşit&rsquo;se dağlardaydı o saatte, az önce sıktığı kurşunun kayalıklarda sürüp giden yankısını dinliyordu.</p>

  <p class="p7">&ldquo;Lânet olsun,&rdquo; dedi sonra takırdayan dişlerinin arasından.</p>

  <p class="p7">Mavzeri omzuna asıp köye doğru yürüdü. Sabahtan bu yana, çevresini saran beyazlığa baka baka gözleri kamaşmıştı artık; çoğu kez atı görür gibi oluyor, mavzerini aceleyle doğrultuyor ve bir hayali kurşunlamak üzereyken kendine gelip başını umutsuzca sağa sola sallayarak yoluna yeniden devam ediyordu.</p>

  <p class="p7">&ldquo;O silah sesi de neydi?&rdquo; dedi bekçi.</p>

  <p class="p7">Reşit irkildi birden; köy meydanında, karşılıklı dikiliyorlardı.</p>

  <p class="p7">&ldquo;Ben attım.&rdquo;</p>

  <p class="p7">&ldquo;Atı mı gördün yani?&rdquo; diye heyecanlandı bekçi.</p>

  <p class="p7">&ldquo;Yok,&rdquo; dedi Reşit, &ldquo;köyün çevresinde kaç gündür bir ayı dolanıyordu, ona ateş ettim.&rdquo;</p>

  <p class="p7">&ldquo;Vurabildin mi peki?&rdquo;</p>

  <p class="p7">&ldquo;Tutturamadım, belki bir dahaki sefere! &ldquo;</p>

  <p class="p7">Akşam karanlığında, yan yana yürümeye başlamışlardı. Bekçi susuyordu; muhtarın ölümünden sonra belli bir ağırlık çökmüştü davranışlarına, kolay kolay heyecanlanmıyor, üzülmüyor, hatta ille de bir şey diyecekse sözcükleri uzun süre tartmadan ağzını açmıyordu. Bıyık da bırakmıştı artık, üst dudağı giderek kararıyordu.</p>

  <p class="p7">Çınarın altında durdular.</p>

  <p class="p7">&ldquo;Şu atı hep birlikte aramanın zamanı geldi,&rdquo; dedi bekçi, &ldquo;ben bu gece herkese haber salayım. Sen de yarın tek başına gitme, bizi bekle!&rdquo;</p>

  <p class="p7">&ldquo;Tamam,&rdquo; dedi Reşit.</p>

  <p class="p7">&ldquo;Unutma sakın,&rdquo; diye ekledi Cıngıl Nuri.</p>

  <p class="p7">Reşit onu görmemişti, dönüp baktı. Ayağına lastik çizmeleri çekmiş, bekçinin hemen ardında dikiliyordu.</p>

  <p class="p7">&ldquo;Hep birlikte bulalım o katili,&rdquo; dedi Rıza, Cıngıl Nuri&rsquo;nin içinden.</p>

  <p class="p7">Reşit şaşırmıştı.</p>

  <p class="p7">&ldquo;Bulalım,&rdquo; dedi Rıza&rsquo;ya mı yoksa Nuri'ye mi seslendiğini bilemeden.</p>

  <p class="p7">&ldquo;Ben de gelirim,&rdquo; diye atıldı o sırada berber.</p>

  <p class="p7">Ama Reşit onu göremedi; bir yandan küçük bir daire çizerek karların üstünde yavaş yavaş dönüyor, bir yandan da Nuri'nin içindeki Rıza&rsquo;nın yüzünde berberi arıyordu. Sesini duyabildiğine göre o da oralarda bir yerde olmalıydı. Belki de çırağıyla birlikte gelmişti.</p>

  <p class="p7">&ldquo;Ne dönüp duruyorsun öyle,&rdquo; dedi karısı.</p>

  <p class="p7">Reşit durdu avlunun ortasında; nerede olduğunu anlamak istercesine çevresine baktı boş boş; ahır kapısını gördü saçaktan sarkan buzların altında, köşede kara gömülmüş kümesi, kağnıyı, öte yanda yukarı çıkan tahta merdiveni ve karısını gördü.</p>

  <p class="p7">&ldquo;Evlat katili olacaksın yakında,&rdquo; dedi karısı göz göze geldiklerinde, &ldquo;kızın sancıları sıklaştı!&rdquo;</p>

  <p class="p7">Duymazdan geldi Reşit, gözlerini kaçırıp merdivenlere yürüdü öfkeyle, hızlı hızlı tırmanmaya başladı.</p>

  <p class="p7">&ldquo;Sabah akşam doğuracak bu kız, haberin olsun!&rdquo;</p>

  <p class="p7">Son basamakta duracaktı neredeyse, durup okkalı bir küfür savuracaktı aşağıya, ama durmadı. Alacakaranlık kapılardan geçti kaybolup gitme arzusuyla, mavzeri rastgele bir yere bırakıp nohut kokularının, kekiklerin, kahırların ve umutsuzlukların ortasından geçti. Geçtiği yerlerde sessizliğini bile bırakmıyordu sanki, geçmişliğini bile bırakmıyor ve her şeyiyle daha derindeki karanlığa doğru yürüyordu.</p>

  <p class="p7">&ldquo;Duymuyor musun be adam,&rdquo; diye bağırdı karısı uzaklardan.</p>

  <p class="p7">Sonra, Güvercin&rsquo;in çığlığı koptu aşağıdan; bir çift bedensiz kanat gibi havada savrulmaya başladı, kanayarak...</p>

  <p class="p7">&nbsp;</p>
</body>
</html>
