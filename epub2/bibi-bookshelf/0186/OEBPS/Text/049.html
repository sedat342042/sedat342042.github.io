<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>46</title>
</head>

<body>
  <h2 class="h21"><a id="a47"></a>46</h2>

  <p class="p7">Sabahın erken saatlerinde çınarın dibinde toplanan köylüler, neyi beklediklerini bilmeden ayaküstü beklemişlerdi bir süre; birbirlerinin yüzüne ölgün gözlerle bakmış, bellerindeki fişekliği düzeltmiş ya da kulaklarını ayaklarının altında gıcırdayan karlara vererek, kısa ve dalgın adımlarla bir sağa bir sola gidip gelmişlerdi. Sonra, ince ince tüten bacaları, kara gömülmüş damları ve kahvenin camından bakan ak sakallı yaşlılarıyla birlikte köyü geride bırakarak değirmene doğru yürümüşlerdi.</p>

  <p class="p7">En önde bekçi vardı sırtında asker kaputuyla; arada bir dönüp ağzından uzak buharlar saça saça, peşindekilere bir şeyler söylüyordu. Herkes açılabildiğince açılsın, diyordu belki, iyice yayılalım ki geniş bir alanı tarayabilelim. Ya da, dikkatli olmaları için uyarıyordu onları, atı görünce eliniz ayağınız birbirine dolaşmasın diyordu sözgelimi, telaşa kapılıp da kendi kendinizi kurşunlamayın! Ola ki bu sırada küfrediyordu ata, yedi sülalesini bir ahıra doldurarak verip veriştiriyordu. Öfkeliydi besbelli, ağzından çıkan buharlar kesik kesik sıklaşırken kaputunun etekleri fırtınaya tutulmuş gibi sürekli dalgalanıyordu.</p>

  <p class="p7">Derken, birbirlerinden birer kurşun atımı uzaklaşıp yavaş yavaş ovanın yüzüne dağıldılar. Her biri bir at hayaliyle karlara bata çıka yürüdü saatlerce, her biri sigara içti üst üste, her biri üşüyüp titredi ve her biri gözlerini kısıp uzakları taradı. Öğleye yakın, ovada yenik düşmüş perişan bir ordu düzeniyle dağlara doğru yürüdüler. Asker Hamdi&rsquo;yle Aynalı Fatma'nın hesaplaştığı bağ evinin yanından geçtiler sonra yorgunluklarıyla, kocaman bir yay çizerek kayalıklara tırmandılar. Kim bilir hangi tepeye çıktıkları sırada, bulanık bulutlar aktı içlerindeki umudun üstünden, keskin bir rüzgâr yerdeki buz kırıntılarını süpürerek ince ince savruldu.</p>

  <p class="p7">&ldquo;Ayı işte buralarda dolaşıyordu,&rdquo; dedi Reşit.</p>

  <p class="p7">Bekçi yüzünü çevirmiş, kısık gözlerle Reşit&rsquo;in işaret ettiği ardıç kümelerine bakıyordu.</p>

  <p class="p7">&ldquo;Kış uykusuna yatmamış mı?&rdquo; diye sordu berber.</p>

  <p class="p7">Omuzlarını çekti Reşit, bir gün önce ayıya sıktığı kurşunun cıvlaması hâlâ kayalıklarda yankılanıyormuş gibi soluğunu tutup çevreyi dinledi. O sırada bir keklik havalandı önlerinden, çillerini döke saça, ardıçların arasına girip kayboldu. Herkes kalakalmıştı... Ola ki bu yüzden kanat sesleri, tam olarak izlenememiş bir uçuşun görülmeyen yanlarını tamamlamak istercesine bir süre kaldı boşlukta, belki birkaç karış daha yükselip çoğaldılar sonra, ardından da kalabalık bir sürü halinde, hızla ardıçların içine indiler. Öyle ki, inişlerinin şiddetiyle birkaç topak kar düştü dallardan; ıssızlığından kopan birkaç topak kar, başka bir ıssızlığa yuvarlandı... Bu öyle hüzünlü bir yuvarlanıştı ki, ardıçlar dayanamayıp uğuldadı bir an; uğultu öteki dalları da silkeledi sonra, giderek derinleşen yemyeşil karanlığa lapa lapa kar yağmaya başladı. Derken, tam da ağarmak üzereyken bir karanlık kımıldadı karanlığın içinde, hatta kımıldamakla da kalmadı, tuhaf bir böğürtüyle ayağa kalkıp köylülere doğru birkaç adım yürüdü.</p>

  <p class="p7">Daha herkes gördüğünü anlayıp şaşırmaya fırsat bulamadan, berber tüfeğini doğrultup çoktan ateşlemişti. Karanlık, böğürerek yıkıldı.</p>

  <p class="p7">&ldquo;Ayı bu,&rdquo; diye bağırdı Reşit, &ldquo;kaç gündür buralarda dolaşan ayı!&rdquo;</p>

  <p class="p7">Köylüler başına toplanmış, merakla bakıyorlardı.</p>

  <p class="p7">&ldquo;Köye götürelim bu deyyusu,&rdquo; dedi bekçi.</p>

  <p class="p7">Dizlerinin üstüne çöküp ayının arka ayaklarına urganı geçirirken, kaşlarının altından berbere baktı.</p>

  <p class="p7">&ldquo;Usta nişancıymışsın doğrusu,&rdquo; dedi.</p>

  <p class="p7">Berber kıpkırmızı olmuştu, gene de gülümsemeye çalıştı.</p>

  <p class="p7">Köye döndüler sonra; ayıyı sürükleye sürükleye, karların üstünde uzun mu uzun bir kan izi bırakarak, tepelerinde bulanık bulut katarlarıyla köye dönüp muhtarlık odasına doğru yürüdüler. En önde bekçi vardı gene; urganın ucunu omzundan aşırıp bileğine dolamış, karlara bata çıka yürüyordu. Köylüler, kiminin elinde mavzer, kiminin tabanca, sürüklenip giden ayının arkasındaydılar. Berberse yıllardır bu köyde yaşadığı halde köylülerle bir türlü kaynaşamamış gibi, herkesin gerisinde tek başınaydı. Ya da giderek kopuyordu sanki onlardan, her adımda köye biraz daha yaklaşmasına karşın giderek uzaklaşıyordu. Bunu, kalabalığın gürültüsünü işitir işitmez merakla teneke sobanın çevresinden kalkıp kahvenin camlarına üşüşen ak sakallı yaşlılar da sezmişti belki; kocaman gözlerle dışarı bakarken, onun köylülerden ayrı düşmüşlüğünü görüp kendi kendilerine, neler oluyor buna, diye mırıldanmışlardı. Yerdeki ayıyı da görmüşlerdi sonra, hatta onu at sanıp için için sevinmişlerdi. Ardından çocuklar sökün etmişti köy meydanına şamatayla, onların peşinden de kimi kadınlar koşup gelmişti. Ortalık tıka basa insanla dolmuştu artık, bu yüzden hem ayının hem de berberin herkesten ayrı düşmüşlüğü camdaki yaşlıların gözünden silinmişti.</p>

  <p class="p7">Bekçi, çocukların bakışlarıyla büsbütün ağırlaşan ayıyı biraz daha sürükleyerek muhtarlık odasının önüne çekti sonra, urganın ucunu bayrak direğine bağladı.</p>

  <p class="p7">&ldquo;Ölmedi mi bu?&rdquo; diye sordu çocuklardan biri.</p>

  <p class="p7">&ldquo;Ölmez mi ulan,&rdquo; dedi bekçi, &ldquo;kurşunu yer yemez öldü!&rdquo;</p>

  <p class="p7">&ldquo;Eee, niye bağlıyorsun o halde?&rdquo;</p>

  <p class="p7">Bekçi şaşırmıştı; ayıya, Cennet&rsquo;in oğlunu anımsayarak uzun uzun baktı. Bu sırada, kahvedeki yaşlılar da çıkıp geldi muhtarlık odasının önüne, sakallarını titrete titrete çocukların arasından geçip ayıya yaklaştılar.</p>

  <p class="p7">&ldquo;Kim vurdu bunu?&rdquo; diye sordu içlerinden biri.</p>

  <p class="p7">&ldquo;Berber,&rdquo; dedi bekçi.</p>

  <p class="p7">Yaşlılar hep birlikte yüzlerini çevirip berbere baktılar, ama göremediler. Görebilmeleri mümkün değildi zaten, çınarın gerisinden soluk soluğa koşup gelen bir çocuk, bas bas bağırarak kalabalığı birbirine katmıştı o sırada; herkes, giderek genişleyen bulanık bir gürültünün ortasında savrulup duruyordu.</p>

  <p class="p7">&ldquo;Ne diyor bu çocuk?&rdquo; diye sordu bekçi.</p>

  <p class="p7">&ldquo;Güvercin doğurmuş,&rdquo; dedi kunduracı.</p>

  <p class="p7">Reşit anlayamamıştı önce, uyuyup kalmış da gözlerini kapatmayı unutmuş gibi, boş boş, öylece bakıyordu. Sonra, hızla yardı kalabalığı, bir solukta çınarı geçip koşmaya başladı. Bir yandan da kızının doğumdan sağ çıkıp çıkmadığını düşünüyordu. Kerpiç duvarlar arasından akıyordu bu düşüncesi, eğri büğrü sokaklardan geçiyor ve evine dek gidip gidip sürekli çalkalanan kirli bir bulut gibi geri geliyordu.</p>

  <p class="p7">Sonunda Reşit de ulaştı evine, avlu kapısından telaşla girdi. Ahırın önü kadınlarla dolup taşıyordu. Onu görünce açıldılar; aralarından, kapıya doğru uzun bir yol uzandı, Reşit yürüdü.</p>

  <p class="p7">&ldquo;Tek başına doğurdu,&rdquo; dedi biri.</p>

  <p class="p7">Anahtarı çıkardı cebinden.</p>

  <p class="p7">&ldquo;İnekler gibi böğürdü,&rdquo; dedi bir başkası, &ldquo;şükür ki kızın da kurtuldu torunun da!&rdquo;</p>

  <p class="p7">Titreyen elleriyle çevirdi.</p>

  <p class="p7">&ldquo;Çığlıklarını duysaydın dayanamaz, ölürdün!&rdquo;</p>

  <p class="p7">Durdu Reşit, kapıyı usulca itip kenara çekildi. Kadınlar ahıra daldılar sonra, dalar dalmaz da, gördükleri şey karşısında karanlık bir çığlık attılar.</p>

  <p class="p7">&nbsp;</p>
</body>
</html>
