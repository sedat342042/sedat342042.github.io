<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>20</title>
</head>

<body>
  <h2 class="h21"><a id="a21"></a>20</h2>

  <p class="p7">Cennet&rsquo;in oğlu haftalar sonra berber dükkânına geldiğinde tir tir titriyordu. Dalgalanan sesiyle Cıngıl Nuri&rsquo;yi sordu önce; soluk soluğa, ona saçlarını kestirmek istediğini söyledi.</p>

  <p class="p7">&ldquo;Biliyorsun Nuri bu işi bıraktı,&rdquo; dedi berber.</p>

  <p class="p7">Ama o inanmadı; bir yandan işaretparmağını uzatarak her köşede Nuri&rsquo;yi arıyor, bir yandan da bazen yükselip bazen alçalan bulanık kahkahalarla sürekli gülüyordu. Kepçe kulaklı çırak oturduğu yerden fırlayıp tezgâhın dibine geçmişti. İşaretparmağı döne dolaşa gelip onun korku saçan bakışlarına takılınca durdu Cennet&rsquo;in oğlu; sessiz, bir o kadar da isteksiz adımlarla koltuğa doğru yürüdü.</p>

  <p class="p7">&ldquo;Daha dün görmüştüm Nuri&rsquo;yi,&rdquo; dedi otururken.</p>

  <p class="p7">Berber çekmeceden çıkardığı beyaz önlüğü boynuna dolamış, iğneyle tutturmaya çalışıyordu.</p>

  <p class="p7">&ldquo;Nerde gördün?&rdquo;</p>

  <p class="p7">&ldquo;İşte şurada, senin dikildiğin yerde. Kuşluk vakti Rıza&rsquo;yı tıraş ediyordu.&rdquo;</p>

  <p class="p7">&ldquo;O bendim,&rdquo; dedi berber.</p>

  <p class="p7">&ldquo;Sen değildin,&rdquo; diye diretti Cennet&rsquo;in oğlu, &ldquo;asla sen değildin... Nuri&rsquo;ydi, konuştum onunla.&rdquo;</p>

  <p class="p7">Berber ne diyeceğini şaşırmıştı.</p>

  <p class="p7">Koltuğun çevresinde yarım adımlarla dönen çırağın kafası da allak bullaktı aslında, gözlerini ustasına dikmiş merakla ağzından çıkacak sözleri bekliyordu. Ne var ki berber, tıraş bitene dek bir daha konuşmadı; neyi hangi dille söylerse söylesin bir yere varamayacağını anlamıştı. Belki de bu yüzden tıraşı tahmininden erken bitirdi.</p>

  <p class="p7">Cennet&rsquo;in oğlu sessizce kalkmış kapıya doğru yürüyordu ki birden durdu. Sivri ve ıssız bir armuda dönüşen kafasını sağa sola sallayarak; &ldquo;O halde Nuri sensin,&rdquo; dedi.</p>

  <p class="p7">Berber gönülsüzce gülümsedi.</p>

  <p class="p7">Cennet&rsquo;in oğlu hızla çıktı sonra, köy meydanına doğru koştu. Kollarını köyü kucaklamak istercesine iki yana açmış olanca sesiyle bağırıyordu.</p>

  <p class="p7">&ldquo;Kaar nedeen yağaar, kaaarrr?&rdquo;</p>

  <p class="p7">Uzaktan geçenler yavaşlamıştı. O sırada, birkaç kapı açılıp kapandı gürültüyle. Duvar dibinde pinekleyen ak sakallı yaşlılar gözlerini kısıp baktılar gene, birbirlerine usulca sokulup fısıldaştılar. Her gün aynı noktada oturan, kimsenin fark etmediği gizli birer yargıçtılar sanki, olup bitenleri oradan anında görüp kendi aralarında uzun uzun tartışıyor ve bir karara varıyorlardı. Ama bu kez varacakları karar oldukça uzaktaydı; gözlerinin önünde devinen yaşam, beklenmedik anda yeni olaylar doğuruyordu çünkü, konuşmaları gereken şeyleri sürekli artırıyordu. Çınarın gölgesindeki köylüler birdenbire ayağa kalkınışlardı sözgelimi, yavaş yavaş Cennet&rsquo;in oğluna doğru yürüyorlardı. Avlu duvarlarının üstünde yüzler belirmişti gene, evlerin köşelerinden, nohut harmanlarının ve bacaların arkasından ansızın çocuklar fırlamıştı. Herkes sakınımlı adımlarla köy meydanına ilerliyordu. Derken, durdular... Eğri büğrü, büyük bir çember oluşturmuşlardı.</p>

  <p class="p7">Cennet&rsquo;in oğlu o çemberin içinde dolaşarak herkese tek tek sordu.</p>

  <p class="p7">&ldquo;Kaar nedeen yağaar, kaarr?&rdquo;</p>

  <p class="p7">Kimse yanıt vermedi. Kimi boynunu bükmüş susuyor, kimi de acıyarak bakıyordu. Sonra nereden haber aldıysa, saçlarını savurta savurta Cennet koştu geldi. Onun gelişiyle her şey yoluna girecek sanıldı önce. Doğrusu belirtiler de öyleydi; Cennet&rsquo;in oğlu, ne yapacağını bilemeyen darmadağınık bir anayla karşılaşınca duraksamıştı. Ama bu pek uzun sürmedi, çevresini kuşatan çemberi ansızın yarıp çınara doğru fırladı. Kalabalık, gizli iplerle ona bağlanmışçasına dalgalandı bir an; Cennet&rsquo;i de aralarına alıp koşmaya başladılar.</p>

  <p class="p7">Rıza bakkal dükkânının önüne çıkmış, hiç heyecan duymadan, olup bitenleri merak etmeden, hatta kılını bile kıpırdatmadan öylece bakıyordu. Cennet&rsquo;in oğlu çınarın gövdesine sarılmıştı şimdi, bir yandan &ldquo;Kar neden yağar kar&rdquo; diye haykırıyor, bir yandan da kendisini tutmak için yanına yaklaşanları tekmeyle uzaklaştırmaya çalışıyordu. Sonra peş peşe tükürdü köylülerin suratına, bir ara güldü, ardından anlaşılmaz şeyler homurdanıp yeniden tükürmeye başladı. Cennet çaresizdi; kurumuş ellerini boşluğa uzatarak yalvarıp yakarıyor, kimi zaman da yardım dilenircesine dönüp arkasındaki köylülere bakıyordu. Tam o sırada muhtar çıktı geldi nereden geldiyse, gözlerini kötü kötü belerterek çınara doğru yürüdü.</p>

  <p class="p7">&ldquo;Sen söyle, kar neden yağar?&rdquo; dedi Cennet&rsquo;in oğlu.</p>

  <p class="p7">Muhtar sustu. Birden döndü sonra, köy meydanındakilerin şaşkın bakışları altında muhtarlık odasına girdi. Masaya çöktüğünde bitkindi. İçinde bir yerde, yenilmişlikle birlikte belli belirsiz bir suçluluk duygusu geziniyordu.</p>

  <p class="p7">Peşinden gelen bekçiye; &ldquo;Artık üstüne gitme o çocuğun,&rdquo; dedi bu yüzden. &ldquo;Deli milletine katıldı o; ne ne yapacağı bilinir, ne ne söyleyeceği...&ldquo;</p>

  <p class="p7">Bekçi başını salladı yalnızca; duvarın dibindeki sandalyeye çökmüş, kapkara bir yüzle yere bakıyordu.</p>

  <p class="p7">&ldquo;Aslında şu anda ben de Cennet&rsquo;in oğlu olmak isterdim,&rdquo; diye mırıldandı muhtar.</p>

  <p class="p7">Neden böyle dediğini kendisi de anlayamamıştı. Hatta söylediklerini doğru dürüst düşünmemişti bile, durup dururken birdenbire ağzından çıkıvermişti. Ardından da, bunca yıldan beri hep akıllı davranmanın yorgunluğu çökmüştü omuzlarına; ölçülü olmanın, başarmaya çalışmanın ve içinde köpüren binlerce arzuyu bütün bunların gerisine atmanın yıllanmış bıkkınlığı gelip yüz çizgilerine oturmuştu. O anda kendi ağırlığıyla ezilen yorgun bir böcekti sanki; hiç kıpırdamadığı halde, görünmeyen bacakları ve kollarıyla çaresizlik içinde tepinip duruyordu. Hareketlerinin hepsi masanın gerisinde duran hareketsizliğindeydi. Derken bu durum, aklına yepyeni bir şeyi düşürdü. Emin olmak için pencereye yaklaşıp köy meydanına baktı.</p>

  <p class="p7">Cennet&rsquo;in oğlu çınarın dibindeydi hâlâ, elini kolunu sallayarak anasına bir şeyler anlatıyordu. Bağırıyordu belki de, ağzından tükürük saça saça, karın neden yağdığını soruyordu. Meydana toplanan köylüler dağılmıştı artık, Rıza&rsquo;nın dışında herkes işine gücüne dönmüştü. O, Cennet&rsquo;in oğluna köylüler adına bakmakla görevlendirilmiş gibi bakkal dükkânının önünde hiç kıpırdamadan öylece duruyordu.</p>

  <p class="p7">Muhtar pencereye eğilip bakarken hareketsiz kalmıştı gene, görünmeyen kollarını sağa sola savurarak bu konumundan kurtulmaya çalışıyordu. Ama ne yaparsa yapsın ağırlığını bir kenara itip hafif adımlarla masaya dönebilmesi pek mümkün değildi. Pencerenin önüne yüzyıllar önce çakılmış paslı bir çiviydi sanki, için için vınlıyor, uğulduyor, ama kendi dışında kalan kendini bir türlü yerinden oynatamıyordu.</p>

  <p class="p7">&ldquo;İşte tıpkı böyle,&rdquo; diye mırıldandı bir ara.</p>

  <p class="p7">Bekçi hiçbir şey anlamadan ona bakıyordu. Bakışları gene de işe yaramıştı; muhtarın dışındaki muhtar, başkasına ait gözlerle görülünce yavaş yavaş güçlenmiş ve içindekiyle birlikte masaya kadar yürüyüp yerine oturmuştu.</p>

  <p class="p7">&ldquo;İşte tıpkı böyle,&rdquo; dedi yeniden, &ldquo;sırrını çözdüm hergelenin!&rdquo;</p>

  <p class="p7">Bekçi, soran bakışlarla sözün gerisini bekliyordu.</p>

  <p class="p7">Muhtar susmuştu oysa; gözlerini masadaki mühür kesesine dikmiş, Cennet&rsquo;in oğlunu düşünüyordu. Artık ona göre o da bir yok&rsquo;tu; hem de yok olma yöntemi şimdiye kadarkilerden oldukça farklıydı. O ne Asker Hamdi ve ailesi gibi ansızın kaybolmuş, ne çerçi gibi gelip geçmiş, ne Aynalı Fatma gibi dağlara yürüyüp gitmiş, ne de Güvercin gibi uçmuştu... Hatta Cıngıl Nuri gibi ruhum sıkılıyor diyerek yılların arkasına da kaçmamıştı. Göz göre göre yok olmuştu o; kendi görünürlüğünün derinliklerine çekilmişti. Her gün her yerde karşılaşılacaktı eskisi gibi, sesi işitilip kokusu duyulacak, ama asla ona ulaşılamayacaktı. Herhalde kendi varlığına karışarak yok olmak en akıllıca yöntemdi. Belki de bu yüzden delirmişti Cennet&rsquo;in oğlu; kendini kendine gömebilmesi için delirmesi, delirmesi için de herkesten akıllı davranması gerekmişti.</p>

  <p class="p7">Eliyle kapıyı göstererek, &ldquo;Git şu Cennet&rsquo;i çağır bana,&rdquo; dedi muhtar.</p>

  <p class="p7">Sesine, yavaş yavaş çöken akşam karanlığı karışmıştı.</p>

  <p class="p7">Bekçi gönülsüz adımlarla gidip Cennet&rsquo;i buldu, ama kadın onun dediklerine pek kulak asmadı. Hâlâ çınarın gövdesinden ayrılmayan oğlunu ikna edip eve götürmeye çalışıyordu. Bunu başarabilmek için kimi zaman diz çöküp yalvarmaktan, kimi de oğlunun tekmelerinden kaçayım diye sağa sola koşuşturmaktan yorulmuştu aslında, neredeyse oracığa yığılıp kalacaktı. Bekçi onunla birlikte çınarın çevresinde birkaç kez döndükten sonra, muhtarın çağrısını yeniden iletti. Cennet durmuş, soluk soluğa ona bakıyordu. Derken, peş peşe tükürdü. Bu kadarını hiç beklemeyen bekçi şaşırmıştı. Havayı yumuşatmak için alçak sesle bir şeyler mırıldanacaktı belki, ama Cennet buna fırsat vermedi; ellerini öfkeyle sallayarak bağırıp çağırmaya başladı. Ne dediği anlaşılmıyordu, gene de uzak bir köpek havlamasını andıran sesi bekçiyi birkaç adım geriletmişti. Bu, Cennet&rsquo;i daha da cesaretlendirdi. Bekçi bir yandan yüzüne gözüne sıçrayan tükürük damlacıklarını eliyle siliyor, bir yandan da geri adımlarla köy meydanının ortasına doğru çekiliyordu.</p>

  <p class="p7">Sonunda, muhtarlık odasının önüne kadar geldiler. Bekçi hâlâ ağzını açıp tek sözcük konuşmamıştı, gitgide büyüyen gözleriyle öylece bakıyordu. Cennet&rsquo;in karaltısıyla birbirlerine bağlanmış gibiydiler, aralarındaki mesafe çınarın yanında neyse şimdi de oydu. Ama, artık bu tatsız oyunu bitirme zamanı gelmişti. Bu düşünceyle bekçi ansızın fırlayıp muhtarlık odasına attı kendini.</p>

  <p class="p7">Cennet, beş on adım ötede taş kesilip baktı bir süre. Sonra kapıya bir avuç dolusu tükürük fırlattı.</p>

  <p class="p7">&ldquo;İkisi de delirmiş bunların,&rdquo; dedi bekçi.</p>

  <p class="p7">Kibriti çakmış, muhtarın başucunda asılı duran kandili yakmaya çalışıyordu. Muhtar masanın arkasında karanlığı büsbütün koyulaştıran kocaman sessizliğiyle hiç kıpırdamadan oturuyordu. İlk bakışta uyuyup kaldığı, hatta öldüğü bile söylenebilirdi; çünkü oda aydınlandığında gözleri hâlâ kapalıydı. O sırada pencere tık tık vuruldu. Muhtar, Atatürk&rsquo;le Mareşal Fevzi Çakmak&rsquo;ın soluk portreleriyle karşılaştı önce, sonra kapının ardındaki besmeleyi okudu ve yüzünü tıkırtının geldiği yöne doğru çevirdi. Bekçi mavzeri kaptığı gibi pencereye koşmayı düşünmüş, ama bir adım bile atamadan olduğu yere çivilenip kalmıştı. Camın gerisinde beliren bulanık bir yüz, gitgide onlara doğru yaklaşıyordu.</p>

  <p class="p7">&ldquo;Cennet&rsquo;in oğlu bu,&rdquo; diye fısıldadı bekçi.</p>

  <p class="p7">Penceredeki yüz rüzgâra kapılmışçasına dalgalandı birden.</p>

  <p class="p7">&ldquo;Kaar nedeeen yağaaar, kaarrr?&rdquo;</p>

  <p class="p7">Bekçi ürperdi.</p>

  <p class="p7">&ldquo;Bırak,&rdquo; dedi muhtar oturduğu yerden, &ldquo;istediği kadar bağırsın!&rdquo;</p>

  <p class="p7">&ldquo;Kaaar nedeeen yağaaar, kaaarrr?&rdquo;</p>

  <p class="p7">Bekçi bir sandalye bulup oturmuştu, ama camdaki yüzden bir an olsun gözlerini ayıramıyordu. Muhtar da aynı noktaya bakıyordu aslında, hatta bakmasa bile dişlerini cama geçirmiş o yassı burunlu yüzü görüyordu. Belki saatler sonra, hiçbir şey göremez oldular baka baka; ya da yüz kendiliğinden kayboldu. Gene de onlar, boşalan pencereye gözlerini dikip bir süre daha baktılar.</p>

  <p class="p7">Ayağa kalktıklarında, Cennet&rsquo;in oğlu uzaklardaydı.</p>

  <p class="p7">&ldquo;Kaar nedeen yağaar, kaarrr?&rdquo;</p>

  <p class="p7">Bekçi, evine giden muhtarın arkasından uzun uzun baktıktan sonra köy meydanının öteki ucuna doğru yürüdü. Hışırdayan çınarın altından geçerken yavaşladı nedense, başını çevirip Rıza&rsquo;nın dükkânını süzdü. O saatte pencerede hâlâ ölgün bir ışık vardı. Soluğunu tutarak ayaklarının ucuna basa basa usulca yaklaştı. Rıza, iki arkadaşıyla tezgâhın arkasında oturuyordu. Önlerindeki tepside bir büyük rakı, üç bardak, bir kalıp peynir ve turşu duruyordu. Şişe boğazına kadar doluydu henüz, ama sohbet koyulaşmıştı anlaşılan, el kol hareketleri hızlıydı ve bıyığa boğulmuş üç ağız sigara dumanı saça saça sürekli açılıp kapanıyordu. Derken Rıza ansızın durdu; sigarasından çıkan duman bile havada upuzun asılı kalmıştı.</p>

  <p class="p7">&ldquo;N&rsquo;oldu?&rdquo; diye sordu ötekiler.</p>

  <p class="p7">&ldquo;Camda bulanık bir yüz gördüm sanki,&rdquo; dedi Rıza, &ldquo;eğilmiş bize bakıyordu.&rdquo;</p>

  <p class="p7">Üçü de gözlerini cama dikmişti.</p>

  <p class="p7">&ldquo;Kaar nedeen yağaaar, kaarrr?&rdquo;</p>

  <p class="p7">&ldquo;Ses uzaklardan geliyor baksana,&rdquo; dedi biri, &ldquo;Cennet&rsquo;in oğlu olamaz.&rdquo;</p>

  <p class="p7">&ldquo;Zaten o değildir,&rdquo; diye homurdandı Rıza, &ldquo;hem yeğenimi kaçıracak hem de buraya mı gelecek?&rdquo;</p>

  <p class="p7">&ldquo;Belki de hayal gördün... insan cama uzun süre bakınca hep böyle olur, mutlaka bir yüz görür. Daha doğrusu herkesin, asla göremeyeceği halde görmek istediği kayıp bir yüzü vardır.&rdquo;</p>

  <p class="p7">&ldquo;Boş verin artık,&rdquo; dedi öteki, &ldquo;nerde kalmıştık?&rdquo;</p>

  <p class="p7">&ldquo;İki kardeşte.&rdquo;</p>

  <p class="p7">&ldquo;Kaar nedeen yağaaar, kaaarrr?&rdquo;</p>

  <p class="p7">Rıza peyniri ince ince dilimlemeye başlamıştı.</p>

  <p class="p7">&ldquo;Eee?&rdquo;</p>

  <p class="p7">&ldquo;Dediğim gibi, Gülbahar iki kardeşin ikisine de vurulmuş... Orospu gönlü bu, töre mi dinler? Artık kardeşlerin biri gelip biri gider olmuş. İkisi de birbirlerinden haberliymiş aslında, haberli olmamaları mümkün değil zaten, köyde ne gizlenebilir? Hem gizlense bile nereye gizlenir? Neyse... Şimdi kardeşler öğrendiler ya aynı tasa işediklerini, birbirleriyle yarışa başlamışlar. Kim daha tatlı çerez getirecek, kim daha güzel çorap, kim daha çok basma derken yarış iyice kızışmış... Getirilen hediyeleri gördükçe Gülbahar&rsquo;ın da gülleri açılırmış tabii, hangisini giyip hangisini çıkaracağını bilemezmiş. Kardeşlerin karşısına da kim ne verdiyse onunla çıkarmış ki, herhangi bir terslik olmasın.&rdquo;</p>

  <p class="p7">Rıza, peynir tabağının kenarındaki küçük bir dilime dikmişti gözlerini, anlatılanları dinlemiyordu. Güvercin&rsquo;i düşünüyordu şimdi, binbir umutla onun yüzünü gözlerinin önünde canlandırmaya çalışıyor, ama bir türlü başaramıyordu. Öyle bir kız hiç yaşamamıştı sanki, onu bu köyde hiç görmemişti. Adını biliyordu yalnızca, Güvercin&rsquo;di; elsiz ayaksız, dilsiz dudaksız, hatta gölgesiz bir güvercin...</p>

  <p class="p7">&ldquo;Kaar nedeen yağaaar, kaaarrr?&rdquo;</p>

  <p class="p7">&ldquo;Sonra?&rdquo;</p>

  <p class="p7">&ldquo;Sonra Gülbahar bir gece, evine kardeşlerin ikisini de davet etmiş. Belki yanlışlıkla yaptı diyorlar, ama bana kalırsa bu düpedüz orospu kurnazlığı! Olur ya, ikisinden de usanmıştır haspa; her gün aynı renk gözler, aynı eğri burun, aynı kıvırcık saç, aynı gülüş... Demiştir, şunları bir karşı karşıya getireyim de görsünler! Yani Gülbahar&rsquo;ınki oyun oyunu, kim maşadır kim ateş belli değil. Ama şurası kesin ki, herhalde bu kancık, güllerini iki kardeşe aynı anda devşirtmeyi düşünmemiştir.&rdquo;</p>

  <p class="p7">Rıza'nın gözleri hâlâ küçük peynir dilimindeydi. Öyle dikkatli bakıyordu ki, bütün gücünü harcayarak bakışlarını sivri bir çatala dönüştürüp ona sapladığı söylenebilirdi. Dükkânın bereketi, oğlu Ramazan&rsquo;ın geleceği, Güvercin&rsquo;in kayıplara karışan yüzü ve daha birçok şey o peynire bağlıydı sanki; karşısında oturanlardan birine kaptırırsa dünyası ansızın yıkılacaktı. Bunu önlemek için onu tabaktan alıp bir köşeye koyabilirdi gerçi, ya da bir hamlede ağzına atıp rahatlayabilirdi. Ama böyle bir çözüm istemiyordu; peynir orada, gözünün önünde durmalı ve hiç kimse dokunmamalıydı. Ne var ki gönlünden geçen bu dilek bir anda suya düştü. Peynir yerinden birdenbire havalandı ve onun bakışlarını peşinden sürükleyerek sonuna dek açılmış karanlık bir ağızda kayboldu. Rıza gözlerini yummuş, bir yandan peyniri düşünüyor, bir yandan da ulan bırakın artık şu Gülbahar faslını demek istiyordu ama bir türlü konuşamıyordu.</p>

  <p class="p7">&ldquo;Niye daldın?&rdquo; diye sordu peyniri yiyen.</p>

  <p class="p7">Bu sırada bekçi, kim bilir kaç sokak ötede başını kaldırdı yavaşça; avlu duvarına sırtını dayamış uyukluyordu. Yorgundu; gene de kerpiç duvarların arkasındaki öksürükleri, horlamaları, bebek ağlamalarını ya da atlarla ineklerin geniş ve sıcak soluklarını işitebiliyordu. Belki ondan başka kimse yoktu şu anda sokaklarda, herkes kandilini üfleyip uykuya dalmıştı. Uyumamışsa birkaç yatalak ihtiyar uyumamıştır belki; onlar da, kendi soluk alıp verişlerini beklediklerini kendilerinden bile gizleyerek geceyi bekliyorlardı sözde. Onlar gözlerini tavana dikip duvarların uğultusunu dinledikçe gece uzuyordu kuşkusuz, köy gitgide daha karanlık bir sessizliğe gömülüyordu.</p>

  <p class="p7">Bekçi eskiden beri severdi böyle anları; köydeki evler, avlular ve ahırlar içindekilerle birlikte kendininmiş gibi gururlanırdı. Her şeye sahip olduğunu düşündükçe kafasından tuhaf düşünceler geçmeye başlardı sonra, sözgelimi birkaç kişiyi gidip yatağında uyurken kurşunlamayı isterdi. Bunların başında Rıza geliyordu tabii, ardından Cennet&rsquo;in oğlu, avlu komşusu Vehbi ve daha başkaları... Kimse gıkını çıkaramazdı nasıl olsa; gecenin en sessiz anında, kayıp bir saman çöpünden yeni doğacak çocuğa kadar köydeki her şey onundu. Bunları düşünürken bir sigara yakardı çoğu kez; mavzeri koltuğunun altına sıkıştırıp uzun boylu bir Azrail gibi Rıza&rsquo;nın kapısına dikerdi gözlerini. Artık sabaha kadar Azrail kalacağını ve ne yaparsa yapsın asla bekçi olamayacağını anlayınca, namluyu tâ dip odada yatan Rıza&rsquo;nın kıllı göğsüne doğrultarak yürümeye başlardı. Yürüdükçe artardı öfkesi, kocaman bir halat gibi onu Rıza&rsquo;ya doğru çekerdi. Derken, düşmemiş bir tetiğin şıkırtısı bulaşırdı ellerine, kulakları patlamamış bir mavzer sesiyle çınlar ve gözlerinin önünde, vurulmamış bir Rıza, ağzını kuş yavrusu gibi açar açar kapatırdı.</p>

  <p class="p7">&ldquo;Kaar nedeen yağaaar, kaaarrr?&rdquo;</p>

  <p class="p7">Yavaşça kalktı yerinden. Bu deli sabaha kadar susmayacak, diye düşündü. Rıza&rsquo;nın avlu kapısında durmuş, karanlıkta uyuyan kapılara ve pencerelere bakıyordu. Hiç ses yoktu köyde, ot bile çıtırdamıyordu. Kapıyı ayağının ucuyla usulca iterek avluya süzüldü. Karanlık orada biraz daha koyulaşmıştı, ama samanlık kapısının nereye düştüğünü biliyordu. Parmaklarının ucuna basa basa oraya doğru yürüdü. &ldquo;Nerde kaldın?&rdquo; diye fısıldadı Hacer.</p>

  <p class="p7">Bekçi her şeye hazırlıklı olmasına karşın ürpermişti. &ldquo;Geldim ya...&rdquo;</p>

  <p class="p7">&ldquo;O nerde?&rdquo;</p>

  <p class="p7">&ldquo;Dükkânda, içiyor.&rdquo;</p>

  <p class="p7">Samanlığa girmişlerdi.</p>

  <p class="p7">&ldquo;Köyde olup bitenleri bilmiyorsun sanki,&rdquo; diye sitem etti bekçi.</p>

  <p class="p7">&ldquo;Bilmez miyim,&rdquo; dedi Hacer, &ldquo;ama sen de çoktan beri gelmedin.&rdquo;</p>

  <p class="p7">&ldquo;Ramazan uyuyor mu?&rdquo;</p>

  <p class="p7">&ldquo;Uyuyor.&rdquo;</p>

  <p class="p7">&ldquo;Büyüdü değil mi?&rdquo;</p>

  <p class="p7">&ldquo;Büyüdü de söz mü, koskoca adam oldu.&rdquo;</p>

  <p class="p7">Bekçi mavzerini omzundan indirip ulaşabileceği bir uzaklığa koydu.&nbsp; Hacer samanların üstüne çökmüş soluk soluğa onu bekliyor, bir yandan da yıllardır yenemediği yakalanma korkusuyla ikide bir çevresine bakıyordu. Bekçi tam karşısına çömelip ellerini tutunca her şeyi unuttu sonra, uysal bir kedi gibi yavaşça uzandı. Köy bütün sessizliği, bütün gürültüsü, evleri, avlular ve bütün takım taklavatıyla uzaklarda kalmıştı artık; yoktu. Varsa yalnızca bekçi vardı yeryüzünde, bir de Hacer tabii ve ikisi, dilsiz bir gürültünün iki yamacından hızla, kimsenin inip göremeyeceği karanlık bir kuyunun dibine doğru yuvarlanıyorlardı. Derken, Hacer eteğini beline toplayıp bekçiyi kayıp bir vadinin içine asıldı. Dizlerinin üstünde ilerleyerek pantolonunu sıyırmaya çalışan bekçi o anda bekçi değildi oysa; gözlerinde ışıldayan cellat gözleriyle uzun boylu bir Azrail&rsquo;di. Hacer'in bacaklarını okşarken ansızın koparırcasına sıkıyor, kıpırdadıkça samanlıktaki karanlığı dalgalandıran iri kalçalarına tırnaklarını gömüyor, meme uçlarını hırsla dişliyor ve acıyla kıvranan kadının çığlıklarını işittikçe hazdan kuduruyordu. Kuduran yalnızca o değildi gerçi, altta kıvranan Hacer de kendinden geçip öfkeli bir köpek gibi saldırmaya başlamıştı. Öyle ki, ciğerinden kopan hırıltılar ağzını yakıp kavururken dudakları petek petek kabarmıştı. Sonra, tam da birbirlerine karışıp yok olacakları çizgide birdenbire durdular. Bekçi, mavzer çıvlaması işitmişçesine bedenini yana atmıştı. Bir süre, iki büklüm kaldı orada; karanlıkta yavaş yavaş kıpırdandı.</p>

  <p class="p7">Pantolonunu alıp kalktığında uzun boylu bir Azrail değil, bekçiydi artık; bembeyaz dişleriyle hafifçe gülümsüyordu.</p>

  <p class="p7">&ldquo;Gene gel.&rdquo;</p>

  <p class="p7">&ldquo;Gelmiyor muyum?&rdquo;</p>

  <p class="p7">&ldquo;Daha sık.&rdquo;</p>

  <p class="p7">&ldquo;Olur, hele başımızdaki belalardan bir kurtulalım.&rdquo;</p>

  <p class="p7">&ldquo;Ne belası?&rdquo;</p>

  <p class="p7">&ldquo;Ne belasıymış! Kör müsün kız, köyde herkes kaybolmaya başladı.&rdquo;</p>

  <p class="p7">Hacer susmuştu. El yordamıyla mavzeri bulup bekçiye uzattı.</p>

  <p class="p7">&ldquo;Sen Asker Hamdi&rsquo;yi bilir misin?&rdquo;</p>

  <p class="p7">&ldquo;Adını duymuşum, hani şu dokuz karılı herif mi?&rdquo;</p>

  <p class="p7">&ldquo;İşte o! Hani nerde onun çocukları söyle bakalım, nerde onca karıdan doğan bir avlu dolusu çocuk?&rdquo;</p>

  <p class="p7">&ldquo;Ne bilirim ben?&rdquo; dedi Hacer bıkkın bir sesle, &ldquo;nerdeyse nerde!&rdquo;</p>

  <p class="p7">&ldquo;Ya,&rdquo; diye hayıflandı bekçi, &ldquo;ya... İşte böyle, insanlar burnumuzun dibinde doğuyor, burnumuzun dibinde yaşıyor, sonra birdenbire yoklara karışıyor da biz fark edemiyoruz.&rdquo;</p>

  <p class="p7">Samanlık kapısına doğru yan yana yürüyorlardı. Eşiğe geldiklerinde bekçi düşünceliydi. Hacer&rsquo;e, &ldquo;Bütün bunları fark edemediğimize göre yoksa biz de mi yokuz?&rdquo; diyecekti, ama yanağına kondurulan sıcak veda öpücüğü dilinin ucundaki sözcükleri geri itti.</p>

  <p class="p7">&ldquo;Gene gel,&rdquo; dedi Hacer.</p>

  <p class="p7">Yanıt vermedi. Avlu kapısından sessizce süzülmüş, karmakarışık duygularla, nereye gittiğini düşünmeden acele acele yürüyordu. Derken ansızın bir karaltı dikildi karşısına; sokağın ortasında durmuş, bütün heybeti ve sabırsızlığıyla ona bakıyordu. Bekçi aldırmadan geçip gitmeyi tasarladı önce, sakınımlı adımlarla duvarın dibine doğru kaymıştı. Ama karaltı ani bir sıçrayışla yolu kapattı.</p>

  <p class="p7">&ldquo;Kaar nedeen yağaaar, kaarrr?&rdquo;</p>

  <p class="p7">&ldquo;Git başımdan,&rdquo; dedi bekçi.</p>

  <p class="p7">Cennet&rsquo;in oğlu, eğri büğrü bir hale girip karanlıkta zikzak çizdi bir süre, yuvarlandı ya da, yolun o kenarından bu kenarına hırçın bir cıva damlası gibi aktı. Bir yandan da, gitgide berbatlaşan sesiyle kahkahalar atıyordu.</p>

  <p class="p7">Ne yapacağını kestiremeyen bekçi, kıstırılmışlık duygusunun öfkeyle buluştuğu noktadan ona bakıyordu hâlâ. Artık geçip gidemeyeceğini anlamıştı.</p>

  <p class="p7">Yavaş yavaş omzundaki mavzeri indirdi sonra, kahkahaların ortasına nişan aldı.</p>

  <p class="p7">&nbsp;</p>
</body>
</html>
