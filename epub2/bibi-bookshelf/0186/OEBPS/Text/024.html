<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>21</title>
</head>

<body>
  <h2 class="h21"><a id="a22"></a>21</h2>

  <p class="p7">Koltukta uyuyan adam gözlerini açmış, dalgın dalgın aynaya bakıyordu. Anlaşılan yüzünün sabunlu kaldığını unutmuş, kendini bir başkası kılığında ansızın karşısında görünce de şaşırmıştı.</p>

  <p class="p7">Onun tam olarak ne zaman uyandığını bilmiyordum. Aynaya baktığını fark ettiğim sırada hâlâ uyuyor gibi, soluk alıp verişi, duruşu, hatta yüzünün rengi uzaklardaydı. Belki aynada gördüklerini gerçek bir dünya sanmıştı da, bakışlarıyla orada dolaşıp bir yerlere tutunmaya çalışıyordu. Bu durum bütün sessizliği ve uzaklığıyla ne zamana dek sürdü kestiremiyorum. Adamın gözleri uykuyla uyanıklık arasındaki o ince perdeyi açıp da aynada beni bulduğunda, dükkânda tuhaf bir titreme oldu. Her şey bulunduğu halden çıkıp başka bir hale girdi sanki, biraz kaydı yerinden her şey, biraz oynadı. Öyle ki, tezgâhın üstündeki makas ışıltılarının birbirleriyle çarpıştığını, fırça kıllarının havada uçuştuğunu ve pudra kutularıyla parfümlerin ince ince tıkırdadığını gördüm.</p>

  <p class="p7">Bütün bu olup bitenden sonra, berberin gidişiyle derinleşen sessizlik bozulmuştu artık; dükkânın önünden homurdayan otomobillerle irili ufaklı insanlar gelip geçmeye başlamıştı. Derken koltuktaki adam; &ldquo;Beni ne zaman tıraş edeceksin,&rdquo; dedi birden.</p>

  <p class="p7">Başını çevirmiş, yüzüme bakıyordu. Şaşırmıştım tabii, şaşırmış ve susakalmıştım.</p>

  <p class="p7">&ldquo;Biliyorsunuz,&rdquo; dedim nice sonra, &ldquo;berber ben değilim.&rdquo;</p>

  <p class="p7">Sözlerime inanmamıştı, bunu yüz çizgilerinden okuyabiliyordum. Hatta gözlerinde yanıp sönen ışıltının şiddetine bakılırsa bana karşı belli belirsiz bir öfke duyuyordu.</p>

  <p class="p7">&ldquo;Şaka yapma,&rdquo; dedi bu kez, &ldquo;benim işim çok acele. Motosiklete atlayıp hemen yola çıkmam gerekiyor.&rdquo;</p>

  <p class="p7">&ldquo;Şaka yapmıyorum ki, berber ben değilim diyorum. Ben bu dükkâna sizden sonra gelen bir müşteriyim. Bunu bildiğiniz halde sanırım siz şaka yapıyorsunuz.&rdquo;</p>

  <p class="p7">&ldquo;Nasıl olur,&rdquo; dedi hayretle; &ldquo;birkaç dakika uyumakla aklımı kaçırmadım ya...&rdquo;</p>

  <p class="p7">&ldquo;Birkaç dakika değil ki, siz en az bir ya da bir buçuk saatten bu yana uyuyordunuz.&rdquo;</p>

  <p class="p7">Yanıt vermedi. Başını koltuğa yaslamış, kısık gözlerle aynadan bana bakıyordu. Ne kadar güçlü görünmeye çalışsa da son sözlerimle sarsıldığını hissetmiştim.</p>

  <p class="p7">&ldquo;İsterseniz dükkâna gelişinizi ve burada olup bitenleri baştan anlatın,&rdquo; dedim bir süre sonra, &ldquo;belki bazı şeylere böylece açıklık getirebiliriz.&rdquo;</p>

  <p class="p7">Uyku âlemine tekrar geçmiş gibi dalgın ve uzaktı.</p>

  <p class="p7">&ldquo;Buraya motosikletle geldim,&rdquo; diye mırıldandı. &ldquo;Köy yoluna düşmeden önce tıraş olmak istiyordum. Bundan yarım saat önce kapıdan girdiğimde, sen saçı sakalı birbirine karışmış ufak tefek bir adamın bıyıklarını makasla kesiyordun. Selam verdim tabii... Sonra, şimdi senin oturduğun sandalyede bir süre bekledim. Derken ufak tefek adam koltuktan ansızın kalkıp gitti... Sanıyorum para falan da vermedi. Hatta, dışarıda iskelet var gibi bir şeyler geveledi çıkarken. Ben boşalan koltuğa geçip oturmuştum ki, birazcık dalmışım işte...&rdquo;</p>

  <p class="p7">&ldquo;Peki çırak?&rdquo;</p>

  <p class="p7">&ldquo;Ne çırağı?&rdquo;</p>

  <p class="p7">&ldquo;Dükkânda çırak yok muydu? Hani ustası müşterileri tıraş ederken, koltuğun çevresinde yarım adımlarla dönüp duran kepçe kulaklı bir çocuk?&rdquo;</p>

  <p class="p7">&ldquo;Yoktu,&rdquo; dedi içini çekerek, &ldquo;ben çırak mırak görmedim.&rdquo; Susmuş, onun duruşunda soluk alıp veren ve gitgide devleşerek dükkânın havasını ele geçirmeye çalışan korkuyu izliyordum. &ldquo;Hadi diyelim çırağı fark etmedin, ama senden sonra buraya benim geldiğimi de mi görmedin?&rdquo; diye sormama gerek yoktu.</p>

  <p class="p7">&ldquo;Bence anlattıklarınız bir rüya,&rdquo; dedim kendimden emin bir tavırla. &ldquo;Herhalde uykudayken rüya gördünüz.&rdquo; Koltukta, hakarete uğramışçasına kıpırdandı.</p>

  <p class="p7">&ldquo;Bakın size açıklayayım,&rdquo; diye sürdürdüm konuşmamı. &ldquo;Bir kere, anlattıklarınız eksik; üstelik olup bitenlerin yarım saat önce gerçekleştiğini iddia ediyorsunuz. Oysa siz en az bir ya da bir buçuk saatten bu yana uykudasınız. Asıl önemlisi, benim berber olduğumu sanmakla hem berberi hem de çırağını benim varlığımda birleştiriyorsunuz. Bu gülünç bir şey elbette, böyle gülünçlükler de olsa olsa bir rüyada olur. Bence siz yaşadıklarınızdan yola çıkarak bir rüya gördünüz ve herkes gibi rüyanızı biraz unuttunuz.&rdquo; Gözlerini dikmiş, kayıp bir şey ararcasına dikkatle yüzüme bakıyordu. Onun artık her şeyi kabullendiğini düşünüyordum. Belki de başka seçeneği yoktu, susacak ve başını koltuğa yaslayıp berberin dönüşünü bekleyecekti. Ama öyle olmadı; hiç ummadığım bir anda, yüzünü yeniden çevirdi.</p>

  <p class="p7">&ldquo;Sence,&rdquo; dedi, &ldquo;bu konuştuklarımız rüya olamaz mı?&rdquo;</p>

  <p class="p7">&nbsp;</p>
</body>
</html>
