<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>23</title>
</head>

<body>
  <h2 class="h21"><a id="a24"></a>23</h2>

  <p class="p7">Koltuktaki adam hâlâ rüya görüyormuş gibi yavaş yavaş aynanın içine gömülüp hareketsiz kalmıştı. Haline bakılırsa üstüne çöken yorgunluk gitgide ağırlaşıyordu. Hani gözleri aynadaki görüntüsüne takılmasa belki yeniden uyuyacaktı. Hem de bu kez motosiklete binecekti rüyasında; pat pat sesleriyle dağları aşıp ovaları geçecek ve bir yerlerde, unutulmuş köylere ulaşacaktı. Ola ki oralarda bekleyenler vardı onu, yolunu gözleyenler, yüzünü düşleyenler ya da daha önceki gelip gidişlerini anımsayarak birbirlerine fısıltıyla anlatanlar vardı.</p>

  <p class="p7">&ldquo;Benim gitmem gerek,&rdquo; dedi bir ara.</p>

  <p class="p7">Gene de ben, bunu gerçekten söyleyip söylemediğinden pek emin değildim. İşittiğim ses, uzaklara ait cılız bir sessizlikti çünkü; bulanık bir tümce okumuştum ya da, hayal meyal silik birkaç sözcük görmüştüm. Belki de koltuktaki adam benim işittim sandığım şeyi yalnızca düşünmüştü de henüz söylememişti. Artık soluğumu tutmuş, aynı sözü yeniden duyabilme beklentisiyle yüzüne bakıyordum.</p>

  <p class="p7">&ldquo;Benim gitmem gerek,&rdquo; dedi tekrar.</p>

  <p class="p7">&ldquo;Nereye?&rdquo; diye sordum hemen.</p>

  <p class="p7">Aynadan uykulu gözlerle yüzüme baktı.</p>

  <p class="p7">&ldquo;Ne nereye?&rdquo;</p>

  <p class="p7">&ldquo;Gitmem gerek dedin ya?&rdquo;</p>

  <p class="p7">Gülümsedi birden. Henüz fark edemediğim bir durumla alay ediyor gibiydi.</p>

  <p class="p7">&ldquo;Ben,&rdquo; dedi, &ldquo;öyle bir şey demedim.&rdquo;</p>

  <p class="p7">Şaşırmıştım. Birkaç dakika önce rüya gördüğünü iddia etmem onu öfkelendirmişti herhalde; şimdi aynı yolla benden intikam alıyordu. Çünkü işittiğim şeyden emin olamadığımı görünce gözlerinden belli belirsiz bir sevinç ışıltısı geçmişti.</p>

  <p class="p7">&ldquo;Sen gitmem gerek demedin mi?&rdquo; dedim tekrar.</p>

  <p class="p7">&ldquo;Hayır,&rdquo; dedi, &ldquo;demedim.&rdquo;</p>

  <p class="p7">&ldquo;Peki, bana son kez ne söyledin?&rdquo;</p>

  <p class="p7">&ldquo;Belki de şu anda konuştuklarımız bir rüyadır dedim.&rdquo;</p>

  <p class="p7">Susmuş, ne yapacağımı bilemeden aynaya bakıyordum. Oysa o, sabunu pul pul dökülmeye başlayan yüzüyle hâlâ gülümsüyordu. Anlaşılan, intikamını aldığından emindi.</p>

  <p class="p7">&ldquo;Üzülme,&rdquo; dedi sonra bir çocuğu yatıştırır gibi, &ldquo;sana gitmem gerek demedim, ama gideceğim. Berberi daha fazla bekleyecek zamanım yok.&rdquo;</p>

  <p class="p7">Dönüp dolaşıp aynı olayları yaşadığımız hissine kapılacağımı bile bile, ona nereye gideceğini bir kez daha sormayı düşündüm. Ne var ki sözcükler bir türlü ağzımdan çıkmıyordu. Gene de o benim konuşamadıklarımı işitmiş gibi, bir yandan lavaboya eğilip yüzünü yıkarken bir yandan da ıslak ıslak gülümsüyordu. Aramızda, ikimizin de adlandırmaktan çekindiği gizli bir düşmanlık vardı sanki; birbirimizi sürekli kolluyor, yokluyor, oyalıyor ya da herhangi bir konunun peşine düşerek karmaşık oyunlar kuruyorduk.</p>

  <p class="p7">Koltuktan kalkıp boynundaki havluyla yüzünü kurulamaya başlamıştı.</p>

  <p class="p7">&ldquo;Ne iş yapıyorsunuz?&rdquo; diye sordum usulca.</p>

  <p class="p7">&ldquo;Postacıyım,&rdquo; dedi kapının önündeki motosikleti göstererek, &ldquo;aslında zerre kadar sevmem bu sözcüğü... Haberciyi severim daha çok... Bir de motosikletimi tabii.&rdquo;</p>

  <p class="p7">Havluyu koltuğun kenarına bırakmış, saatine bakarak kapıya doğru yürüyordu.</p>

  <p class="p7">&ldquo;Gidiyor musunuz?&rdquo;</p>

  <p class="p7">&ldquo;Evet.&rdquo;</p>

  <p class="p7">&ldquo;Nasıl olsa geç kaldınız,&rdquo; dedim yalvarır gibi, &ldquo;gitmeseniz de olur artık.&rdquo;</p>

  <p class="p7">Başını hafifçe eğip gözlerini motosiklete dikmişti.</p>

  <p class="p7">&ldquo;Geç kaldığımı nereden biliyorsun,&rdquo; dedi inatçı bir sesle, &ldquo;benim gitmem gerek.&rdquo;</p>

  <p class="p7">&nbsp;</p>
</body>
</html>
