<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>12</title>
</head>

<body>
  <h2 class="h21"><a id="a13"></a>12</h2>

  <p class="p7">Aradan uzunca bir süre geçmesine karşın, jilet almaya giden çırak hala dönmemişti. Koltuktaki adam sabırsızlanmaya başlamıştı artık, ikide bir sabunlu yüzünü çevirip caddeye bakıyordu. Oysa orada, homurtuyla gelip geçen rengârenk otomobil sürüsünden başka görebileceği bir şey yoktu. Nedense kaldırımları dolduran insanlar gitgide azalmış, sonrada hep birlikte gözden kaybolmuşlardı.</p>

  <p class="p7">&ldquo;Eskiden usturaya jilet takılmazdı,&rdquo; dedi; &ldquo;masatta bilenirdi.&rdquo;</p>

  <p class="p7">Berber yanıt vermedi. Yanımdaki sandalyede dükkâna yeni gelmiş bir müşteri gibi oturuyor, ara sıra gözlerini kaydırıp aynaya bakıyordu. İnanılmayacak kadar sakindi; jilet almaya giden çırağı bile unutmuştu sanki, sorsam kesinlikle anımsamayacaktı.</p>

  <p class="p7">&ldquo;Ya da,&rdquo; dedi koltuktaki adam, &ldquo;tezgâhın bir köşesine çivilenmiş kalınca bir kayış olur, ustura onda bilenirdi ıhlaya ıhlaya...&rdquo;</p>

  <p class="p7">Berber gene sustu. Öyle derin sustu ki, adam bir daha ağzını açamadı. Caddeye birkaç kez baktı belki, birkaç kez oflayıp pufladı. Sonra bir ağırlık çöktü üstüne, başını koltuğun arkasına yasladı ve zindan karası tespihini yavaş yavaş çekmeye başladı. Ne var ki pek uzun sürmedi bu, şıkırtılar giderek seyreldi, aksadı ve sustu.</p>

  <p class="p7">Berberle göz göze gelmiştik. Bir an, ikimizin içinden de aynı şeylerin geçtiğini düşündüm.</p>

  <p class="p7">&ldquo;Uyudu mu,&rdquo; dedim fısıltıyla.</p>

  <p class="p7">&ldquo;Sanırım uyudu,&rdquo; dedi berber, &ldquo;artık burada değil.&rdquo;</p>

  <p class="p7">&nbsp;</p>
</body>
</html>
