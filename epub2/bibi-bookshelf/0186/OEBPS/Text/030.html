<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>27</title>
</head>

<body>
  <h2 class="h21"><a id="a28"></a>27</h2>

  <p class="p7">Berber dükkânının için için uğuldayan sessizliğinde, tek başımaydım gene; artık berberle çıraktan umudumu kesmiş, cam dibine çektiğim sandalyeden hem otomobillerin gelip geçtiği caddeyi seyrediyor, hem de çok uzaklardaki o köyü düşünüyordum.</p>

  <p class="p7">Orayı düşünmemek elimde değildi zaten; henüz nereye kaybolduğu anlaşılamayan Güvercin&rsquo;den aklını yitirerek karın neden yağdığını sorup duran Cennet&rsquo;in oğluna, bekçiye, Rıza&rsquo;ya, hangi kızın saçına okuyup üflediğini bilmeyen imama, hâlâ ilçeden dönemeyen muhtara, hatta yıllar önce nereye gidip yıllar sonra nereden geldiği bir türlü çözülemeyen Cıngıl Nuri&rsquo;den eviyle muhtarlık arasında iskelet eskisi gibi dolaşıp duran Reşit'e, tenindeki yangınla samanlığı ateşe veren Hacer&rsquo;e ve atın ayakları altında ezilen Ramazan'a kadar herkes içimdeydi. Bir anlamda bu, benim de onların içinde olmam demekti aslında; ola ki, Reşit&rsquo;in bir tutam saç istediği o kızdım şimdi; adım Güldeben&rsquo;di ve pencerenin önündeki sedire oturmuş, gözlerim damların üstünden yükselen tahta minarede, içimden bir gün önceki akşamı geçiriyordum. Hüzün karası saçlarımı kesip Reşit emininin avuçlarına bıraktığım akşamı...</p>

  <p class="p7">Gerçi imamın, saçlarıma okuyup üfleyerek beni kime yakacağını bilmiyordum o sırada; Reşit emmi, hele sen birkaç tel ver de gerisine karışma, demişti. Avlu kapısının dibinde, akşam karanlığının ortasındaydık; o yere çömelmiş, neredeyse kuruyup giden küçücük gözleriyle yüzüme bakıyordu. Doğrusu, kayıplara karışan Güvercin&rsquo;in derdiyle yanıp kavrulacakken, benim gibi evde kalmış bahtı kara bir kızla neden uğraştığını pek anlayabilmiş değildim. Herhalde içindeki acıyı unutmak için iş arıyor kendine, diyordum. Bir yandan da bu işin öteki ucunda duran erkeğin kim olduğunu bilmediğimden bakışlarım bulanmıştı tabii; ya körse, ya yatalaksa, ya topalsa, ya kambursa, ya dedem yaşındaki bir dulsa, diye kaygılanıyordum. Oysa kaygılarım boşunaymış, dediğine göre Reşit emmiyi babam bilip güvenmeliymişim; ateşine düşeceğim erkek bin yıl düşünsem aklıma gelmeyecek, oldukça yakışıklı, eli yüzü düzgün ve altın kalpli bir delikanlıymış... Onun adı şimdi açıklanırsa olmazmış; zaten Reşit emininin yaptığı, göle maya çalmak gibi bir şeymiş. Tutmayabilirmiş yani, ya da tutup tutmayacağı Allah&rsquo;a kalmışmış... Her şey düşünüldüğü gibi yolunda giderse, elbette erkeğin kim olduğunu ben kendi kendime bulacakmışım. Bulurmuşum da zaten, içimdeki yangın beni günden güne ona doğru kovalarmış. Hatta, belki de varıp onun kapısına dikilirmişim kalbimdeki korla, melil melil bakarmışım. Bütün bunlar erkek için de geçerliymiş tabii... Bende tutuşacak ateşin dumanı ondan, ondakininki benden tütmezse hiçbir sonuç alınamazmış bu işten; o durumda, ateşi kim taşıyorsa helak olurmuş... Sözgelimi, o bensem, çöllere düşermişim Mecnun gibi; öyle kumdan çöllere değil elbette, içimdeki ateşin yakıp kavurduğu çöllere...</p>

  <p class="p7">İçimden geçen dün akşamın karanlığında, kuruyup giden küçücük gözlerini yüzüme dikerek hâlâ bunları anlatıyordu Reşit emmi ve ben hâlâ Güldeben&rsquo;dim; pencerenin önündeki sedire oturmuş, o erkeği düşünüyordum. Hiç kuşkusuz Reşit emmi, olup biten bunca şeyden sonra onun adını söylemeyecekti bana, artık istese de cesaret edip söyleyemezdi.</p>

  <p class="p7">Gene de ben, bir ölüye sevdalanacağımı biliyordum.</p>

  <p class="p7">&nbsp;</p>
</body>
</html>
