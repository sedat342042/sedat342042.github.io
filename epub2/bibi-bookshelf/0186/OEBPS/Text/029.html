<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>26</title>
</head>

<body>
  <h2 class="h21"><a id="a27"></a>26</h2>

  <p class="p7">Uykuya dalıp dalıp çıkan imamın elleri önce yerden sedire, oradan da dizlerine zıplamış kocaman iki kurbağaya benziyordu. Kapı vurulunca kıpırdadılar; üstlerine düşen gölge sağa sola kayarak biçim değiştirdi. İmam peş peşe besmele çekerek kalkıp düşen çoraplarını düzelte düzelte kapıya koştu. Mandala basarken, Tanrı öncekileri işitmemiş gibi uzun bir besmele daha çekti.</p>

  <p class="p7">Eşikte dikilen Ramazan, yüzünde dallanıp budaklanan tuhaf bir endişeyle ona bakıyordu.</p>

  <p class="p7">İkisi, tavanından kekik demetleri sarkan alacakaranlık odalardan geçtiler sonra; nem kokulu loş bir köşede, sedire oturdular. Karşı duvarda, yüzünü çevreleyen cennet yeşili harmanisiyle çöl güneşi gibi parlayan Hazreti Ali'nin resmi asılıydı. Ramazan&rsquo;ın gözleri sırtını hasır yastığa verir vermez ona takılmıştı nedense, Zülfikâr&rsquo;ın savrulan ışıltısı alnına vurup vurup geçiyordu.</p>

  <p class="p7">&ldquo;Hoş geldin,&rdquo; dedi imam.</p>

  <p class="p7">Ramazan el öpüp yeniden oturdu. Ellerini birbirine kenetlemiş, kurban edildiği oyundan kurtulabilmek için yardım istercesine Hazreti Ali&rsquo;ye bakıyordu. Ne var ki kendini bu denli çaresiz hissetmesi oyunun bir adım daha gelişmesinden başka bir işe yaramıyordu. Sedire oturdukları ilk dakikadan beri onun hareketlerini izleyen imam;</p>

  <p class="p7">&ldquo;Bir derdin var senin,&rdquo; dedi.</p>

  <p class="p7">&ldquo;Var,&rdquo; diye yanıtladı Ramazan.</p>

  <p class="p7">Bunu derken, gözlerini Hazreti Ali'den indirip derin bir iç çekinişti. Bir yandan da, hiç de yapmacık olmayan bu iç çekişin bile, istemeden katıldığı oyunu biraz daha gerçek kıldığını düşünüyordu. Artık öyle bir noktaya gelmişti ki, ne kadar içten davranırsa oyuna o denli katkıda bulunacaktı.</p>

  <p class="p7">&ldquo;Eee,&rdquo; diye mırıldandı imam, &ldquo;derdini dökmeyecek misin?&rdquo;</p>

  <p class="p7">&ldquo;Ben birine sevdalandım emmi, bütün derdim bu...&rdquo;</p>

  <p class="p7">İmam çenesini göğsüne yaslamış, onun söylediklerini işitmemiş gibi, dalgın dalgın tespih çekiyordu. Öyle kayıtsız görünüyordu ki, Ramazan bir an, onun her şeyi sezip anladığını düşünerek korktu. Buna korku denemezdi aslında, çekirdeğinde babasıyla eniştesinin başının altından çıkan lânet oyunun bozulacağına dair garip bir sevinç vardı.</p>

  <p class="p7">&ldquo;Sevmek insanın erişebileceği en yüksek mertebedir,&rdquo; dedi imam birden, &ldquo;ne mutlu sana ki oraya ulaşabilmişsin...&rdquo;</p>

  <p class="p7">&ldquo;Ama kız beni sevmiyor.&rdquo;</p>

  <p class="p7">İmam tatlı ve yumuşak bir gülümseyişle yüzünü kaldırmış, pencereden uzaklara bakıyordu.</p>

  <p class="p7">&ldquo;Onun da çaresi var,&rdquo; dedi tevekkül dolu bir sesle, &ldquo;hele sen kızın saçından birkaç tel getir, gerisi kolay!&rdquo;</p>

  <p class="p7">Ramazan yutkundu.</p>

  <p class="p7">&ldquo;Hazırlıklı gelmiştim zaten,&rdquo; dedi kekeleyerek, &ldquo;saçlar yanımda.&rdquo;</p>

  <p class="p7">İmam tespihini bırakarak, odada kaçıp gitmekte olan bir şey varmış da onu kıskıvrak yakalamak istermiş gibi;</p>

  <p class="p7">&ldquo;Ver hele o halde,&rdquo; diyerek elini salladı, &ldquo;ver ver!&rdquo;</p>

  <p class="p7">Ramazan mendile sarıp cebine koyduğu saçları çıkarırken Hazreti Ali'ye baktı gene. Nedense, odada üç kişilermiş gibi gereksiz bir tedirginliğe kapılmıştı.</p>

  <p class="p7">&ldquo;Çok da kısaymışlar,&rdquo; diye mırıldandı imam mendili açınca.</p>

  <p class="p7">Ramazan çaresizce boynunu büktü. Bu sırada imam, sağ avucunun ortasında duran saç tellerinden gözlerini hiç ayırmadan yavaş yavaş sırtını dönüp ikiye bükülmüştü. Avucunda bir tutam siyah saç değil de, derin bir kuyu vardı sanki; gitgide irileşen gözlerini dikmiş, onun karanlığına bakıyordu. Dudaklarından dökülüp yavaş yavaş uzak bir ıslık izine dönüşen mırıltılar da o karanlığı aydınlatmak içindi kuşkusuz. Hatta, sonsuza dek uzayacak gibi birbirine eklene eklene süren bu mırıltıları gördükçe Ramazan&rsquo;a öyle geliyordu ki, imam bir süre sonra kendini duaya dönüştürerek yok olup gidecekti.</p>

  <p class="p7">Gitmemişti oysa, aradan sıkıntı dolu saatler geçmesine karşın hâlâ aynı noktaya bakarak dua okuyordu.</p>

  <p class="p7">Sonunda durdu...</p>

  <p class="p7">&ldquo;Şimdi her şey tamam,&rdquo; dedi yorgun bir sesle, &ldquo;bu saçları hep cebinde taşıyacaksın. O kız da seni sevecek bundan böyle, birbirinize toprakla su kadar yakın olacaksınız.&rdquo;</p>

  <p class="p7">&ldquo;Bu iş ne zamana dek olur,&rdquo; diye sordu Ramazan.</p>

  <p class="p7">&ldquo;Orası Allah&rsquo;a kalmış evladım, kesin bir vakit söyleyemem. Kul gözünde kesin olan bir şey varsa, o da şu andan itibaren kızın yüreğine ateş düştüğüdür... Biz Allah&rsquo;ın izniyle kıvılcımı attık onun içine, bakarsın bir ay sonra parlar ateş, bakarsın sen daha şu kapıdan adımını atmadan parlar...&rdquo;</p>

  <p class="p7">Ramazan mendili özenle katlayıp cebine yerleştirdi. Yüreğinde hiç beklemediği, tuhaf bir ürperti geziniyordu. İçinde bir yerde küçücük bir kibrit çakılmıştı sanki; imamın yüzüne, o minik alevden kaynaklanan belli belirsiz bir acıyla baktı. Sonra aklına geldi birden, uzanıp minnet dolu bir ifadeyle tekrar el öptü.</p>

  <p class="p7">&ldquo;Hiç tasa etme,&rdquo; diye mırıldandı imam.</p>

  <p class="p7">Sedirden inmiş, peş peşe, kekik kokan alacakaranlık odalardan geçiyorlardı gene. İmam ikide bir eğilip düşen çoraplarını çekiyordu. Derken eşiklerin birinde, kapı aralığından bakan kapkara bir kedi gördü Ramazan; gözleri kor gibi parıl parıl yanıyordu. Eşiği aşıp ona yaklaşma arzusu duydu birden. Ne var ki, önü sıra yürüyen imamdan ayrılıp başka bir odaya sapması imkânsızdı.</p>

  <p class="p7">Gene de, imamın evinden ayrılıp köy meydanına geldiğinde, kedinin gözleri belleğinin karanlık bir köşesinde hâlâ aynı şiddetiyle parıl parıl yanıyordu. Belki bu yüzden, ta dibinden geçtiği halde, başına toplanan çocukları yılanıyla yaptığı marifetlerle gülmekten kırıp geçiren Cennet&rsquo;in oğlunu bile görmemişti.</p>

  <p class="p7">Bakkal dükkânına girdiğinde, babası hâlâ tezgâhın arkasında rakı içiyordu.</p>

  <p class="p7">&ldquo;Tamam mı?&rdquo; diye sordu heyecanla.</p>

  <p class="p7">&ldquo;Tamam,&rdquo; dedi Ramazan.</p>

  <p class="p7">Rıza, sırtını kirden kapkara kesilmiş eğri büğrü tahta raflara verip derin bir oh çekti.</p>

  <p class="p7">&ldquo;İşte bu kadar,&rdquo; dedi çatallanmış sesiyle, &ldquo;şimdi git de Reşit eniştene haber ver!&rdquo;</p>

  <p class="p7">Ramazan, dilsiz bir kuzu gibi usulca dönüp dükkândan çıktı. Dosdoğru Reşit eniştesinin evine gittiğini bilmesine karşın, gerçekten o yöne yürüyüp yürümediğinden pek emin değildi. Durup dururken, bir kaç saat içinde birkaç yıl yaşlanmıştı sanki; her adımda onun olmaktan çıkan ayakları, gevşeye gevşeye, başına buyruk apayrı bir çizgiye doğru kayıyordu. Nereye uzandığı kestirilemeyen bu bulanık çizgiyi izleyerek köy meydanını bir baştan bir başa tam iki kez geçti Ramazan; ikisinde de Cennet&rsquo;in oğlunu gene görmedi. Çünkü bir yandan ayaklarının peşi sıra sürüklenirken, bir yandan da cebindeki saçın köydeki kızlardan hangisine ait olabileceğini düşünüyordu. Gerçi yeryüzünde bunu Reşit eniştesinden başka bilen yoktu, ama gene de köyün kızlarını yan yana sıralayıp gözlerinin önünden geçirmek hoşuna gidiyordu. Hatta içlerinden siyah saçlı olanların kimini bırakmıyordu hemen, karşısında uzun süre tutup hayran hayran bakıyordu.</p>

  <p class="p7">Derken, berber dükkânının on beş yirmi adım ötesinde, upuzun boyuyla camın arkasına dikilip köy meydanını seyreden berbere bakarken buldu kendini. Berber de ona baktı bir an; ne var ki bu bakış pek uzun sürmemiş, cama vuran güneşin göz kamaştıran parıltısıyla silinip gitmişti. Hatta aynı parıltı, berberin görüntüsünü de yutmuştu hızla; dükkânı, köy meydanına doğru akan kıpkırmızı bir ışık seline dönüştürmüştü. İşte tam o sırada, çevresindeki parıltının etkisiyle kararan kapının eşiğinde, gözleri bir çift kor gibi uzak uzak yanan o kediyi gördü Ramazan; arka ayaklarının üstüne çökmüş, şaşılası bir dikkatle onu izliyordu. Adımlarını sayıyordu sanki, sivri uçlarıyla boşluğu çizen kulakları belli belirsiz oynarken, başı yavaş yavaş sağa doğru dönüyordu. İçini kaplayan sıkıntıyla birlikte sokağın sonuna vardığında, dönüp yeniden baktı; kedinin gözleri hâlâ peşindeydi. Epeyce uzakta kalmış da olsa ışıl ışıldılar gene; toprağa, gübre kokulu havaya, kırlangıçların uçuşuna ve ikindi güneşine karışarak sessizce yaklaşıyorlardı.</p>

  <p class="p7">Köşeyi telaşla dönüp hızlı hızlı yürümeye başladığında, Ramazan, artık çok gerilerde kalan kedinin onca kerpiç duvarı aşarak kendini görüp göremediğini düşündü. Ne var ki bunu düşünmesiyle birlikte adımları biraz daha hızlanmıştı, ne denli yavaşlamaya çalışsa da onları durduramıyordu. İkide bir aniden karşısına dikilen, gücünü ve amacını bilmediği tuhaf bir kedinin oyununa düşmüştü sanki; tıpkı babasıyla eniştesinin oyunundaki gibi, kurtulmak için çaba gösterdikçe batıyordu. Öyle ki, Reşit&rsquo;in avlu kapısına geldiğinde heyecandan soluk soluğa kalmıştı. Orada birazcık sakinleşip kendini toparlayabilse, düş mü yoksa gerçek mi olduğu kestirilemeyen bu anlamsız kovalamaca sona erecekti belki; her şey eski yerine dönerken olup bitenler tatlı bir tebessümün altında kalacaktı. Ama bu imkânsızdı; soluk alıp verişi tıpkı az önceki adımları gibi, yavaşlatmak istedikçe inanılmaz bir biçimde sıklaşıyordu. Üstelik bağrından, tam da cebine yerleştirdiği saçın altından garip hırıltılar gelmeye başlamıştı.</p>

  <p class="p7">Derken, kısa, ama keskin bir at kişnemesi duydu. Soluğunu güçlükle tutup kulak kabarttı; çevrede, havada uçuşan birkaç eşekarısının vızıltısıyla oradan oraya konan kuş cıvıltılarından başka ses yoktu.</p>

  <p class="p7">Avlu kapısını yavaşça itip içeri süzüldü. Geriye düşen tahta mandalı yerine oturturken girdiğine pişman oldu; henüz bunun nedenini bilmiyordu, ama pişmandı ve bu duygu gitgide bütün bedenini sarıp onu bir mengene gibi sıkıyordu. Köşedeki merdivene doğru birkaç adım daha atmıştı ki, at kişnemesini yeniden duydu. Bu kez oldukça yakınından gelmişti. Yönünü sağdaki ahır kapısına çevirip çekine çekine yaklaştı. Atın, tahtaların arasından kalaylanmış bir çift tas gibi ışıldayan gözlerini gördü birden; dışarıya sızan geniş bir soluğun kokusunu ve sıcaklığını yüzünde hissetti. Tepinip duran at, onun eğilip kendisine baktığını anlamıştı sanki; karanlıkta, bir şey söylemek istercesine kesik kesik kişniyordu. Ramazan'sa gözleri hâlâ tasların ışıltısında, kapının önüne çakılıp kalmıştı.</p>

  <p class="p7">Derken kapı büyük bir çatırtıyla dışarıya doğru devrildi ve ok hızıyla fırlayan at avluda kısa bir tur attıktan sonra kulaklarını dikip şahlanmaya başladı.</p>

  <p class="p7">Ne yapacağını şaşıran Ramazan önce koşup yakalamayı düşündü onu, belki de bu amaçla kollarını yana açarak bir kaç savruk adım attı. Ama at, topuklarının dibinde ciyak ciyak öten sarı bir civcivi çiğneyerek ona doğru şahlandı. Kör adımlarla geri çekilen Ramazan, sırtını avlu kapısına dayayarak havada dönüp duran bir çift nalla sarı dişli kocaman ağza korkuyla baktı bir süre... Artık onu yakalamaktansa ayak altından kaçıp kurtulmayı düşünüyordu. Ne var ki merdiven avlunun dip köşesinde kalmıştı, ona ulaşıp yukarıya tırmanmak için vakit yoktu. Aslında, tepesinde eşinip duran atın hırçınlığına bakılırsa hiçbir şeye fırsat bulamayacak gibiydi. Sonra birden, sırtını dayadığı kapı geldi aklına; ne zamandır aradığı kaçış yolunun bu kadar yakınında olduğuna şaşamadan, hızla açıp dışarı fırladı.</p>

  <p class="p7">Aşağıdaki gürültüyü işiten Reşit, belini bir eliyle tutarak merdiveni homurdana homurdana indi ama, atın avlu duvarını aşmasını önleyemedi. Savrulup giden kapkara bir kuyruğun ucunu görebildi yalnızca. Ortalıkta can havliyle uçuşan tavuk gıdaklamalarına bata çıka kapıya kadar koştu gene de, boynunu uzatıp hiçbir şey anlamadan boş boş baktı.</p>

  <p class="p7">Ramazan'sa nal şakırtılarının önünde, hâlâ kaçıyordu. At kapkara bir rüzgâra dönüşmüş, inanılmaz kişneyişlerle sokakları birbirine katıp ardında neredeyse kuyruğunun savruluşuna benzeyen kocaman bir toz bulutu bırakarak soluk soluğa kudurmuşçasına koşuyordu. Sokakta ne kadar çocuk varsa duvar dibindeki yaşlıların gölgesine sığınmıştı artık; orada, sessizce koşup gelen Ramazan'la peşindeki atın henüz anlaşılmayan bir oyun oynadığını düşünerek kıkır kıkır gülüyorlardı. Oysa ak sakallı yaşlılarla bazı avlu duvarlarının üstünden bakanlar oldukça endişeliydi. Gerçi Ramazan hiçbirini görmüyordu bunların, yalnızca koşuyor, fırsat buldukça da başını çevirip çevirip yaklaşan toz bulutuna bakıyordu.</p>

  <p class="p7">O sırada Cennet&rsquo;in oğlu köy meydanına oturmuş, çevresini saran çocuklarla birkaç köylünün yıpranan ilgisini canlandırabilmek için, yılanı boynuna bir atkı gibi dolamanın, onunla öpüşmenin ya da pantolon paçasından salarak kemerinden çıkarmanın dışında yeni çareler arıyordu. Önce Ramazan&rsquo;ın, ardından da kapkara bir atın yaklaştığını görünce bir an duraksadı. Yılanın, ellerinin arasından akıp toprağın üstünde başını kanırta kanırta kaydığını henüz fark etmemişti. Oysa yılan göz açıp kapayana dek çoktan birkaç adım uzaklaşmış, tıslaya tıslaya çocuklara doğru gidiyordu. Kalabalık bir anda çığlıklar atarak sağa sola kaçmaya başlamıştı. Cennet&rsquo;in oğlu şaşırmıştı artık; gözlerini telaşla koşup gelen Ramazan&rsquo;la peşindeki ata mı, ortalığı toza dumana katarak dağılan kalabalığa mı, yoksa bu kargaşada akıp giden yılana mı çevireceğini kestiremeden öylece bakıyordu. Neredeyse yılanı yakalayıp yeni marifetler göstermekten, yiyip içmekten, karın neden yağdığını sorup durmaktan, hatta soluk alıp vermekten vazgeçmiş gibiydi.</p>

  <p class="p7">Derken kahvede oturanlar da fırladı yerinden, birbirlerinin omzundan atlayarak kapıdan geçip dışarı çıktılar.</p>

  <p class="p7">&ldquo;Neler oluyor?&rdquo; diye bağırdı biri.</p>

  <p class="p7">Parmağını uzatmış, panik içinde savrulan kalabalığın üstünden bir noktayı gösteriyordu.</p>

  <p class="p7">Herkes durup baktı.</p>

  <p class="p7">Ramazan atın önünde iki büklüm, hâlâ koşuyordu. Gökyüzüne yükselen nal şakırtıları, nereden estiği bilinmeyen uzun bir rüzgâra kapılmış gibi kimi zaman uzaklaşıp kimi zaman yakınlaşmaya başlamıştı. Köy meydanını çevreleyen evlerin duvarlarına çarpa çarpa yankılanan kişnemelerinse ardı arkası kesilecek gibi değildi. Köylülerin hiçbiri yerinden kıpırdamıyordu o sırada, birbirinin yüzüne bakamıyor ve ağzını açıp olup bitenler hakkında tek söz edemiyordu. O an için ölüydüler sanki; dokunsalar dokunamaz, koşsalar koşamaz, bağırsalar bağıramazlardı.</p>

  <p class="p7">Gene de, yalnızca görme duyusuyla donatılmış gibi, her şeyi her yönüyle değilse de hareket eden yanlarıyla görüyorlardı: işte, Ramazan dizlerinin üstüne çökmüştü şimdi, emekleye sürüne, kollarını ileriye uzatıp elleriyle görünmez bir şeye tutunarak telaş içinde kaçmaya çalışıyordu. Oysa at çoktan dikilmişti tepesine; şahlanıp şahlanıp ön ayaklarını Ramazan&rsquo;ın üstüne indiriyor ve bundan insanların anlayamayacağı hayvansı bir tat alırcasına (belki de şehvetle) uzun uzun kişniyordu. Köy meydanı kemik çatırtılarıyla dolmuştu. Öyle ki, havaya saçılan bu kanlı çatırtıların üstlerine dökülmeye başladığını gören çocuklar avlu kapılarına doğru kaçmışlardı. Atın ayakları altında yuvarlanan Ramazan&rsquo;sa hiçbir yere kaçamıyordu artık... Hatta bağıramıyordu bile; ya da öyle inanılmaz bir şiddetle bağırıyordu ki, kimse işitemiyordu...</p>

  <p class="p7">Sonunda at, kim bilir ne kadar süre sonra, durdu.</p>

  <p class="p7">On beş yirmi adımlık bir alan gelincik yapraklarına benzeyen kan lekeleriyle dolmuştu. At o lekelere bir süre baktıktan sonra, köy meydanına birdenbire çöken sessizliğin içinde kulaklarını yavaş yavaş oynatarak, yerde yatan kemik ve et yığınının çevresinde gezinmeye başladı. Bir yandan da, arada bir durarak Ramazan&rsquo;ın kan kokusunu içercesine burnunu uzatıp kokluyordu.</p>

  <p class="p7">Donup kalan köylüler kıpırdandı bu sırada; daha önce söz birliği etmiş gibi, atı yakalamak için geniş bir yay oluşturarak, ayaklarının ucuna basa basa sessizce yaklaştılar. Ama at onları görür görmez aniden şaha kalktı; arka ayaklarının üstünde birkaç kez döndü ve ok hızıyla ileriye fırladı.</p>

  <p class="p7">Herkes bakakalmıştı...</p>

  <p class="p7">Rıza, rakı kadehini alelacele bırakarak dükkândan koşup geldiğinde bembeyazdı; ortalığa saçılan kanı görünce duraksadı bir an, korkuyla bir yerdeki oğluna bir çevresine baktı ve ellerini yüzüne kapatarak oracığa çöktü.</p>

  <p class="p7">Hacer&rsquo;se Ramazan&rsquo;ın göğsünden fırlayan kaburga kemiklerini, yanağından görünen dişlerini ve pıhtılaşmaya başlayan kan gölünün üstündeki sinek sürüsünü görmeden, haberi duyar duymaz avlu kapısının dibinde bayılmıştı.</p>

  <p class="p7">&nbsp;</p>
</body>
</html>
