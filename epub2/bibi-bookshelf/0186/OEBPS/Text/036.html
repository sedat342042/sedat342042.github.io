<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>33</title>
</head>

<body>
  <h2 class="h21"><a id="a34"></a>33</h2>

  <p class="p7">Gece, başka bir gecedeydi sanki; uzaklaşan seslerle birlikte görüntüler de silinmişti. Her yer derinliği bilinmeyen bir boşluktu artık, her şey sonsuz bir karanlıktı...</p>

  <p class="p7">Gene de ben, gözlerimi açık tutmakla kapamak arasında hiç fark kalmadığı halde, tuhaf bir dürtüyle, oturduğum yerden çevremi görmeye çalışıyordum. Bulanık da olsa, seçebildiğim küçücük bir nesne bile yoktu tabii; nereye baksam o noktaya doğru yuvarlanıyormuşum hissine kapılıp ürperiyordum. Bir ara, yuvarlanışlarımı destek yapa yapa bir dengeye ulaşabileceğimi düşündüm. Belki de bu yüzden, karanlığa daha sık bakmaya başlamıştım. Hatta saatlerce aynı yerde oturmaktan uyuşan bacağıma aldırmadan ayağa kalktım bir an, herhangi bir şeye çarpmamak için ellerimi öne uzatmış, topallaya topallaya yürüyordum. Aslında, ellerimin bir başına her şeyi görüp ayaklarıma kılavuzluk edebileceğini sanmakla yanılmıştım; gide gide, bir duvara çarpmıştım az sonra; tıpkı bir kör gibi, önümdeki engelin boyutlarını ellerimle görebilmek için sakınımlı adımlarla bir sağa bir sola kayıyor, ama hiçbir şey anlayamıyordum. Duvar olmasına duvardı dokunduğum yer, gene de hiç köşesi yoktu; istense, belki de aylarca yürünebilirdi dibinde, haftalarca koşulabilirdi. Ola ki benim içimden de böyle bir şey geçiyordu o sırada, duvarın nerede sona ereceğini düşünmeden, yalnızca yürümek istiyordum yürümenin tadına basa basa...</p>

  <p class="p7">Ne var ki bu pek mümkün değildi, topal değilken topal, kör değilken kör olmuş ve birkaç adım sonra, üst üste yığılan çuvallara toslamıştım. Herhalde nohut vardı içlerinde, belki de buğdaydı da ben ayıramıyordum. Onların yanından uzaklaşıp geri döndüm sonra, yukarıdan sarkan mısır koçanlarının arasından geçerek yerime oturdum.</p>

  <p class="p7">Hâlâ uyuşukluğu geçmeyen bacağımı kaldırıp kağnı oku gibi uzatmış, bütün dikkatimle için için uğuldayan karanlığı dinliyordum.</p>

  <p class="p7">Aşağıda, oldukça derin bir yerde kıpırtılar vardı sanki; kararsızlığını ayak sesleriyle örtmek isteyen biri, yavaş yavaş yukarıya doğru tırmanıyordu. Soluk alıp verişini duyuyordum onun, belki istesem ayak sesleriyle soluğunun ritmine bakıp yüzünü de görebilecektim, ama bunu istemedim.</p>

  <p class="p7">Birkaç dakika geçince, &ldquo;Sen misin?&rdquo; diye seslendim karanlığa.</p>

  <p class="p7">&ldquo;Benim,&rdquo; dedi bekçi.</p>

  <p class="p7">Çuvalların orada, yukarıdan sarkan mısır koçanlarının altında olmalıydı.</p>

  <p class="p7">&ldquo;Günlerdir birisiyle konuşmayı arzuluyordum,&rdquo; diye söze girdi hemen, &ldquo;sonunda sana geldim...&rdquo;</p>

  <p class="p7">&ldquo;İyi ettin,&rdquo; dedim. &ldquo;n&rsquo;oldu ki?&rdquo;</p>

  <p class="p7">&ldquo;Neler olmadı ki emmi,&rdquo; diye yakındı, &ldquo;şu kapının dışında neler olmuyor ki...&rdquo;</p>

  <p class="p7">&ldquo;Eh,&rdquo; dedim, &ldquo;az çok biliyorum olanları.&rdquo;</p>

  <p class="p7">&ldquo;Ben bilemiyorum,&rdquo; dedi güçlükle, &ldquo;daha doğrusu bir türlü akıl erdirip içinden çıkamıyorum. Çıkılacak gibi de değil zaten, her şey gitgide karmakarışık bir hal alıyor köyde, her şey gitgide tuhaflaşıyor... Üstümüze bir uğursuzluk çöktü sanki, nereye baksam ya da olup bitenlerden hangisini anlamaya çalışsam bunalıyorum. Hem öyle bir bunalıyorum ki, çekip gitmek geliyor İçimden; çekip gitmek ve bir daha hiç mi hiç dönmemek...&rdquo;</p>

  <p class="p7">&ldquo;Tasalanma bu kadar, hepsi düzelir.&rdquo;</p>

  <p class="p7">&ldquo;Nasıl tasalanmam emmi? Biliyorsun, muhtar hâlâ dönmedi. Oysa şimdiye dek Güvercin&rsquo;in kaybolduğunu kime bildirecekse bildirip çoktan gelmiş olmalıydı.&rdquo;</p>

  <p class="p7">&ldquo;Koskoca muhtar,&rdquo; dedim onu yatıştırmak için, &ldquo;elbette haklı bir nedeni vardır. Ola ki ilçedeki işlerini bitirememiştir henüz, bakarsın hiç beklenmedik bir anda çıkar gelir.&rdquo;</p>

  <p class="p7">&ldquo;Geldiğinde şaşıracak ama,&rdquo; diye içini çekti bekçi, &ldquo;hem de çok şaşıracak... Daha Ramazan&rsquo;ın öldüğünü bile bilmiyor o. Bu yüzden Ramazan onun gözünde hâlâ yaşıyor... Hâlâ ata biniyor yani, hâlâ yiyip içiyor, yürüyor, koşuyor, gülüyor, ya da ne bileyim, düğünlerde keşkek dövüp halay çekiyor... Kimi zaman bunu düşündükçe, artık muhtar dönmese, diyorum içimden; dönmese de Ramazan hiç değilse onun gözünde yaşayıp dursa... Halay çekiyorsa çekse hani muhtar ölene dek, keşkek dövüyorsa dövse, gülüyorsa gülse... Sonra da üzülüyorum tabii böyle düşündüğüm için, en azından muhtara karşı haksızlık ediyorum, diyorum. Oysa biliyorum ki onun dönmesi gerek; dönüp Güvercin&rsquo;den bir haber getirmesi, Cennet&rsquo;in oğlunun günden güne zıvanadan çıktığını görmesi ve atın hâlâ bulunamadığını bilmesi gerek. Ama dönmüyor işte... Bunca yükü benim sırtıma yıkıyor! Reşit yaralı bir kuş gibi her gün çırpınıp duruyor gözlerimin önünde, her sabah kayıp bir at hayalinin peşine takılıp her akşam köye elleri boş dönüyor. Cennet'in oğluysa başka bir âlem; kucağında yılanıyla sokak sokak dolaşıp çocuklara gösteri yapıyor hâlâ ve hâlâ aklına estikçe karın neden yağdığını soruyor. Bir yanda da Rıza var tabii... O, vurgun yemiş bir alkol küpü gibi dükkânında öylece oturuyor; ne ne zaman yıkılacağı belli, ne ne zaman patlayacağı... Bütün bunlar yetmiyormuş gibi, üstüne üstlük bir de şu koku çıktı başıma...&rdquo;</p>

  <p class="p7">&ldquo;Ne kokusu?&rdquo;</p>

  <p class="p7">&ldquo;Orasını bilen yok emmi... Köy meydanında fark edildi önce, sonra günden güne ağırlaşıp her yere yayıldı. Oldukça garip bir koku bu, her şeye benziyor sanki; en çok da leş kokusunu andırıyor. Ama bunu kimseye söylemedim daha, söylemeyi de düşünmüyorum. Korkuyorum çünkü, densizin biri çıkar da, bu koku Ramazan&rsquo;ın öldüğü noktadan yayılıyor der diye ödüm kopuyor. Böyle bir söylenti yaratılırsa Rıza kudurur herhalde, belki de tabancasını çekip ilkin bu lafı edeni vurur! Yeni bir felaket doğar yani... Hele Hacer hiç dayanamaz böyle bir söylenti karşısında, gelip gelip köy meydanını koklar oğlum diye... Figan eder orada, yer bitirir kendini...&rdquo;</p>

  <p class="p7">Susmuştu bekçi, oraya, çuvalların dibine çökmüş olmalıydı.</p>

  <p class="p7">&ldquo;Kimi zaman da muhtarın neden dönmediğini düşünüp türlü türlü yorum yapıyorum,&rdquo; dedi daha alçak bir sesle, &ldquo;aklımdan çok tuhaf bir şey geçiyor.&rdquo;</p>

  <p class="p7">&ldquo;Nedir o?&rdquo;</p>

  <p class="p7">&ldquo;Muhtar bunca zamandır dönmediyse diyorum, dönmeyecektir artık... Güvercin de hâlâ bulunamadığına göre, onu muhtar kaçırmış olamaz mı?&rdquo;</p>

  <p class="p7">&ldquo;Saçma!&rdquo;</p>

  <p class="p7">&ldquo;Neden saçma olsun? Ola ki gözü vardı kızda, fırsat kolluyordu. Sonra bir gece buldu bu fırsatı, kızı atın terkisine atıp uzak bir köye, ya da ne bileyim, bir yaylaya bıraktı geldi. Hiç haberi yokmuş gibi telaşlandı ardından, her yeri aradı, arattırdı, hüzünlendi... Şimdi de, ben gidip ilçeye haber vereyim diye kızın koynuna döndü... Olamaz mı?&rdquo;</p>

  <p class="p7">&ldquo;Bırak bu lafları,&rdquo; dedim sesimi yükselterek, &ldquo;sağda solda konuşayım da deme sakın! Sen ne dediğini bilmiyorsun!&rdquo;</p>

  <p class="p7">&ldquo;Bilmiyorum,&rdquo; diye mırıldandı karanlığın içinden, &ldquo;ah bir bilebilsem...&rdquo; işittiğim kıpırtılara bakılırsa ayağa kalkmış olmalıydı.</p>

  <p class="p7">&ldquo;Gidiyor musun yoksa?&rdquo;</p>

  <p class="p7">&ldquo;Gidiyorum,&rdquo; dedi, &ldquo;hoşça kal.&rdquo;</p>

  <p class="p7">Birkaç adım yürümüştü ki, durdu. Kaputunun hışırtısından anladığıma göre, mısır koçanlarının altındaydı. Belki de yüzünü çevirmiş, ağlamaklı gözlerle bana bakıyordu.</p>

  <p class="p7">&ldquo;Nedense ayaklarım geri gidiyor,&rdquo; diye mırıldandı.</p>

  <p class="p7">&ldquo;O halde diyeceklerin bitmedi,&rdquo; dedim yavaşça, &ldquo;belki de seni buraya getiren asıl şeyi söylemedin?&rdquo;</p>

  <p class="p7">&ldquo;Haklısın, söylemedim.&rdquo;</p>

  <p class="p7">İkimiz de susmuştuk. Her şey susmuştu hatta, karanlığın içinde yüzen her şey sessizliğimize karışıp merak dolu binlerce soruya dönüşmüştü. Sonra mısır koçanları ufalanmıştı tane tane ve taneler inanılmaz bir hızla, neredeyse birer altın damlası gibi karanlığa saçılmıştı... Ya da bana öyle görünmüştü görmediğim için... Bense bu sırada, sağ elimle uyuşukluğu geçmek üzere olan bacağımı kavramış, bekçinin söyleyeceklerini bekliyordum. Ama o konuşamıyordu bir türlü, hangi konumdaysa oraya kilitlenip kalmıştı sanki; tıpkı bir zamanlar pencereden köy meydanına bakarken muhtarın yaptığı gibi, belki de kurtulmaya çalışıyordu duruşunun duvarları arasından; görünmeyen elleri ve bacaklarıyla umutsuzca çırpınıyordu.</p>

  <p class="p7">&ldquo;Orda mısın?&rdquo; diye seslendim bir ara.</p>

  <p class="p7">&ldquo;Burdayım,&rdquo; dedi.</p>

  <p class="p7">&ldquo;Konuşmayacak mısın?&rdquo;</p>

  <p class="p7">Susuyordu.</p>

  <p class="p7">&ldquo;İçim yanıyor Musa emmi,&rdquo; dedi saatler sonra, &ldquo;Ramazan benim oğlumdu!&rdquo;</p>

  <p class="p7">&nbsp;</p>
</body>
</html>
