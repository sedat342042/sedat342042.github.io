<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>47</title>
</head>

<body>
  <h2 class="h21"><a id="a48"></a>47</h2>

  <p class="p7">Apartmanın önüne geldiğimde, başımı kaldırıp üçüncü kattaki odamın penceresine baktım; her zamanki gibi bir kanadı açıktı. İşte bu iyi, dedim merdivenleri yorgun adımlarla tırmanırken kendi kendime, karşıma çıkan onca engele karşın hâlâ yazıyorum demek ki...</p>

  <p class="p7">İkinci katta durup soluklandım. İşe geç kalma telaşına kapılmış yüzler geçti yanımdan aceleyle, ayak sesleri geçti paldır küldür, ellerinde sıcak ekmeklerle uykulu çocuklar ve kadınlar geçti, ama orada öylece dikildiğim halde, hiçbiri yüzüme bakıp günaydın bile demedi. Yoktum sanki gözlerinde; ellerim kentteki milyonlarca elin salınımından devşirilmiş bir uzantıydı sözgelimi, yüzüm yüzlerce yüzün kayıp bir yansısı ya da merdivenlerdeki duruşum binlerce kez paylaşılan bir duruşun uzak bir kalıntısıydı. Üçüncü kata çıkıp kapıyı açarken de aynı şeyleri hissettim nedense, yok olmanın verdiği rahatlıkla ayakkabılarımı çıkarıp çalışma odama doğru yürüdüm.</p>

  <p class="p7">Perdeleri açtım önce, masanın üstündeki daktiloyu bir kenara çekip ortalıktaki kâğıtları topladım. Sonra, çay bardağımı alıp oturdum ve beklemeye başladım. Neyi beklediğimi bilmiyordum aslında, arada bir gözlerimi dikip aşağıdaki caddeye bakınama karşın oradan neyin ya da kimin gelmesi gerektiğini kestiremiyor, belki de anımsayamıyordum.</p>

  <p class="p7">&ldquo;Çay ister misin?&rdquo; diye sordu karım kapıdan.</p>

  <p class="p7">&ldquo;Hayır,&rdquo; dedim ona, &ldquo;elimdeki bitmedi daha.&rdquo;</p>

  <p class="p7">&ldquo;Lamban yanıyor,&rdquo; diyerek kapıyı çekti.</p>

  <p class="p7">Kalkıp söndürdüm.</p>

  <p class="p7">Gene pencerenin önüne gitmiş, bir yandan çayımı içiyor bir yandan da aşağıdaki caddeye bakıyordum. Kepenk gürültüleri kesilmişti artık, simitçilerle salepçiler yavaş yavaş kaybolurken onların yerini piyango bileti satan beyaz şapkalı adamlar almıştı.</p>

  <p class="p7">&ldquo;Değişen hiçbir şey yok,&rdquo; dedim kendi kendime. Bardaktaki son yudumu da çekip odadan çıktım sonra, mutfağa doğru yürüyordum ki kapı çalındı. Açar açmaz, &ldquo;Aaaa yüzündeki sabunu yıkamışsın,&rdquo; diye şaşırdı oğlum. Şaşıran bendim oysa, öylece kalakalmış, onun içeri girip ayakkabılarını çıkarışına bakıyordum.</p>

  <p class="p7">&ldquo;Şunlar senin Perma-Sharp marka jiletlerin,&rdquo; dedi kutuyu uzatırken, &ldquo;biraz geç kaldım kusura bakma, ama bizim market açık değildi, taa caddenin öteki ucuna dek yürüdüm.&rdquo;</p>

  <p class="p7">&ldquo;Gazete aldın mı?&rdquo; diye sordu karım mutfaktan.</p>

  <p class="p7">&ldquo;Evet,&rdquo; dedi oğlum, &ldquo;biliyor musunuz ne yazıyor?&rdquo;</p>

  <p class="p7">&ldquo;Ne yazıyor?&rdquo;</p>

  <p class="p7">&ldquo;Bir kızı ayı kaçırmış!&rdquo;</p>

  <p class="p6"><span class="t9">Sincan</span>, 13.3.1990-25.9.1993</p>
</body>
</html>
