<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>31</title>
</head>

<body>
  <h2 class="h21"><a id="a32"></a>31</h2>

  <p class="p7">Artık iyiden iyiye çöken akşam karanlığıyla birlikte caddenin ışıkları yanmıştı. Otomobillerin homurtusunu çizen kepenk gürültüleri geliyordu dışarıdan... Peş peşe inen kepenk sesleri birbirlerini örte örte öyle uzun yankılanıyordu ki, kent yaşama kapatılıyor gibiydi. Belki de bu yüzden kapının önüne çıkmış, sıkıntılı bir yürekle, gırtlağına dek karanlığa batan yeryüzüne bakıyordum.</p>

  <p class="p7">Seyyar satıcıların boğuk sesleri yükseliyordu caddenin öteki ucundan; elektrik direklerinin dibine çekilen eciş bücüş arabalardan ortalığı kasıp kavuran köfte ve kokoreç kokuları yayılıyordu. Derken, tek tük karaltılar geçti karşı kaldırımdan ellerinde paketler ve naylon torbalarla, caddeye sarkan balkonlarda birkaç kıpırtı yanıp söndü. Sonra karaltılardan biri, omzunda bir uzayıp bir kısalan parıltılı bir çubukla, otomobillerin arasından korka korka geçip dükkâna yaklaştı.</p>

  <p class="p7">&ldquo;Berber dükkânı kapanmıştır diye düşünüp boş yere tasalanmışım,&rdquo; dedi soluk soluğa, &ldquo;şükür ki hâlâ açıkmış.&rdquo;</p>

  <p class="p7">Küçücük gözlerini kapıya dikmiş, içeriyi görmeye çalışıyordu.</p>

  <p class="p7">&ldquo;Berber yok mu?&rdquo;</p>

  <p class="p7">&ldquo;Yok.&rdquo;</p>

  <p class="p7">&ldquo;Nerde peki?&rdquo;</p>

  <p class="p7">&ldquo;Söylesem inanmazsın,&rdquo; dedim usulca.</p>

  <p class="p7">Meraklanmıştı.</p>

  <p class="p7">&ldquo;Söyle hele.&rdquo;</p>

  <p class="p7">&ldquo;Kuşluk vakti çırağı jilet almaya göndermişti.&rdquo;</p>

  <p class="p7">&ldquo;Eee?&rdquo;</p>

  <p class="p7">&ldquo;Çırak dönmedi, epeyce bekledik, ama dönmedi.&rdquo;</p>

  <p class="p7">&ldquo;Eee?&rdquo;</p>

  <p class="p7">&ldquo;Sonra berber dayanamadı ve onu aramaya çıktı. Nedense o da dönmedi hâlâ.&rdquo;</p>

  <p class="p7">Öfkelenmişti, bunu kısılan gözlerinden, yüzüme dik dik bakışından ve olduğu yerde hafifçe kıpırdanışından anlayabiliyordum.</p>

  <p class="p7">&ldquo;Yani kayıplara mı karıştı?&rdquo; dedi korku yüklü bir sesle.</p>

  <p class="p7">&ldquo;Bilmiyorum,&rdquo; diye yanıtladım.</p>

  <p class="p7">Sonra sustuk... Giderek ağırlaşan köfte ve kokoreç kokularının ortasında, olanca yalnızlığımızla öylece kalakalmıştık.</p>

  <p class="p7">&ldquo;Benim gitmem gerek,&rdquo; dedi karaltı, &ldquo;şayet berber dönerse selam söyleyin.&rdquo;</p>

  <p class="p7">&ldquo;Kim diyeyim?&rdquo;</p>

  <p class="p7">Caddenin karşısına geçmiş, kaçarcasına uzaklaşıyordu.</p>

  <p class="p7">&ldquo;Reşit dersiniz,&rdquo; dedi karanlığın içinden, &ldquo;aynı köydeniz zaten, o anlar!&rdquo;</p>

  <p class="p7">&nbsp;</p>
</body>
</html>
