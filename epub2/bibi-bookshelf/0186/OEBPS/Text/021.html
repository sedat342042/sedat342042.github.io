<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>18</title>
</head>

<body>
  <h2 class="h21"><a id="a19"></a>18</h2>

  <p class="p7">Cennet&rsquo;in oğlu, ertesi gün öğleye doğru muhtarlık odasından çıktığında iki büklümdü. Sendeleye sendeleye, burnunun doğrultusunda yürüyordu. Köy meydanının ortasına ulaşınca, artık o noktada toparlanıp kendine çekidüzen vermesi gerekirmiş gibi belini birazcık doğrulttu.</p>

  <p class="p7">Bekçi beş on adım gerisindeydi; muhtara göre bundan böyle gölgesiydi onun, nereye giderse gidecekti. Belki gide gide günün birinde Güvercin&rsquo;e varabilirdi. Varılmalıydı da zaten, gecenin bir yarısında köylüler muhtarlık odasının önünde toplanıp gözlerini kapıya pul pul dikebilmişlerse başka çareleri yoktu. Üstelik, Cıngıl Nuri&rsquo;nin kayıplara karışmasıyla Güvercin&rsquo;inki bir tutulamazdı; arada dağlar kadar fark vardı. Her şeyden önce Güvercin, henüz muradına erememiş körpecik bir fidandı, namusu yediden yetmişe bütün köylüden sorulurdu. Köylülerin başında da muhtar geliyordu tabii, bekçi bunun farkındaydı. Hatta ondan sonra sorumlu tutulacak kişinin kendisi olduğunu da biliyordu ama, artık Güvercin&rsquo;i şu önünde yürüyen çelimsiz çocuğun kaçırdığına da inanmıyordu. Ne var ki bu yanılgısını onca olup bitenden sonra muhtara söyleyemezdi. Her şey için geçti bundan böyle; ok yaydan fırlamıştı!</p>

  <p class="p7">Duraksadı Cennet&rsquo;in oğlu.</p>

  <p class="p7">Onunla birlikte, bekçi de.</p>

  <p class="p7">Köylüler kapıya pencereye üşüşmüş, onlara bakıyorlardı. Avlu duvarlarının, bacaların, nohut harmanlarının ve helaların arkasında bir görünüp bir kaybolan yüzler vardı. Duvar diplerinde gün boyu pinekleyen ak sakallı yaşlılar, Cennet&rsquo;in oğlu binlerce kilometre uzaktan geçiyormuş gibi ellerini güneşe siper edip gözlerini büsbütün kısmışlardı. Belki de hepsi birer Cennet&rsquo;in oğluydu şimdi; bitkin adımlarla Kurtuluş yıllarının içinde yürüyorlardı. Üstleri başları kana bulanmıştı üstelik, aç ve susuzdular... Gene de, baharlarını bıraktıkları bir cepheden başka cephelere doğru gidiyorlardı.</p>

  <p class="p7">Bir ara Cennet&rsquo;in oğlu yavaşça dönüp baktı bekçiye. Sonra ansızın güldü. Bu, nereden çıkıp nereye gideceği ve neye yorulacağı bilinmeyen öyle gülünç bir gülüştü ki, bekçi ne yapacağını şaşırmıştı.</p>

  <p class="p7">Bunca dayaktan sonra gülmek de neyin nesi, diye geçirdi içinden; yoksa bu gavat, kızı gerçekten kaçırdı da benimle alay mı ediyor?</p>

  <p class="p7">Farkında olmadan durmuş, sigara yakıyordu. Cennet&rsquo;in oğlu avlu kapılarından içeri girmek üzereydi. İki büklümdü gene, kendisini karşılamaya çıkan anasına doğru sendeleye sendeleye ilerliyordu.</p>

  <p class="p7">&ldquo;İnine koşan ayı yavrusu gibi,&rdquo; dedi bekçi.</p>

  <p class="p7">Sonra, acaba yeniden gülecek mi, diye merakla bekledi. Ama gülmedi Cennet&rsquo;in oğlu, hatta arkasına bile bakmadı, doğruca anasının kollarına atıldı. Bekçi onları sarmaş dolaş görünce bir tuhaf oldu nedense, mavzeri omzuna asıp hızla köy meydanına yürüdü. Kahvenin önünden geçerken, gözleri tozlu camların arkasında dikilen kahveciye takıldı, omzuna buharlı bir havlu atmış, ağzında tel tel tüten sigara, dışarıyı seyrediyordu.</p>

  <p class="p7">&ldquo;Çayın var mı?&rdquo; diye bağırdı.</p>

  <p class="p7">Kahveci, çenesini havaya dikerek yok işareti yaptı.</p>

  <p class="p7">Oysa dip masaların birinde berber çay içiyordu. Nereden bulduysa, son günlerde kulaklarına dek inen bir şapka geçirmişti başına. Şimdi o şapkanın siperini hafifçe yukarı kaldırmış, keklik kafesinin yanında duran radyoyu dinliyordu. Yurttan Sesler Korosu&rsquo;nun ardından oyun havaları başlamıştı; şimşir kaşık şıkırtılarıyla kahveyi genişlete genişlete kocaman bir harman yerine dönüştüren oyun havaları... Sazlar tam ağıda duracak ya da bozlaklara yönelecekmişçesine yavaşlayıp zamanı ağdalandırmışken, ansızın kıvrak dilli bir kaval sürüsünü peşlerine takıp mendil bahçesi gibi dalgalanıyorlardı.</p>

  <p class="p7">&ldquo;Bir çay daha vereyim,&rdquo; dedi kahveci.</p>

  <p class="p7">&ldquo;Yok yok,&rdquo; diyerek kalktı berber, &ldquo;işim var; kunduracı bekliyor.&rdquo;</p>

  <p class="p7">Kahveciyi oyun havalarının ortasında tek başına bırakıp kunduracının dükkânına doğru yürüdü. Kapıdaki köpek hırladı onu görünce; kirli sarı, ufacık bir şeydi ve dişleri, ağzının karanlığında kefen giyip yan yana sıralanmış insanlara benziyordu. Belki de bu yüzden, onun görüntüsünde uzak da olsa insanı aradı. Onca kirin, sarı tüy, nasırlaşmış pati ve savrulup duran kuyruğun herhangi bir yerinde insana özgü küçücük bir çizgi yakalayabileceğinden pek emin değildi. Gene de köpeğe bakarken kendinde bir değişiklik hissetmişti; biten bir hırlamanın titreşimleri vardı ciğerlerinde, duyuyordu. Üstelik ağzı, uzun bir havlayışa hazırlanırcasına belli belirsiz aralanmıştı.</p>

  <p class="p7">Tam o sırada kunduracının kafası göründü içeriden, elini iki kez kısa kısa sallayarak, &ldquo;Gel gel,&rdquo; dedi. Berber gülümsedi birden, yüzündeki havlama çizgileri gülümsemenin altında kayboldu.</p>

  <p class="p7">Dükkân, kösele kokusundan nefes alamıyordu. Duvardaki çivilere birer ikişer deri parçası asılmıştı, alacakaranlık bir köşede ömrü tükenmiş naylon ayakkabılarla ağaçtan yontulmuş topuklar vardı ve kunduracı hemen girişte, tepesinden örümcek ağları sarkan tozlu bir minderin üstüne oturmuş, ateşte kızaran demir çubuklara kulağı kopan terlikleri yapıştırıyordu.</p>

  <p class="p7">&ldquo;Duydun mu?&rdquo; dedi selamlaştıktan sonra.</p>

  <p class="p7">&ldquo;Duymayan var mı ki,&rdquo; dedi berber.</p>

  <p class="p7">Bakıştılar.</p>

  <p class="p7">&ldquo;Sence kim kaçırır Güvercin&rsquo;i?&rdquo;</p>

  <p class="p7">&ldquo;Bilemiyorum,&rdquo; dedi kunduracı. &ldquo;Bence Cennet&rsquo;in oğlunu boşuna dövüyorlar, o çocukta kız kaçıracak göz yok!&rdquo;</p>

  <p class="p7">&ldquo;Tuhaf biri ama.&rdquo;</p>

  <p class="p7">&ldquo;Orası öyle... Gene de kimseye zarar gelmez ondan. Tuhafsa tuhaflığı kendine yani.&rdquo;</p>

  <p class="p7">İkisi de susmuştu.</p>

  <p class="p7">&ldquo;Bu köyden kimse kaçırmamıştır Güvercin&rsquo;i,&rdquo; dedi bir süre sonra kunduracı, &ldquo;çünkü delikanlıların hepsi köyde. Hatta erkeklerin hepsi burada, bir bahaneyle de olsa köyün dışına çıkan yok.&rdquo;</p>

  <p class="p7">&ldquo;Kızı kaçıran kimse, köyde saklıyor olamaz mı?&rdquo;</p>

  <p class="p7">Kunduracı güldü. Her yöne yorulabilecek dağınık bir gülüştü bu.</p>

  <p class="p7">&ldquo;Bazı şeyleri gözden kaçırıyorsun,&rdquo; dedi gözlerini berberin yüzüne dikerek. &ldquo;Köyü karış karış aradılar.&rdquo;</p>

  <p class="p7">&ldquo;Ne zaman?&rdquo;</p>

  <p class="p7">&ldquo;Zamanı yok... Belli zamanda, belli kişilerce yapılan arama arama sayılır mı hiç? Muhtar kimseye duyurmadan yaptı bu işi. Birileri birilerine tuz istemeye gitti sözgelimi, birileri zift aramaya çıktı ev ev, birileri kapı kapı dolaşıp ebegümeci topladı. Daha buna benzer bir sürü bahane işte... Yani her yer arandı senin anlayacağın, herkes birbirini yokladı ve her taşın altına bakıldı.&rdquo;</p>

  <p class="p7">&ldquo;Benim dükkâna da mı?&rdquo; diye sordu berber.</p>

  <p class="p7">&ldquo;Elbette...&rdquo;</p>

  <p class="p7">&ldquo;Ama perdenin arkasına bakılmadı tabii, yattığım yere?&rdquo; &ldquo;Sen öyle san,&rdquo; dedi kunduracı, &ldquo;çay demleyip içtiğimizde, bardakları perdenin arkasından ben getirmedim mi?&rdquo; Berber şaşırmıştı. Köyde olup biten her şeyi en ince ayrıntısına dek bildiğini düşünüyordu.</p>

  <p class="p7">&ldquo;Demek sendin?&rdquo;</p>

  <p class="p7">&ldquo;Bendim ya...&rdquo;</p>

  <p class="p7">Kunduracı kalkıp çay bardaklarını almaya gitmişti. Berber, gözlerini nar gibi kızaran demir çubuklara dikip soluklandı. Belleğinin bir köşesinde, muhtarlık odasından çıkıp köy meydanına doğru yürüyen Cennet&rsquo;in oğlu vardı. İki büklümdü gene, cansız adımlarla yavaş yavaş ilerliyordu. Beş on adım gerisinden gelen bekçi kararsızdı, onunla birlikte durup onunla birlikte yürürken mavzerini nasıl tutacağını kestiremiyordu. Duvar diplerinde pinekleyen ak sakallı yaşlılarsa kısık gözlerle onlara bakıyorlardı hâlâ... Derken köylüler çıktı ortaya, tek tek fırlayıp büyükçe bir çember oluşturdular. Cennet&rsquo;in oğlu çemberin içinde kalmıştı. &ldquo;Daldın,&rdquo; dedi kunduracı.</p>

  <p class="p7">Berber ürperdi.</p>

  <p class="p7">&ldquo;Seni neden çağırdığımı sormayacak mısın?&rdquo;</p>

  <p class="p7">&ldquo;Neden çağırdın?&rdquo;</p>

  <p class="p7">&ldquo;Sana bir çırak buldum,&rdquo; dedi kunduracı bardağı uzatırken. &ldquo;Artık Cıngıl Nuri mesleği unuttu biliyorsun... Eline bir daha makas alacağını hiç sanmıyorum. Kısacası, senden başka bu işi bilen yok köyde. Peki senden sonra ne olacak? Bir çırak yetiştirmek gerekmez mi?&rdquo;</p>

  <p class="p7">&ldquo;Gerekmesine gerekir de,&rdquo; dedi berber, &ldquo;durup dururken çırağı nerden buldun?&rdquo;</p>

  <p class="p7">&ldquo;Doğrusu kendi ayağıyla geldi. Bizim evde şimdi, uyuyor... Günlerdir yoldaymış garibim, sabah ezanı okunurken kapıyı çaldığında yorgunluktan ölüyordu. Aslında benim uzaktan uzağa akrabam sayılır, dağların ardında bir köyde oturuyor. Babası önce kentteki bir berbere vermiş bunu, orada şöyle böyle bir yıl kadar çalışmış. Elleri hamlıktan kurtulmuş yani, oturup kalkması bir kalıba girmiş. Orada, dükkânda yatıp kalkıyormuş. Derken bir gün, ustası onu jilet almaya mı göndermiş ne yapmış, çocuk bir daha geri dönmemiş. Artık kaç gün kaç gece yürüdüyse, dosdoğru köyüne gelmiş. Babası bu densizlik karşısında öfkelenmiş tabii, madem berberliği teptin hiç olmazsa kunduracılığı öğren demiş. Bana bu niyetle göndermişler. Ama çocuğun eli berberliğe yatkın... Ben derim ki bizim evde yesin içsin, bizim evde yatsın ve senin yanında eski zanaatına devam etsin?&rdquo;</p>

  <p class="p7">&ldquo;Bence sakıncası yok,&rdquo; dedi berber.</p>

  <p class="p7">Gözlerindeki ışıltının rengi değişmişti.</p>

  <p class="p7">&nbsp;</p>
</body>
</html>
