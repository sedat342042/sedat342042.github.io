<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>5</title>
</head>

<body>
  <h2 class="h21"><a id="a6"></a>5</h2>

  <p class="p7">Berber, caddeye bakmaktan vazgeçip koltuktaki keçi sakallıya döndüğünde gözlerindeki cellat gözleri hâlâ ışıl ışıldı.</p>

  <p class="p7">&ldquo;Saçınız sakalınız birbirine karışmış,&rdquo; dedi bakışlarını örten bir sesle.</p>

  <p class="p7">Keçi sakallı yanıt vermedi. Kendini aynada görmekten korkuyormuş gibi gözlerini kapatmış, öylece oturuyordu. Saçı sakalı birbirine karışan o değildi sanki, bir yanı kimsenin bilmediği bir yerde yaşıyordu da bir yanı burada, berber koltuğunda uykuya dalmıştı. Ama, berber makası alıp şaklatmaya başlayınca uyandı.</p>

  <p class="p7">&ldquo;Yalnızca ağzıma giren bıyık uçlarını kes,&rdquo; dedi gözlerini aynanın üstündeki karakalem güvercin resmine dikerek; &ldquo;bu resmi sen mi yaptın?&rdquo;</p>

  <p class="p7">&ldquo;Ben yaptım ve bunu daha önce de sana söyledim,&rdquo; diye yanıtladı berber. &ldquo;Her gelişinde soruyorsun.&rdquo;</p>

  <p class="p7">Keçi sakallı azarlanmış bir çocuk gibi susmuş, bakışlarını resimden alıp aynaya dikmişti. Çırak, dükkânın perdeyle ayrılan bölümünden uzun saplı bir fırça getirip yerdeki kılları toplamaya başlamıştı.</p>

  <p class="p7">&ldquo;Bırak,&rdquo; dedi keçi sakallı, &ldquo;bırak!&rdquo;</p>

  <p class="p7">Çırak olduğu yerde kaldı; gözlerini açmış, koltuktan kalkan adama bakıyordu. Keçi sakallının kime seslendiği belirsizdi. Kapıya doğru yürüdü telaşla, şehrin kalabalığına karışmadan önce dönüp baktı.</p>

  <p class="p7">&ldquo;Para yok,&rdquo; dedi berbere, &ldquo;dışarısı iskelet dolu!&rdquo;</p>

  <p class="p7">Berber başını salladı. Sonra hüzünle baktı kaldırımda koşan keçi sakallıya; o, caddedeki otomobillerin arasından zikzak çize çize karşıya geçip köşeyi dönünceye dek gözlerini ayıramadı. Onun gidişiyle eksilmişti sanki.</p>

  <p class="p7">&ldquo;Kimdi o?&rdquo; dedim çekinerek.</p>

  <p class="p7">&ldquo;Adı Nuri,&rdquo; dedi, &ldquo;nerelidir, necidir ben de bilmiyorum.&rdquo;</p>

  <p class="p7">&nbsp;</p>
</body>
</html>
