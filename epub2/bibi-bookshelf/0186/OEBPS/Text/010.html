<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>7</title>
</head>

<body>
  <h2 class="h21"><a id="a8"></a>7</h2>

  <p class="p7">Sıra, elinde zindan karası tespih tutan adama gelmişti. Yerinden yavaşça kalkıp idama gidercesine koltuğa doğru yürüdü. Çırak, sarı çizgili beyaz bir havluyu iki ucundan tutmuş onu bekliyordu. Ama adam görmedi onu, görmek istemedi ve bu tutumuyla cellatlardan birini saf dışı bırakmış gibi geçip oturdu. Anlaşılan tıraş olmayı hiç mi hiç sevmiyordu.</p>

  <p class="p7">Berber şofbenden gelen sıcak suyla fırçayı ıslatmış, öteki elindeki sabunun tepesinde çevire çevire köpürtmeye çalışıyordu. Gözlerimi ona dikmiş, soluk alıp vermeden bütün dikkatimle izliyordum. Elleri öyle hızlı hareket ediyordu ki, bir an, sabunun ve fırçanın hiç kıpırdamadığını düşündüm. Donup kalmışlardı sanki, belki berber de donmuştu onlarla, berberle birlikte çırak da, koltuktaki adam da, hatta ben de... Ola ki başka bir yerde yaşıyorduk o an, başka bir zamanda yaşıyor ve oradan burayı düşlüyorduk düşlediğimizin farkına bile varmadan. Derin derin iç geçiriyorduk. Belki de sonsuz bir uğraşa kaptırmıştık orada kendimizi, durup dinlenmeden bir şeylerle boğuşuyor, koşuyor, bağırıyor, coşuyor ve kan ter içinde kalıyorduk. Burada bu yüzden donmuştuk ola ki, hareket etmeye başladığımız an orada, uzaklarda donacaktık</p>

  <p class="p7">Derken berberin elleri durdu; daha doğrusu yeniden hareket etmeye başladı. Bakışlarım çok uzakları ve burayı, yani durmakta olanla hareket edeni aynı anda algıladı sanki; iki görüntüyü üst üste çakıştırdı ve ayırdı.</p>

  <p class="p7">&ldquo;Usturaya jilet tak,&rdquo; dedi berber.</p>

  <p class="p7">Çırak, Nuri için seçilip ayrılan usturanın jiletini çıkarıp tezgâhın altındaki plastik kovaya fırlattı. Koltuktaki adamın yüzü bembeyaz köpüktü artık, berber fırçayı evire çevire sürekli sabunluyordu. Kendinden geçmişti sanki, sol elini adamın alnına mengene gibi yapıştırmıştı da sabunlamıyor, dizginlenmeyen bir hırsla durup durup saldırıyordu. Adamın kulak memelerinden sarkan sabunlar birer küpeye benzemişti.</p>

  <p class="p7">&lsquo;Jilet kalmamış usta,&rdquo; dedi çırak.</p>

  <p class="p7">Berber durdu. Gene de fırçayı koltuktakinin yüzünden çekmemişti</p>

  <p class="p7">&ldquo;Koş,&rdquo; diye bağırdı, &ldquo;en az beş kutu al; Perma-Sharp olsun!&rdquo;</p>

  <p class="p7">Çırak ansızın kayboldu.</p>

  <p class="p7">&nbsp;</p>
</body>
</html>
