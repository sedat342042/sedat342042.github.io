<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>34</title>
</head>

<body>
  <h2 class="h21"><a id="a35"></a>34</h2>

  <p class="p7">Bekçi muhtarlık odasının önünde bekleyen köylülerin başına dikilmiş, bir yandan onları bakışlarının içinde tutmaya çalışıyor, bir yandan da kimseye sezdirmeden değirmene uzanan yola bakıyordu arada bir. Artık her gün bayrak direğinin çevresine toplanan bu insanların tam olarak neyi amaçladıklarını anlayabilmiş değildi. Ak sakallı yaşlıların burun buruna verip alçak sesle konuşmalarına bakılırsa, köy meydanındaki koku yüzünden orada gibiydiler. Belki de onun kaynağını merak ediyorlardı günlerdir, öğrenebilmek için de, işlerini güçlerini bırakarak o garip kokunun ortasına gelip oturuyorlardı. Bir yandan da bekçi, onların birbirlerinden habersiz hep birlikte muhtarı beklediklerini düşünüyordu. Dönse dönse ancak bu durumda dönecekti sanki muhtar; kağnılardan dökülen buğday saplarıyla altunî bir renge bürünen değirmen yolundan atını süre süre çıkıp gelecekti. Bu kadar geciktiğine göre terkisinde Güvercin de olacaktı tabii; upuzun saçları, sarsıldıkça belini dövecekti...</p>

  <p class="p7">&ldquo;O da ne!&rdquo; diye haykırdı bekçi.</p>

  <p class="p7">Köylüler onun sesini duyar duymaz hep birlikte ayağa fırladılar. Ellerini gözlerine siper ederek değirmene doğru baktılar. Uzakta, altunî parıltıların sonunda eciş bücüş bir karaltı vardı. Karaltı suda kayarcasına yer değiştirdi sonra, güneşin altında titreşe titreşe dereye indi. Çıktığında, irileşmişti. Yavaşlığına bakılırsa yorgundu üstelik, arada bir sendeliyordu.</p>

  <p class="p7">&ldquo;Kim acaba?&rdquo; dedi Nuri.</p>

  <p class="p7">&ldquo;Yürüyüşünden tanınmıyor,&rdquo; diye mırıldandı bekçi, &ldquo;sırtında yükü var!&rdquo;</p>

  <p class="p7">&ldquo;Reşit olabilir mi?&rdquo; dedi biri.</p>

  <p class="p7">&ldquo;Yok,&rdquo; dedi bir başkası, &ldquo;O az önce döndü köye.&rdquo;</p>

  <p class="p7">Bekçi öfkelenmişti.</p>

  <p class="p7">&ldquo;Susun ulan,&rdquo; diye bağırdı.</p>

  <p class="p7">Sustular... Köy meydanındaki o garip kokunun boyutlarını aşan derin mi derin bir sessizliğin içinden öylece bakıyorlardı. İrileşen karaltı artık epeyce yaklaşmıştı. Her adımda, uçacakmış ya da dalı kolu gitgide çoğalıyormuş gibi karmaşık bir görünüme bürünüyordu. Derken, altunî parıltılardan sıyrılarak yavaş yavaş Cennet'in oğluna benzedi. Sırtında kocaman bir çuval vardı sanki, ıkına sıkma, güçlükle yürüyordu.</p>

  <p class="p7">&ldquo;Bu deli dağlarda ne kadar yılan varsa toplayıp geliyor herhalde,&rdquo; diye homurdandı Nuri.</p>

  <p class="p7">Kalabalık, bu sözlerden sonra biraz gevşemişti. Hatta kimileri elini gözlerinin üstünden indirip oturmaya niyetleniyordu ki, bekçi ansızın kaputunu savurta savurta koşmaya başladı. Neler olup bittiği anlaşılamadı önce, oturmaya niyetlenenler alelacele kalkarken, birkaç kişi bekçinin peşinden koştu. Cennet&rsquo;in oğlu, kendisine doğru gelenleri görünce durmuştu. Pis pis sırıttı ona.</p>

  <p class="p7">&ldquo;Güvercin&rsquo;i bulduuum,&rdquo; diye bağırdı, &ldquo;buldum Güvercin&rsquo;iii! &ldquo;</p>

  <p class="p7">Bekçi birdenbire durup mavzerini doğrulttu hemen.</p>

  <p class="p7">&ldquo;Seni köpek seniii,&rdquo; dedi dişlerinin arasından.</p>

  <p class="p7">Cennet&rsquo;in oğlu şaşırmış, destek ararcasına, bekçinin arkasında duran köylülere bakıyordu. Sonra, sırtındaki kızı yavaşça bıraktı yere, birkaç adım uzaklaşıp çevresine telaşla göz gezdirdi.</p>

  <p class="p7">&ldquo;Kaçma,&rdquo; diye bağırdı bekçi, &ldquo;kaçarsan vururum!&rdquo;</p>

  <p class="p7">Kaçmadı Cennet&rsquo;in oğlu, yüzünde gitgide korkunun rengini alan kekre bir gülümseyişle bekledi. Elleri o anda nereden getirildiği anlaşılamayan boklu bir urganla birbirine sımsıkı bağlanıp yüzüne avuç avuç tükürülürken hiç konuşmadı. Bekçi, urganın öteki ucunu bileğine dolamış, kalabalığın önü sıra asılıyordu. Kimi zaman yıkılıyordu Cennet&rsquo;in oğlu, kimi de dizlerinin üstünde ilerlemeye çalışırken toz duman içinde savrulup giden asker kaputuna gözlerini dikip tuhaf tuhaf gülümsüyordu. Olup bitenlerle uzaktan uzağa alay ediyordu sanki, yüzünü yırtıp geçen taşlara, kulaklarının içine dolan tozlara ve iki yanından akıp geçen ayaklara aldırdığı yoktu. Gene de bir ara başını yerden kaldırıp Güvercin'i aradı gözleriyle; geride, köylülerden birinin sırtındaydı; boşlukta iğde dalı gibi sallanan incecik kolları arada bir gözden kaybolup yeniden görünüyordu.</p>

  <p class="p7">Köy meydanına girdiklerinde, bekçi, urganın ucunu muhtarlık odasına doğru çekti. Kalabalık büyümüştü birden; avlu duvarlarından başını uzatıp bakan kadınlar, dam başlarındaki köylüler, ahırdakiler, harmandakiler ve çocuklar, ardından da köpekler muhtarlık odasının önüne toplanmıştı. Kadınlar, çocukları ite kaka öne geçtiler sonra, yere bırakılan Güvercin&rsquo;in çevresini sardılar. Biri belinden peştamalını çözüp onun çıplak omuzlarına, biri alnındaki çatkıyı saçlarına örttü hemen; biri de eteğinin uçlarım düzeltip yer yer kuru kan lekeleriyle dolu küçücük ayaklarını avuçlarının içine aldı. Yüreklerinde ne denli şefkat varsa bir anda hepsini sunmaya çalışıyorlardı ama Güvercin&rsquo;den bir tepki gelmiyordu; kendisine uzanan ellerin sıcaklığını, kulağının dibinde dolaşan sözcüklerin yumuşaklığını, yüzünde toplanan bakışların kederini hiç görmüyordu sanki, ürkütülmüş bir kirpi gibi tortop olmuştu.</p>

  <p class="p7">Reşit karısıyla birlikte koşup geldiğinde, bekçi urganın ucunu bayrak direğine bağlamış, ne yapacağını kestiremeden Cennet'in oğluna bakıyordu. Reşit, dövüne dövüne ağlayarak köy meydanını birbirine katan karısını tutmaktan kızını göremedi önce; yuvarlanıp giden şapkasını başına gelişigüzel kondurmuş, kadınların uğultusuna doğru sürükleniyordu. Derken, kadınlar elinden aldı karısını; kollarına girip yavaş yavaş Güvercin&rsquo;in yanına götürdüler. Ana kız, kocaman bir ağıt çemberinin ortasında birbirine sarıldı sonra, uzun süre öylece hareketsiz kalıp gözyaşı döktüler... Ana, bir ara kızına başından neler geçtiğini sordu, ama Güvercin ağzını açıp tek söz etmedi. Ağlamayı da kesti hatta, onca feryadın, onca figanın ve hıçkırığın arasında derin bir sessizliğe gömüldü.</p>

  <p class="p7">Cennet&rsquo;in oğluysa bayrak direğinin dibinde, ağulanmış köpek gibi mızıklıyordu bu sırada. Olup bitenleri anlayamıyordu bir türlü, zaten baştan beri anlayamamıştı; gene de birileri anlar diye Güvercin&rsquo;i nerede bulduğunu peltek bir dille anlatmaya çalışıyordu. Oysa kimse işitmiyordu onu; herkes yanından geçiyor, çevresinde dolaşıyor, karşısında duruyor, ama bir kere bile olsun dönüp yüzüne bakmıyordu. Artık her gün sokaklarda gösteri yaptığı çocuklar da uzaktı ona, giderek azalan ilgileriyle kalabalığın arkasında kalmışlardı. Belki de az sonra her şeyi büyüklere bırakıp kendi dünyalarına çekip gideceklerdi.</p>

  <p class="p7">Derken Rıza koştu geldi (nerede kaldıysa); kalabalık onun anason kokulu sesini işitir işitmez endişeyle dalgalandı. Bekçi, ne olur ne olmaz gelip ümüğüne çöker korkusuyla Cennet&rsquo;in oğluna biraz daha yaklaşmıştı. Ama Rıza önce Güvercin&rsquo;e koştu, homurdana homurdana çocukları geçip kadınların arasına dalmış, balon gibi şişen gözlerini nereye çevireceğini bilemeden telaşla ilerliyordu. Güvercin&rsquo;in önünde diz çöktü sonra, onu kimin kaçırdığını sordu, nereye kaçırdığını, neler yaptığını. Ama kız gene konuşmadı, gözlerini toprağa dikmiş, soluk bile alıp vermeden öylece oturuyordu. Rıza da oturdu bir süre. Sonra bir süre daha oturdu aynı şeyleri bakışlarıyla sorarak... Belki bir süre daha oturacaktı, ama artık dayanamadı, Güvercin'in sessizliğini ikiye bölen bir hızla tabancasını çekip ayağa kalktı. Köy meydanı uğuldadı bir an, kalabalık olduğu yerde korkuyla fokur fokur kaynadı. Kadınlar Güvercin'in üstüne atılmıştı hemen, onu aralarına alıp inanılmaz bir beceriyle gözden silmişlerdi. Oysa Rıza, kendisini durdurmaya çalışan birkaç yaşlının elinden sıyrılmış, kalabalıktan yükselen yakarışlara aldırmadan bayrak direğine doğru yürüyordu.</p>

  <p class="p7">&ldquo;Gelme,&rdquo; diye bağırdı bekçi, &ldquo;bir adım daha atarsan vururum!&rdquo;</p>

  <p class="p7">Rıza durmuştu. Gözlerini bekçinin gözlerine dikip üst üste yutkundu.</p>

  <p class="p7">&ldquo;Ver şu deyyusu bana,&rdquo; dedi öfkeden titreyen sesiyle, &ldquo;onun kanını içmek farz oldu!&rdquo;</p>

  <p class="p7">Bekçi hiç istifini bozmadı. Aslında, Ramazan'ı bunca yıldır besleyip büyüten Rıza&rsquo;yı vurabileceğinden pek emin değildi. Zaten mavzeri doğrultur doğrultmaz elleri titremeye başlamıştı.</p>

  <p class="p7">&ldquo;Git başımdan,&rdquo; dedi daha yumuşak bir sesle, &ldquo;muhtar dönene kadar Cennet&rsquo;in oğlu benden sorulur; kimseye vermem!&rdquo;</p>

  <p class="p7">Rıza gitmedi tabii, çevresine toplanan ak sakallı yaşlıların söylediklerine kulak asmadan, orada, elinde tabanca bir inat keçisi gibi bekledi. Güvercin'le Rıza arasında bölünen Reşit ne yapacağım şaşırmış, ortalığı yatıştırmak için midir nedir, kendi kendine bir şeyler mırıldanarak kimi zaman bekçiye doğru yaklaşıyor, kimi de alelacele koşup yaşlıların arasına karışıyordu. Sonunda imam ikna etti Rıza&rsquo;yı, elindeki tabancayı beline sokturdu. Gene de Rıza koluna girenlerin ortasında, dünyanın bütün içkilerini içip tüketmiş gibi sürüklenip giderken, ikide bir havaya zıplayarak, önünde sonunda Cennet&rsquo;in oğlunu kurşun yağmuruna tutacağım söyledi. Bekçi onun savurduğu tehditlere karşılık vermedi nedense, hatta ettiği küfürlerle yeminleri de duymazlıktan gelip yalnızca baktı arkasından; o, lastik top gibi zıplaya zıplaya gözden silinene dek baktı.</p>

  <p class="p7">&ldquo;Dağılın,&rdquo; dedi sonra kalabalığa, &ldquo;hadi herkes evine!&rdquo;</p>

  <p class="p7">Önce kadınlar düştü yola, Güvercin&rsquo;i aralarına alıp kırılacak bir eşya gibi kollaya kollaya uğultuyla yürüdüler. Ardından erkekler sökün etti, üçer beşer kişilik gruplar halinde köy meydanını geçip kısa sürede uzak birer karaltıya dönüştüler.</p>

  <p class="p7">İmam, kimsenin namaza gelmeyeceğini bile bile tahta minareye çıkıp akşam ezanım okumaya başladığında, muhtarlık odasının önü boşalmıştı.</p>

  <p class="p7">&ldquo;Sen niye bekliyorsun?&rdquo; dedi bekçi.</p>

  <p class="p7">Reşit omuzlarını çekti, yarım adımlarla dikildiği yerde bir sağa bir sola gidip geliyordu. Bekçi kadar tedirgindi aslında, bekçi kadar çaresizdi ve söze nereden başlayacağını bilemeden arada bir göz ucuyla bayrak direğinin dibine bakıyordu. Bekçi bir süre, Rıza gibi öfkelenip Cennet&rsquo;in oğluna saldıracak mı diye bekledi onu; sonra anladı ki böyle bir niyeti yok, gidip eşiğe oturdu.</p>

  <p class="p7">&ldquo;N&rsquo;olacak şimdi,&rdquo; dedi yavaşça.</p>

  <p class="p7">&ldquo;Bilsem,&rdquo; diyerek omuzlarını çekti Reşit, &ldquo;ah bir bilsem...&rdquo;</p>

  <p class="p7">Bekçi sigara yakmıştı, karanlıkta yüzü parlayıp söndü bir an; gözlerinin ışıltısı kaldı geride, oralarda bir yerde, bir çift kayıp yıldız kırıntısı gibi uzun süre titreştiler. Sonra Reşit yaklaştı onlara, yere çöküp sırtını duvara dayadı. Hiç konuşmadan saatlerce oturdular daha sonra, çaresizlik içinde, köy meydanındaki çınarın hışırtısını dinlediler.</p>

  <p class="p7">&ldquo;Gel bunları evlendirelim,&rdquo; diye fısıldadı bekçi, &ldquo;yediği haltı paklasın hergele, ne dersin?&rdquo;</p>

  <p class="p7">&ldquo;Bilmem ki,&rdquo; dedi Reşit.</p>

  <p class="p7">Bekçi, olmaz diye kestirip atmadığına sevinmişti onun; bilmem ki&rsquo;den aldığı umut ışığıyla yerinden kalkarak Cennet&rsquo;in oğluna yaklaştı.</p>

  <p class="p7">&ldquo;Sen ne dersin?&rdquo;</p>

  <p class="p7">Cennet&rsquo;in oğlu başını kaldırmış, boş boş bakıyordu.</p>

  <p class="p7">&ldquo;Neden evlenecekmişim,&rdquo; dedi birden, &ldquo;onu ben kaçırmadım ki!&rdquo;</p>

  <p class="p7">&ldquo;Sus ulan hergele,&rdquo; diye bağırdı bekçi, &ldquo;yalan söyleme!&rdquo;</p>

  <p class="p7">&ldquo;Kaçırmadım,&rdquo; dedi Cennet'in oğlu, &ldquo;yılanımın teyzesini arıyordum ben dağlarda... Baktım ki Güvercin bir ardıç kümesinin içinde ağlıyor, aldım getirdim.&rdquo;</p>

  <p class="p7">&ldquo;Doğru söyle, yoksa tetiğe basarım!&rdquo;</p>

  <p class="p7">&ldquo;Doğru söylüyorum ben, orda, ardıç kümesinin içindeydi işte! Hıçkırıyordu... Gözlerinden iri iri yaşlar akıyordu ardıçların karanlığına... Sırtlayıp getirmese miydim yani, kalsa mıydı dağlarda?&rdquo;</p>

  <p class="p7">Şaşırmıştı bekçi, farkında olmadan yüzünü değirmene uzanan yola çevirdi, ama muhtar atıyla çıkıp geliyor mu diye düşünmedi, hatta bakmadı bile, zaten baksa da zifiri karanlıktan başka bir şey göremeyecekti. Gene de, Reşit&rsquo;i gönderdikten sonra eşiğe yeniden oturduğunda, muhtarı düşündü. Onun, kapıyı kilitleyip anahtarı yanında götürmesine giderek öfkelenmeye başlamıştı. Götürmemiş olsaydı muhtarlık odasını açıp Cennet&rsquo;in oğlunu oraya tıkardı şimdi, anahtarı da cebine koyup Rıza&rsquo;dan çekinmeden rahat rahat evine gider, gece boyunca soğukta böyle it gibi titremezdi.</p>

  <p class="p7">&ldquo;Keşke dönmüş olsaydın,&rdquo; diye mırıldandı bir ara. Gözlerini hafifçe kapamış, arkasındaki kapının arkasını düşlüyordu.</p>

  <p class="p7">Muhtar çoktan dönmüştü sanki, içerideydi; elinde tel tel tüten sigarasıyla masaya kurulmuş, bekçiye, Cennet&rsquo;in oğluna diş bileyen Rıza'dan nasıl kurtulabileceklerini anlatıyordu. Hepi topu bir avuç yerde yaşıyoruz diyordu umutsuzluktan harf harf dökülen bir sesle, bu durumda Rıza&rsquo;nın gözünden Cennet&rsquo;in oğlunu kaçırabilmek epeyce güç! Gene de yeni bir felaket doğmadan bu konuda bir şeyler yapmalı... Bekçi, masaya dirseğinin tekini dayamış, muhtarın gözlerine bakıyordu. Belki Rıza&rsquo;yı da kapatmalı bir yere, diyordu muhtar Cennet&rsquo;in oğlunun hâlâ dışarda, bayrak direğinin dibinde olduğunu unutarak Bekçi onun bu unutkanlığını ilçeden yeni dönmüş olmasına yoruyordu. Ola ki yorgundu muhtar; günlerce at sürmenin sarsıntısı vardı hâlâ sesinde, gözlerinde dağları vardı uzakların, ovaları, yaylaları ve yeşil bir karanlığın dibinde yüzen vadileri vardı...</p>

  <p class="p7">Gözlerini açtı bekçi, muhtarın içeride oluşuna gereğinden fazla inandığını düşündü. Gene de tutamadı kendini, kulağını usulca yaklaştırıp kapıyı dinledi. Yaşlı bir körüğü andıran soluk alıp verişlerini duyuyordu işte, muhtar oradaydı! Biraz daha sokuldu kapıya, kulağını iyice yapıştırarak gözlerini kapadı tekrar... Muhtar, öfkelenmiş gibiydi içeride, soluk alıp verişlerine yansıyan yüzü kapkara kesilmişti. Bağırmasa da bağırıyordu artık anlaşılmaz sözlerle, ellerini arkasına kavuşturup o köşeden o köşeye yürümese de yürüyordu. Yokluğunda olup bitenler yüzünden bekçinin beceriksizliğine kızmıştı kuşkusuz. Köylüleri toplayarak, dal gibi gencimizi yiyen o atı aramaya neden çıkmadın diye köpürüyordu sözgelimi, neden köy meydanındaki kokunun kökünü araştırmadın diyordu sonra; hadi bunlar boyunu aştı diyelim, en azından Cennet&rsquo;in oğlunu neden zamanında hizaya sokmadın da bunca derdi saldın başıma?</p>

  <p class="p7">Hızla kalktı bekçi, muhtarlık odasından çıkmış gibi, mavzeri koltuğuna kıstırıp bayrak direğinin dibine doğru yürüdü.</p>

  <p class="p7">&ldquo;Elimden çekeceğin var köpeek,&rdquo; diye bağırdı sesini biraz da içerideki muhtara duyurmak istercesine, &ldquo;Rıza'dan önce ben vuracağım seni!&rdquo;</p>

  <p class="p7">Cennet'in oğlu ses vermedi.</p>

  <p class="p7">&ldquo;Duyuyor musun,&rdquo; dedi bekçi yeniden, &ldquo;Güvercin&rsquo;le evlenip bu işi düzeltmezsen Rıza'dan önce ben vuracağım seni!&rdquo;</p>

  <p class="p7">Gene susuyordu Cennet'in oğlu, başucunda gezinen ayak seslerine dönüp bakmamıştı bile, öylece, gecenin ortasında upuzun yatıyordu.</p>

  <p class="p7">Bekçi, çekine çekine eğilip baktı; karanlıkta büsbütün uzayan kirpikleri, kapanmış gözleri ve silinen çizgileriyle yüzü bir bebeğinki kadar huzurluydu.</p>

  <p class="p7">&ldquo;Hayret,&rdquo; dedi kendi kendine, &ldquo;çoktan uyumuş bu...&rdquo;</p>

  <p class="p7">&nbsp;</p>
</body>
</html>
