<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>13</title>
</head>

<body>
  <h2 class="h21"><a id="a14"></a>13</h2>

  <p class="p7">Dede Musa, tahta bacağını yorgun bir kağnı oku gibi uzatmış, önünde bir kucak sakalla alacakaranlıkta oturuyordu. Muhtar onun sesini işitene dek eşiğin arkasında, mısır koçanlarının yanında bekledi. Sonra buğday çuvallarına tutuna tutuna karanlığa doğru yürüdü. Dede, yüzüyle onu izliyordu.</p>

  <p class="p7">&ldquo;Olup bitenleri duydun mu,&rdquo; dedi muhtar.</p>

  <p class="p7">&ldquo;Duydum,&rdquo; dedi Dede yutkunarak, &ldquo;Güvercin kaybolmuş.&rdquo;</p>

  <p class="p7">Muhtar ellerini dizlerinin üstüne koymuş, Dede'nin kararmış göz çukurlarına bakıyordu.</p>

  <p class="p7">&ldquo;Akıl danışmaya geldim ben,&rdquo; dedi eriyen sesiyle.</p>

  <p class="p7">&ldquo;Doksanlık bir körden mi?&rdquo;</p>

  <p class="p7">&ldquo;Evet.&rdquo;</p>

  <p class="p7">&ldquo;Demek bu kadar çaresizsin?&rdquo;</p>

  <p class="p7">Muhtar ellerini açtı.</p>

  <p class="p7">&ldquo;Çaresizim,&rdquo; dedi, &ldquo;hem de çok çaresizim.&rdquo;</p>

  <p class="p7">Dede homurdandı, ama ne dediği pek anlaşılmadı. Muhtarın çaresizliği sakalına bulaşmış gibi ikide bir sıvazlıyordu.</p>

  <p class="p7">&ldquo;Sence Güvercin'e n&rsquo;oldu?&rdquo;</p>

  <p class="p7">&ldquo;Bilemiyorum,&rdquo; dedi muhtar, &ldquo;ya başını alıp gitti ya da kaçırıldı. Mustafa'yla Ramazan&rsquo;ı çevre köylere saldım gerçi, sorup soruşturuyorlar.&rdquo;</p>

  <p class="p7">Dede gülümsedi. Muhtarı yıkan bir gülümseyişti bu, ne anlama geldiği belirsizdi.</p>

  <p class="p7">&ldquo;Sen Aynalı Fatma&rsquo;yı bilir misin?&rdquo;</p>

  <p class="p7">&ldquo;Adını bilirim,&rdquo; diye yanıtladı muhtar, &ldquo;çocukluğumda duymuştum.&rdquo;</p>

  <p class="p7">Dede durgunlaştı birden, yüzü yavaş yavaş karardı.</p>

  <p class="p7">&ldquo;Aynalı Fatma aynalı bir kuştur,&rdquo; dedi giderek uzaklaşan sesiyle; &ldquo;ola ki Güvercin onun aynasındadır...&rdquo;</p>

  <p class="p7">Muhtar şaşırmıştı. Gözlerini Dede'nin yüzüne dikmiş, onun bunayıp bunamadığını düşünüyor, ama bir türlü karar veremiyordu.</p>

  <p class="p7">&ldquo;Aynalı Fatma aynalı bir kuştur,&rdquo; diye tekrarladı Dede; &ldquo;ben de bilmem onu... Hiç görmemişimdir. Gene de gözleri iki tas pekmez gibi hep aklımdadır. Zaten geride bir gözlerini bırakmıştır, bir de bağ evini. Şimdilerde yıkılmış mıdır bilmem, yukarıda, kayalıkların dibindeydi. Kimse girmezdi oraya, giremezdi. Lanetli mi sanılırdı, yoksa kutsal mı bilemiyorum. Belki bu nedenlerin ikisi de vardı... Çünkü, söylendiğine göre Aynalı Fatma hem orospu hem de evliyaymış. Kurtuluş yıllarında asker kaçakları taburlar halinde geçermiş bacaklarının arasından; birliğinden firar eden, birliğine dönen, ya da çetelere katılmak için soğuk gecelerde dağlara doğru giden her asker ellerini onun memelerinde ısıtırmış. Anasıymış onların, karısı, bacısı, sırdaşıymış. Kaçanla birlikte firarı verilirmiş çünkü, yakalananla götürülür, ölenle ölürmüş... Hele altın dişli Asker Hamdi'yi o bağ evine bir kapatışı varmış ki, dillere destan... Asker Hamdi dedikleri tek başına bir bölük asker; ayağına çarık dikmek için bir öküzün derisi ya yeter ya yetmez. Onun gittiği düğünlerde aşçılar perişan... Hamdi önüne yığılan pilav dağına çift elle saldırıyor çünkü, hoşafları tasla içiyor. Karnı sokaklarda yuvarlanan kocaman bir davul... Ne var ki Fatma'nın dişiliği Hamdi'nin iriliğinden daha hızlı yayılıyor köylere. Hamdi bir konuşuluyorsa Fatma bin konuşuluyor. Bu yüzden bir kıskançlık doğuyor aralarında, biraz da bilir bilmezlerce alttan alta kışkırtılıyor. Artık birbirlerini kolluyorlar; ayrı ayrı yerlerde, gün gelecek diyorlar, el mi yaman bey mi anlaşılacak Sonunda beklenen gün geliyor; belki bir tenhada, belki de bir kalabalıkta karşılaşıyorlar. Aynalı Fatma kısrakça bakıyor bakmaz gibi... Asker Hamdi de bıyık burup gülüyor, ama gülüşü ipek bir hançer... Derken, kim kimi götürdüyse artık, o bağ evine kapanıyorlar. Köye, uzun ve meraklı bir bekleyiş çöküyor. İçeride olup bitenler bir sır; sevişiyorlar mı dövüşüyorlar mı bilinmiyor. Çığlıklar işitiliyor arada bir, yalvarışlar sızıyor duvarlardan, kahkahalar taşıyor. Gene de kimse bağ evinin kapısına dokunamıyor. Çünkü Hamdi denen herif belanın püsküllüsü; adamın kolunu kanadını budayıverir. Ondan sonra bir köşeye büzülüp ölümü mü beklersin, yoksa kapı kapı dolaşıp ekmek mi dilenirsin bilinmez. Derken bir gün, Fatma&rsquo;yı bağların arasında görmüşler; kan ter içinde, düşe kalka kayalıklara doğru yürüyormuş. Adımları gevşekmiş, kalçaları dağınık. Gidiş o gidiş, bir daha da gören olmamış Fatma&rsquo;yı. Kimine göre muhacir köylerinden birine yerleşip eli tespihli, dizi seccadeli bir tövbekâr olmuş; kimine göreyse Kurtuluş yıllarında askerlere yaptığı hizmetten dolayı meleklerce götürülmüş. Belki de Tanrı katında, yeşil bir sedirde oturuyormuş... Olur mu olur; onca asker yaşama sevincini onun kasıklarında buldu ne de olsa, bacaklarının arasından geçenler cephede daha istekli savaştılar geride kalan vatanın güzelliğini ve sıcaklığını düşünerek. Asker Hamdi'yi de çobanlar bulmuş bağ evinde. Kaputunun üstünde yatıyormuş. Postalları hâlâ ayağında... Yüzü şehvetin ışıltısına boğulmuşken donuvermiş... Sırtlayıp getirmişler köye, dokuz karısıyla bir bölük çocuğunun önüne kaskatı uzatmışlar. O sırada iki asker gelmiş nereden geldiyse, Hamdi&rsquo;yi istemişler köylüden, saklamayın, demişler. Oysa Hamdi, avlunun ortasında upuzun yatıyor; ölü. Ölü, ama gene de kaçak işte, aranıyor. Zamanın muhtarı bir at arabası hazırlamış askerlere; Hamdi&rsquo;yi yüklemişler. Aynalı Fatma&rsquo;nın kısraklığına benzeyen iki at çekmiş arabayı... Aradan birkaç ay ya geçmiş ya geçmemiş, muhtara, Asker Hamdi&rsquo;nin cephede vuruşurken şehit düştüğünü bildiren bir yazı gelmiş. Herkes şaşırmış tabii, kafalarda bir Hamdi bulanıklığı başlamış. Şimdi o bulanıklık bende sürüyor... Cephede şehit düşen Hamdi Hamdi&rsquo;yse, Fatma&rsquo;nın dişiliğini sünger gibi emip bitiren Hamdi kimdi diyorum... Yoksa o Hamdi, cephedeki Hamdi&rsquo;nin Fatma&rsquo;nın aynasına vuran görüntüsü müydü? Fatma nereye gitti peki, nerede yaşlandı, nerede öldü? Gel gör ki bu soruların hiçbirine yanıt bulamıyorum muhtar... Yıllardır bulamıyorum. İstersen sana başka bir soru sorayım. Dokuz karısından bir avlu dolusu çocuğu varmış Hamdi'nin... Sence kim onlar?&rdquo;</p>

  <p class="p7">Muhtar yavaşça kalkıp Dede Musa&rsquo;ya yanıt vermeden yürüdü. Avluya çıktığında titriyordu.</p>

  <p class="p7">&nbsp;&ldquo;Lanet olsun,&rdquo; diye homurdandı, &ldquo;lânet olsun!&rdquo;</p>

  <p class="p7">&nbsp;</p>
</body>
</html>
