<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>36</title>
</head>

<body>
  <h2 class="h21"><a id="a37"></a>36</h2>

  <p class="p7">Ertesi sabah köylüler, çifti çubuğu bırakıp erkenden çınarın altında toplanmıştı. Muhtarlık odasının önünden bakıldığında, birbirlerine sokulmuş çekingen birer karaltıydılar önce, epeyce uzaktılar ve giderek genişleyen tuhaf bir kararsızlığın içinde dönüp duruyorlardı. Sakaldılar biraz, oraya buraya savrulmuş şapka, uçuşan başörtüsü, yana bırakılmış el ve çökük omuzdular. Gözdüler bir de, en çok gözdüler... Sonra, koyu bir kalabalık halinde, yalnızca gözleriyle konuşup ellerini ve ayaklarını oynatmadan, yavaş yavaş muhtarlık odasına doğru yaklaştılar.</p>

  <p class="p7">Bekçi, onların hiç kıpırdamadan ilerlediklerini görünce ürkmüştü. Bir an, kucağında uyuyan mavzerin akıp gelen bunca insana yetip yetmeyeceğini düşündü. Bir yandan da, gece boyunca oturduğu yerden kalkıp Cennet&rsquo;in oğluna yaklaşmıştı. Cennet&rsquo;in oğlu da urganın elverdiğince ona doğru sokulmuştu zaten, iri iri açılan korku dolu gözleriyle yardım istercesine yüzüne bakıyordu. Tehlikeyi sezmişti kuşkusuz, dizlerinin üstünde derlenip toparlanmış, sessizce bekliyordu. Bekçi, onun başucuna gelip ayaklarını açtı sonra, çarpışmaya hazır, kararlı bir komutan gibi dimdik durdu.</p>

  <p class="p7">Köylüler, giderek kararan yüzleriyle muhtarlık odasının on on beş adım ötesine kadar gelmişlerdi. Derken, rap diye durdular... Bekçi, bakışlarıyla uzanıp önlerine kalın bir çizgi çekmişti sanki; geçemiyorlardı. Gene de gözleri, bayrak direğinin dibinde oturan Cennet&rsquo;in oğlundaydı. Cennet&rsquo;in oğlu onların gözlerindeydi ya da; yüzlerceydi yani, yüzlerce gözbebeğinin içinden başını kaldırmış, bayrak direğinin dibindeki kendine bakıyordu, korkarak... Aynı korku onda da vardı tabii, o da korkuyla bakıyordu köylülerin gözlerinden bakan kendine... Belki ne o onları, ne de onlar onu görüyordu. Görebildikleri yalnızca korkuydu; elleri urganla bağlanmış, Cennet&rsquo;in oğlu kılığında, uçsuz bucaksız bir korku...</p>

  <p class="p7">Bekçi, kendini kendinde yankılaya yankılaya gitgide genişleyip her yere bulaşan bu garip korkunun ortasında, dimdik durmasına karşın perişandı aslında. Henüz ne yapacağına karar verememişti. Ona öyle geliyordu ki, şu kalabalığı biraz daha oyalayabilirse her şey düzelecekti. Belki o zamana kadar, nal şakırtılarını döke saça muhtar da dönüp gelecekti köye; bakacaktı ki köylüler zıvanadan çıktı çıkıyor, hemen dikilecekti karşılarına; sonra, tıpkı Cennet&rsquo;in oğlunu dövdükleri geceki gibi sert sert bakarak ne istediklerini soracaktı. Köylüler ağızlarını açamayacaktı tabii, sessizce dağılıp evlerine gideceklerdi. Oysa oradaydılar şimdi, erkekleriyle, ak sakallı yaşlıları, kadınlar ve sıpagöz çocuklarıyla oradaydılar. Üstelik, aralarında gezinen sessizliğe bakılırsa hiç de dönüp gideceğe benzemiyorlardı. Hatta birkaç adım daha yürümüşlerdi belki, bekçi fark etmeden, gizlice yaklaşıyorlardı.</p>

  <p class="p7">&ldquo;Kimse kıpırdamasın,&rdquo; diye bağırdı, &ldquo;hiç acımam vururum!&rdquo;</p>

  <p class="p7">Kalabalık korkuyla geriledi. Bekçi kendini tanıyamadı bir an, içinde muhtar vardı sanki, o bağırmıştı.</p>

  <p class="p7">&ldquo;Güvercin&rsquo;in hamile olduğunu biliyor musun?&rdquo; dedi biri.</p>

  <p class="p7">Ses, gerideki kadınların arasından geliyordu.</p>

  <p class="p7">&ldquo;Bilmiyorum,&rdquo; dedi bekçi.</p>

  <p class="p7">&lsquo;&lsquo;Bil öyleyse, kızcağız hamile!&rdquo;</p>

  <p class="p7">Telaşlandı bekçi, duruşunu hiç bozmadan yerinde sıçradı sanki, ya da ellerini ayaklarını hareket ettirmeden bir sağa bir sola koştu, mavzeri bir elinden ötekine devretti ve yorulup terledi. Sonra aynı noktada aynı biçimde durup öfkeyle Cennet&rsquo;in oğluna baktı. Artık onu, böyle herkesin ulaşabileceği bir yerde tutmanın sakıncalı olduğunu düşünüyordu. Yeğeninin hamile bırakıldığını öğrenen Rıza, az sonra koşa koşa gelip tabancasını çekebilirdi gene; üstelik bu kez kimse çıkıp engel olmazdı ona, herkes yerden göğe kadar haklı olduğuna karar verirdi. Ola ki Rıza, kendine hak veren köylülerin bakışlarına sırtını dayayarak, Cennet&rsquo;in oğlu diye biraz da Ramazan&rsquo;ı öldüren atı kurşunlardı gözlerini belerte belerte... Ardından, sessizce dükkânına dönerdi herhalde, tezgâhın arkasına geçip rakının başına çökerdi.</p>

  <p class="p7">Bekçi, kalabalığı gözden kaçırmamaya çalışarak muhtarlık odasının kapısına baktı göz ucuyla; ilçeye giderken orayı kilitleyip anahtarı cebinde götürdüğü için bir kez daha öfkelendi muhtara, hatta içinden peş peşe sövdü. Kapının kilidini kırıp Cennet&rsquo;in oğlunu oraya tıkmaktan başka çaresi yoktu. Ama bunu yaparken birinin çıkıp köylüleri tutması gerekiyordu, fırsatı ganimet bilerek hep birlikte bayrak direğinin dibine saldırabilirlerdi. Geride duran çocuklardan herhangi biri bile başlatabilirdi bu saldırıyı, küçücük bir çakıl fırlatsa tamamdı işte, gerisi kendiliğinden gelir ve kalabalık, salya saçan bir köpek sürüsü gibi ileriye atılırdı... Kaçamazdı da Cennet&rsquo;in oğlu, bileklerindeki urganı çözmeye fırsat bulamadan kanlar içinde kalırdı.</p>

  <p class="p7">Gözlerini kısarak kalabalığı kuşkuyla süzdü bekçi; şimdilik kıpırtısızdılar, yüzlerine ya da ellerine konan sinekleri bile kovmuyorlardı. Soluk alıp vermekten de vazgeçmişlerdi sanki, inanılmaz bir düşün en karmaşık noktasına varmışlar da gördüklerinin etkisiyle akıllarını yitirmişler gibi, gitgide Cennet&rsquo;in oğlununkine benzeyen yüzleriyle sessizce bakıyorlardı. Gene de güvenemedi bu duruma bekçi, kapının kilidini kırarken, bir çift gözle namlunun ille de onlara dönük olması gerektiğini düşündü. Önce, Cennet&rsquo;in oğlunu çözüp mavzeri ona vermeyi geçirdi kafasından. Sonra caydı hemen, deliyle işbirliği yapmak gibi bir densizliği nasıl düşünebildiğine şaştı.</p>

  <p class="p7">&ldquo;En iyisi köylülerden birini bulmak,&rdquo; dedi içinden, &ldquo;ama kimi?&rdquo;</p>

  <p class="p7">Tek tek bakıyordu şimdi, kendine güven verebilecek bir çift sakin göz arıyordu. Berberi gördü birden, çocukların arasına dikilmiş, öfkeden ve korkudan uzak bir yüzle olup bitenleri seyrediyordu.</p>

  <p class="p7">&ldquo;Gel,&rdquo; dedi bekçi, &ldquo;kır şu kilidi!&rdquo;</p>

  <p class="p7">Berber duraksamıştı, herkes aynı anda dönüp yüzüne baksa yerinden kıpırdamayacaktı belki, donup kalacaktı.</p>

  <p class="p7">&ldquo;Sallanma hadi, bir taş al da kır şu kilidi!&rdquo;</p>

  <p class="p7">Berber, gözlerinde ışıldayan cellat gözleriyle, yavaş yavaş çıktı çocukların içinden; uçuşan başörtülerini, titreşen sakalları, elleri, ayakları ve şapkaları geçti sonra; kaygıları, korkuları ve öfkeleri aştı. Yumruk iriliğinde bir taş bulup kapıya yürüdü. Bu işin önünde sonunda kendisine verileceğini çoktan beri biliyormuş gibi dizlerinin üstüne çöküp kilidi dövmeye başladı. Her vuruşta gözlerindeki ışıltı biraz daha artıyordu. Sonunda kilit, seken bir tınlamayla yere düştü. Kalabalık uğuldadı bu sırada, kopkoyu bir bulut halinde, için için kıpırdadı.</p>

  <p class="p7">Bekçi, Cennet'in oğlunu bayrak direğinden çözüp telaşla kapıya doğru sürükledi. Köylüler de urganın ucuna bağlıymış gibi birkaç adım ilerlemişti.</p>

  <p class="p7">&ldquo;Kimse yerinden kıpırdamasın,&rdquo; diye haykırdı bekçi.</p>

  <p class="p7">Eşikte durmuş, urganı ağır ağır asılıyordu. Cennet&rsquo;in oğlu oltaya takılmış ölü bir balıktı sanki, hiç karşı koymaksızın takır takır sürüklenip gidiyordu. Onu ayaklarının dibine kadar çeken bekçi, kapıyı dirseğiyle itti sonra; menteşeler, gıcırtıyla gerneştiler. Ardından, leş gibi bir koku yayıldı ortalığa... Muhtarlık odasına doğru ilerleyen ne varsa duraksadı o an; yaşlılar, gençler, çocuklar, hatta çınardan dökülüp gelen serinlik, serinliği didikleyen kırlangıç sesleri ve bunca şeyi kucaklayan gökyüzü duraksadı. Bekçinin elindeki urgan yere düşerken Cennet&rsquo;in oğlu hayretle başını kaldırıp baktı; muhtar içerdeydi.</p>

  <p class="p7">&nbsp;</p>
</body>
</html>
