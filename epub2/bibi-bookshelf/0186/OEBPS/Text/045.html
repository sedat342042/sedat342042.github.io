<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>42</title>
</head>

<body>
  <h2 class="h21"><a id="a43"></a>42</h2>

  <p class="p7">Oğlunun günlerdir aç bırakıldığını bilen Cennet, her sabah birkaç yufkayla bir tas yoğurt getirmişti muhtarlık odasına; köy meydanım, kendi boyutlarını zorlayan deli bir rüzgâr gibi geçip kapıya dikilmişti her sabah ve her sabah, eşiğe çıkan bekçiye saatlerce dil dökmüş, saatlerce ağlamış, hatta ayaklarına kapanıp yanık yanık yalvarmıştı, ama bir türlü oğluna ulaşamamıştı. En az Reşit kadar inatçıydı bekçi, Reşit nasıl ahır kapısına dönüşmüşse o da muhtarlık odasının kapısına dönüşmüştü artık, ikisi, ellerinde mavzer, karşılıklı yankılanıp duruyorlardı. Kördüler üstelik kapılar gibi, sağırdılar duvarca, taştılar ve bulundukları yerden uzak mı uzaktılar...</p>

  <p class="p7">&ldquo;Karşıma geçip de kedi gibi miyavlama,&rdquo; demişti bekçi, &ldquo;bir lokma bile yedirmem o soysuza!&rdquo;</p>

  <p class="p7">Cennet bakakalmıştı, eteğinde taze yufkayla.</p>

  <p class="p7">&ldquo;Sen hâlâ oğlum mu var diyorsun?&rdquo;</p>

  <p class="p7">Bakakalmıştı.</p>

  <p class="p7">&ldquo;Oğlun moğlun yok senin!&rdquo;</p>

  <p class="p7">Dönmüştü Cennet, hızla bayatlayan yufkalarıyla her seferinde boynunu büküp evine dönmüştü. Yavaş yavaş uzaklaşırken arada bir yüzünü çevirip bekçinin merhamet damarını yoklamıştı, ama içine su serpecek bir umut ışığı görememişti. Sonra, kapıya her dikilişinde bekçiyi büsbütün öfkelendirdiğini düşünerek, oğluna bir kötülük yapmasın diye uzak durmuştu ondan; gelip gelip çınarın dibine oturmuş, yoğurt tasını da önüne koyup saatlerce muhtarlık odasını süzmüştü. Belki yoğurt tasını görür de içeridekinin açlığını anımsar, demişti bekçi için, belki inat edip durmaktan yorulur da yumuşar...</p>

  <p class="p7">Oysa yumuşamamıştı bekçi, köyün içinde deli danalar gibi oradan oraya savrulurken ak sakallı yaşlıların öğütlerini bile duymamıştı hatta, bekçi kılığına girmiş dalgın bir hayalet sessizliğiyle geçip gitmişti. Gene de, Rıza&rsquo;nın hışmından korkarak sık sık muhtarlık odasına uğrayıp Cennet&rsquo;in oğluna şöyle bir göz atıyordu. Aslında, onu orada ne zamana dek tutacağına karar verebilmiş değildi. Kendince bir hapis cezası verip o süre boyunca tutsa mıydı, yoksa elini kolunu sımsıkı bağlayıp ilçeye mi götürseydi bilemiyordu. Gerçi, ilçeye gitmek pek akıllıca görünmüyordu ona; orada, karşısına çıkacağı görevlilerin bir deliyle uğraşabileceğini sanmıyordu. Olsa olsa gülerlerdi ona, masaların üstüne kapana kapana güler ve suçlu diye bir deliyi getirirken hiç düşünmedin mi, derlerdi. Güvercin, derdi bekçi de, ama Güvercin... Adamlar, hııımmm çekerdi gene... Güvercin dediğin de ne, derlerdi muhtara sordukları gibi, kuş mu? Bekçi, yok yok derdi, muhtarın aylar önce yok yok dediği odada, Güvercin bizim köyün en güzel kızı! Adamlar bunu duyunca Cennet&rsquo;in oğluna dikerlerdi gözlerini; demek onu bu it kaçırdı, derlerdi. Bu, diye yutkunurdu bekçi, üstelik de hamile bıraktı! Adamlar düşünürlerdi hıımm&rsquo;larla, birbirlerine sessizce bakar ve bakışların çarpışmasından doğmuş kocaman bir öfkeye gömülürlerdi. Öyle ki, yaprak gibi titrerdi Cennet&rsquo;in oğlu, gözlerini iri iri açar ve yardım beklercesine bekçiye sokulurdu. Bekçi yüz vermezdi tabii, hemen ciddiyetini takınıp suratını asardı. Sonra, adamlar da yutkunurdu nedense, içlerinden biri, demek böyle, derdi. Böyle... Demek Güvercin bir kız? Evet, bir kız... Kuş muş değil yani? Değil... Yani burası kesin; kuş değil! Değil! Ama, derdi o sırada başkası sanki bana kuşmuş gibi geliyor. Bana da, diye atılırdı bir başkası da, hatta bana aylar önce bir roman okumuşum da unutmuşum gibi geliyor... Bekçi bakakalırdı çaresiz... Cennet&rsquo;in oğlu da... İkisi, adamların gitgide alevlenen kuş muydu değil miydi tartışmasının kenarında, beklerlerdi saatlerce. Belki günlerce beklerlerdi, belki aylarca... Sonra biri, yahu derdi, işin aslını anımsadım ben! Peki nedir, denirdi hep birlikte. Hani bir muhtar gelmişti, diye anlatmaya başlardı o biri, böyle bir kızın kaybolduğunu iddia etmişti hani? Hımmın&rsquo;lar çekilirdi yeniden, gözler geçmişe geçmişe devrilirdi... Eee? Eee&rsquo;si, biz de ona kızın yerini göstermiştik devletin gözünde hani? Bayılmış mıydı? Niye? Niye olacak canım, derdi soran, arkasını getiremezdi sözün, katıla katıla gülerdi. Bir süre, gülünürdü yıllarca... Bekçi ağzını açıp konuşamazdı herhalde, Cennet&rsquo;in oğluyla birlikte yola koyulup köye dönerdi. Başımın belası, derdi her adımda, başımın püsküllü belası...</p>

  <p class="p7">&ldquo;Kalk,&rdquo; diye haykırdı bir gün, &ldquo;kalk defol başımdan!&rdquo;</p>

  <p class="p7">Cennet&rsquo;in oğlu şaşırdı önce, yine dayak yiyeceğini sanıp boş boş baktı.</p>

  <p class="p7">&ldquo;Gözüme görünme,&rdquo; dedi bekçi, &ldquo;hangi cehenneme kaçarsan kaç !&rdquo;</p>

  <p class="p7">Ama kaçmadı Cennet&rsquo;in oğlu, sendeleye sendeleye, çınarın dibinde oturan anasına doğru yürüdü. Köy meydanı hızla insanla dolmuştu o sırada, herkes sessizce onların sarılıp koklaşmasını izliyordu. Sonunda Cennet, yoğurt tasını orada unutarak, oğlunu kolundan kanadından tutup eve doğru sürükledi. Rıza bakkal dükkânının önüne çıkmış, sert sert onlara bakıyordu.</p>

  <p class="p7">&ldquo;Bakıp durma öyle,&rdquo; dedi Cennet, &ldquo;yarım canı kalmış zaten, gel onu da sen al!&rdquo;</p>

  <p class="p7">Rıza ne diyeceğini bilemedi bir an; elini, götür şunu götür, gibilerden sallayıp içeri girdi. Bu hareket bekçiyi sevindirmişti o gün, olup bitenleri pencereden gördüğünde kendi kendine, artık kurtuldun, diye mırıldanmıştı Cennet&rsquo;in oğlunun arkasından, artık bundan sonra Rıza&rsquo;dan korkmadan yaşayabilirsin...</p>

  <p class="p7">Gerçi günlerce Cennet&rsquo;in oğlunun yaşayıp yaşamadığı pek bilinememişti. Muhtarlık odasından sendeleye sendeleye çıkıp anasıyla birlikte eve girdiğinden bu yana kimse görmüyordu onu, kimse sesini soluğunu duymuyor ve neler yaptığını öğrenemiyordu. Herkes merak ediyordu aslında, ama kimse kimseye onunla ilgili herhangi bir şey sormuyordu. Köylüler kendi aralarında sessizce anlaşmıştı sanki, sözle de olsa ona dokunulmayacaktı. Dursundu hele... Bu sessizliğin ardından bir şey gelecekse, kendiliğinden gelsindi. Zaten örseleneceği kadar örselenmişti çocuk, gözü kaşı yarılacaksa yarılmış, kemikleri kırılacaksa kırılmıştı. Dursundu hele... Şu günlerde dağlardaysa gezsindi geniş geniş, kekik kokularını içine çeksindi doya doya, kuşların kanat seslerini dinlesindi dinleyecekse, yılan ıslıklarını yakalamaya çalışacaksa çalışsındı... Dağlarda değil de anasının yanındaysa, yatsındı mayıs kuzuları gibi... Ayran içsindi bol bol, kabuk bağlayan yaralarını kaşısındı. İrin damlacıklarına üşüşen sinekleri, bir yandan ağıt yakıp bir yandan ağlarken anası kovardı nasıl olsa... Dursundu hele...</p>

  <p class="p7">Durmuştu Cennet&rsquo;in oğlu, anasının dizi dibinde, belki haftalarca durmuş, sonra da tam unutulacağı sırada birdenbire ortaya çıkıp sokak sokak dolaşmaya başlamıştı. Tuhaf yürüyordu gene, peşine takılan çocuklara tuhaf tuhaf bakıyor ve ellerini düşsel bir çarşafı havalandırırcasına iki yana açıp sırıtıyordu. Günler sonra çocuklar, belki de bu davranışı yüzünden ona &ldquo;hortlak&rdquo; adını taktılar. Ad bütün köyü dolaştı hemen, hortlak aşağı hortlak yukarı derken herkesin dilinde yuvalandı. Öyle ki, yeni takılan adla birlikte köye yabancı biri gelmişti sanki, sokak sokak koşuşturan çocuklar heyecanlanmıştı. Bu yüzden, kimi zaman korkmuş gibi sağa sola kaçışıp hortlağı da heyecanlandırmaya çalışıyorlardı. O sakindi ama, gülecekse sakince gülüyor, konuşacaksa sakince konuşuyordu. İpe sapa gelmez birçok şey anlatıyordu çocuklara, onlar hiçbir şey anlamasa da o hepsini başına toplayıp saatlerce dil döküyordu. Komutanları gibiydi bir bakıma, öğretmenleri gibiydi; kimi zaman onları sıraya sokup ellerinin üstünde yere çöktürüyor, sonra da verdiği komutla nereye kadar isterse oraya dek koşturuyordu. Çocuklar, iki üç adımda bir zıplayan şımarık bir tavşan taburuna benziyordu o sırada, ortalığı toza dumana katıyorlardı.</p>

  <p class="p7">Bir gün, nereden bulduysa bir yılan buldu gene hortlak; boynuna dolayıp çocukların önü sıra, yalpalaya yalpalaya dolaşmaya başladı. Önce uzun bir tur attılar köyün içinde, avlu kapılarının önünde durup durup gülüştüler. Ortalık tozlu kahkahalarla çınladı bir zaman, pencerelerden soluk soluğa çocuk görüntüleri gelip geçti. Kuşlar havalandı kahkahaların ortasından, yapraklar gibi yapraklarla savruldular. Sonra bir uzaklık çöktü köye, bir uzaklık sokak olup, duvar olup, kapı, pencere, baca ve ses olup ve kıpırtılar olup ve bakışlar ve susuşlar olup her yeri doldurdu. Derken çocuklar göründü her yerin ardından hortlakla, tepelerinde bumburuşuk bir toz bulutu, köy meydanına doğru yürüdüler. Bulundukları yerde sürekli kıpırdayan, sürekli elini kolunu sallayan büyükçe ve darmadağınık bir kalabalıktılar sanki, kararsızlıklarının ortasında dalgalanıp duruyorlardı. Sonunda hortlak, elini havaya kaldırıp susturdu onları, küçük bir işaretle hepsini bir araya getirip düzene soktu.</p>

  <p class="p7">&ldquo;Bu benim kemerim,&rdquo; dedi yılanı göstererek, &ldquo;güzel mi?&rdquo;</p>

  <p class="p7">Çocukların ağız çizgileri uzamıştı, birkaçı yüzünü elleriyle kapatarak kikirdedi.</p>

  <p class="p7">&ldquo;Size bir soru,&rdquo; dedi hortlak.</p>

  <p class="p7">Sustular.</p>

  <p class="p7">&ldquo;Bana bu kemeri kim gönderdi dersiniz?&rdquo;</p>

  <p class="p7">Kalabalık birbirine baktı.</p>

  <p class="p7">&ldquo;Kiiim?&rdquo; diye sordu gerilerden gelen çilli bir ses.</p>

  <p class="p7">&ldquo;Allah,&rdquo; dedi hortlak, &ldquo;muhtarı yaratan, bekçiyi yaratan, anamı yaratan Allah!&rdquo;</p>

  <p class="p7">Sağa sola yıkılarak güldü çocuklar.</p>

  <p class="p7">&ldquo;Tak da görelim şu kemeri,&rdquo; dedi aynı ses.</p>

  <p class="p7">Hortlak bacaklarını iki yana açıp baktı bir süre; gösteriye hazırlarcasına her yüzü yeniden çizdi sanki, her gözü yeniden oydu. Sonra boynundaki yılanı beline dolayarak kuyruğunu ağzına verdi. Ona yardım etmek ister gibi kendi kuyruğunu ısırdı yılan, hatta birazcık yuttu. Hortlak, ellerini havaya kaldırmış, zafer sevinciyle kalabalığa bakıyordu. Çocuklar keyiflenmişti tabii, sesleri ansızın artmıştı. Bir yandan da, kimi ötekinin omzuna zıplıyor, kimi dizlerini döve döve gülmekten katılıyor, kimi de yere oturmuş, alnını toprağa vurmak istermiş gibi eğilip eğilip doğruluyordu. Onların kopardığı yaygarayı işiten büyükler, kahveden çıkmıştı o sırada, kadınlar avlulardan çıkmıştı, duvar diplerinde güneşlenen ak sakallı yaşlılar yerlerinden kalkmıştı ve herkes neler olup bittiğini anlayabilmek için yavaş yavaş köy meydanının ortasına doğru yürüyordu.</p>

  <p class="p7">Hortlağın belindeki yılansa hâlâ kuyruğunu yutmayı sürdürüyordu. Hortlak dişlerini sıkmış, acı çekercesine kıvranıyordu artık ve çocuklar o kıvrandıkça bağırıyordu. Her şey çocukların çığlığında kaybolmuştu sanki, her şey tozdan çıkıp gürültüye, gürültüden çıkıp toza karışıyordu. Derken, alkış sesleri yükseldi havaya; hortlak elini kolunu sallayarak anlaşılmaz işaretler yapınca alkış sesleri bir perde daha arttı, hortlak iki büklüm olunca bir perde daha arttı, sonra bir perde daha arttı ve köy meydanı havada yılan gibi kıvranan ıslık sesleriyle doldu. Kalabalığa doğru yaklaşan büyükler koşmaya başlamıştı o sırada telaşla, koşup bir an önce kalabalığa ulaşmak istiyorlardı.</p>

  <p class="p7">Ama çocuklar ansızın sustular.</p>

  <p class="p7">Hortlak, ağzından sızan yeşil sularla birlikte yere yıkılmıştı.</p>

  <p class="p7">&nbsp;</p>
</body>
</html>
