<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>9</title>
</head>

<body>
  <h2 class="h21"><a id="a10"></a>9</h2>

  <p class="p7">Bekçi soluk soluğa muhtarlık odasına koşup geldiğinde, muhtar masaya çuval gibi yığılmış, gözleri mühür kesesinde, üst üste sigara içiyordu. Kapı açılıp kapandı, ama o hiç kıpırdamadı. Ağzından saçılan dumanlar da olmasa, soluk alıp verdiği bile kuşkuluydu.</p>

  <p class="p7">Bekçi, ayak değiştire değiştire saatlerce bekledi karşısında. Sessizlik uzadıkça, kendisine verilecek görevin çok zor olacağını düşündü. Bu yüzden bedenini daha dik tutmaya çalıştı; göğsünü gerip karnını çekti. Ardından, odadaki ıvır zıvıra dağılmasını önlemek için bakışlarını belli bir noktaya çiviledi ve ölüm kalım savaşına karar verecek kararsız bir komutana esin sağlayan meçhul asker heykeli gibi öylece kaldı.</p>

  <p class="p7">Muhtar, mavinin tonlarını tekrarlaya tekrarlaya tüten sigara dumanlarının arkasından sessizce ona bakıyordu.</p>

  <p class="p7">&ldquo;Otur,&rdquo; dedi birden.</p>

  <p class="p7">Bekçi, mavzerini dizlerinin arasına alıp otururken, muhtarın kendisinden görev değil yardım beklediğini anlamıştı.</p>

  <p class="p7">&lsquo;İyi düşün şimdi,&rdquo; dedi muhtar yutkunarak.</p>

  <p class="p7">Bekçi, neyi düşüneceğini düşündü hemen.</p>

  <p class="p7">&ldquo;Bu köyde kim kız kaçırabilir?&rdquo;</p>

  <p class="p7">Yere baktı bekçi, bir yandan da mavzeri bacaklarının arasında biraz daha sıktı. Sonra, kendini muhtarlık odasından çıkarken düşledi; köy meydanına doğru yürüyordu. Çınarın dibine varınca durup sağına soluna baktı. Berber, camın gerisinde tek başına oturmuş çay içiyordu. Kendi kendine, &ldquo;Bir garip âdem o,&rdquo; dedi bekçi; &ldquo;nereden geldiği bile belli değil... Evli mi değil mi, o da meçhul... Hem ne olursa olsun, berber kız kaçıramaz; her şeyden önce saklayacak yeri yok garibin, bütün yurdu üç beş metrekarelik yer. Onun da yarısı dükkân, yarısı ev... &ldquo;</p>

  <p class="p7">Muhtarın sorusuna yanıt bulabilmek için evlerin pencerelerine baktı sonra; kapılarına, bacalarına ve avlularına baktı. Nedense, yüzünü çevirdiği her noktada berberi görüyordu. Ona döndü yeniden. Berber, gözlerini çınarın solundaki sokağa dikmiş, durup dinlenmeden çay içiyordu. Bekçi, onun bakışlarını izleyerek sola saptı. Cennet&rsquo;in oğlunu gördü birden; elindeki sicimi başının üstünde sallaya sallaya köyün yukarısına doğru yürüyordu. Bekçinin ardı sıra geldiğini fark edince öteki sokağa geçti hemen. Bir şeyden kaçıyordu sanki, tedirgindi; kimi zaman bu kaçışın heyecanıyla pire gibi zıplayıp gözden kayboluyordu. Boynunu uzatıp uzatıp avlulara bakıyordu sonra, gülüyordu ve güldükçe gri dumanlar saçılıyordu ağzından, dudağına yapışan sigara yarımı ikinci bir dil gibi titriyordu.</p>

  <p class="p7">&ldquo;Evet,&rdquo; dedi muhtar.</p>

  <p class="p7">Bekçi, yüzünü yerden kaldırmadan, &ldquo;Düşünüyorum,&rdquo; dedi yavaş sesle.</p>

  <p class="p7">Muhtar öfkelenmişti, gene de sesini çıkarmadan bekledi. Bekçi kimin kız kaçırabileceğini bulmak için hâlâ düşünde dolaşıyordu. Köyün yukarısındaki Cıngıl Nuri&rsquo;nin evine kadar yürümüştü artık; Cennet&rsquo;in oğlu oralarda bir yerdeydi. Durup baktı bir süre, yarım adımlarla olduğu yerde küçük bir çember çizerek kırları, bağ evlerini, nohut harmanlarını ve hendekleri inceledi.</p>

  <p class="p7">&ldquo;Düşündün mü?&rdquo; dedi muhtar yeniden.</p>

  <p class="p7">&ldquo;Düşündüm.&rdquo;</p>

  <p class="p7">&ldquo;Kim geliyor aklına?&rdquo;</p>

  <p class="p7">&ldquo;Cennet'in oğlu!&rdquo;</p>

  <p class="p7">Muhtar arkasına yaslanıp bekçinin yüzüne baktı. Sonra kalkıp odanın içinde, öfkeyle gezinmeye başladı.</p>

  <p class="p7">&ldquo;Onu gözetle,&rdquo; dedi, &ldquo;nereye giderse gitsin peşinden ayrılma!&rdquo;</p>

  <p class="p7">&ldquo;Kimi kaçırmış ki?&rdquo; diye sordu bekçi.</p>

  <p class="p7">&ldquo;Reşit&rsquo;in kızını.&rdquo;</p>

  <p class="p7">&ldquo;Güvercin&rsquo;i mi?&rdquo;</p>

  <p class="p7">Başını salladı muhtar. Bekçi de başını salladı uzun uzun, bakışları gitgide değişiyordu.</p>

  <p class="p7">&ldquo;Şimdi git, önce Cennet&rsquo;in oğluna bak; nerededir, ne yapar? Sonra Mustafa'yla Ramazan&rsquo;ı çağır bana, tez gelsinler!&rdquo;</p>

  <p class="p7">Bekçi mavzerini omzuna takıp yürüdü.</p>

  <p class="p7">&ldquo;Atlarıyla gelsinler,&rdquo; diye bağırdı muhtar.</p>

  <p class="p7">Masaya çöktü sonra. Üstünde dayanılmaz bir ağırlık vardı, ayakta dursa yıkılacaktı sanki. Gene de, birkaç kez kalkıp pencereden köye baktı. Korkuyordu aslında. Güvercin'in ansızın kayboluşundan, ortaya çöken sessizlikten ve bu sessizliğin arkasından gelecek olan her şeyden korkuyordu. Köyde bir uğursuzluk dolaşıyordu ona göre, ama bunun ne olduğunu, nereden kaynaklandığını bir türlü anlayamıyordu. Ne görüyorsa ona engeldi bir bakıma, ne işitiyor, neye dokunuyor, neyi tadıyorsa hepsi birer engeldi. Uğursuzluk, uğursuzluğundan önce anlaşılmazlığıyla çıkıyordu karşısına; ne zaman muhtar seçilse yeni döneminin ilk günlerini karanlığa boğuyordu.</p>

  <p class="p7">Nal seslerini işittiğinde masasına yeniden oturmuştu. Kesik kişnemelerle kapıda durdu adar.</p>

  <p class="p7">Muhtar şapkasını çıkarıp masanın üstüne fırlattı.</p>

  <p class="p7">&ldquo;Güvercin kayıp,&rdquo; dedi gelenlere, &ldquo;başına ne gelmiştir bilmiyorum. Ola ki densizin biri şeytana uyup kaçırmıştır. Şimdi ikiniz de yola düşüp ayrı yönlere doğru gidin, atınızı hangi köye dek sürebilirseniz sürün... Yolda karşılaştığınız her canlıya sorun bakalım, iki karaltı görmüşler mi, ya da tek başına bir kız? Varacağınız köylerde de dün kimler muhtar seçildiyse, benim adıma bir bir kutlayıp başarı dileyin ve durumu yumuşak bir dille anlatın. Köylerinden yabancı biri gelip geçmiş mi, sorun. Sonra, çobanları unutmayın, onlara da sorun; bilgileri, sezgileri var mı, öğrenin.&rdquo;</p>

  <p class="p7">Mustafa&rsquo;yla Ramazan dışarı çıktığında, hemen hemen bütün köylü muhtarlık odasının önündeydi. Erkeklerle çocuklar kapının dibine dek sokulmuş, merakla bakıyorlardı. Onların gerisinde kadınlar vardı; bir bölümü dantel ipine benzeyen incecik bir sesle yas tutmaya başlamıştı. Ne dedikleri pek anlaşılmıyordu gerçi, yalnızca uğultuları işitiliyordu.</p>

  <p class="p7">Atlılar hareket edince kalabalık dalgalandı bir an, kadınlar duvar dibine doğru kaçıştılar.</p>

  <p class="p7">&ldquo;Onu bulmadan gelmeyin,&rdquo; dedi biri.</p>

  <p class="p7">Ramazan dizginleri asılıp döndü; konuşan Güvercin&rsquo;in anasıydı, Reşit&rsquo;in yanında yere çökmüş, bir yandan ağlıyor bir yandan da başını öne arkaya doğru sallayarak dizlerini dövüyordu.</p>

  <p class="p7">Muhtar dışarı çıkmamıştı; pencerenin birkaç adım gerisinde durmuş, gitgide büyüyen kalabalığa bakıyordu.</p>

  <p class="p7">&nbsp;</p>
</body>
</html>
