<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">XVI</p>

    <p class="normal">Gluhova kentinde gözleri görmez bir çalgıcının çevresinde büyük bir kalabalık toplanmıştı. Âmâ ihtiyarın bandurasını dinliyorlardı bir saattir. Böylesine güzel söyleyen âşık dinlememişlerdi şimdiye dek. Şarkıları da çok güzeldi. Öncü, ünlü Kazak komutanları Sagaydaçniy ile Hmelnitski üzerine yakılmış deyişlerden başladı. Başkaymış o günler: Kazakların şanı şerefi her yerde bilinirmiş. Atlarıyla ezip geçerlermiş düşmanlarını. Kimse alay etmeyi göze alamazmış onlarla. Neşeli şarkılar da söylüyordu ihtiyar. Görüyormuş gibi gözlerini çevresinde oturanların üzerine dikiyordu. Bir deri biri kemik parmakları sinek gibi dolaşıyordu banduranın telleri üzerinde. Teller kendiliklerinden titreşiyorlardı sanki. Çok kalabalıktı çevresi. Yaşlılar başlarını eğmişler, gençler gözlerini ihtiyar çalgıcıya dikmişler, çıt çıkarmadan dinliyorlardı.</p>

    <p class="normal">"Durun hele," dedi ihtiyar. "Çok eski bir olayı anlatayım size..."</p>

    <p class="normal">Kalabalık daha da sokuldu ona. Bandurasının tellerine dokundu ihtiyar, başladı:</p>

    <p class="normal">Transilvanya'da Lehlerin kralı Prens Stefan'dı. O zamanlar iki Kazak yaşardı Transilvanya'da. Birinin adı İvan, ötekinin Petro idi. İki kardeş gibiydiler İvan'la Petro. Bak İvan dedi Petro, gel her şeyimiz ortak olsun bundan böyle. Birimiz neşeliyken öteki de neşelensin, birimizin kederi varsa, öteki de kederlensin, birimizin eline bir şeye geçerse yarısını ötekine versin; birimiz tutsak düşersek öteki varını yoğunu satsın, kurtarsın ötekini, kurtaramazsa o da tutsak düşsün. Gerçekten de söyledikleri gibi iki Kazağın eline ne geçerse aralarında eşit paylaşırlardı. Düşmandan at ya da sığır mı ele geçirdiler... eşit paylaşırlardı hemen.</p>

    <p class="normal">Kral Stephan Türklerle savaşa tutuştu. Üç hafta olmuştu, vuruşuyordu Türklerle. Bir türlü atamıyordu onları ülkeden. Bir paşaları vardı, on yeniçerisiyle koca bir alayı kılıçtan geçiriyordu. Sonunda şöyle ferman buyurdu kral: Her kim o paşayı bana ölü ya da diri getirirse, bütün orduma verdiğim aylık kadar aylık bağlayacağım ona. İvan, "Hadi kardeşim," dedi Petro'ya, "gidip getirelim şu paşayı!" Kazaklardan biri bir yana, öteki öbür yana gitti.</p>

    <p class="normal">Petro nereye gitti ne yaptı bilinmez, ama İvan paşayı boynunda kementle getirdi kralına. "Kahraman Kazak!" dedi kral. Bütün ordunun aldığı kadar bir aylık bağladı ona. İstediği yerde istediği kadar toprak ayrılmasını, istediği kadar hayvan verilmesini buyurdu. İvan parayı alır almaz Petro ile paylaştı. Paranın yarısını almasına aldı Petro; gel gelelim İvan'ın kraldan gördüğü ilgiyi, sevgiyi çekemedi, büyük bir intikam kök saldı ruhunda.</p>

    <p class="normal">İki Kazak kralın Karpatlar'da İvan'a bağışladığı toprağa gidiyorlardı. Kazak İvan oğlunu terkisine almış, güzelce bağlamıştı onu kendine arkadan. Hava kararmıştı, onlar hâlâ gidiyorlardı. Çocuk uyumuştu. İvan da hafiften kestirmeye başlamıştı. Uyuma Kazak, dağ başlarında bin bir tehlike doludur yollar!.. Ama yolu biliyordu Kazağın atı. Tökezlemeden gidiyor, yolu şaşırmıyordu. Bir uçurum vardı bu dağlarda. Dibini bir insan görmemişti. Yeryüzünden gökyüzüne ne kadar uzaklık varsa yeryüzünden bu uçurumun dibine de o kadar uzaklık vardı... Gel gelelim bu uçurumun tam kenarından geçen yol çok dardı. Ancak iki kişi gidebilirdi yan yana. Üçüncü gidemezdi. At, üzerinde uyuklayan Kazakla, dikkatli yürüyordu. Petro da atıyla yanları sıra gidiyordu. Sevincinden titriyordu Petro, soluğunu tutuyordu. Bir ara dönüp arkasına baktı, gelen giden var mı diye. Sonra uçuruma itti arkadaşını. Üzerinde Kazakla çocukla birlikte uçuruma yuvarlandı at.</p>

    <p class="normal">Ama o anda uyanıp bir dala tutundu Kazak. Yalnızca at gitti uçurumun dibine. Sırtına bağlı oğluyla yukarı doğru tırmanmaya başladı İvan. Yukarı çıkmasına az kalmıştı ki, Petro'yu gördü tepesinde. Onu geri, uçurumun dibine yollamak için mızrağı hazır bekliyordu. "Yüce Tanrım! Öz kardeşim gibi sevdiğim arkadaşımı beni uçurumun dibine yollamak için mızrak elde hazır bekliyor görmektense, yukarı bakmaz olaydım!.. Sapla göğsüme mızrağını, sevgili kardeşim! Alın yazım böyleymiş demek. Ama oğlumu yukarı al! Böylesine korkunç bir ölümle yok olmayı ne günah işledi de hak etti zavallıcık?" Bir kahkaha attı Petro, mızrağıyla dürttü arkadaşını. Kazak sırtına bağlı çocukla birlikte yuvarlandı aşağı... Her şeyi kendine aldı Petro. Bir paşa gibi yaşamaya başladı. Çok değerli atları vardı. Kimsede yoktu öyle atlar. Ondaki kadar çok koyun hiç kimsede yoktu. Gün geldi Petro da öldü.</p>

    <p class="normal">Petro ölünce Tanrı iki arkadaşın ruhlarını hesaplaşmaya çağırdı. "Bu insan büyük bir günahkârdır," dedi Tanrı. "Kulum İvan! Onun cezasını ben seçmeyeceğim. Sen bir ceza seç onun için!.. "Bir ceza bulmak için uzun uzun düşündü İvan. Sonunda şöyle dedi: "Büyük kötülük etti bana bu insan. Bir kardeş katilidir o. Yeryüzünde onurlu soyumu sürdürmekten yoksun etti beni. Arkasında onurlu torunlar bırakmamış bir insan, toprağa atılmış ama ürün vermemiş bir buğday tanesinden farksızdır. Varlığıyla yokluğu birdir. Kimse bilmez onun orada, toprağın altında olduğunu...</p>

    <p class="normal">Onun bütün soyuna mutluluğu tattırma Tanrım. Soyunun son kişisi de dünyanın görmediği bir canavar olsun! Yaptığı her canavarlık dedelerine, dedelerinin dedelerine huzur vermesin mezarlarında. İnsanoğlunun tanımadığı, bilmediği acılar içinde ayağa dikilsinler mezarlarında, Katil Petro'nun ise yattığı yerden doğrulacak gücü olmasın. Bu daha büyük acılar versin ona. Toprak yesin, toprağın altında kıvransın!..</p>

    <p class="normal">O canavarın hesap verme saati gelince de dibinde bulunduğum uçurumdan çıkar beni. Atımın üzerinde en yüksek tepede bekleyeyim onu. Yanıma gelsin. O tepeden en derin uçuruma atayım onu. Ölmüş dedeleri, dedelerinin dedeleri, nerede gömülmüş olurlarsa olsunlar, kalkıp o uçurumun dibine gelsinler. Onlara çektirdiği acılar için kemirsinler cesedini. Onun çekeceği acılara bakarak mutlu olayım ben! Katil Petro çıkamasın toprağın altından, kendi kendini kemirsin o... Kemirdikçe büyüsün kemikleri, kemikleri büyüdükçe acıları büyüsün... Acıların en büyüğü olacaktır bu onun için. Çünkü kişioğlu için öç almak isteyip de alamamaktan büyük acı yoktur."</p>

    <p class="normal">"Ey kulum!" dedi Tanrı. "Korkunç bir ceza düşündün. Söylediklerinin hepsi olacak. Ama sen de orada, atının üzerinde otur. Atının üzerinde oturduğun sürece ruhun huzara kavuşmayacak!" Her şey öyle olmuş... Karpatlar'da hâlâ dev bir atlı bahadır vardır. Dipsiz bir uçurumun dibinde ölülerin bir cesedi kemirmelerine bakar oradan. Toprağın altında bir cesedin gittikçe büyüdüğünü, korkunç acılar içinde kendi kemiklerini kemirdiğini, toprağı korkunç bir biçimde salladığını hisseder...</p>

    <p class="ortayazi">***</p>

    <p class="normal">Âmâ çalgıcı şarkısını bitirmiş, sazının tellerini başka bir öykü için tıngırdatmaya başlamıştı. Homa ile Yerema, Stklyara Stokaza üzerine gülünç öyküler anlatmaya hazırlanıyordu... Ama yaşlılar, gençler kendilerine gelememişlerdi hâlâ. Başları önlerinde, eskiden olmuş bu korkunç şeyleri düşünüyorlardı.</p>
  </div>
</body>
</html>
