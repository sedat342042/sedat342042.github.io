<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">X</p>

    <p class="normal">Durgun havalarda, bol sularını ormanların, dağların arasından rahat, ağır ağır taşırken çok güzeldir Dniepr. Kıpırtısızıdır, gürüldemez hiç. Bakarsın, bu görkemli genişliğin akıp akmadığını kestiremezsin. Nehir camdan dökülmüş gibi gelir sana. Genişliği ölçüsüz, uzunluğu sonsuz aynadan masmavi bir yolu andırır. Yeşillikler arasında kıvrıla kıvrıla uzar gider. Böyle zamanlarda kızgın güneş bile gökyüzünden aşağılara bakarken, ışınlarını ışıl ışıl, serin sulara yollarken mutludur. Kıyı boyunca uzanan ormanlar da billur sularda yansımaktan haz duyarlar. Yemyeşil ağaçlar, kır çiçeklerini de yanlarına alıp toplaşırlar kıyıda, eğilip sulara bakarlar. Parlak görüntülerini seyretmeye doyamazlar. Gülümserler görüntülerine. Dallarını eğerek selamlarlar onları... Dniepr'in ortalarına bakmaya korkuyor gibidirler. Güneşten, bir de gökyüzünden başka hiçbir şey bakamaz zaten Dniepr'in ortasına. Çok az kuş uçabilir oraya kadar. Ne güzel bir nehirdir Dniepr! Bir eşi daha yoktur yeryüzünde! Ilık yaz gecelerinde her şey (insanlar da, yaban hayvanlar da, börtü böcek de) uyurken, yalnızca Tanrı'nın, bütün yüceliğiyle gökyüzünü, yeryüzünü gözden geçirdiği, kutsal örtüyü olanca ululuğuyla hafiften silkelediği durgun yaz gecelerinde de güzeldir Dniepr! Yıldızlar dökülür Tanrı'nın silkelediği kutsal örtüden... Dünyanın üzerinde ışıl ışıl yanar yıldızlar... Hepsi birden yansırlar Dniepr'de. Hepsini birlikte alır, karanlık derinliklerinde tutar koca nehir. Yıldızların bir teki kurtulamaz oradan. Ta ki gökyüzünde sönene kadar kalırlar orada. Sürülerle karganın uyuduğu karanlık orman da, ama nafile!.. Dniepr'i kaplayabilecek bir şey yoktur yeryüzünde. Durgun suları ağır ağır, masmavi akar durur... Gecenin ortasında bile, gündüz gibi göz alabildiğine uzakları görünür. Gecenin serinliğinden kaçan sular daha bir sokulur kıyıya, gümüş rengi akar orada, Şam kılıcı gibi parıldar. Sonra masmavi, uykuya dalar gene. Öyle zamanlarda da çok güzeldir Dniepr. Bir eşi yoktur! Kara bulutlar gökyüzünü kapladığında, karanlık orman kökten sallanmaya başladığında, meşeler çatırdadığında, şimşekler bulutları yarıp bütün dünyayı aydınlattığında... korkunçtur Dniepr! Sudan tepeler gürüldeyerek gelip kıyıya çarparlar. Köpük köpük, inleyerek geri çekilirler, ağlaya ağlaya uzaklaşırlar. Oğlunu askere yollarken yaşlı bir Kazak anası da böyle paralar kendini. Yağız atının üzerine kurulmuş, kalpağını yana yatırmış, pek çalımlı, keyifli gider delikanlı. Ama kadıncağız hüngür hüngür ağlayarak koşar peşinden. Atının yularını yakalamaya çalışır. Kollarını oğluna uzatır, acı gözyaşları döker.</p>

    <p class="normal">Yüksek kıyıdaki yanmış kütükler, büyük taşlar dalgaların arasından insana korku veren birer karaltı gibi görünüyorlardı. İşte bir kayık bata çıka yaklaşıyor kıyıya. İhtiyar Dniepr'in öfkeli olduğu böyle bir gecede Kazaklardan hangisi cesaret etmiş olabilirdi kayıkla dolaşmaya? Büyücü çıktı içinden. Üzgündü büyücü. Ölen efendileri için Kazakların yaptıkları çok sıkmıştı canını. Lehlere pahalıya oturmuştu bu iş: Kırk beş Leh beyi kırılmıştı. Silahları, sırmalı kaftanları alınmıştı. Ayrıca otuz üç uşak parça parça doğranmıştı. Ötekiler de tutsak olarak satılmışlardı Tatarlara.</p>

    <p class="normal">Büyücü yanmış kütüklerin arasında taş basamaklardan indi. Toprağın içine kazığı ini vardı orada. Sessizce girdi içeri (kapı gıcırdamamıştı bile), üzeri örtülü masaya bir çanak koydu. Uzun elleriyle bilinmeyen birtakım otlar atmaya başladı içine. Tuhaf bir ağaçtan oyulmuş bir maşrapa aldı, çanağa daldırıp, içindeki sudan dudaklarını oynata oynata, birtakım dualar okuyarak içmeye başladı. Odanın içini kızıl bir ışık doldurdu. O anda çok korkunç olmuştu büyücünün yüzü. Kanla kaplanmıştı sanki. Yalnızca derin kırışıklıklar görünüyordu alnında, yanaklarında. Gözleri ateştenmiş gibi parlıyorlardı. Büyük günahkâr! Sakalları çoktan ağarmış, yüzü kırışıklıklarla kaplanmış, bir deri bir kemik kalmıştı, ama Tanrı'nın sevmediği şeyleri yapıyordu hâlâ. Odanın ortasında beyaz bir duman belirdi. Sevinç gibi bir şey aydınlattı büyücünün yüzünü. Peki, ama neden öyle ağzı açık, hareketsiz kalakaldı? Saçları niçin dimdik oldu birden?.. Güzel bir yüz belirdi dumanın içinde. İstenmeyen, çağrılmamış bir konuktu bu. Dumanın içindeki yüz giderek belirginleşiyor, belirginleştikçe de gözlerini daha bir ısrarla dikiyordu büyücünün gözlerinin içine. Bu yüzün çizgileri, kaşları, gözleri, dudakları, her şeyi yabancıydı büyücüye. Ömründe bir kez bile görmemişti bu yüzü. Hem sonra korkunç çok şey vardı bu yüzde. Büyük bir dehşete kapılmıştı büyücü. Tanımadığı güzel yüz dumanlar arasından gözlerini kırpmadan ona bakıyordu. Duman dağıldı sonra. Yabancı yüzün çizgileri daha da belirginleşti. Keskin bakışlı gözlerini büyücüden ayırmıyordu. Keten bezi gibi bembeyaz olmuştu büyücünün yüzü. Kendisininkine benzemeyen yabani bir sesle haykırarak devirdi çanağı... Her şey kayboldu birden.</p>
  </div>

  <div class="calibre1" id="calibre_pb_39"></div>
</body>
</html>
