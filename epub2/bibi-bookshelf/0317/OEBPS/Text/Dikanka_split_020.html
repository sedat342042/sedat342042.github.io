<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">II<br class="chapter" />
    BAŞKAN</p>

    <p class="normal">Ukrayna gecesini bilir misiniz? Oh, hayır, nereden bileceksiniz? Gökyüzünün ortasından ay gülümser size. Uçsuz bucaksız gök kubbe daha bir büyümüş, daha bir uçsuz bucaksız olmuştur. Alev alev yanar, soluk alır. Toprak gümüş rengi bir aydınlığa bürünmüştür. Hava taptazedir, serin sıcaktır, huzur doludur, bin bir çeşit tatlı kokunun oluşturduğu bir okyanus gibi kımıldanır. İlahi bir gecedir bu! İnsanı büyüleyen bir gece! Karanlıkla dopdolu ormanlar kıpırtısızdır, esin dağıtırlar. Gölgeleri uzar gider... Göletler durgun, kıpırtısızdır. Sularının serinliği, karanlığı bahçelerin koyu yeşil duvarlarında yansır kederli. Bakir kiraz ağaçları köklerini pınarın soğukluğuna ürkek ürkek uzatmışlardır. Arada bir gecenin hoş esintisi usulca yanlarına sokulup onları ansızın öptüğünde öfkelenmişler, canları sıkılmış gibi söylenirler yapraklarını hafiften hışırdatarak. Toprak uykudadır. Yukarlarda ise solur her şey. Her şey olağanüstü güzel, görkemlidir. İçinizde ise sonsuz bir enginlik, tadına doyum olmaz hoş bir duygu vardır. Gümüş görüntüler peş peşe büyürler ruhunuzun derinliklerinde. Tanrısal bir gecedir bu! İnsanı büyüleyen bir gece! Sonra ansızın canlanır her şey: Ormanlar, göletler, bozkır... Ukrayna bülbülünün görkemli konseri başlamıştır! Ay bile onu dinlemeye dalıp gökyüzünün orta yerinde kalakaldı gibi gelir insana... Yüksekçe bir yerde kurulu köy ne tatlı uyur! Köy evleri daha bir beyaz, daha bir güzel görünür, alçak duvarları karanlığın içinde daha bir göz kamaştırıcı belirir. Şarkılar susmuştur artık. Her yer sessizdir. Tanrısına bağlı insanlar uykudadır. Yalnızca şurda burada ışık vardır köy evlerinin dar pencerelerinde. Bazı evlerin önünde de geç kalmış aileler gece yemeklerini yemektedirler.</p>

    <p class="normal">Orta yaşlı bir köylü sokakta yürüyor, dans ederek konuşuyordu kendi kendine.</p>

    <p class="normal">"Gopak öyle değil, böyle oyanır canım! Beceremiyorsun! Benim sağdıç ne diyor?.. Ha: Hop trala! Trala! Hop, hop, hop!.. Vallahi böyle oynanmaz gopak! Ne diye yalan söyleyecek mişim? Vallahi de billahi de böyle oynanmaz! Şöyle oynayacaksın gopağı: Hop trala! Hop trala! Hop, hop, hop!"</p>

    <p class="normal">Kucağında kuru otla geçen yaşlı bir kadın:</p>

    <p class="normal">"Adam kafayı üşütmüş galiba!" diye söylendi. "Serserinin teki olsa gerek! Belki de kocamış domuzun biridir. Çocuklara eğlence, gece vakti sokaklarda dans ediyor!.. Def ol git evine be adam! Sokaklarda dolaşacak zaman mı?"</p>

    <p class="normal">Durdu bizim köylü.</p>

    <p class="normal">"Gidiyorum!" dedi. "Gidiyorum. Köy başkanı falan takmam ben. Ne derse desin, umurumda değil! Madem köy başkanı olmuş... Allah'ın soğuğunda milletin başından aşağı soğuk su döküyor... Burnu Kafdağında!.. Başkansa başkan! Ben de kendimin başkanıyım. Allah canımı alsın! Allah şuracıkta canımı alsın ki, ben de kendimin başkanıyım! Bak da gör..."</p>

    <p class="normal">Böyle deyip bir evin önünde durdu, pencerenin dibine sokuldu, parmaklarını camlarda dolaştırmaya başladı. Pencerenin kolunu arıyordu.</p>

    <p class="normal">"Hey kadın, aç pencereyi!" diye seslendi. "Öldün mü be?" Sana söylüyorum, aç pencereyi! Kazağın yatma zamanı geldi!"</p>

    <p class="normal">Neşeli şarkılar söylemekten dönen bir grup kız gülüşerek seslendiler arkasından:</p>

    <p class="normal">"Nereye gidiyorsun Kalenik? Başkanın evi orası! Senin evini gösterelim mi sana, ister misin?"</p>

    <p class="normal">"Gösterin iyi yürekli gençler!"</p>

    <p class="normal">Kızlardan biri:</p>

    <p class="normal">"Gençler mi?" dedi. "Duydunuz mu kızlar, ne kibar konuşuyor bizimle Kalenik! Buna karşılık biz de evini göstermeliyiz ona... Ama yo... Önce oynasın!"</p>

    <p class="normal">Kalenik güldü, yayvan yayvan.</p>

    <p class="normal">"Oynayayım mı?" dedi.</p>

    <p class="normal">Olduğu yerde duramadığı için geri geri giderek parmağını salladı.</p>

    <p class="normal">"Ah yaramaz kızlar! Peki, oynarsam öptürecek misin kendinizi? Hepinizi sıradan öpeceğim, hepinizi!.."</p>

    <p class="normal">Ayakları dolaşarak koştu kızlara doğru. Kızlar önce çığlık çığlığa kaçmaya başladılar. Ama Kalenik'in koşacak durumda olmadığını görünce rahatladılar, sokağın karşısına geçtiler. Uzaklaşırken, ötekilerden oldukça büyük bir evi göstererek (köy başkanının eviydi bu) seslendiler Kalenik'e:</p>

    <p class="normal">"Evin işte şu!"</p>

    <p class="normal">Kalenik kızların sözünü dinledi, o yana doğru yürüdü. Hâlâ söyleniyordu köy başkanına.</p>

    <p class="normal">Peki kendisi için böylesine kötü sözlerin söylenmesine ortam hazırlamış köy başkanı nasıl bir insandı? Oh, köyde çok önemli bir kişidir başkan. Kalenik gideceği yere varana kadar biz de köy başkanı üzerine bir şeyler söyleyebiliriz kuşkusuz. Onunla karşılaşan herkes kalpağına davranır köyde... Kızların en gençleri ise iyi günler diler. Delikanlılardan hangisi istemez başkan olmayı? Her enfiye tabakası açıktır başkana. O iri, kaba parmaklarını tabakanın içinde dolaştırırken güçlü kuvvetli bir mujik bile kalpağını çıkarmış, saygıyla bekler onun işini bitirmesini. Köy kurulu ya da ihtiyar heyeti toplantılarında, köy başkanı olarak oy hakkının belirli olmasına bakmaz, hep dediğim dedik der, yol onarımına, hendek kazmaya hep istediği kimseleri yollar. Asık yüzlü, serttir başkan, çok konuşmayı da sevmez.</p>

    <p class="normal">Eskiden, çok eskiden anısı büyük çariçemiz Katerina'nın Kırım yolculuğunda refakatçi olarak seçilmiş köyümüzden. Tam iki gün bulunmuş bu görevde. Çariçenin arabacısıyla birlikte saltanat arabasının sürücü yerinde oturmak onuruna bile erişmiş. Başkan daha o zamandan öğrenmiş başını pek ciddi bir tavırla önüne eğip aşağı sarkan uzun bıyığını dalgın dalgın sıvazlamayı, insanın yüzüne alttan alttan sert, kartal gibi bakmayı... Gene o zamandan beri başkan, neden söz edersen et, sözü döndürür dolaştırır, çariçeye nasıl refakatçilik ettiğine, saltanat arabasının sürücü yerinde nasıl oturduğuna getirir... Başkan bazen de (özellikle, duymak istemediği şeylerden ona söz ettiğinizde) sağır numarası yapmayı pek sever. Şıklığa tahammülü yoktur başkanın. Ev dokuması siyah çuhadan bir kaftan vardır üzerinde her zaman. Beline renkli yün bir kuşak bağlar. Çariçenin Kırım'a giderken buradan geçtiği zamandan bu yana (o zaman mavi bir kazak, yarım kaftanı varmış üzerinde) başka kıyafetle gören olmamıştır onu. Daha öncesini de hatırlayanlar var mıdır köyümüzde, bilmem. O yarım kaftanına gelince, sandığında kilitlidir... Duldur bizim başkan. Ama bir kadın vardır evinde: Baldızı. Yemeğini pişirir, kabını kacağını yıkar, yerleri siler, gömleklik ipliğini büker... Sözün kısası, evin bütün işini yapar. Köyde dolaşan söylentilere bakacak olursanız, aslında bu kadın onun baldızı falan değildir, hatta akrabası değildir... Ama biliyoruz artık: Başkanı sevmeyen, onunla ilgili olmadık iftirayı seve seve yayacak çok kimse vardır köyümüzde. Bu söylentinin çıkmasının nedeni belki de başkanın tarlada kadınların yanına sokulmasından, genç kızı olan bir Kazakla sıkı fıkı olmasından baldızının hiç hoşlanmamasıdır... Bir gözü kördür başkanın. Ama öteki gözü felakettir!.. Güzeli ta uzaktan görür. Ne var ki, kızın güzel yüzüne tek gözünü dikmeden önce, baldızı bir yerden bakıyor mu diye iyice kolaçan eder çevreyi. Bu arada başkan üzerine söylenmesi gereken her şeyi söyledik biz. Ama sarhoş Kalenik yolun yarısına gelmedi daha. Ağzının içinde güçlükle döndürebildiği diliyle yetiştirebildiğince, daha uzun süre sövüp saydı başkana...</p>
  </div>

  <div class="calibre1" id="calibre_pb_21"></div>
</body>
</html>
