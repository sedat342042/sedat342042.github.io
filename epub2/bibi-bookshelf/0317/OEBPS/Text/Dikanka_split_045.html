<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_11">İvan Fyodoroviç Şponka İle Teyzesi</h2>

  <p class="normal">Bu öykünün başından bir kaza geçti. Gadyaç'tan köyümüze konuk gelen Stepan İvanoviç Kuroçka anlatmıştı onu. Önce şunu söyleyeyim size, belleğim çok zayıftır benim. En küçük bir şeyi aklımda tutamam. Kevgire su döksen ne kadarı kalırsa, anlatılanlardan da işte o kadarı kalır benim aklımda. Kendimi bildiğim için, Stepan İvanoviç'ten öyküsünü küçük bir deftere yazıp bana vermesini rica etmiştim. Tanrı uzun ömür versin, çok iyi bir insandır Stepan İvanoviç. Kırmamıştı beni. Küçük masanın gözüne koymuştum defteri. Sanırım bilirsiniz benim küçük masamı. Kapıdan girişte karşıda, köşededir... Ah benim eve hiç gelmediğinizi unutuvermişim. Ne diye gizleyeyim... Otuz yıldır bir çatı altında yaşadığım benim kocakarının okuma yazması yoktur. Bir gün baktım, birtakım kâğıtlara sarmış börek pişiriyor. Benim kocakarının böreğinin üzerine börek yoktur, sevgili okurlarım. Hiçbir yerde yememişsinizdir, yiyemezsiniz onun böreği gibisini... Böreklerden birini kaldırıp altına baktım... Yazılı kâğıt... İçime doğdu sanki. Masaya koştum. Baktım... Defterin yarısı yok! Kocakarı yaprakları koparıp koparıp böreklerin altına koymuş... Ne yapsaydım dersiniz? Bu yaştan sonra kavga edecek değildim ya!.. Geçen yıl Gadyaç'tan geçtim. Stepan İvanoviç'i nerede bulabileceğimi sormayı unutmayayım diye daha yolda bir düğüm atmıştım mendilime. Bununla da yetinmemiştim üstelik; kasabadan geçişte hapşırırsam Stepan İvanoviç'i hatırlayacağım diye söz vermiştim kendi kendime. Hiçbiri yaramadı işe. Arabayla geçtik kasabadan. Hem hapşırdım, hem de mendilime sümkürdüm. Gene de hatırlamadım. Ancak kasabadan altı versta uzaklaştığımızda geldi aklıma... Elden ne gelir, ister istemez elimde kaldığı kadarıyla yarım koyacağım bu öyküyü kitabıma. Daha sonra neler olduğunu ille de öğrenmek isteyen çıkarsa bir zahmet Gadyaç'a kadar gitsin, Stepan İvanoviç'ten öğrensin sonunu. Öyküyü, baştan sona bile olsa, seve seve anlatır size Stepan İvanoviç. Taş kilisenin yakınlarındadır evi. Dar bir ara sokak vardır orada. Bu ara sokağa saptıktan sonra ikinci ya da üçüncü avlu kapısından gireceksiniz. İyisi mi, şöyle anlatayım size: Bir avluda, tepesinde bıldırcın kafesi olan yükek bir direk gördüğünüzde durun. Yeşil eteklikli şişko bir kadın gelirse, orası (Stepan İvanoviç'in bekâr olduğunu söylememin bir sakıncası yoktur umarım), evet, yanınıza yeşil etekli şişko bir kadın gelirse orası Stepan İvanoviç'in avlusudur işte... Ama belki daha önce çarşıda karşılaşırsınız onunla.Her sabah saat dokuz olmadan sokağa çıkar çünkü. Öğlen için balık, yemeklik falan alır kendine. Peder Anton'la ya da Yahudi tüccarlarla sohbet eder. Hemen tanırsınız onu görünce. Çünkü ondan başka hiç kimse basma çiçekli kalın kumaştan pantolon ile sarı Çin kumaşından kaftan giymez Gadyaç'ta. Bir ipucu daha vereyim size:Yürürken çok sallar kollarını. Toprağı bol olsun, kasabanın mahkeme başkanı Denis Petroviç onu uzaktan görünce şöyle derdi: Bakın hele bakın, yel değirmeni geliyor!"</p>

  <div class="calibre1" id="calibre_pb_46"></div>
</body>
</html>
