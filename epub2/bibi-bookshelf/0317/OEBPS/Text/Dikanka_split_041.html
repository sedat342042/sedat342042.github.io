<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">XIII</p>

    <p class="normal">"Şişşt... yavaş ol, kadın! Gürültü etme, çocuğum uyuyor. Ağladı ağladı, sonunda uyudu oğlum. Ormana gidiyorum ben, kadın! Ne diye öyle bakıyorsun yüzüme! Korkuyorum senden. Gözlerinden demir kıskaçlar uzanıyor... Öf, ne uzun kıskaçlar onlar öyle... Ateş gibi kıpkırmızı gözlerin! Besbelli cadısın sen! Cadıysan def ol buradan! Oğlumu çalacaksın değil mi... Şu yüzbaşı da ne akılsız bir adam. Kiev'de kalmak hoşuma gidiyor sanıyor. Evet, kocam da, oğlum da burada. Peki evimize kim bakacak? Çıt çıkarmadan kaçtım. Genç olmak istiyorsun sen değil mi, kadın?.. Hiç de zor değil bu. Dans et, yeter, Bak, benim gibi..."</p>

    <p class="normal">Böyle anlamsız şeyler söyleye söyleye yürüyordu Katerina. Sonra deli gibi bakındı çevresine, ellerini beline koyup oynamaya başladı. Çığlıklar atarak ayaklarını yere vuruyordu. Gümüş topukları düzensiz, ölçüsüz sesler çıkarıyorlardı. Dağınık, siyah saçları beyaz boynuna dolanıyordu. Hiç durmuyor, kollarını sallayarak, başını eğerek uçuyormuş gibi yapıyordu. Sonunda gücü tükendi sanki. Ya yere yuvarlanacak ya da bu dünyadan uçup gidecekti. İhtiyar hizmetçi kadın üzgündü. Yüzündeki derin kırışıklıklar gözyaşı doluydu. Hanımlarını böyle gören sadık Kazakların içi kan ağlıyordu. Artık iyice güçten düşmüştü Katerina. Olduğu yerde ayaklarını tembel tembel yere vuruyor, kumru oynadığını sanıyordu. Sonunda durdu.</p>

    <p class="normal">"Ama benim gerdanlığım var, Kazaklar," dedi. "Sizin yok!"</p>

    <p class="normal">Birden bağırmaya başladı:</p>

    <p class="normal">"Kocam nerede?" Belinden Türk hançerini çekti. "Oh! Bu görmez onun işini! (Gözyaşları sel gibi akıyordu.) Derindedir babamın yüreği. Ulaşmaz ona kadar bu bıçak. Yüreği dökme demirdendir. Bir cadı demiri cehennem ateşinde eritip dökmüş ona yüreğini. Niçin gelmiyor babam? Onu hançerlemenin zamanı geldi! Bilmiyor mu bunu? Besbelli ben onun yanına varayım istiyor... (Tuhaf tuhaf gülmeye başladı Katerina.) Ne gülünç şeydi o öyle... Canlı canlı gömdüler kocamı... Öyle gülesim geldi ki... Dinleyin beni, dinleyin!"</p>

    <p class="normal">Konuşmayı kesip şarkı söylemeye başladı:</p>

    <p class="indentmetinitalik">Kanlı bir araba gidiyor,</p>

    <p class="indentmetinitalik">Bir Kazak yatıyor içinde,</p>

    <p class="indentmetinitalik">Vurulmuş, kesilmiş.</p>

    <p class="indentmetinitalik">Bir mızrak var sağ elinde.</p>

    <p class="indentmetinitalik">Kan damlıyor mızraktan.</p>

    <p class="indentmetinitalik">Nehir kıpkırmızı kandan.</p>

    <p class="indentmetinitalik">Bir akağaç nehrin kıyısında,</p>

    <p class="indentmetinitalik">Akağaçta bir karga gaklıyor.</p>

    <p class="indentmetinitalik">Anası ağlıyor Kazak için,</p>

    <p class="indentmetinitalik">Ağlama ana, ağlama!</p>

    <p class="indentmetinitalik">Oğlun senin evlendi,</p>

    <p class="indentmetinitalik">Güzel karısını alıp,</p>

    <p class="indentmetinitalik">Düzlükte penceresiz, kapısız,</p>

    <p class="indentmetinitalik">Toprak altındaki evine girdi.</p>

    <p class="indentmetinitalik">İşte bu şarkı da burada bitti...</p>

    <p class="indentmetinitalik">Balık yengeçle dansa kalktı...</p>

    <p class="indentmetinitalik">Beni sevmeyen erkeğin,</p>

    <p class="indentmetinitalik">Dilerim anası ağlar sıtmadan!</p>

    <p class="normal">Birbirine karıştırıyordu şarkıları. İki gündür kendi evindeydi. Kiev'den söz etmek istemiyor, dua etmiyor, insanlardan kaçıyordu. Sabahtan gece geç saatlere kadar dolaşıp duruyordu ormanda. Sivri dallar beyaz yüzünü, omuzlarını çiziyor, dağınık saçlarını rüzgâra savuruyor, kuru yapraklar ayaklarının altında hışırdıyordu... Katerina hiçbir şeyle ilgilenmiyor, yürüyordu. Akşamın kızıllığı kaybolup da gökyüzünde yıldızlar gözüktüğünde, ay kendini gösterdiğinde korkunçtur orman. Vaftiz edilmemiş çocuklar ağaçlara tırmanır, dallara tutunurlar. Hüngür hüngür ağlarlar, kahkahalarla gülerler, patikalarda, geniş ısırganlıklarda grup grup koşar dururlar. Ruhlarını şeytana teslim etmiş kızlar dizi dizi çıkarlar Dniepr'in dalgaları arasından; yeşil başlarından omuzlarına dökülür saçları, uzun saçlarından çağıldayarak akar su. Akan suların arasından, üzerlerinde camdan giysiler varmış gibi görünürler. Pek güzel bir gülümseme olur dudaklarında, yanakları ateş ateş yanar, gözleri insanı çeker... Bakışlarında ateşli bir sevgi vardır, öperler... Kaç ey vaftiz edilmiş Hıristiyan! Buzdandır o kızların dudakları, yatakları soğuk sudur. Kandırıp suya çekecekler seni! Hiçbirine bakmıyordu Katerina. Korkmuyordu denizkızlarından çılgın... Elinde hançer, koşuyordu karanlık ormanda. Babasını arıyordu.</p>

    <p class="normal">Bir sabah erken kırmızı kaftanlı, boylu boslu bir konuk geldi onlara. Danilo'yu sordu. Olanları öğrenince üzüntüsünden ağladı. Yenine sildi gözyaşlarını. Burulbaş'la silah arkadaşı olduklarını söyledi. Kırımlılarla, Türklerle savaşlarda omuz omuza dövüşmüşler. Danilo'yu böyle bir sonun beklediğini aklının ucundan geçirmezmiş... Daha birçok şeyler anlattı konuk. Katerina'yı görmek istedi.</p>

    <p class="normal">Konuğun anlattıklarını başlangıçta dinlemiyordu Katerina. Sonra sonra, aklı başına gelmiş gibi dinlemeye başladı. Danilo ile iki kardeş gibi olduklarını söylüyordu konuk. Bir keresinde su bendinin içine gizlenmişler Kırımlılardan... Katerina dinliyor, gözlerini konuğun yüzünden ayırmıyordu. Kazaklar hanımlarına bakıp bakıp şöyle düşünüyorlardı:</p>

    <p class="normal">"Düzelecek hanımımız!.. Bu konuk iyi edecek onu! Aklı başında dinliyor!"</p>

    <p class="normal">Bu arada konuk anlatıyordu:</p>

    <p class="normal">"Dostça bir sohbetimizde Danilo bana, bak kardeşim, Kopryan, demişti, günün birinde ben ölürsem karımı yanına al, senin karın olsun..."</p>

    <p class="normal">Katerina'nın korkunç bakışı sanki saplandı konuğun gözlerinin içine.</p>

    <p class="normal">"Ah!" diye haykırdı. "Sensin!.. Babam!.."</p>

    <p class="normal">Bıçakla saldırdı konuğun üzerine. Katerina'nın elinden bıçağı almak için uzun süre uğraştı adam. Sonunda aldı bıçağı, kaldırdı ve... korkuç bir şey oldu o anda; bir baba aklını yitirmiş kızını öldürdü.</p>

    <p class="normal">Şaşkına dönen Kazaklar adamın üzerine saldırdılar. Ama büyücü bu arada atına atlamış, gözden kaybolmuştu.</p>
  </div>

  <div class="calibre1" id="calibre_pb_42"></div>
</body>
</html>
