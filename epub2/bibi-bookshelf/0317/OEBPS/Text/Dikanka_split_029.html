<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_10">Korkunç İntikam</h2>

  <p class="h2baslik">I</p>

  <p class="normal">Kiev'in bir ucunda gürültü patırtı vardı, neşe vardı. Kazak Gorobets oğlunu evlendiriyordu. Her yandan birçok konuk gelmişti. Eskiden güzel yemekler yemeyi pek severlerdi. Yemeyi çok, içmeyi daha da çok severlerdi. Kazak askeri Mikitka da, Leh krallık çiftçileriyle yedi gün yedi gece kırmızı şarap içip eğlendiği Pereşloye Ovası'ndan doru atına atladığı gibi gelmiştir. Yüzbaşının kardeşliği Danilo Burulbaş da Dniepr'in karşı yakasında iki dağ arasındaki çiftliğinden genç karısı Katerina ile bir yaşında oğlunu alıp gelmişti. Katerina'nın bembeyaz yüzüne, Alman kadifesi gibi simsiyah kaşlarına, güzel eteğine, mavi yarım önlüğüne, gümüş topuklu çizmelerine hayran kalmışlardı konuklar. Ama onun yaşlı babasının onlarla birlikte düğüne gelmemesine de pek şaşmışlardı doğrusu. Katerina'nı babası Dniepr boyunda topu topu bir yıl kalmış, sonra bir yerlere gitmiş, yirmi bir yıl kayıplara karışmıştı. Kızının yanına o kocaya vardıktan, bir oğlan doğurduktan sonra dönmüştü. Düğüne gelseydi ilginç çok şey anlatırdı yüzde yüz. Öyle ya, insan yaban ellerde bunca yıl kalır da anlatacak az mı şeyi olurdu! Bizim buralara hiç benzemez oralar. İnsanları da farklıdır. Hıristiyan kiliseleri de yoktur... Ama nedense gelmemişti işte ihtiyar. Konuklara üzümlü, kaymaklı varenikler, tepsi tepsi yumurtalı, sütlü buğday ekmeği sundular. İçlerine para konup pişirilmiş bu ekmekleri önlerinden geçirirlerken çalgıcılar bir an müziği kesiyor, çembalolarını, kemanlarını, teflerini yere bırakıp birer ekmek aşırıyorlardı tepsinden... Genç kızlar işlemeli mendilleriyle terlerini silip öne çıkmışlardı. Delikanlılar ellerini bellerine koyup mağrur, sağa sola bakınarak onlara doğru yürüyorlardı... Yaşlı Kazak yüzbaşısı gençleri kutsamak için iki tasvir getirdi evden. Bu tasvirleri ona yüce rahip Varfolomey vermişti. Gerçi çerçeveleri en basitindendi, öyle altın gümüş işlemeli değillerdi ama bu tasvirlerin bulundukları eve hiçbir kötü ruh girmeye cesaret edemezdi. Yüzbaşı tasvirleri başının üstünde kaldırıp kısa bir dua okumaya hazırlandı... Birden yerde oynayan çocuklar korkuyla bağrışmaya başladılar. Peşinden kalabalık açıldı... Herkes dehşet içinde, parmağıyla, kalabalık açılınca, ortada kalmış Kazağı gösteriyordu. Tanıyan bile yoktu onu. Pek güzel oynadığı kazaskayı yeni bitirmiş, çevresindekileri güldürmüştü. Yüzbaşı tasvirleri başının üzerinde kaldırınca birden değişmişti adamın yüzü. Burnu irileşmiş, yana yatmış, kahverengi gözlerinin yerini yeşil bir çift göz almış, dudakları morarmış, çenesi titremeye başlamış, mızrak gibi sivrilmişti... Ağzından bir köpek dişi fırlamıştı dışarı, sırtı kamburlaşmıştı. Ve Kazak çok yaşlı bir ihtiyar olmuştu.</p>

  <p class="normal">Kalabalık birbirine sokulup bağırmaya başlamıştı:</p>

  <p class="normal">"Büyücü bu! O büyücü! Gene çıktı ortaya!"</p>

  <p class="normal">Anneler çocuklarını kucaklarına almışlar, bağrışıyorlardı.</p>

  <p class="normal">Kazak yüzbaşısı cesaretle öne çıktı, tasvirleri büyücüye doğru uzatıp yüksek sesle:</p>

  <p class="normal">"Def ol iblis!" diye bağırdı. "Yer yok sana burada!"</p>

  <p class="normal">Korkunç yüzlü ihtiyar dişlerini kurt gibi şakırdatarak, gıcırdatarak kayboldu gözden. Kalabalıkta her kafadan bir ses çıkıyor, söylentiler bozuk havada deniz gibi çalkanıyordu. Gençler, şehre ilk kez gelmiş olanlara soruyorlardı:</p>

  <p class="normal">"Ne büyücüsüymüş?"</p>

  <p class="normal">Başlarını sallıyorlardı yaşlılar.</p>

  <p class="normal">"Felaket yakındır!" diyorlardı.</p>

  <p class="normal">Yüzbaşının geniş avlusundaki kalabalık yer yer bir araya toplanmış, korkunç büyücü üzerine anlatılanları dinliyordu. Ama herkesin anlattığı başkaydı. Asıl büyücünün kim olduğunu bilen yoktu.</p>

  <p class="normal">Bal şarabı fıçısını ortaya çıkardılar. Kova kova votka getirdiler. Yeniden neşelendi herkes. Çalgıcılar oynak havalar çalıyor, gençler parlak renkli kaftanlarıyla oynuyorlardı. Doksanlık, yüzlük ihtiyarlar da ortaya çıkmışlardı. Geride bıraktıkları yıllarını boşa geçirmedikleri belliydi... Gece geç vakte kadar yenildi içildi. Şimdikilere hiç benzemeyen bir eğlenceydi bu. Sonunda konuklar dağılmaya başladılar. Gidenler azdı. Çoğunluk yüzbaşının avlusunda gecelemek için kalmıştı. Bir o kadar Kazak da davetsiz, sedirlerin altlarına, döşemeye uzanıp uyumuştu. Bazıları sarhoş sarhoş ahırın çevresinde bir süre yalpaladıktan sonra yere uzanıp, Kiev'in ta öteki ucundan duyulacak kadar yüksek sesle horlamaya başlamışlardı.</p>

  <div class="calibre1" id="calibre_pb_30"></div>
</body>
</html>
