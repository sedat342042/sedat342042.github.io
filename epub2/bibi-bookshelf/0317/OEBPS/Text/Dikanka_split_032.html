<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">IV</p>

    <p class="normal">Ortalık aydınlanıyordu. Güneşli bir sabah değildi. Gökyüzü kara bulutlarla kaplıydı. İnce bir yağmur çiseliyordu tarlaların, ormanların, geniş Dniepr'in üzerine. Katerina uyandı. Mutlu değildi. Gözleri şişmişti ağlamaktan. Bir endişe, bir huzursuzluk vardı içinde.</p>

    <p class="normal">"Sevgili kocam, değerli kocam, tuhaf bir düş gördüm ben!"</p>

    <p class="normal">"Nasıl bir düş gördün, sevgili Katerinam?"</p>

    <p class="normal">"Çok acayip bir düştü. Düş değil de gerçekti sanki. Yüzbaşının evinde gördüğümüz o korkunç yaratık babammış sözde... Ama yalvarırım, inanma bu düşe Danilo! İnsan daha ne saçma şeyler görür düşünde! O korkunç yaratığın karşısında ayakta duruyordum. Zangır zangır titriyordum korkudan. Ağzından çıkan her sözcük damarlarımı yakarak dolaşıyordu bedenimi. Neler söylediğini bilsen..."</p>

    <p class="normal">"Neler söyledi, benim tatlı Katerinam?"</p>

    <p class="normal">"Şöyle diyordu: Bana bak Katerina, çok yakışıklıyım ben! Çirkin olduğumu söyleyenlere inanma! İyi bir koca olacağım sana. Bakışlarım ne güzel, görüyor musun!.. Böyle diyererek ateşten bakışlarını gözlerimin içine dikti. Bir çığlık attım. Uyandım."</p>

    <p class="normal">"Evet, Katerina, düşte görülenlerin çoğu gerçektir. Sonra biliyor musun, tepelerin ötesinde de durum pek sakin değil. Lehler burunlarını gösterdiler gösterecekler gene. Komutan haber yollamış, uyanık olmamızı istiyor. Ama boşuna endişe ediyor. Ben zaten uyanığım. Dün gece ağaç kesip on iki barikat yaptılar adamlarım. Kurşunla ağırlayacağız Leh beylerini. Leh toprak sahiplerini de sopayla oynatacağız."</p>

    <p class="normal">"Peki babamın haberi var mı bundan?"</p>

    <p class="normal">"Senin baban da başımın belası yani!.. Ne biçim insandır anlayamadım hâlâ. Yaban ellerde çok günahlar işlemiş olsa gerek, hani neredeyse bir aydır buralarda, bir kerecik olsun iyi bir Kazak gibi neşelendiğini görmedim. Neye yorarsın bunu sen, Katerina? Tatlı şarap içmedi! Duyuyor musun, Brestovlu Yahudilerden aldığım tatlı şaraptan... İçmedi! (Adamlarından birine seslendi Danilo.) Hey delikanlı mahzene koş yavrum, tatlı şarap getir bana! Düşün Katerina, acı şarap bile içmiyor! Olacak şey mi! Bana öyle geliyor ki Katerina, Hazreti İsa'ya bile inanmıyor senin baban! Ne dersin, ha?"</p>

    <p class="normal">"Ağzından çıkanı kulağın duyuyor mu senin, Danilo?"</p>

    <p class="normal">Kazağın getirdiği dolu maşrapayı alırken karşılık verdi Danilo:</p>

    <p class="normal">"Şaşılacak şeydir Katerina! Pis Katolikler bile bayılırlar votkaya. Yalnız Türkler içmezler. Söyle bakayım, Stetsko, mahzende ne kadar içtin tatlı şaraptan?"</p>

    <p class="normal">"Yalnızca tadına baktım, efendim."</p>

    <p class="normal">"Yalan söylüyorsun köpek herif! Baksana nasıl konuyorlar sinekler bıyığına! En azından yarım kova içmişsindir. Gözlerinden belli. Ah şu Kazaklar! Ne hoş insanlardır! Canlarını verirler arkadaşları için. Ama içkiyi buldular mı bir şeyi görmez gözleri, hepsini kendileri içerler. Söylesene Katerina, eskiden ben de çok içer miydim?"</p>

    <p class="normal">"Eskidendi o! Hem eskiden..."</p>

    <p class="normal">"Korkma, korkma, bu maşrapadan başka içmeyeceğim! (Kapıdan başını eğerek giren kayınpederini görünce homurdandı.) İşte Türk rahibi de geldi!"</p>

    <p class="normal">İhtiyar, kalpağını çıkardı, göz alıcı taşlarla süslü kılıcının asılı olduğu kemerini düzeltti.</p>

    <p class="normal">"Ne demek oluyor bu kızım!" dedi. "Güneş tepeye vardı. Sen yemeği hazırlamamışsın hâlâ."</p>

    <p class="normal">"Yemek hazır babacığım, hemen şimdi koyarız! (Tahta çanakları yıkayan yaşlı hizmetçi kadına seslendi Katerina.) Galuşka tenceresini çıkar! Sen dur, iyisi mi ben çıkarayım. Sen adamları çağır!"</p>

    <p class="normal">Hepsi yerde çepeçevre oturdular sofranın başına. Tasvirlerin karşısında ihtiyar oturuyordu. Onun sol yanında Danilo, sağ yanında Katerina oturmuştu. Mavili, sarılı kaftanlar giymiş en güvenilir on Kazak da sofradaydı.</p>

    <p class="normal">Biraz yedikten sonra kaşığını bıraktı ihtiyar.</p>

    <p class="normal">"Bu galuşkaları sevmedim ben! " dedi. "Hiç güzel değiller!"</p>

    <p class="normal">"Biliyorum," diye geçirdi içinden Danilo. "Yahudilerin eriştesini daha çok seversin sen. (Yüksek sesle ekledi.) Niçin galuşka güzel değil diyorsunuz kayınpederim? İyi mi yapılmamış? Benim Katerinam galuşkayı öyle güzel yapar ki, Kazak ordu komutanı bile seyrek yer öylesini. Boşuna deme güzel değil diye... Hıristiyan yemeğidir galuşka! Bütün azizler, Tanrı'nın sevgili kulları galuşka yemiştir."</p>

    <p class="normal">İhtiyarda çıt yoktu. Danilo da sustu. Lahana ve erikle birlikte kızartılmış erkek domuz eti koydular sofraya. Katerina'nın babası lahanaları kaşığıyla ayıklamaya başladı.</p>

    <p class="normal">"Ben domuz eti sevmem!" dedi.</p>

    <p class="normal">"Niçin sevmiyorsun domuz etini?" dedi Danilo. "Yalnız Türklerle Yahudiler yemezler domuz etini."</p>

    <p class="normal">Daha çok astı yüzünü ihtiyar. Yalnızca sütlü lemişkadan<sup class="calibre2"><a href="../Text/Dikanka_split_052.html#footnote-100-34" id="footnote-100-34-backlink">[34]</a></sup> yedi. Votka yerine, koynundan çıkardığı şişeden siyah bir şey içti.</p>

    <p class="normal">Yemekten sonra yatıp rahat bir uyku çekti Danilo. Ancak akşamüzeri uyandı. Oturdu, Kazak ordu komutanına birkaç rapor yazdı. Katerina peykede oturmuş, ayağıyla salıncağı sallıyordu. Danilo oturduğu yerde yazıyordu, ama bir gözü de penceredeydi. Dniepr de dağlar da ışıl ışıldı. Uzakta ormanlar uzanıyordu. Yukarılarda, gökyüzünde gecenin yaklaştığı belliydi. Ama Danilo'nun baktığı ne koyu yeşil ormanların güzelliği, ne de uzak gökyüzünün güzelliğiydi. Dniepr'in ortalarına doğru uzanan burundaki eski şatodaydı gözü. Şatonun dar pencerelerinden birinde ışık vardı sanki. Ama sakindi ortalık. Endişelenecek bir şey görmüyordu bunda Danilo. Yalnızca aşağılardan Dniepr'in uğultusu, arada bir, uyanan dalgaların sesi duyuluyordu. Sakindi Dniepr. Yaşlı bir adam gibi homurdanıyor, söyleniyordu sanki. Hiçbir şeyi beğenmiyordu. Her şey değişmişti çevresinde. Kıyısı boyunca uzanan dağlarla, ormanlarla, çayırlarla tekdüze bir düşmanlığı sürdürüyor, onlardan yakınmalarını Karadeniz'e taşıyordu.</p>

    <p class="normal">İşte bir kayığın karaltısı belirdi geniş Dniepr'de. Hâlâ ışık vardı sanki şatoda. Hafiften ıslık çaldı Danilo. Sadık adalarından biri koşup geldi bu ıslığa.</p>

    <p class="normal">"Çabuk keskin kılıcınla tüfeğini al, benimle gel Stetsko!"</p>

    <p class="normal">"Gidiyor musun?"dedi Katerina.</p>

    <p class="normal">"Gidiyorum kadınım. Şöyle bir kolaçan etmemiz gerekiyor çevreyi."</p>

    <p class="normal">"Ama evde yalnız kalmaya korkuyorum ben. Öyle uykum var ki! Ya gene görürsem o düşü? Düş olduğundan bile kuşku ediyorum. Öylesine canlıydı ki..."</p>

    <p class="normal">"Yaşlı hizmetçimiz yanında kalacak. Holde, avluda da Kazaklar var!"</p>

    <p class="normal">"Hizmetçi kadın şimdiden uyudu. Kazaklara da nedense güvenemiyorum. Hadi Danilo, odaya kilitle beni, anahtarını yanına al. O zaman korkmam belki. Kazaklar da kapının önünde yatsınlar."</p>

    <p class="normal">Tüfeğinin tozunu aldı Danilo. Barutunu koyarken:</p>

    <p class="normal">"Nasıl istersen öyle olsun!" dedi.</p>

    <p class="normal">Bu arada Stetsko tam bir Kazak gibi giyinmiş, hazır bekliyordu. Danilo kürklü kalpağını koydu başına, pencereyi kapadı, kapının sürgülerini sürdü. Kapıyı kilitledikten sonra, avluda uyuyan Kazakların arasından sessizce geçip dağlara doğru yürüdü. Tek bulut kalmamıştı gökyüzünde. Dniepr'den doğru tatlı, hafif bir yel esiyordu. Her şey derin bir sessizliğe gömülmüştü. Yalnızca bir martının çığlıkları duyuluyordu uzaktan. Ama bir hışırtı oldu işte... Burulbaş'la sadık uşağı çalıların arasına sindiler hemen. Kırmızı kaftanlı biri iniyordu yamaçtan. Adamın belinde iki tabanca, bir kılıç vardı. Çalıların arasından dikkatle baktı Danilo.</p>

    <p class="normal">"Benim kayınpederim bu!" diye fısıldadı. "Bu saatte niçin, nereye gidiyor? Stetsko! Gözünü dört aç. Gözden kaçırma onu."</p>

    <p class="normal">Kırmızı kaftanlı adam kıyıya indi, eski şatoya yöneldi.</p>

    <p class="normal">"Vay canına! Nereye gidiyor baksana," dedi Danilo. "Hey Stetsko! Büyücünün inine mi gidiyor yoksa?"</p>

    <p class="normal">"Öyle olsa gerek efendim! Yoksa buralarda ne işi vardı? Ama şatonun yanında gözden kayboldu."</p>

    <p class="normal">"Şuradan çıkalım. İzleyelim onu. Bir işler dönüyor orada galiba. Evet Katerina, babanın iyi bir insan olmadığını söylemiştim sana. Ortodokslukla ilgisi yoktu çünkü..."</p>

    <p class="normal">Danilo ile sadık uşağı kıyıya inmişlerdi. İşte onlar da kayboldular gözden. Şatoyu kuşatan sık orman onları da almıştı içine. Yukarda küçük bir pencerede soluk bir ışık vardı. Aşağıda iki Kazak içeriyi nasıl görebileceklerini düşünüyorlardı. Kapı falan yoktu görünürlerde. Avludan şatoya bir giriş olmalıydı. Ama oraya nasıl gireceklerdi? Uzaktan köpek havlamaları, zincir şakırtıları duyuluyordu.</p>

    <p class="normal">Küçük pencerenin tam karşısında yüksek bir meşe ağacı gördü Danilo.</p>

    <p class="normal">"Ne diye boşuna kafa patlatıyorum?" dedi. "Sen burada bekle, Stetsko! Ben şu ağaca çıkacağım. Oradan görünür içerisi."</p>

    <p class="normal">Böyle dedikten sonra kuşağını çıkardı. Ses yapmasın diye kılıcını yere bıraktı. Dallara tutunup yukarı çekti kendini. Küçük pencerede ışık vardı hâlâ. Pencerenin tam karşısında bir budağa oturup, kolunu ağacın bedenine doladı, baktı... Mum falan yanmıyordu odada. Ama aydınlıktı. Duvarlarda acayip resimler vardı. Silahlar asılıydı. Ama hepsi de tuhaf silahlardı: Ne Türkler taşırlardı böyle silahları, ne Kırımlılar, ne Lehler, ne Hıristiyanlar, ne de şanlı İsveçliler. Yarasalar uçuşup duruyorlardı odanın tavanında. Gölgeleri duvarlara, kapıya, raflara düşüyordu. İşte, hiç gıcırdamadan açıldı kapı. Kırmızı kaftanlı biri girdi içeri. Beyaz örtülü masaya doğru yürüdü. O idi bu! Danilo'nun kayınpederi! Danilo sindi biraz, iyice yapıştı ağaca. Ama adamın, dışardan biri onu gözetliyor mu gözetlemiyor mu diye bakacak durumu yoktu. Yüzü asıktı odaya girdiğinde, canı sıkkındı. Masanın üzerindeki örtüyü çekti ve... odanın içini yavaş yavaş berrak mavi bir ışık kaplamaya başladı. Önceki soluk sarı ışığın birbirine karışmamış dalgaları mavi denizdeki gibi gözden bir kayboluyor, sonra yeniden gözüküyorlardı. Mermer damarları gibi diziliyorlardı sıra sıra. Adam bir çanak koydu masanın üzerine, birtakım otlar atmaya başladı içine. Dikkatle bakıyordu Danilo. Ama kırmızı kaftanını göremiyordu şimdi kayınpederinin. Türklerin giydikleri çeşidinden bol bir şalvar vardı üzerinde. Belinde tabancalar, başında Rusçaya da, Lehçeye de hiç benzemeyen bir yazıyla her yanı yazılı acayip bir kalpak... Yüzüne baktı, yüzü de değişmeye başlamıştı. Burnu uzadı, uzadı, dudaklarının üzerine sarktı. Ağzı bir anda kulaklarına kadar yayıldı. Bir diş fırladı ağzından, yana doğru eğildi... Yüzbaşının düğünündeki ihtiyar büyücüydü şimdi Danilo'nun karşısındaki.</p>

    <p class="normal">"Gördüğün düş doğruymuş Katerina!" diye geçirdi içinden Burulbaş.</p>

    <p class="normal">Büyücü masanın çevresinde dolaşmaya başladı. Duvarlardaki resimler ondan daha çabuk yer değiştiriyorlardı. Yarasalar da daha hızlı aşağı yukarı, ileri geri uçuyorlardı. Mavi ışık giderek zayıfladı, zayıfladı, sonunda hepten söndü sanki. Şimdi titrek kızıl bir ışık vardı içerde. Bu tuhaf ışık odanın köşelerinde hafiften tıngırdayarak ağır ağır kayboldu. Karanlıktı şimdi odanın içi. Yalnızca bir ses duyuluyordu. Akşamın durgun saatinde rüzgârın ayna gibi suyun yüzeyinde dolanarak, gümüş rengi söğüt dallarını daha da eğerek oynadığında çıkardığı sese benziyordu. Danilo'ya, odanın içinde ay parlıyor, yıldızlar dolaşıyor, koyu mavi gökyüzü belli belirsiz gözüküyor gibi geldi. Gecenin serinliği bile vurdu yüzüne sanki. Birden gözlerine inanamadı Danilo: (Uyuyor mu diye bıyığını bile çekelemişti.) Odanın içinde gökyüzü kaybolmuş, yerine onun odası gelmişti şimdi. Duvarda onun Tatar kılıçlarıyla Türk kılıçları asılıydı. Raflarda onların eşyaları, masada ekmek, tuz, salıncak... Ama tasvirlerin yerlerinde korkunç yüzler vardı; sedirde... Birden koyu bir sis kapladı her yanı. Gene karanlık oldu, gene o tuhaf tıngırtısıyla deminki kızıl ışık aydınlattı odayı. Büyücü, başında tuhaf sarığıyla oradaydı gene. Kıpırdamadan duruyordu olduğu yerde. Sesler giderek yükseliyor, sıklaşıyordu. Soluk kızıl ışık parlaklaştı sonra, buluta benzer beyaz bir şey belirdi odanın ortasında. Bu bir bulut değil de bir kadınmış gibi geldi Danilo'ya. Ama nedendi bu kadının bedeni? Havadan mıydı, neydi? Niçin öyle duruyordu, niçin ayakları yere değmiyordu? Niçin tutunmuyordu bir şeye? Kızıl ışık kadının içinden geçiyor, karşı duvardaki resimlerin üzerine düşüyordu. İşte oynattı saydam başını kadın. Soluk mavi gözleri donuktu. Saçları parlak gri bir duman gibi, büklüm büklüm dökülüyorlardı omuzlarına. Dudakları (sabah erken saydam beyaz gökyüzünden şafağın belli belirsiz kızıllığı süzülüyormuş gibi) soluk kırmızı görünüyorlardı. Kaşları hafiften koyuydu... Ah! Katerina'ydu bu! Kolunun bacağının kesildiğini hissetti Danilo. Katerina konuşmak için kendini zorluyordu, ama dudakları kıpırdıyordu yalnızca, sesi çıkmıyordu. Büyücü kıpırdamadan duruyordu olduğu yerde.</p>

    <p class="normal">"Nerede kaldın?" diye sordu.</p>

    <p class="normal">Ayakta duruyordu Katerina. Tir tir titremeye başlamıştı.</p>

    <p class="normal">"Oh! Niçin çağırdın beni?" diye inledi. "Öyle mutluydum ki! Doğduğum, on beş yılımı geçirdiğim yerlerdeydim. Oh, ne güzeldi oralar! Çocukken oynadığım çayır yemyeşildi. Çimenler ne hoş kokuyorlardı!.. Hiç değişmemişlerdi kır çiçekleri. Evimiz de değişmemişti, bahçemiz de! Ah, nasıl kucaklardı beni iyi yürekli annem! Bakışlarında ne derin bir sevgi olurdu! Kucağında sallardı beni, dudaklarımdan, yanaklarımdan öperdi. Gür saçlarımı sık dişli taraklarla tarardı... Baba! (Soluk bakışlarını büyücünün yüzüne dikti.) Niçin kestin annemi?"</p>

    <p class="normal">Büyücü gözdağı verir gibi salladı ona parmağını.</p>

    <p class="normal">"Bunları söylemen için mi çağırdım seni buraya?"</p>

    <p class="normal">Bedeni saydam güzel titredi gene. Büyücü sordu:</p>

    <p class="normal">"Hanımın nerede şimdi?"</p>

    <p class="normal">"Hanımım güzel Katerina uyuyor. Ben de fırsat bildim bunu, uçup gittim bedeninden. Çok özlemiştim annemi. Bir anda on beş yaşımda olmuştum. Kuş gibi hafiflemiştim. Niçin çağırdın beni?"</p>

    <p class="normal">Büyücü alçak sesle (Danilo güçlükle duyuyordu söylediğini):</p>

    <p class="normal">"Dün söylediklerimi hatırlıyor musun?" dedi.</p>

    <p class="normal">"Hatırlıyorum evet, hatırlıyorum. Unutmak için neler vermezdim! Zavallı Katerina! Ruhunun bildiğinin çok azını biliyor!"</p>

    <p class="normal">"Katerina'nın ruhu bu!" diye geçirdi içinden Danilo.</p>

    <p class="normal">Ama olduğu yerden kıpırdamaya cesaret edemiyordu hâlâ.</p>

    <p class="normal">"Vazgeç artık baba! Senin her cinayetinden sonra ölülerin mezarlarında ayağa dikilmelerinden korkmuyor musun?"</p>

    <p class="normal">Büyücü öfkeyle kesti sözünü:</p>

    <p class="normal">"Aynı şeyleri söylüyorsun hâlâ! Dediğim dediktir benim! Benim istediğim gibi olacak! Yapacaksın dediğim! Katerina benim olacak!.."</p>

    <p class="normal">"Oh! sen bir canavarsın," diye inledi kadın. "Babam değilsin benim! Hayır senin istediğin olmayacak! Evet, iğrenç büyülerinle ruhları yanına çağırabiliyorsun, onlara eziyet edebiliyorsun... Ama bir ruha istemediği bir şeyi ancak Tanrı yaptırabilir. Hayır! Ben onun bedeninde kaldığım sürece Katerina hiçbir zaman kötü bir işe kalkışmayacaktır. Korkunç hüküm günü yaklaştı baba! Babam olmasaydın gene de ihanet ettiremezdin beni, bana sadık kocama. Kocam bana sadık olmasa, beni sevmese bile gene ihanet etmezdim ona. Çünkü yeminini bozan, ona bağlı olmayan ruhları sevmez Tanrı."</p>

    <p class="normal">Katerina'nın ruhu o anda soluk gözlerini Danilo'nun içeriyi gözetlediği pencereye dikti, kıpırdamadan öyle kaldı...</p>

    <p class="normal">"Nereye bakıyorsun öyle? Kimi görüyorsun?" diye bağırdı büyücü</p>

    <p class="normal">Katerina'nın ruhu ürperdi.</p>

    <p class="normal">Ama Danilo bu arada çoktan yere inmiş, sadık uşağı Stetsko ile birlikte uzaklaşmıştı. Danilo'nun Kazak yüreğinde tuhaf bir korku vardı. Hızlı adımlarla geçti avluyu. Kazaklar (nöbetçi olan, oturmuş piposunu içen biri dışında hepsi) yerlere uzanmış, uyuyorlardı avluda. Gökyüzünde yıldızlar ışıl ışıldı.</p>
  </div>

  <div class="calibre1" id="calibre_pb_33"></div>
</body>
</html>
