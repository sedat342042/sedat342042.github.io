<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">XII</p>

    <p class="normal">Ukrayna ilinin ötesinde (Lehistan'ı geçtikten, kalabalık Lemberg kentini de geride bıraktıktan sonra), tepeleri bulutların üstünde sıra sıra dağlar vardır. Bu sıradağlar birbirine taştan bir zincir gibi eklenerek toprağı sağa sola atmış, sonra da, onu gürültülü azgın sular alıp götürmesin diye üzerini kalın bir taş tabakasıyla örtmüştür. Bu taş zincir Ulah ili ile Transilvanya bölgesine kadar uzanır, sonra Galiçya ile Macar halkları arasında aşılmaz bir duvar gibi yükselir. Bizim illerde yoktur böyle dağlar. Göz görmez dumanlı tepelerine insan ayağı değmemiştir. Görünümleri çok güzeldir: Azgın deniz fırtınalı bir havada geniş kıyılarını aşmış, yüksekli alçaklı dalgalarını uzaklara yollamış, bu dalgalar havada donup kalmışlardır sanki. Ya da ağır bulutlar gökyüzünden kopmuş, toprağın üzerine yığılmış gibidir... Gri bir renkleri vardır. Ak tepeleri parlar güneş vurdukça. Karpat Dağları'na varana kadar Rus dili konuşulur. Bu dağların ardında da kimi yerlerde duyar gibi olursunuz anadilimizi. Ama oraların dili de, dini de benzemez bizimkine. Kalabalık Macar milletidir oralarda yaşayan. Ata binmekte de, dövüşmekte de, içmekte de Kazaklardan geri kalmazlar. Atlarının koşumu için, güzel kaftanları için parayı hiç esirgemezler. Dağların aralarında geniş, büyük göller vardır. Cam gibi kıpırtısızdırlar bu göller. Ayna gibi yansıtırlar dağların çıplak tepelerini, yeşil eteklerini. Peki, ama yıldızlar parlasın parlamasın, her gece dev bir kara yağız at üzerinde kimdir bu dağlarda dolaşan? Kimdir bu dev yapılı bahadır, atıyla dağdan dağa atlayan, göllerin üzerinden (durgun sularda dev atıyla yansıyarak) aşan, uzun gölgesi korkunç bir biçimde düşen yamaçlara?.. Çelik zırhı ışıl ışıl parlayan? Omzunda mızrağı, eyerine çarpan kılıcı şakırdayan?.. Zırhını başlığını kaldırmış bıyığı simsiyah, gözleri kapalı, kirpikleri inik, uyuyan?.. Uyurken atının dizginlerini tutan, terkisinde de bir çocuk olan?.. Arkadan bahadırın beline sarılmıştı çocuk. O da uyuyordu. Kimdi bu bahadır? Niçin, nereye gidiyordu? Kimse bilmiyordu... Dolaşıp duruyordu dağlarda. Gün ışıyıp güneş doğduğunda kayboluyordu. Yalnızca kimi zaman köylülerin gökyüzünde tek bulut yokken uzun bir gölge gördükleri oluyordu dağlarda. Ortalık kararır kararmaz gene çıkıyordu ortaya atlı. Göllerin üzerine düşüyordu yansısı, titreşerek koşuyordu arkası sıra gölgesi. Böylece çok dağlar aşıp Krivan'a vardı atlı. Karpatlar'da bu dağdan yükseği yoktur. Ötekilerin üzerinde bir kral gibi yükselir. Krivan'ın tepesinde durdu at. Bahadır daha derin bir uykuya daldı orada. Bulutlar çöktüler üzerine, örttüler onu.</p>
  </div>

  <div class="calibre1" id="calibre_pb_41"></div>
</body>
</html>
