<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dikanka</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="h2baslik">III</p>

    <p class="normal">Bey Danilo'nun evi Dniepr'e açılan küçük bir vadide, iki tepenin arasındaydı. Pek büyük sayılmazdı. Dıştan sade bir Kazak evini andırıyordu. Tek odası vardı. Ama Danilo'ya da, karısına da, yaşlı hizmetçilerine de, yiğit on adamına da rahat yetiyordu. Odanın duvarları tavana yakın yerde boydan boya meşe ağacından rafla kaplıydı. İçki dolu testiler, sürahiler diziliydi bu raflarda. Testilerin, sürahilerin aralarında armağan gelmiş, savaşta alınmış gümüş kupalar, altın kaplama güğümler vardı. Rafların altında değerleri büyük, fitilli tabancalar, tüfekler, pırıl pırıl kılıçlar, mızraklar asılıydı. Bütün bunlar Tatarlardan, Türklerden, Lehlerden (zorla ya da iyilikle) alınmıştı. Her birinin anısı başkaydı. Onları seyrederken eski günlere dalar, cenklerini yeniden yaşardı Danilo. Aşağıda duvarların dibinde ise gene düzgün yontulmuş kalın meşe tahtalardan sedirler uzanıyordu. Ocağın yanındaki peykenin önünde, tavana çakılı bir çengele geçirilmiş, ipe bağlı bir salıncak vardı. Odanın tabanı güzelce bastırılmış, sonra killi çamurla sıvanmıştı. Sedirlerde Danilo ile karısı yatıyorlardı. Peykede ise yaşlı hizmetçi kadın. Salıncakta Danilo'nun küçük oğlunu sallayıp uyutuyorlardı. Yerlerde ise Danilo'nun adamları yatıyorlardı. Ama Kazak düz toprağın üzerinde olunca, açık havada yatmayı daha çok sever... Döşek, yastık istemez. Bir parça kuru ot koyar başının altına, keyfince uzanır çayıra. Gece uyanıp yıldızlarla kaplı gökyüzüne bakmak, gecenin, Kazak kemiklerine dinçlik veren soğuğuyla ürpermek mutlu eder onu. Uykulu uykulu mırıldanarak gerinir şöyle bir, piposunu yakar, kalın gocuğuna iyice sarınır.</p>

    <p class="normal">Akşamki eğlenceden sonra sabah geç uyandı Burulbaş. Kalkıp sedirin ucuna oturdu. Yeni ele geçirdiği Türk kılıcını bilemeye koyuldu. Katerina da ipek eldivenine sırma işliyordu. Birden Katerina'nın babası girdi içeri. Suratı asık, canı sıkkındı. Denizaşırı bir ülkeden gelmiş bir pipo vardı ağzında. Dün gece eve niçin o kadar geç döndü diye çıkışmaya başladı kızına. Danilo elindeki Türk kılıcını bilemeye ara vermeden söze karıştı:</p>

    <p class="normal">"Bunu ona değil, bana sormalısın peder bey! Bunun cevabını kadın değil, erkek verir! Kusura bakma, ama bizde âdet böyledir! Belki bazı dinsiz yerlerde böyle değildir, bilmiyorum..."</p>

    <p class="normal">İhtiyarın asık yüzü kızardı birden, gözleri öfkeyle parladı.</p>

    <p class="normal">"Kızının yaptıklarıyla bir baba ilgilenmez de kim ilgilenir?" diye homurdandı. "Sana soruyorum kızım, nerelerde sürttün dün gece geç vakte kadar?"</p>

    <p class="normal">"Peder bey, ileri gidiyorsun! Kundaklık çocuk değil senin karşındaki! Ata nasıl binileceğini bilirim. Keskin kılıcın nasıl tutulacağından da haberim vardır. Daha çok şeyler bilirim... Yaptığım bir şeyin hesabını hiç kimseye vermemeyi de bilirim!"</p>

    <p class="normal">"Farkındayım Danilo, farkındayım. Ağız dalaşı istiyor canın. Her şeyi açık açık söylemeyen insanın niyeti kötü demektir."</p>

    <p class="normal">"Nasıl düşünürsen düşün!" dedi Danilo. "Benim de kendime göre bir düşüncem var. Tanrı'ya şükür, şimdiye kadar kötü bir işe karışmadım. Her zaman Ortodoksluğu, anayurdumu savundum. Ortodokslar canla başla yurtlarını savunurlarken uzun yıllar nerelerde sürttüklerini kimsenin bilmediği bazı serserilere benzemem ben... Şimdi de gelmişler, kendilerinin ekmediklerini biçmeye çalışıyorlar... Uniatlardan<sup class="calibre2"><a href="../Text/Dikanka_split_052.html#footnote-100-33" id="footnote-100-33-backlink">[33]</a></sup> bile beterdir böyleleri, başlarını uzatıp bakmazlar Tanrı'nın evinin kapısından. Önce onların nerelerde sürttüklerini sormalı."</p>

    <p class="normal">"Ah Kazak! Biliyor musun... Pek iyi nişancı değilimdir. Topu topu yüz adımdan kalbe saplanır attığım mermi. Kılıcım da o kadar keskin değildir. Karşımdaki adamdan ancak bulgurdan küçük et parçaları kalır..."</p>

    <p class="normal">Danilo (onu ne için bilediğini biliyormuş gibi) hızla bir sağa, bir sola salladı kılıcını.</p>

    <p class="normal">"Ben hazırım!" dedi.</p>

    <p class="normal">Katerina koluna yapıştı kocasının.</p>

    <p class="normal">"Danilo!" diye bağırdı. "Düşün bir kere, çılgın! Elini kime kaldırdığına bak! Babacığım, saçların ağardı, aklı bir karış yukarda bir delikanlının kalkışacağı işlere kalkışıyorsun hâlâ!"</p>

    <p class="normal">Öfkeyle haykırdı Danilo:</p>

    <p class="normal">"Kadın! Böyle saçmalıklardan hoşlanmadığımı bilirsin! Elinin hamuruyla erkek işine karışma!"</p>

    <p class="normal">Korkunç bir biçimde şakırdamaya başladı kılıçlar. Demir demiri kesiyor, kıvılcımlar toz gibi dökülüyordu Kazakların üzerlerine. Katerina ağlayarak koştu içeri, kendini yatağın üzerine attı, kılıç şakırtılarını duymamak için kulaklarını tıkadı. Ne var ki iki Kazak, kılıç şakırtıları kulak tıkamakla bastırılamayacak kadar güzel dövüşüyorlardı. Kadıncağızın yüreği parçalanıyordu. Kılıç seslerinin bütün bedeninde dolaştığını hissediyordu.</p>

    <p class="normal">"Hayır, dayanamayacağım, dayanamayacağım... Belki de birinin beyaz bedeninden al kan fışkırıyordur şu anda. Erkeğim gücünü yitiriyordur belki... Ben yatıyorum burada!"</p>

    <p class="normal">Yüzü bembeyaz, heyecandan güçlükle soluyarak koştu dövüşenlerin yanına.</p>

    <p class="normal">Kazaklar düzenli, hırslı dövüşüyorlardı. Birbirlerine üstünlük sağlayamamışlardı. Katerina'nın babası saldırıyor, Danilo savuşturuyor; Danilo saldırıyor, çetin ceviz ihtiyar savuşturuyordu... Kıran kırana bir dövüştü. İşte açıldılar, kaldırdılar kılıçlarını, indirdiler... Uf! Çınladı kılıçlar, parça parça dağıldılar her yana.</p>

    <p class="normal">"Tanrım, şükürler olsun sana!" diye geçirdi içinden Katerina.</p>

    <p class="normal">Ama Kazakların bu kez fitilli tabancalarını aldıklarını görünce bir çığlık attı.</p>

    <p class="normal">Ateşe hazırladılar silahlarını, horozları kaldırdılar. Önce Danilo ateş etti. Vuramadı. İhtiyar nişan aldı... Yaşlı olduğu için gözleri iyi görmüyordu belki, ama eli titremiyordu. Patladı silah... Danilo sendeledi. Al kan boyadı Kazak kaftanının sol kolunu.</p>

    <p class="normal">"Yoo!" diye haykırdı Danilo. "Bu kadar ucuza bırakmam kendimi. İşe yarayan sol kol değil, sağ koldur. Odamın duvarında bir Türk tabancası var. Şimdiye kadar hiç ihanet etmemiştir bana. Hadi in duvardan bakalım eski dostum! Dostluğunu göster!"</p>

    <p class="normal">Duvarda asılı tabancayı almak için uzandı Danilo. Koluna yapıştı Katerina, ayaklarına kapandı.</p>

    <p class="normal">"Danilo!" diye haykırdı. "Kendim için yalvarmıyorum sana. Sonum belli benim, kocasının ölümünden sonra yaşayan kadın yaramaz!.. Dniepr, soğuk Dniepr olacak mezarım... Ama oğluna bak Danilo, oğlunu düşün! Kim ısıtacak zavallıyı? Kim kucağına alıp sevecek onu? Kim öğretecek ona kara yağız atın üzerinde uçarcasına gitmeyi, özgürlük yolunda, din yolunda vuruşmayı, Kazakça içmeyi eğlenmeyi? Senin için hiçbiri yok artık bunların, sevgili oğlum! Baban tanımak istemiyor seni! Bak nasıl arkasını dönüyor sana! Oh! Şimdi tanıdım seni Danilo! İnsan değil, bir canavarsın sen! Yüreğin kurt yüreği, ruhun yılan ruhu. İçinde bir damlacık acıma, taş bedeninde insanca bir duygu var sanıyordum. Çok kötü yanılmışım. Haz veriyor sana bu sanırım... Dinsiz canavar Lehlerin sevgili oğlunu ateşte yakarlarken, hançerlerlerken, kaynar suda haşlarlarken atacağı çığlıkları duyduğunda neşeden dans etmeye başlayacaklardır kemiklerin toprağın altında. Oh! Tanıyorum seni artık Danilo! Seve seve kalkarsın mezarından, oğlunu yaktıkları ateşi kalpağınla yellersin!.."</p>

    <p class="normal">"Dur Katerina! Yanıma gel, benim sevgili oğlum! Gel öpeyim seni! Hayır yavrum, kimse kılına dokunamaz senin. Gerçek bir Kazak olarak büyüyeceksin. Kadife kalpağın başında, keskin kılıcın elinde, rüzgâr gibi gideceksin Kazakların önünde. Elini ver bana, babacığım! Aramızda geçenleri unutalım. Sana karşı işlediğim suçları bağışla. Niçin uzatmıyorsun bana elini?"</p>

    <p class="normal">Olduğu yerde kıpırdamadan duruyordu Katerina'nın babası. Yüzünde ne öfke vardı, ne barışma belirtisi.</p>

    <p class="normal">Katerina koşup kucakladı onu, öptü.</p>

    <p class="normal">"Babacığım!" diye haykırdı. "Acı bize, bağışla Danilo'yu. Bir daha sıkmayacak canını!"</p>

    <p class="normal">"Senin için bağışlıyorum onu kızım, yalnız senin için!" dedi ihtiyar.</p>

    <p class="normal">Öptü Katerina'yı. O anda tuhaf bir ışık parlamıştı gözlerinde. Hafiften ürpermişti Katerina. Babasının öpücüğü de, gözlerindeki o parıltı da bir tuhaf gelmişti ona. Dirseklerini masaya dayadı. Aynı masada Danilo yaralanan kolunu sarıyor, bir yandan da hiçbir suçu yokken özür dilemekle iyi etmediğini, bir Kazak gibi davranmadığını düşünüyordu.</p>
  </div>

  <div class="calibre1" id="calibre_pb_32"></div>
</body>
</html>
