<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="6. Demir Eridiğinde">6<br/>
    Demir Eridiğinde</h1>

    <p>Rodel Ituralde çok savaş meydanı görmüştü. Bazı şeyler hep aynıydı. Paçavra yığınları gibi yatan ölüler. Ziyafet çekmeye can atan kuzgunlar. Uzun uzun can çekişecek kadar şanssız olanlardan inlemeler, feryatlar, sızlanmalar ve homurtular.</p>

    <p>Her savaş meydanının kendi özel izi de vardı. Bir savaşı, oradan geçmiş av hayvanlarının izi gibi okuyabilirdiniz. Rahatsız ölçüde düzgün sıralar halinde yatan cesetler, bir ok yaylımı altında saldırıya geçen piyadeleri anlatıyordu. Dağılmış, ezilmiş cesetler ağır süvariler karşısında dağılan piyadeler demekti. Bu savaş, Darluna’nın duvarlarına çarpıp ezilen büyük sayıda Seanchan görmüştü ve çaresizlik içinde savaşmışlardı. Taşa çarpmışlardı. Duvarın bir kısmı, <em>damane</em>’lerin şehre kaçmaya çalıştığı yerde, tamamen yıkılmıştı. Sokaklarda ve evlerin arasında savaşmak Seanchanların avantajına olurdu. Zamanında içeri girememişlerdi.</p>

    <p>Ituralde demir kırı iğdiş atını pisliğin içinden geçirdi. Savaş her zaman pis iş olmuştu. Düzgün savaşlar yalnızca hikâyelerde ya da tarih kitaplarında olurdu. Onlar özlü bir anlatım arayan âlimlerin aşındıran elleri tarafından ovulup temizlenmiş olurdu. “Hücum eden taraf kazandı, elli üç bin kişi öldü” ya da “Savunan taraf direndi, yirmi bin kişi öldü”.</p>

    <p>Bu savaş hakkında ne yazılacaktı? Kimin yazdığına bağlıydı. Dökülen, toprağı çamura çeviren kanı görmezden geleceklerdi. Kırık, yaralı, ezilmiş bedenleri. Öfkeli <em>damane</em>’lerin yer yer yırttığı yeri. Belki sayıları hatırlayacaklardı; bunlar genellikle yazmanlara önemli gelirdi. Ituralde’nin yüz bin askerinin yarısı ölmüştü. Başka savaş meydanında olsa, elli bin kayıp onu utandırır, kızdırırdı. Ama kendi ordusunun üç katı, üstelik <em>damane</em>’leri olan bir güçle yüzleşmişti.</p>

    <p>Ona gönderilen küçük habercinin peşinden gitti. Üzerinde kırmızı yeşil Seanchan üniforması olan, belki on iki yaşında bir oğlan çocuğuydu. Çamura saplanmış kırık bir bayrak direğinden sarkan, düşmüş bir sancağın yanından geçtiler. Üstünde üzerinden altı martı geçen güneş arması vardı. Ituralde savaştığı insanların hangi ailelerden geldiğini ve isimlerini bilmemekten nefret ederdi, ama yabancı Seanchanlar söz konusu olduğunda bilmek imkânsızdı.</p>

    <p>Ölmeye yüz tutmuş güneşin düşürdüğü gölgeler meydanı çizgi çizgi boyamıştı. Yakında bir karanlık örtüsü cesetleri saracaktı ve hayatta kalanlar bir süreliğine, çimenlik, arkadaşları için mezarlık olmuş gibi davranacaktı. Arkadaşlarının öldürdüğü insanlar için de. Küçük bir tepenin çevresinden dolandı ve ölmüş Seanchan seçkinlerinin dağılmış olduğu bir yere geldi. Bu ölülerin çoğu böceksi miğferlerden takmıştı. Eğilmiş, çatlamış ve çukur olmuş. Ölü gözler çarpık duyargaların arkasındaki deliklerden boş boş bakıyordu.</p>

    <p>Seanchan generali yaşıyordu, ama zar zor. Miğferi çıkarılmıştı ve dudaklarında kan vardı. Büyük, yosun kaplı bir kayaya yaslanmıştı ve sırtı bohça edilmiş bir pelerinle desteklenmişti. Yemeğinin getirilmesini bekliyormuş gibi görünüyordu. Elbette, bu imge çarpılmış bacağı ve karnına saplanmış mızrağın kırık sapıyla bozuluyordu.</p>

    <p>Ituralde atından indi. Adamlarının çoğu gibi Ituralde de işçi kıyafetleri giyiyordu –tuzağın bir parçası olarak Ituralde’nin üniformasını giyen adamdan ödünç aldığı basit kahverengi pantolon ve ceket.</p>

    <p>Üniformasız olmak tuhaf bir histi. General Turan gibi bir adam hırpani kıyafetler içinde bir askeri hak etmiyordu. Ituralde haberci çocuğa geride, kulak misafiri olamayacağı bir yerde durmasını işaret etti, sonra Seanchan’a yalnız yaklaştı.</p>

    <p>“Demek sensin,” dedi Turan başını kaldırıp Ituralde’ye bakarak. O yavaş, peltek Seanchan aksanıyla konuşuyordu. Tıknaz bir adamdı, uzun boylu sayılmazdı ve çengel burunluydu. Kısa kesilmiş saçları başının iki yanında iki parmak kalınlığında tıraşlanmıştı ve yanında, yerde yatan miğferinde iki tüy vardı. Adam siyah eldivenli titrek elini kaldırdı ve ağzının köşesindeki kanı sildi.</p>

    <p>“Benim,” dedi Ituralde.</p>

    <p>“Sana Tarabon’da ‘Büyük Kumandan’ diyorlar.”</p>

    <p>“Derler.”</p>

    <p>“Hak edilmiş bir unvan,” dedi Turan öksürerek. “Nasıl yaptın? Devriyelerimiz...” Öksürüğe boğuldu.</p>

    <p><em>“Raken,”</em> dedi Ituralde öksürük dindikten sonra. Düşmanının yanında çömeldi. Güneş batıda hâlâ bir dilim halindeydi, savaş meydanını kızıl altın ışıkla aydınlatıyordu. “Devriyeler havadan görüyor ve uzaktan gerçeği saklamak kolaydır.”</p>

    <p>“Arkamızdaki ordu?”</p>

    <p>“Daha çok kadınlar ve çocuklar,” dedi Ituralde. “Bir de pek çok çiftçi. Buradaki birliklerimin üniformalarını giydiler.”</p>

    <p>“Geri dönüp saldırsaydık?”</p>

    <p>“Bunu yapmazdınız. <em>Raken</em>’leriniz size sayıca az olduğunuzu söyledi. Önünüzdeki küçük orduyu kovalamak daha kolaydı. Adamlarını bitkin düşürene kadar yürütmen gerekse bile, devriyelerinizin doğru düzgün savunulmadığını söylediği şehre yönelmek daha iyi olacaktı.”</p>

    <p>Turan başını sallayarak öksürdü yine. “Evet. Evet, ama şehir boştu. Birlikleri içeri sokmayı nasıl başardın?”</p>

    <p>“Havadaki devriyeler,” dedi Ituralde, “binaların içini göremez.”</p>

    <p>“Birliklere o kadar uzun süre içeride saklanmalarını mı emrettin?”</p>

    <p>“Evet,” dedi Ituralde. “Rotasyonla her gün küçük sayıda askeri tarlalarda çalışmaya yolluyordum.”</p>

    <p>Turan başını inanmazlık içinde iki yana salladı. “Ne yaptığının farkındasındır,” dedi. Sesinde tehdit yoktu. Aslında, epey hayranlık vardı. “Yüksek Leydi Suroth bu başarısızlığı asla kabul etmeyecek. Artık, sırf kendini utançtan kurtarmak için, seni bozguna uğratmak <em>zorunda.</em>”</p>

    <p>“Biliyorum,” dedi Ituralde ayağa kalkarak. “Ama sizi, size kalelerinizde saldırarak geri püskürtemezdim. Sizin bana gelmeniz gerekiyordu.”</p>

    <p>“Sahip olduğumuz asker sayısını anlamıyorsun...” dedi Turan. “Bugün yok ettiğin, kaldırdığın fırtına ile karşılaştırıldığında bir esinti yalnızca. Bugün, hilelerini anlatabilecek kadar adamım kaçtı. Aynı numaralar bir daha işe yaramayacak.”</p>

    <p>Haklıydı. Seanchanlar hızlı öğreniyordu. Ituralde, Seanchan tepkisinin hızı yüzünden Tarabon’daki baskınlarını kısa kesmek zorunda kalmıştı.</p>

    <p>“Bizi yenemeyeceğinizi biliyorsun,” dedi Turan yumuşak sesle. “Gözlerinde görüyorum Büyük Kumandan.”</p>

    <p>Ituralde başını salladı.</p>

    <p>“O zaman neden?” diye sordu Turan.</p>

    <p>“Bir karga neden uçar?” diye sordu Ituralde.</p>

    <p>Turan zayıfça öksürdü.</p>

    <p>Ituralde Seanchanlara karşı savaşını kazanamayacağını biliyordu gerçekten. Tuhaf bir biçimde, kazandığı iki zafer de, onu sonunda yenileceğine daha fazla inandırmıştı. Seanchanlar akıllıydı, iyi donanımlıydı ve disiplinleri sıkıydı. Daha da önemlisi, inatçıydılar.</p>

    <p>Turan’ın kendisi o kapıların açıldığı anda sonunun geldiğini anlamış olmalıydı. Ama teslim olmamıştı; ordusu bozguna uğrayana ve Ituralde’nin bitkin birliklerinin yakalayamayacağı kadar fazla yöne dağılana kadar savaşmıştı. Bazen teslim olmak bedeline değmezdi. Hiç kimse ölüme kucak açmazdı, ama bir asker için daha kötü sonlar da vardı. İnsanın anayurdunu istilacılara terk etmek... eh, Ituralde bunu yapamazdı. Savaşı kazanmak mümkün olmasa bile.</p>

    <p>O gerekeni, gerektiği zaman yapmıştı. Ve şu anda Arad Doman’ın savaşması gerekiyordu. Kaybedeceklerdi, ama çocukları babalarının direndiğini her zaman bilecekti. O direnç yüz yıl sonra, isyan geldiğinde önemli olacaktı. Eğer gelirse.</p>

    <p>Ituralde, bekleyen askerlerine dönme niyetiyle ayağa kalktı.</p>

    <p>Turan çabalayarak kılıcına uzandı. Ituralde geri dönerek duraksadı.</p>

    <p>“Sen yapar mısın?” diye sordu Turan.</p>

    <p>Ituralde başını salladı ve kendi kılıcına uzandı.</p>

    <p>“Bir şerefti,” dedi Turan, sonra gözlerini yumdu. Ituralde’nin balıkçıl damgalı kılıcı bir an sonra adamın kellesini aldı. Turan’ın kendi kılıcı da balıkçıl damgalıydı. Parlak çeliğin Seanchan’ın zar zor çektiği kısmında ancak görülebiliyordu. İkisinin kılıç çarpıştıramaması yazık olmuştu –ama bir açıdan, bu son hafta, farklı ölçekte de olsa yaptıkları tam olarak bu olmuştu.</p>

    <p>Ituralde kılıcını temizledi, sonra kınına soktu. Son bir jestle, Turan’ın kılıcını çekti ve ölü generalin yanında yere sapladı. Sonra atına bindi ve haberciye başını sallayarak veda edip gölgeli ceset tarlasında geldiği yoldan döndü.</p>

    <p>Kuzgunlar işe koyulmuştu.</p>

    <p class="paragraf">“Uşakların ve saray muhafızlarının çoğunu teşvik etmeye çalıştım,” dedi Leane usulca, hücresinin parmaklıklarının yanına oturarak. “Ama zor.” Hücrenin dışında bir taburede oturmakta olan Egwene’e bakarak gülümsedi. “Bugünlerde pek de cazip hissetmiyorum.”</p>

    <p>Egwene’in onu yanıtlayan gülümsemesi alaylıydı ve kadın bunu anlamış gibiydi. Leane’in üzerinde hâlâ yakalandığında giydiği elbise vardı ve henüz yıkanmamıştı. Her üç sabahta bir onu çıkarıyor, ıslak bezle kendi bedenini sildikten sonra, o sabah verilen bir kova suyu kullanarak elbiseyi lavaboda yıkıyordu. Ama sabun olmadan yapabilecekleri sınırlıydı. Biraz düzgün görünsün diye saçlarını örmüştü, ama perişan tırnaklarına yapabileceği hiçbir şey yoktu.</p>

    <p>Leane hücresinin köşesinde, gözlerden uzakta dikilip, elbisesinin ve iç etekliğinin kurumasını çırılçıplak beklediği sabahları düşünerek içini çekti. Domanlı olması, üzerinde avuç kadar kumaş olmadan ortalıkta dolanmaktan hoşlandığı anlamına gelmiyordu. Gerçek baştan çıkarma beceri ve incelik isterdi; çıplaklık iki açıdan da işe yaramazdı.</p>

    <p>Hücresi o kadar kötü değildi –küçük bir yatağı vardı, yemek ve bol bol su getiriyorlardı ve lazımlığı her gün değiştiriliyordu. Ama asla dışarı çıkarılmıyordu ve kalkanını koruyan iki Aes Sedai her zaman yanında nöbet bekliyordu. Onu ziyaret eden tek kişi –ağzından Yolculuk hakkında bilgi almaya çalışanlar dışında– Egwene’di.</p>

    <p>Amyrlin düşünceli bir ifadeyle taburede oturuyordu. Ve o <em>gerçekten</em> Amyrlin’di. Onu başka şekilde düşünmek imkânsızdı. Bu kadar genç bir çocuk nasıl bu kadar çabuk öğrenmişti? O dik sırt, o dengeli ifade. Kontrol sahibi olmak, sahip olduğunuz güçle ilgili değil, sahip olduğunuzu ima ettiğiniz güçle ilgiliydi. Aslında, erkeklerle başa çıkmaya çok benziyordu.</p>

    <p>“Sen... herhangi bir şey duydun mu?” diye sordu Leane. “Bana ne yapmayı planladıkları konusunda?”</p>

    <p>Egwene başını iki yana salladı. İki Sarı Aes Sedai yakındaki sıraya oturmuş, yanlarındaki masanın üzerinde duran lambanın ışığında gevezelik etmekteydiler. Leane onu yakalayanların sorduğu hiçbir soruyu yanıtlamamıştı ve Kule kanunu Aes Sedailerin sorgulanması konusunda çok katıydı. Ona, özellikle de Güç’le, zarar veremezlerdi. Ama onu çürümek üzere yalnız bırakabilirlerdi pekâlâ.</p>

    <p>“Bu akşamlarda beni görmeye geldiğin için teşekkür ederim,” dedi Leane parmaklıkların arasından uzanıp Egwene’in elini tutarak. “Akıl sağlığımı sana borçluyum.”</p>

    <p>“Benim için bir zevk,” dedi Egwene, ama gözleri kuşkusuz hissettiği bitkinlikten izler taşıyordu. Leane’i ziyaret eden Aes Sedailerin bazıları Egwene’in dikbaşlılığı için yediği dayaklardan ‘kefaret’ diye bahsediyordu. Eğitim gören bir çömezin dayak yemesi, ama sorgulanacak bir tutsağın dövülmemesi ne tuhaftı! Egwene acıya rağmen hemen her gece hücreye gelip Leane’i ziyaret ediyordu.</p>

    <p>“Seni özgür <em>göreceğim</em> Leane,” diye söz verdi Egwene onun elini tutarak. “Elaida’nın zulmü devam edemez. Fazla sürmeyeceğinden eminim.”</p>

    <p>Leane başını salladı, onun elini bıraktı ve ayağa kalktı. Egwene parmaklıkları tutarak kendini ayağa çekti, hareketin verdiği acıyla hafifçe irkildi. Leane’e başını sallayarak veda etti, sonra kaşlarını çatarak duraksadı.</p>

    <p>“Ne oldu?” diye sordu Leane.</p>

    <p>Egwene ellerini parmaklıklardan çekti ve avuçlarına baktı. Işığı yansıtan, mumsu bir maddeyle kaplanmış görünüyorlardı. Leane kaşlarını çatarak parmaklıklara baktı ve demirin üzerinde Egwene’in ellerinin izini görünce şok geçirdi.</p>

    <p>“Işık adına, ne...” dedi Leane parmaklıkların birini dürtükleyerek. Parmaklık, mumluğun kenarındaki erimiş ılık mum gibi, parmağının altında eğildi.</p>

    <p>Aniden Leane’in ayaklarının altındaki taşlar kaydı ve Leane batmaya başladığını hissetti. Haykırdı. Tavandan erimiş mum parçaları yağmaya, yüzüne düşmeye başladı. Ilık değildiler, ama bir şekilde sıvıydılar. Ve taş rengiydiler!</p>

    <p>Leane inledi, paniğe kapıldı, sendeledi ve ayakları aşırı kaygan zeminde batarken kaydı. Bir el onunkileri yakaladı; Leane başını kaldırdı ve Egwene’in onu yakaladığını gördü. Leane izlerken parmaklıklar eriyip yok oldu, demir kenarlardan sızdı ve sonra sıvılaştı.</p>

    <p>“İmdat!” diye haykırdı Egwene dışarıdaki Sarılara. “Kavrulun! Alık alık bakmayın!”</p>

    <p>Leane dik durabilmek için çırpındı, dehşet içinde kendini parmaklıklar boyunca Egwene’e doğru çekmeye çalıştı. Eline yalnızca mum geldi. Parmaklıktan bir parça koptu, parmakları arasında ezildi ve zemin çevresinde çarpılarak onu içeri çekti.</p>

    <p>Sonra Hava iplikleri onu yakaladı, çekip kurtardı. Oda sarsılırken Leane Egwene’e doğru fırladı, genç kadını geriye doğru devirdi. İki Sarı –beyaz saçlı Musarin ve kısa boylu Gelarna– ayağa fırlamışlardı ve <em>saidar</em>’ın parıltısına sarınmışlardı. Musarin iri iri açılmış gözlerle eriyen hücreyi izleyerek yardım çağrısı yaptı.</p>

    <p>Leane doğruldu, Egwene’in üzerinden çekildi. Elbisesi ve bacakları o tuhaf mumla kaplanmıştı. Geri geri sendeleyerek hücreden uzaklaştı. Burada, koridordaki zemin sağlam görünüyordu. Işık, kaynağa kucak açabilmeyi ne kadar isterdi! Ama midesi çatalkökle doluydu. Kalkandan bahsetmeye bile gerek yoktu.</p>

    <p>Egwene Leane’in yardımıyla ayağa kalktı. Odadaki hareketlilik kesildi. Lamba titreşiyordu ve hepsi hücreye bakıyordu. Erime durmuştu, parmaklıklar bölünmüştü, üst yarıların ucunda çelikten damlalar donmuştu, alt yarılar içe doğru eğilmişti. Çoğu, Leane kaçarken ezilip yer taşlarına yapışmıştı. Odanın içindeki zemin huni gibi içe doğru çökmüş, taşlar uzamıştı. O taştan delikte Leane’in çırpınan ayaklarının açtığı oyuklar vardı.</p>

    <p>Leane kalbi güm güm atarak durdu ve yalnızca birkaç saniye geçmiş olduğunu fark etti. Ne yapmalılardı? Korku içinde kaçmaları mı gerekiyordu? Koridorun geri kalanı da mı eriyecekti?</p>

    <p>Egwene öne adım atarak ayağının ucuyla parmaklıklardan birine vurdu. Parmaklık direndi. Leane bir adım attı. Elbisesi <em>çatırdadı,</em> taş parçaları –tıpkı harç gibi– eteğinden döküldü. Leane uzanıp eteğini silkeledi ve eteğini kaplayan malzemenin mum değil kaba taş olduğunu gördü.</p>

    <p>“Bu tür olaylar gittikçe sıklaşıyor,” dedi Egwene sakin sakin, iki Sarı’ya bakarak. “Karanlık Varlık güçleniyor. Son Savaş yaklaşıyor. Amyrlininiz bu konuda ne yapıyor?”</p>

    <p>Musarin ona baktı; uzun boylu, yaşlanmaya yüz tutmuş Aes Sedai son derece tedirgin görünüyordu. Leane Egwene’e uyarak, kendini sakin olmaya zorladı ve eteğindeki taş parçaları dökülürken Amyrlininin yanına yaklaştı.</p>

    <p>“Evet, pekâlâ,” dedi Musarin. “Dairene döneceksin çömez. Sen de...” Leane’e, sonra hücresinden kalanlara baktı. “Biz... yerini değiştireceğiz.”</p>

    <p>“Bana yeni bir elbise de getirirsiniz herhalde,” dedi Leane kollarını kavuşturarak.</p>

    <p>Musarin’in bakışları Egwene’e kaydı. “Sen git. Bu iş artık seni ilgilendirmiyor çocuğum. Tutsakla biz ilgileniriz.”</p>

    <p>Egwene dişlerini sıktı, ama sonra Leane’e döndü. “Güçlü ol,” dedi ve koridorda hızla uzaklaştı.</p>

    <p>Taşı çarpıtan şer kabarcığı yüzünden huzursuz olmuş, bitkinlik içindeki Egwene eteklerini hışırdatarak Kule’nin çömez odalarının bulunduğu kanadına yürüdü. Bu aptal kadınları didişmeye zaman olmadığına ikna etmek için ne gerekiyordu?</p>

    <p>Geç olmuştu ve koridorlarda pek az kadın kalmıştı, kalanlar da çömez değildi. Egwene gece görevleri peşinde koşuşturan, terlikli ayakları yer seramiklerine usulca basan pek çok hizmetkârın yanından geçti. Kule’nin bu bölümlerinde, duvarlarda yeterince lamba yanıyordu. Fitilleri kısılmış, turuncu bir ışık veriyorlardı. Titreşen alevleri yansıtan yüz ayrı cilalı seramik Egwene’e o yürürken onu izleyen gözler gibi geliyordu.</p>

    <p>Bu sessiz akşamın Leane’i öldürmesine ramak kalan bir kapana dönüştüğünü kavramak zordu. Yerin kendisine bile güvenilemiyorsa, o zaman neye güvenilebilirdi? Egwene başını iki yana salladı. Şu anda çözüm düşünemeyecek kadar yorgun ve acı içindeydi. Yer seramiklerinin griden koyu kahverengiye döndüğünü fark etmedi bile. Yalnızca Kule’nin o kanadının derinliklerine doğru yürümeye devam etti ve önünden geçtiği kapıları saydı. Onunki yedinciydi...</p>

    <p>Yerinde dondu ve iki Kahverengi Aes Sedai’ye kaşlarını çattı: Maenadrin –bir Saldaealı– ve Negaine. İkisi usul usul fısıldaşıyordu. Egwene önlerinden geçerken kaşlarını çatarak ona baktılar. Neden çömez bölümündeydiler ki?</p>

    <p>Ama bir dakika. Çömez bölümünün yer seramikleri kahverengi değildi. Bu bölümde sıradan gri seramikler olması gerekirdi. Koridordaki kapıların arası fazla aralıktı. Burası çömez bölümüne benzemiyordu! Egwene tamamen yanlış yöne yürüyecek kadar mı yorulmuştu?</p>

    <p>Geldiği yoldan geri döndü ve iki Kahverengi Aes Sedai’nin önünden yine geçti. Bir pencere buldu ve dışarı baktı. Önünde, tıpkı olması gerektiği gibi, Kule’nin o kanadının beyaz, dikdörtgen duvarı uzanıyordu. Egwene kaybolmamıştı.</p>

    <p>Şaşkınlık içinde koridora döndü. Maenadrin kollarını kavuşturmuş, kara gözlerle Egwene’e bakıyordu. Uzun boylu ve sıska Negaine uzun adımlarla Egwene’e yaklaştı. “Gecenin bu saatinde burada ne işin var çocuğum?” diye sordu. “Seni bir Aes Sedai mi gönderdi? Uyumak üzere odana dönmüş olman gerekiyordu.”</p>

    <p>Egwene ses çıkarmadan pencereyi gösterdi. Negaine kaşlarını çatarak dışarı baktı. Donakaldı ve hafifçe inledi. Nerede olduğuna inanamıyormuş gibi bir koridora, bir dışarıya baktı.</p>

    <p>Birkaç dakika sonra tüm Kule çılgına dönmüştü. Unutulmuş olan Egwene uykulu gözlerle bakan bir grup çömezin yanında, koridorun kenarında dururken Aes Sedailer gergin seslerle tartışıyor, ne yapacaklarını belirlemeye çalışıyorlardı. Kule’nin iki bölümü yer değiştirmiş gibiydi ve uykudaki Kahverengi Aes Sedailer üst katlardaki bölümlerinden bu kanada aktarılmışlardı. Sağlam durumdaki çömez odaları eskiden Kahverengi Aes Sedailerin bölümünün olduğu yere gelmişti. Değiş tokuş olurken kimse herhangi bir hareket ya da titreşim hissetmemişti ve dönüşüm kusursuz görünüyordu.</p>

    <p>Bir dizi yer seramiği ortasından yarılmış, sonra yer değiştiren bölümün yer seramikleriyle birleşmişti.</p>

    <p><em>Durum gittikçe kötüleşiyor,</em> diye düşündü Egwene, Kahverengi Aes Sedailer –şimdilik– değişimi kabullenmeleri gerektiğine karar verirken. Aes Sedaileri çömezlerin kullandığı büyüklükte odalara taşıyamazlardı.</p>

    <p>Bu durumda Kahverengiler bölünmüş olacaktı; yarısı kanatta, yarısı eski yerlerinde –ve ortalarında bir grup çömez. Ajahların mustarip olduğu gözle görülmesi daha zor bölünmenin iyi bir simgesi.</p>

    <p>Sonunda bitkinlik içindeki Egwene ve diğerleri uyumaya gönderildi –ama artık yatağına ulaşmak için kat kat merdiven çıkması gerekiyordu.</p>
  </div>
</body>
</html>