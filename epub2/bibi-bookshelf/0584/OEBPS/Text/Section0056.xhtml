<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="46. Yeniden Dövülmek Üzere">46<br/>
    Yeniden Dövülmek Üzere</h1>

    <p>Zaferle Tar Valon köprüsünden geçtikten sonra, Egwene için gün neredeyse bir bulanıklığa dönüştü. Ona ayak uydurmakta zorlanan Siuan ve Gawyn’le birlikte Beyaz Kule’ye seğirtti. Kule’de, Egwene’i bir grup hizmetkâr karşıladı; Temsilcilerin kendileri onu Salon’da bekliyorlardı.</p>

    <p>Hizmetkârlar onu içine iki deri döşemeli sandalye yerleştirilmiş süssüz, ahşap panelli bir odaya götürdüler. Egwene buraya daha önce hiç girmemişti; Salon’un yakınında, bir tür bekleme odasına benziyordu. Deri kokuyordu ve köşedeki küçük mangalda kömürler yanıyordu.</p>

    <p>Kısa süre sonra Lairain adlı kısa boylu, kurbağamsı bir Kahverengi Aes Sedai girdi ve Egwene’e törende nasıl davranacağını anlattı. Ufak tefek, kıvırcık saçlı kadın anın önemine tamamen kayıtsız görünüyordu ve Egwene onunla daha önce hiç karşılaşmamıştı. Büyük olasılıkla hayatını kütüphane depolarında gezinerek geçiren ve yalnızca müstakbel Amyrlinlere ders vermek için yüz yılda bir ortaya çıkan Kahverengilerden biriydi. Egwene dikkatle dinledi; töreni bir kez yaşamıştı, ama çok karmaşıktı.</p>

    <p>Aylar önce, Salidar’da terfi ettiği o günkü endişesini hâlâ hatırlayabiliyordu. O zaman neler olduğu konusunda hâlâ kafası karışıktı. O? Amyrlin?</p>

    <p>O tereddüt gitmişti. Törende yanlış yapmaktan korkmuyordu. Bu yalnızca bir törendi ve önemli karar çoktan verilmişti. Egwene Lairain’i dinlerken, Siuan’ın kapının dışında Aes Sedailerden biriyle tartıştığını, Egwene’in çoktan terfi ettiğini ve bu törene gerek olmadığını iddia ettiğini duydu. Egwene elini kaldırarak Lairain’i susturdu ve Siuan’a seslendi.</p>

    <p>Siuan başını içeri uzattı.</p>

    <p>“Ben asiler tarafından terfi ettirildim Siuan,” dedi Egwene sertçe. “Bu kadınlar da bana oy verme şansını hak ediyor. Aksi halde, asla onların sadakatleri üzerinde hak iddia edemem. Tören bir kez daha yapılmalı.”</p>

    <p>Siuan kaşlarını çattı, ama başını salladı. “Pekâlâ.”</p>

    <p>Lairain talimatlara devam etmek için ağzını açtı, ama Egwene onu bir jestle daha susturdu ve kadının kızgınlıkla kabarmasına sebep oldu. “Ne haberler var Siuan?”</p>

    <p>“Eh,” dedi Siuan kapıyı biraz daha aralayarak, “Bryne birliklerinin çoğunu köprülerden geçirdi ve tahkimat duvarlarındaki Kule Askerleri’nin görevlerini devralıp –kendi askerlerinin bir kısmı ile birlikte– şehirdeki yangınların söndürülmesine yardım etmeye yolladı. Seanchanlar kaçarken bazı evleri de yakmış.”</p>

    <p>Bu, barikattaki asker sayısının azlığını açıklıyordu –bir de Salon’un Egwene’i terfi ettirip ettirmemeyi tartışmakla meşgul olduğu bilgisi. Büyük ihtimalle savaşa ne kadar yaklaştıklarının farkında değildiler.</p>

    <p>“Kampından gelen Aes Sedaileri ne yapmak istiyorsun?” diye sordu Siuan. “Merak etmeye başladılar.”</p>

    <p>“Onlara Günbatımı Kapısı’nın önünde toplanmalarını söyle,” dedi Egwene. “Ajahlarına göre sıralansınlar ve Temsilciler önde dursun. Törenle işim bittiğinde onları selamlayacağım ve isyan için özürlerini resmi olarak kabul edip, onları Kule’ye kabul edeceğim.”</p>

    <p>“<em>Özürlerini</em> mi kabul edeceksin?” diye sordu Siuan inanmazlık içinde.</p>

    <p>“Kule’ye isyan ettiler Siuan,” dedi Egwene ona bakarak. “Bunu yapmaları ne kadar gerekli olursa olsun, özür için sebep var.”</p>

    <p>“Ama sen de onların yanındaydın!”</p>

    <p>“Artık yalnızca onları temsil etmiyorum Siuan,” dedi Egwene kararlılıkla. “Ben Kule’yi temsil ediyorum. Tüm Kule’yi. Ve Kule’nin asilerin bölünmüşlükten pişman olduğunu bilmeye ihtiyacı var. Yalan söylemeleri ve kalmış olmayı dilediklerini söylemeleri gerekmiyor, ama bence bölünmenin sebep olduğu zorluklar için üzüldüklerini ifade etmeleri doğru olur. Onları affedeceğim ve bölünmüşlüğü giderme işine devam edebileceğiz.”</p>

    <p>“Peki Anne,” dedi Siuan teslimiyet içinde. Egwene Tesan’ın onun arkasında durduğunu gördü. Saçları Tarabon tarzında örülmüş kadın Egwene’i dinlerken başını sallıyordu.</p>

    <p>Egwene Lairain’in talimatlara devam etmesine izin verdi, sonra söyleyeceği cümleleri ve yapacağı hareketleri tekrarladı. Kahverengi tatmin olduğunda Egwene kalktı, kapıyı açtı ve Siuan’ın emirlerini iletmek üzere gitmiş olduğunu gördü. Tesan kollarını kavuşturmuş, Gawyn’e bakarak koridorda dikiliyordu. Gawyn biraz ötede duvara yaslanmış, elini kınındaki kılıcının kabzasına koymuştu.</p>

    <p>“Muhafızın mı?” diye sordu Tesan Egwene’e.</p>

    <p>Egwene Gawyn’e baktı ve karman çorman duygularla yüzleşmek zorunda kaldı. Öfke, sevgi, tutku ve pişmanlık. Tuhaf bir karışım. “Hayır,” dedi. Gawyn’in gözlerine baktı. “Şimdi yapacağım şeye katılamazsın Gawyn. Burada bekle.”</p>

    <p>Gawyn itiraz etmek için ağzını açtı, vazgeçti, sonra gergin gergin doğruldu ve eğildi. Bu jest, bir itirazdan daha küstahçaydı.</p>

    <p>Egwene alçak, ama onun duyabileceği kadar yüksek sesle burnunu çekti, sonra Tesan’ın onu Kule Salonu’na götürmesine izin verdi. Salon: hem bir mekân hem de bir grup insan. Çünkü onlar birdiler, tıpkı Amyrlin Makamı’nın bir insan olması, ama aynı zamanda onun oturduğu sandalyenin adı olması gibi.</p>

    <p>Egwene Salon’un kapısının önünde durdu ve kalbinin isyankârca çırpındığını hissetti. Koyu renk ahşap kapı kanatlarına gümüş Tar Valon Alevi kakılmıştı. Aniden Siuan bir çift terlikle belirdi ve Egwene’in binici çizmelerine işaret etti. Elbette; Salon’un zemini hassaslıkla boyanmıştı. Egwene çizmeleri çıkarıp terlikleri giydi; Siuan çizmeleri götürdü. Endişelenmeye gerek yoktu! <em>Buraya daha önce de geldim,</em> diye düşündü. Salidar’daki gibi değil. <em>Sınanmam sırasında. Bu kapıya baktım, arkasındaki kadınlarla yüzleştim. Sınanmam sırasında...</em></p>

    <p>Aniden bir gong çalındı; tüm Kule’yi sarsabilecek kadar yüksekti, Amyrlin’in terfi ettirilmek üzere olduğuna dair uyarı veriyordu. Gong tekrar çalındı, sonra bir daha ve o süslü kapı kanatları açıldı. Evet. Bu, Salidar Aes Sedaileri tarafından terfi ettirildiği mütevazı ahşap binada yaşadığı törenden çok farklı bir deneyimdi. Pek çok açıdan, Salidar’daki performansı yalnızca bir prova olmuştu.</p>

    <p>Kapı kanatlarının açılması bitti ve Egwene inlemesini bastırdı. Kapının arkasındaki görkemli ve kubbeli odada, girişin tam karşısında, şimdi bir delik vardı –kocaman bir boşluk. Ejderdağı’na bakıyordu. Oda Seanchan saldırısı sırasında başka odalar kadar zarar görmemişti; pek az moloz vardı ve yıkım dış duvarı aşamamıştı. Yükseltilmiş platform hâlâ odanın duvarları boyunca uzanıyordu ve içindeki sandalyeler sağlamdı. Üçerli gruplar halinde, her biri üzerine oturan kişinin Ajahının renginde boyanmış, minderli on sekiz sandalye.</p>

    <p>Amyrlin Makamı uzak duvarın dibinde, deliğin tam önünde, sırtını arkasındaki engin manzaraya ve uzak Ejderdağı’na vererek duruyordu. Seanchanların patlaması bir iki metre daha ileriye gitse, Makam yok olacaktı. Işık’a şükür, hiç zarar görmemişti.</p>

    <p>Egwene havada hafif bir boya kokusu alabiliyordu. Makam’ı aceleyle, bir kez daha tüm yedi rengi barındıracak şekilde boyamışlar mıydı? Eğer öyleyse, hızlı çalışmışlardı. Ama Mavi Temsilcilerin sandalyelerini yerlerine koymaya zamanları olmamıştı.</p>

    <p>Egwene; Saerin, Doesine ve Yukiri’nin kendi Ajahlarının arasında oturduğunu gördü. Seaine de oradaydı, Egwene’e o tartan mavi bakışlarla bakıyordu. Bu dört kadın bu olaylarda ne kadar etkili olmuştu? Sarılardan yuvarlak yüzlü Suana tatminle, açık açık gülümseyerek Egwene’e bakıyordu ve çoğu yüzde o dingin, duygusuz Aes Sedai ifadeleri vardı, ama Egwene duruşlarında onay seziyordu. Ya da, en azından, düşmanlık hissetmiyordu. Bu kararın arkasında Kara Ajah avcılarından daha fazlası vardı.</p>

    <p>Saerin Kahverengilerin arasında sandalyesinden kalktı. “Kule Salonu’nun huzuruna gelen kim?” diye sordu çınlayan bir sesle.</p>

    <p>Egwene Temsilcilere bakmaya devam ederek duraksadı. Sandalyeleri, eşit aralıklarla, dış platforma dizilmişti. O sandalyelerin çoğu boştu. Yalnızca iki Yeşil Temsilci vardı; Talene haftalar önce kaçmıştı. Grilerde Evanellein eksikti. O da günün erken saatlerinde ortadan kaybolmuştu. Velina ve Sedore de gitmişti. Bu hiç iyi bir işaret değildi; bu ikisi Verin’in Kara Ajah listesindeydi. Uyarılmışlar mıydı? Evanellein’in ortadan kaybolması, Verin’in onu gözden kaçırdığı anlamına mı geliyordu?</p>

    <p>Kızıl Temsilciler de yoktu. Egwene irkilerek, Duhara’nın Kule’den birkaç hafta önce ayrıldığını hatırladı –kimse nedenini bilmiyordu, ama bazıları Elaida’nın onu bir görevle gönderdiğini söylüyordu. Belki de Kara Ajah işleri için gitmişti. Diğer iki Kızıl Temsilci, Javindhra ve Pevara gizemli bir biçimde ortadan kaybolmuştu.</p>

    <p>Geriye on bir Temsilci kalmıştı. Kule’nin eski yasalarına göre Amyrlin terfi ettirmeye yeten bir sayı değildi –ama Elaida Mavileri dağıtırken yasalar değiştirilmişti. Daha az Temsilci demek, Amyrlin seçmek için daha az kadın olması demekti ve artık yalnızca on bir kişi gerekiyordu. İş görmek zorundaydı. En azından şu anda Kule’de olan her Temsilci bu olayı biliyordu; Elaida’nın seçilmesi gibi, gizli kapaklı yapılan bir iş değildi. Ve Egwene hiçbir Kara Aes Sedai’nin ona oy vermek için ayağa kalkmayacağından emin olabiliyordu.</p>

    <p>Saerin kararsızca Egwene’e bakarak boğazını temizledi ve yine seslendi: “Kule Salonu’nun huzuruna gelen kim?”</p>

    <p>Tesan, Egwene’e doğru yanıtı fısıldayacakmış gibi, kenardan ona doğru eğildi. Ama Egwene elini kaldırarak onu susturdu.</p>

    <p>Egwene bir şey düşünmekteydi, cüretkâr bir şey. Ama doğruydu. Doğru olduğunu biliyordu. Doğru olduğunu <em>hissedebiliyordu.</em> “Kızıl Ajah küçük mü düştü?” diye sordu Tesan’a sessizce.</p>

    <p>Beyaz başını sallarken örgülü saçları yanaklarına sürtündü. “Kızıllar için endişelenmen gerekmez,” dedi hafif Tarabon aksanıyla. “Elaida ortadan kaybolduktan sonra kendi kısımlarına çekildiler. Buradaki Temsilciler Kızılların hemen yeni Temsilciler seçeceklerinden ve onları bu toplantıya göndereceklerinden endişeleniyor. Kule Salonu’nun gönderdiği bazı... sert mesajların onları sindirmeye yettiğine inanıyorum.”</p>

    <p>“Ya Silviana Brehon? Hâlâ hapiste mi?”</p>

    <p>“Bildiğim kadarıyla öyle Anne,” dedi Tesan bir an şaşırıp, Egwene henüz Salon tarafından resmi bir biçimde terfi ettirilmediği halde unvanı kullanarak. “Endişelenme Leane... o serbest bırakıldı. Eşlikçilerle birlikte diğer asilerin yanına gönderdik, orada affını bekliyor.”</p>

    <p>Egwene düşünceli düşünceli başını salladı. “Silviana’yı hemen buraya, Kule Salonu’na getirt.”</p>

    <p>Tesan’ın alnı kırıştı. “Anne, bence bunun zamanı değil...”</p>

    <p>“Dediğimi yap,” diye tısladı Egwene, sonra Salon’a döndü. “Işık altında itaatkârca gelen,” diye bildirdi kararlı bir sesle.</p>

    <p>Saerin rahatladı. “Kule Salonu’nun huzuruna gelen kim?”</p>

    <p>“Işık altında, alçakgönüllülükle gelen,” diye yanıt verdi Egwene. Temsilcilere teker teker baktı. Kararlı bir el. Kararlı olmak zorundaydı. Önderliğe ihtiyaçları vardı.</p>

    <p>“Kule Salonu’nun huzuruna gelen kim?” diye bitirdi Saerin.</p>

    <p>“Salon’un çağrısıyla gelen,” dedi Egwene, “Işık altında itaatkârca ve tevazuyla, yalnızca Salon’un iradesini kabul etmeyi isteyerek.”</p>

    <p>Tören sürdü; her Temsilci, kadın olduğunu kanıtlamak için beline kadar soyundu. Egwene de aynısını yaptı ve Egwene’in onu toplantıya götürmesi gerektiğini düşündüğü açık olan Gawyn’i düşününce hafifçe kızardı.</p>

    <p>“Bu kadın için kim ayağa kalkıyor?” diye sordu Saerin Temsilciler giyindikten sonra. Egwene’in şimdilik beline kadar soyunmuş halde kalması gerekiyordu ve kırık duvardan gelen rüzgâr derisini ürpertiyordu. “Ve yüreğe yürekle, ruha ruhla, cana canla ona yemin ediyor?”</p>

    <p>Yukiri, Seaine ve Suana hemen ayağa kalktı. “Ben yemin ediyorum,” diye bildirdi her biri.</p>

    <p>Egwene bu töreni ilk yaşadığında şok içindeydi. Her adımda hata yapacağından korkuyordu. Daha da kötüsü, her şey bir aldatmaca ya da bir hata çıkacak diye korkuyordu.</p>

    <p>O korku gitmişti. Törensel sorular sorulurken –Egwene üç adım atıp, Elaida’nın emriyle Tar Valon Alevi simgesinden sarmallar çizerek yayılan altı renkle yeniden boyanan pürüzsüz zeminde diz çökerken– Egwene şatafatın ardına bakıp, olanların özünü görebiliyordu. Bu kadınlar dehşet içindeydi. Salidar’daki kadınların o zaman olduğu gibi. Amyrlin Makamı bir istikrar gücüydü ve onlar bunun için çabalıyordu.</p>

    <p>Onu neden seçmişlerdi? Her iki seferde de, yanıt aynı gibiydi. Çünkü herkesin üzerinde anlaşabildiği tek kişiydi. Bu grupta gülümseyen yüzler vardı. Ama bunlar rakiplerini Makam’dan uzak tutmayı başarmış kadınların gülümsemeleriydi. Ya bu ya da <em>birinin</em> öne çıkıp önderliği ele aldığını görünce rahatlayan kadınların gülümsemesi. Ve belki, Makam’a oturan kişi onlar olmadığı için gülümseyenler de vardı. Makam’ın tarihi son zamanlarda tehlike, ayrılık ve iki dramatik trajedi ile dolu olmuştu.</p>

    <p>Başta, Salidar’da, Egwene kadınların ahmak olduğunu düşünmüştü. Şimdi daha deneyimliydi ve daha bilge de olduğunu umuyordu. Onların aptallık etmediğini görebiliyordu. Onlar Aes Sedai’ydi –korkularını aşırı ihtiyatlı, ama aynı zamanda duygusuz davranarak saklıyorlardı. Düştüğünü görseler aldırmayacakları birini seçmişlerdi. Riske girmişlerdi, ama kendilerini doğrudan tehlikeye atmamışlardı.</p>

    <p>Bu kadınlar da aynısını yapıyordu. Korkularını pürüzsüz yüzler ve kontrollü eylemlerle saklıyorlardı. Temsilcilerin onu desteklemek için ayağa kalkmalarının zamanı geldiğinde, on bir kadının da ayağa kalktığını görmek Egwene’i şaşırtmadı. Tek bir olumsuz oy yoktu. Bu törende ayak yıkamak olmayacaktı.</p>

    <p>Hayır, şaşırmamıştı. Başka seçenek olmadığını hepsi biliyordu, kapılarında bir ordu varken olmazdı, Elaida ölmüş sayılırken olmazdı. Yapılacak Aes Sedai şeyi, hiç tartışma olmamış gibi davranmaktı. Oybirliğine ulaşılmalıydı.</p>

    <p>Saerin, sırf kimsenin onu zorlayamayacağını kanıtlamak için bile olsa, kimsenin yerinde kalmamasına şaşırmış göründü. Aslında, birden fazla Temsilci şaşırmış göründü; Egwene bu kadar çabuk ayağa kalktıklarından pişman olduklarını tahmin ediyordu. Yerinde kalan tek kişi olmak, Egwene’i ayaklarını yıkamaya ve hizmet etmek için izin istemeye zorlamak insana epey güç kazandırabilirdi. Elbette, bu aynı zamanda o kadının göze batmasına sebep olurdu ve yeni Amyrlin’in hoşnutsuzluğunu kazanırdı.</p>

    <p>Kadınlar yavaşça yerlerine oturdu. Egwene’in rehberliğe ihtiyacı yoktu ve sunulmadı da zaten. Ayağa kalktı, salonu aştı. Terlikli ayakları Alev desenli taşın üzerinde sessizdi. Odada bir rüzgâr esiyor, şalları dalgalandırıyor, Egwene’in çıplak tenine çarpıyordu. Uzak duvardan görülen baş döndürücü manzaraya rağmen burada toplanmayı seçmeleri, Salon’un gücü hakkında bir şey söylüyordu.</p>

    <p>Saerin Makam’da Egwene’i karşıladı. Zeytin tenli Altaralı dikkatli bir şekilde Egwene’in elbisesini düğmelemeye başladı, sonra saygıyla Amyrlin etolünü Makam’dan kaldırdı. Yedi renkli etoldü, Elaida’nın attığı yerden bulunup getirilmişti. Saerin bir an Egwene’e baktıktan sonra, incelermiş gibi etolü kaldırdı.</p>

    <p>“Bu ağırlığı taşımak istediğinden emin misin çocuğum?” diye sordu Saerin yumuşak bir sesle. Bu, törenin bir parçası değildi.</p>

    <p>“Onu zaten taşıyorum Saerin.” Egwene fısıldarcasına yanıt vermişti. “Elaida onu dilediği gibi bölüp ayırmaya çalışırken sırtından attı. Ben onu aldım ve o zamandan beri taşıyorum. Ölüme kadar da taşımak istiyorum. Taşıyacağım da.”</p>

    <p>Saerin başını salladı. “Onu bu yüzden hak ediyor olabilirsin bence,” dedi. “Tarihçelerde, bizi bekleyen günlerle karşılaştırılabilecek herhangi bir şey olduğundan kuşkuluyum. Gelecekte, âlimlerin yaşadığımız günlere bakacağını ve onların Delilik Zamanı’ndan ya da Kırılış’ın kendisinden daha zor –zihin, beden ve ruh için daha zahmetli– olduğuna karar vereceklerini düşünüyorum.”</p>

    <p>“O zaman iyi ki dünya için biz varız, değil mi?” diye sordu Egwene.</p>

    <p>Saerin duraksadı, sonra başını salladı. “Sanırım öyle.” Etolü kaldırdı ve Egwene’in omuzlarına koydu. “Amyrlin Makamı’na terfi ettin!” diye bildirdi. Diğer Temsilcilerin sesleri de katıldı: “Işığın ihtişamı altında, Beyaz Kule sonsuza dek yaşasın. Egwene al’Vere, Mühürlerin Gözetmeni, Tar Valon Alevi, <em>Amyrlin Makamı!</em>”</p>

    <p>Egwene dönüp kadınlara baktı, sonra sandalyeye oturdu. Çok uzun bir yolculuğun ardından yuvasına dönmüş gibi hissediyordu. Dünya Karanlık Varlık’ın dokunuşunun gerilimi altında eğiliyordu, ama o yerini alır almaz biraz daha doğru –biraz daha güvenli– gelmeye başlamıştı.</p>

    <p>Kadınlar yaş sırasına göre önüne dizildiler. Saerin en arkadaydı. Teker teker geldiler, önünde derin birer reverans yaptılar, hizmet etmek için izin istediler, sonra Büyük Yılan yüzüğünü öptüler ve kenara çekildiler. Onlar bunu yaparken, Egwene Tesan’ın sonunda döndüğünü fark etti. Kadın herkesin giyinik olduğundan emin olmak için içeri göz attı ve bir an sonra göğüslerinde beyaz Tar Valon Alevi simgesi taşıyan dört askerle içeri girdi. Egwene iç çekecekken kendini tuttu. Silviana’yı zincirler içinde getirmişlerdi anlaşılan.</p>

    <p>Temsilciler yüzüğünü öptükten sonra sandalyelerine döndüler. Tören biraz daha sürecekti, ama önemli kısmı bitmişti. Egwene sonunda gerçekten Amyrlin olmuştu. Bu anı çok beklemişti.</p>

    <p>Şimdi sürpriz zamanıydı.</p>

    <p>“Tutsağın zincirlerini çözün,” dedi Egwene.</p>

    <p>Odanın dışındaki askerler, metal şıngırtıları eşliğinde, denileni gönülsüzce yaptılar. Temsilciler şaşkın ifadelerle döndü.</p>

    <p>“Silviana Brehon!” dedi Egwene ayağa kalkarak. “Amyrlin Makamı’na yaklaşabilirsin.”</p>

    <p>Askerler kenara çekildi ve Silviana’nın girmesine izin verdiler. Kadının kırmızı elbisesi eskiden güzeldi, ama Elaida’nın dayattığı tutsaklık onu hırpalamıştı. Normalde topuz yaptığı siyah saçları şimdi kabaca örülmüştü. Elbisesi kırışmıştı, dizleri kirliydi. Ama kare yüzü dingindi.</p>

    <p>Şaşırtıcı şekilde, odayı aştıktan sonra Egwene’in önünde diz çöktü. Egwene elini uzattı ve kadının yüzüğünü öpmesine izin verdi.</p>

    <p>Egwene’in töreni bozmasına şaşıran Temsilciler onları izliyordu. “Anne,” diye sordu Yukiri sonunda. “Hüküm dağıtmak için en iyi zaman bu mu sence?”</p>

    <p>Egwene elini önünde diz çökmüş Silviana’dan çekti ve doğrudan Yukiri’ye baktı; sonra bakışlarını, bekleyen Temsilcilere çevirdi. “Hepinizin utanması lazım,” dedi.</p>

    <p>Katı yüzlü Aes Sedailer kaşlarını kaldırdı ve gözlerini daha da fazla açtı. Kızmış görünüyorlardı. Buna hakları yoktu. Onların öfkeleri, Egwene’in öfkesinin yanında hiçbir şeydi.</p>

    <p>“Bu,” dedi Egwene kırık duvarı göstererek. “Bunun sorumluluğunu taşıyorsunuz.” Hâlâ dizlerinin üzerinde duran Silviana’yı gösterdi. “<em>Bunun</em> sorumluluğunu taşıyorsunuz. Kardeşlerimizin koridorlarda birbirlerine nasıl baktığı da sizin suçunuz. Kule’nin bunca zaman bölünmüş kalması da. Çoğunuz o bölünmüşlüğün sorumluluğunu taşıyorsunuz!</p>

    <p>“İnsanlığın <em>yüz karasısınız.</em> Beyaz Kule –Işığın gururu, Efsaneler Çağı’ndan beri istikrarın ve gerçeğin gücü– sizin yüzünüzden neredeyse paramparça oluyordu.”</p>

    <p>Gözler yerlerinden uğradı ve birkaç kadın şoktan boğulacak gibi oldu. “Elaida...” diye başladı biri.</p>

    <p>“Elaida delinin tekiydi ve bunu hepiniz biliyorsunuz!” dedi Egwene sertçe, dimdik durup hepsine ters ters bakarak. “Son birkaç aydır, farkında olmadan bizi yok etmek için çalıştığını biliyorsunuz. Işık, çoğunuz bunu daha onu <em>terfi ettirirken</em> biliyordunuz muhtemelen!</p>

    <p>“Daha önce de budala Amyrlinler oldu, ama hiçbiri koca Kule’yi yıkmaya bu kadar yaklaşmadı! Amyrlin’i <em>sizin</em> kontrol altında tutmanız gerekiyordu. Bu tür şeyler yapmasını <em>sizin</em> önlemeniz gerekiyordu! Siz onun koca bir Ajah’ı dağıtmasına izin verdiniz, öyle mi? <em>Aklınızda</em> ne vardı? Kule’nin bu kadar düşmesine nasıl izin verdiniz? Hem de <em>Yenidendoğan Ejder</em> dünya üzerinde yürürken!</p>

    <p>“Rand al’Thor’u tutsak etmek gibi felakete varabilecek bir girişimi duyar duymaz Elaida’yı düşürmeniz gerekiyordu. Onun kavgacılığının ve küçük şeylerle uğraşmasının Ajahları birbirine düşürdüğünü gördüğünüz zaman onu düşürmeniz gerekiyordu. Kule’yi yine bir araya getirmek, bir kılmak için gerekeni yapmayı reddettiği zaman <em>kesinlikle</em> düşürmeniz gerekiyordu!”</p>

    <p>Egwene Aes Sedai sıralarına baktı, her biri ile göz göze geldi ve karşısındaki kadın bakışlarını kaçırana kadar da bakmaya devam etti. Kimse onun gözlerine uzun süre bakmaya cesaret edemiyordu. Sonunda, kadınların maskelerinden utanç sızmaya başladığını gördü. Utanmalıydılar da!</p>

    <p>“Hiçbiriniz ona direnmediniz,” dedi Egwene tükürürcesine. “Kendinize Kule Salonu demeye <em>cüret</em> ediyorsunuz, öyle mi? Sinmiş olan sizler? Gerekeni yapamayacak kadar korkmuş olan sizler? Kendi aranızdaki didişmelere ve siyasi oyunlara çok daldığınızdan neyin gerektiğini göremeyen sizler?”</p>

    <p>Egwene Silviana’ya baktı. “Bu odada tek bir kadın doğru olduğuna inandığı şeyi savundu. Tek bir kadın Elaida’ya meydan okumaya cüret etti ve bunun bedelini kabul etti. Ve siz bu kadını buraya, ondan <em>intikam</em> almak için getirdiğimi düşünüyorsunuz, öyle mi? Gerçekten de son birkaç ay içinde, koca Kule’de, aklı başında bir şey yapmış olan tek kadını cezalandıracağımı düşünecek kadar kör müsünüz?”</p>

    <p>Şimdi hepsi başlarını indirmişti. Saerin bile onun gözlerine bakamıyordu.</p>

    <p>Silviana başını kaldırıp ona baktı.</p>

    <p>“Sen görevini yaptın Silviana,” dedi Egwene. “Hem de başarıyla yaptın. Ayağa kalk.”</p>

    <p>Kadın ayağa kalktı. Perişan görünüyordu, gözleri uykusuzluktan şişmişti ve Egwene kadının güçlükle ayakta durduğunu tahmin ediyordu. Son birkaç günün kargaşası içinde ona yiyecek ve su götürülmesini sağlayan olmuş muydu?</p>

    <p>“Silviana,” dedi Egwene, “yeni bir Amyrlin seçildi. Ve, bunu söylemek beni utandırıyor, ama Elaida’nın terfisini andıran bir manevrayla yapıldı bu. Yedi Ajah’ın yalnızca beşi temsil edildi. Burada olsalar, Mavilerin beni destekleyeceğini biliyorum. Ama Kızıllara onay ya da retlerini dile getirme fırsatı bile verilmedi.”</p>

    <p>“Bunun için iyi sebepler var Anne,” dedi Silviana.</p>

    <p>“Bu doğru olabilir,” dedi Egwene, “ama bu, hüküm süremin benimle Kızıllar arasında gerilimle geçmesine sebep olmaktan başka işe yaramaz. Hiç olmayan yerde kötü niyet algılayacaklar ve ben yüzlerce kadının gücünü kaybedeceğim. Hem de, çok ihtiyaç duyulan kadınların.”</p>

    <p>“Ben... bunu aşmanın yolunu göremiyorum Anne,” dedi Silviana dürüstlükle.</p>

    <p>“Ben görüyorum,” dedi Egwene. “Silviana Brehon, Vakanüvis olarak seni seçiyorum. Kızılları dışladığım söylenmesin.”</p>

    <p>Silviana şaşkınlıkla gözlerini kırpıştırdı. Bu kadın daha kısa bir süre önce Elaida’nın emriyle Egwene’i masasının kenarına yatırıyor ve dövüyordu. Ama Silviana şimdi diz çökmüştü; hem de bunu emir beklemeden yapmıştı. Salon’un Egwene’i seçme yetkesi olduğunu kabul etmişti. Egwene’in kendisini kabul ediyor muydu?</p>

    <p>Egwene’in önerisi onu zor ve tehlikeli bir yola sokacaktı. Kızıllar bunu ihanet olarak görebilirdi. Silviana’nın yanıtı ne olacaktı? Egwene terlemesini önleyen hileye minnet duyuyordu, yoksa yüzünden ter damlaları akacağını biliyordu.</p>

    <p>“Şeref duyarım Anne,” dedi Silviana yeniden diz çökerek. “Gerçekten şeref duyarım.”</p>

    <p>Egwene nefesini bıraktı. Dağılan Ajahları yeniden birleştirme görevi zor olacaktı –ama eğer Kızıllar onu düşman olarak görürse, bu imkânsız olurdu. Silviana yanındayken, Kızılların reddedemeyeceği bir elçisi var demekti. Bir umut.</p>

    <p>“Bu Kızıl Ajah için zor bir zaman olacak kızım,” dedi Egwene. “Görevleri her zaman yönlendirebilen erkekleri yakalamak olmuştur, ama raporlar <em>saidin</em>’in temizlendiğini söylüyor.”</p>

    <p>“Yine de başıboş yönlendirenler olacaktır Anne,” dedi Silviana. “Ve erkeklere güvenilemez.”</p>

    <p><em>Bir gün bu son duyguyu aşmamız gerekecek,</em> diye düşündü Egwene. <em>Ama şimdilik, sürmesine izin verilecek kadar doğru bir inanç.</em> “Amacınızın yok olmak olduğunu söylemedim, yalnızca değişmeniz gerektiğini söyledim. Gelecekte Kızıl Ajah için büyük şeyler görebiliyorum –vizyonunuzun genişlemesi, görevlerinizin yenilenmesi. Bunlara rehberlik ederken yanımda olacağın için memnunum.”</p>

    <p>Egwene sersem bir sessizlik içinde izlemekte olan Temsilcilere baktı. “Hepinize kefaret ödemenizi emrederdim,” dedi Egwene, “ama en azından bazılarınızın Beyaz Kule’nin dağılmasını önlemek için gizliden gizliye çalıştığınızı biliyorum. Yeterince çalışmadınız, ama bir şeyler yaptınız. Bunun ötesinde, kendi kendimizden sık sık istediğimiz kefaretin saçma olduğunu düşünüyorum. Bir Aes Sedai için fiziksel acı nedir ki?”</p>

    <p>Egwene derin bir nefes aldı. “Ben de suçsuz değilim. Utancınızın bir kısmını paylaşıyorum, çünkü bu felaketler benim görev sürem sırasında oldu. Asilere katıldım, onlar tarafından terfi ettirilmeme izin verdim. Tek seçenek buydu, ama bu seçim nedeniyle yine de kusurluyum.</p>

    <p>“Utancınızı taşıyın Temsilciler, ama kararlılıkla taşıyın. Onun sizi yıkmasına izin vermeyin. Şifa zamanı başladı ve artık suçlu aramanın faydası yok. Başarısız oldunuz. Ama bizim sizden başka kimsemiz yok. Dünyanın <em>bizden</em> başka kimsesi yok.”</p>

    <p>Kadınlar başını kaldırmaya başladı.</p>

    <p>“Gelin,” dedi Egwene odada yürüyerek. Silviana hemen peşine takıldı. “Asileri selamlayalım.”</p>

    <p>Hâlâ duman kokan, yer yer moloz saçılmış Kule koridorlarında yürüdüler. Egwene kan lekelerine bakmamaya çalışıyordu. Temsilciler de, Egwene’in paylamalarına rağmen, Ajahlarına göre gruplaşarak arkasından geldiler. Ayrılıkları gidermek için çok çalışmak gerekecekti.</p>

    <p>“Anne,” dedi Silviana sessizce, yürürlerken, “asiler arasında bir Vakanüvisin olduğunu varsayıyorum. İkimizi birden mi alıkoyacaksın?” Kadının gergin sesi, böyle sıradışı bir ayarlama hakkında ne düşündüğünü anlatıyordu.</p>

    <p>“Hayır,” dedi Egwene. “Önceki Vakanüvisim Kara Ajah olduğu için idam edildi.”</p>

    <p>Silviana soldu. “Anlıyorum.”</p>

    <p>“Bu tür şeylerin çevresinden dolaşamayız Silviana,” dedi Egwene. “Kurtarılışımdan önce çok önemli bir ziyaretçim oldu. O da Karalardandı ve diğer Kara Aes Sedailerin isimlerini verdi bana. Asilerin arasındakilerin Kara olduğunu Yemin Çubuğu’yla teker teker doğruladım.”</p>

    <p>“Yemin Çubuğu mu?” diye nida etti Silviana.</p>

    <p>“Evet,” dedi Egwene merdivene geldiklerinde. “Dün gece, Kule’de bir müttefikim verdi onu bana. Ama <em>ter’angreal</em> odasını taşımamız gerektiğini düşünüyorum. Yerini gizli tutmalıyız ve örgülerle korumalıyız. Kısa süre sonra yeterli güç sahibi bütün Aes Sedaileri Yolculuk örgüsünü öğrenecek. Güvendiklerim dahil çoğu arada bir <em>angreal</em> ‘ödünç almak’ istese şaşırmazdım.”</p>

    <p>“Peki Anne,” dedi Silviana. Sonra daha alçak bir sesle, “Çok şeyin değiştiğine alışmam gerekecek sanırım,” diye devam etti.</p>

    <p>“Korkarım öyle,” dedi Egwene. “Bunların en önemlisi, çoğu standart yaşta olmayan yüzlerce yeni çömezle başa çıkabilecek yeni bir Çömezler Sorumlusu seçmek olacak. Kaç yaşında olursa olsun, belli bir miktar yönlendirme yeteneği sergileyen her kadını kabul edip eğitme sürecini çoktan başlattım. Fazla zaman geçmeden Beyaz Kule’nin çömezlerle tıka basa dolacağını tahmin ediyorum.”</p>

    <p>“O zaman yerime seçilecek kişi konusunda hızla öneriler düşüneceğim Anne,” dedi Silviana.</p>

    <p>Egwene başını sallayarak onayladı. Romanda ve Lelaine Egwene’in Silviana’yı seçtiğini duyunca çok kızacaklardı kuşkusuz, ama Egwene düşündükçe seçiminden daha da memnun oluyordu. Sırf Silviana Kızıl olduğu için değil, aynı zamanda bu kadar becerikli bir kadın olduğu için. Saerin de fena seçim olmazdı, ama çoğu kişi onu Egwene’in rehberi ve belki Makam’ın ardındaki gerçek güç olarak görürdü. Bir Mavi seçmek, Kule’nin mevcut durumunda, bölücü bir hareket olurdu. Dahası, Amyrlin asiler arasından seçilmişken –Egwene ne derse desin, ne yaparsa yapsın, kimse bunu kolay kolay unutmazdı– Kule’de kalanlardan bir Vakanüvis seçmek ilişkileri düzeltme konusunda çok daha olumlu olurdu.</p>

    <p>Fazla zaman geçmeden Kule’nin doğu yanındaki Büyük Meydan’a vardılar. Meydan –Egwene’in emrettiği gibi– Ajahlarına göre sıralanmış kadınlarla dolmuştu. Egwene bu yeri, geniş bir merdiven sahanlığıyla biten yüksek basamaklar yüzünden seçmişti. Orada, görkemli oymalarla süslü kapı kanatlarının önünde durdu. Bir kalabalığa hitap etmek için kusursuz bir yerdi.</p>

    <p>Aynı zamanda, önceki geceki saldırı sırasında büyük hasar görmüş kanatların arasındaydı. Doğu kanadından hâlâ dumanlar çıkıyordu; duvarlardan biri yıkılmıştı. Bununla birlikte, buradan bakınca, Kule’nin kendisi göreceli olarak sağlamdı ve kocaman deliklerin hiçbiri doğrudan görülemiyordu.</p>

    <p>Egwene alt kat pencerelerine dizilmiş yüzleri görebiliyordu. Aes Sedailer ve çömezler onu izliyordu. Asilere ek olarak, Egwene Kule’de kalanların çoğuna da hitap etme şansı bulacakmış gibi görünüyordu. Sesini yükseltmek için bir örgü yaptı. Gürleyecek kadar değil, ama arkadakiler ve aşağıdakiler tarafından duyulabilecek kadar.</p>

    <p>“Kardeşlerim,” dedi, “kızlarım. Usuller uyarınca Amyrlin Makamı olarak seçildim. Bu çatışmanın her iki tarafı da beni seçti. Her ikisi de öngörülen yöntemleri kullandı ve her ikisi de artık beni Amyrlin olarak kabul ediyor. Bir kez daha birleşmenin zamanı geldi.</p>

    <p>“Bu bölünme hiç olmamış gibi davranmayacağım. Biz Beyaz Kule’dekiler bazen kabullenmek istemediğimiz gerçekleri çok çabuk unuturuz. Bu gerçek, onu yaşamış olan bizlerden saklanamaz. Bölünmüştük. Neredeyse birbirimizle savaşacaktık. Utanç verici duruma düştük.</p>

    <p>“Siz önümdeki asiler korkunç bir şey yaptınız. Kule’yi böldünüz ve rakip bir Amyrlin çıkardınız. İlk defa, Aes Sedailer tarafından Aes Sedailere karşı asker sürüldü. O birliklerin başını ben çekiyordum. Bu utancı biliyorum.</p>

    <p>“Gerekli olsa da olmasa da, utanılacak bir şey. Bu yüzden, sizden suçlu olduğunuzu itiraf etmenizi talep ediyorum. Suçlarınızın sorumluluğunu üstlenmelisiniz, bunlar herkesin iyiliği için yapılmış olsa bile.”</p>

    <p>Aşağıdaki Aes Sedailere baktı. Onları saflara ayırması –sonra onları bekletmesi– tavrını yeterince ifade edememişse, belki sözleri edebilirdi.</p>

    <p>“Buraya ihtişam içinde gelmediniz,” dedi Egwene onlara. “Buraya zaferle gelmediniz. Çünkü kardeş kardeşle savaşırken, Muhafız Muhafızı öldürürken zafer olamaz.” Safların önünde duran Siuan’ı fark etti ve onunla göz göze geldi. Leane de oradaydı, uzun tutsaklığı yüzünden perişan durumdaydı, ama dimdik duruyordu.</p>

    <p>“Her iki taraf da hatalar yaptı,” dedi Egwene. “Ve yaptıklarımızı onarmak için sıkı çalışmamız gerekecek. Demirciler, kırılan bir kılıcın bir daha asla bütün olamayacağını söyler. Yeniden dövülmesi, metalinin eritilmesi, sonra yeniden biçimlendirilmesi gerekir.</p>

    <p>“Takip eden aylar bizim yeniden biçimlenmemiz olacak. Kırıldık, sonra köklerimizden koparıldık. Son Savaş yaklaşıyor ve o gelmeden önce, bir kez daha kuvvetle dövülmüş, kırık olmayan bütün bir kılıç olmamızı sağlamaya kararlıyım! Sizden taleplerde bulunacağım. Haşin talepler olacak. Dayanabileceğinizi düşündüğünüz sınırlara kadar zorlayacak sizi. Bu yanık delikleri alıp dolduracağım! Tavizler vermek zorunda kalınacak, çünkü burada Salon için çok fazla Temsilci, beş fazladan Ajah başı var. Bazılarınızın yerinizden feragat etmesi, sevmediğiniz kişilerin önünde alçakgönüllülükle başını eğmesi gerekecek.</p>

    <p>“Bugünler sizi sınayacak! Sizi, daha birkaç saat önce düşman olarak gördüğünüz kişilerle çalışmaya zorlayacağım. Sizi reddedenlerin, sizi incitenlerin, sizden nefret edenlerin yanında yürüyeceksiniz.</p>

    <p>“Ama biz zayıflıklarımızdan daha güçlüyüz. Beyaz Kule ayakta ve biz de onunla birlikte ayakta duracağız! Bir kez daha bir olacağız. Hikâyelere konu olan bir topluluk olacağız! Sizinle işim bittiğinde, Beyaz Kule’nin zayıf olduğu yazılmayacak. Zaferlerimiz karşısında ayrılıklarımız unutulacak. Kendi kendine düşman olan Beyaz Kule olarak değil, Gölge’nin karşısında sağlam duran Beyaz Kule olarak hatırlanacağız. Bugünler <em>efsanevi</em> olacak!”</p>

    <p>Tezahüratlar patladı. Daha çok çömezler ve askerler alkışlıyordu, çünkü Aes Sedailer bu tür davranışlar için fazla ölçülüydü. Genelde. Genç Aes Sedailerin bazıları kendilerini ana kaptırıp bağırıyorlardı. Neyse ki, o tezahüratlar her iki taraftan geliyordu. Egwene onların bir süre kükremesine izin verdi, sonra kollarını kaldırarak susturdu.</p>

    <p>“Diyarda duyulsun!” diye bağırdı. “Dillere düşsün, güven duyulsun ve hatırlansın. Beyaz Kule tam ve bütündür. Ve ne erkek, ne kadın, ne de Gölge yaratımı hiç kimse bizi bir daha bölünmüş görecek!”</p>

    <p>Bu sefer tezahüratlar neredeyse sağır ediciydi ve şaşırtıcı şekilde, daha fazla Aes Sedai katıldı. Egwene ellerini indirdi.</p>

    <p>Gelecek aylarda da ona tezahürat yapacaklarını umuyordu. Yapılacak çok iş vardı.</p>
  </div>
</body>
</html>