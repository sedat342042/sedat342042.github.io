<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="48. Yorumlar’ı Okumak">48<br/>
    Yorumlar’ı Okumak</h1>

    <p>Min Cadsuane’in minik odasında oturmuş, Rand’ın babasıyla görüşmesinin sonucunu bekliyordu –diğerleriyle birlikte. Şöminede küçük bir ateş yanıyordu ve odanın köşelerindeki lambalar, beklerken oyalanmak için muhtelif meşgalelerle uğraşan –nakış işleyen, yama yapan ya da örgü ören– kadınlara ışık veriyordu.</p>

    <p>Min için Cadsuane’le ittifakından pişman olma zamanı geçmişti. Pişmanlık önceden, Cadsuane’in Min’i yanından ayırmadığı, Rand hakkında gördüğü bütün görüleri sorduğu sırada gelmişti. Kadın bir Kahverengi kadar titizdi, her görüyü ve yanıtı yazıyordu. Yine Beyaz Kule’de olmak gibiydi.</p>

    <p>Min Nynaeve’in Cadsuane’e boyun eğmesinin neden kadına Min’i sorgulamak için serbesti tanıdığından emin değildi, ama Cadsuane bu şekilde yorumluyor gibiydi. Bu Min’in son zamanlarda Rand’ın yanında hissettiği huzursuzluk ve Cadsuane ile Bilgelerin tam olarak neyi planladığını öğrenme arzusu ile birleşince, zamanının hemen hemen tamamını kadının yanında geçirmeye başlamıştı.</p>

    <p>Evet, pişmanlık gelmiş ve geçmişti. Min, bir parça kızgınlıkla karışık, teslimiyete gelmişti. Cadsuane Min’in kitaplarında incelediği konu hakkında epey bilgiliydi, ama kadın bildiklerini bulutmeyve reçeli gibi, iyi davranışların ödülü olarak azar azar ve hep daha fazlasının olduğunu ima ederek dağıtıyordu. Bu Min’in kaçmasını engelliyordu.</p>

    <p>Yanıt bulmak <em>zorundaydı.</em> Rand’ın onlara ihtiyacı vardı.</p>

    <p>Kafasında bu düşünceyle, Min minderli sırada arkasına yaslandı ve elindeki kitabı yeniden açtı: Sajius’un yazdığı <em>Ejder Üzerine Yorumlar</em> adlı bir eser. Bir satır kafasına takılıyordu, yorumları yazanların genellikle görmezden geldiği bir cümle. <em>Ellerinde ışıktan bir kılıç tutacak ve üç bir olacak.</em></p>

    <p>Yorumcular bunun, Rand’ın Taş’ı alması ya da kanının Shayol Ghul’ün kayalarına dökülmesi benzeri pasajlara göre fazla muğlak olduğunu hissediyordu.</p>

    <p>Min kan meselesini düşünmemeye çalıştı. Önemli olan, kehanetlerin büyük kısmının –biraz düşünüp taşınmayla– genelde mantıklı gelmesiydi. Şimdi bakınca, Rand’ın Ejderler ve Balıkçıllarla işaretlenmesi hakkındaki satırlar bile mantıklıydı.</p>

    <p>Ama ya bu satır? Işıktan kılıç hemen hemen kesinlikle <em>Callandor</em> anlamına geliyordu. Ama ya ‘üç bir olacak’ ifadesi? Bazı âlimler ‘üç’ derken üç büyük şehrin kastedildiğini iddia ediyordu –Tear, Illian ve Caemlyn. Ya da âlim Cairhienliyse, o zaman Tear, Illian ve Cairhien deniyordu. Sorun şuydu ki, Rand üçten çok daha fazla şehir birleştirmişti. Bandar Eban’ı da fethetmişti, Sınırboyluları bayrağının altına getirmesi gerekeceğinden bahsetmeye bile gerek yoktu.</p>

    <p>Ama o üç krallığın hükümdarıydı –ya da yakın bir şeydi. Andor’dan vazgeçmişti, ama Cairhien, Illian ve Tear doğrudan onun kontrolü altındaydı –kendisi şahsen tek bir taç taksa da. Belki de bu pasaj âlimlerin söylediği anlama gelmiyordu ve Min boş yere çabalıyordu.</p>

    <p>Çalışmaları, Rand’a sunduğunu sandığı koruma kadar faydasız mıydı? <em>Min,</em> dedi kendine, <em>kendine acımak seni hiçbir yere götürmez.</em> Tek yapabildiği çalışmak, düşünmek ve umut beslemekti.</p>

    <p>Kendini sesli olarak, “Bu yanlış,” derken buldu.</p>

    <p>Beldeine’in odanın karşısından, küçümsemeyle hafifçe hıhladığını duydu. Min kaşlarını çatarak başını kaldırdı.</p>

    <p>Rand’a yemin etmiş kadınlar –Erian, Nesune, Sarene ve Beldeine– Rand’ın Aes Sedailere duyduğu güven azaldıkça, onun tarafından daha az hoş karşılanırken bulmuşlardı kendilerini. Kendisini düzenli olarak görmesine izin verdiği tek kişi Nynaeve’di. Bu durumda, diğerlerinin Cadsuane’in ‘kampına’ katılmaları o kadar tuhaf değildi.</p>

    <p>Ya Min’in Rand’la ilişkisi? Rand Min’i hâlâ hoş karşılıyordu; bu değişmemişti. Ama yanlış bir şey vardı, normal gelmeyen bir şey. Rand, Min yakınındayken duvarlar örüyordu –Min’i dışlamak için değil, gerçek benliğini içeri kapamak için. Gerçek Rand’ın sevdiklerine ne yapabileceğinden korkarmış gibi...</p>

    <p><em>Yine acı çekiyor,</em> diye düşündü Min bağ aracılığıyla onu hissederek. <em>Öylesine büyük bir öfke.</em> Neler oluyordu? Min bir korku sancısı hissetti, ama onu bastırdı. Cadsuane’in planına güvenmek zorundaydı. İyi bir plandı.</p>

    <p>Bugünlerde Cadsuane’in daimi eşlikçileri olmuş gibi görünen Corele ve Merise şöminenin yanında, birbirine eş sandalyeler içinde nakış işliyordu. Cadsuane beklerken oyalanmak için çalışmalarını önermişti. Yaşlı Aes Sedai birilerine ders vermeden hiçbir şey yapamıyor gibiydi.</p>

    <p>O anda Rand’a yemin etmiş Aes Sedailerden yalnızca Beldeine oradaydı. Cadsuane Min’in yanına oturmuş, kendi kitabını okuyordu. Nynaeve zaman zaman örgüsünü çekiştirerek ileri geri, öne arkaya yürüyordu. Kimse odadaki gerilimden bahsetmiyordu.</p>

    <p>Rand ve Tam ne konuşuyorlardı? Rand’ın babası onu değiştirebilecek miydi?</p>

    <p>Oda sıkışıktı. Şöminenin yanındaki halının üzerinde üç sandalye, duvarın dibinde bir sıra, kapının önünde benekli av köpeği gibi ileri geri yürüyüp duran Nynaeve’le birlikte, içeride kıpırdayacak yer kalmamıştı. Pürüzsüz taş duvarlar mekânın kutu gibi gelmesine sebep oluyordu ve Cadsuane’in arkasında, gece havasına açılan tek bir pencere bulunuyordu. Şöminedeki közlerde ve lambalarda ışık parlıyordu. Muhafızlar yan odada alçak seslerle konuşmaktaydı.</p>

    <p>Evet, sıkışıktı, ama sürüldüğü düşünülünce, Cadsuane’in Taş’ta oda bulması bile şanstı. Min içini çekti ve <em>Ejder Üzerine Yorumlar</em>’a döndü. Aynı cümle yine karşısına çıktı. <em>Ellerinde ışıktan bir kılıç tutacak ve üç bir olacak.</em> Bunun anlamı neydi?</p>

    <p>“Cadsuane,” dedi Min kitabı kaldırarak. “Bence bu cümle yanlış yorumlanmış.”</p>

    <p>Beldeine yine küçük –neredeyse fark edilmez– bir burun çekmeyle karşılık verdi.</p>

    <p>“Söyleyecek bir şeyin mi var Beldeine?” diye sordu Cadsuane kendi kitabından <em>–Güç’ün Doğru Düzgün Ehlileştirilmesi–</em> başını kaldırmadan.</p>

    <p>“Dile getirilecek bir şey değil Cadsuane Sedai,” diye yanıt verdi Beldeine hafifçe. Yeşil’de, bazılarının güzel diyebileceği, Saldaealı mirasından izler taşıyan bir yüz vardı. Yaşı belirsiz görünmeyecek kadar gençti ve bu yüzden kendini kanıtlamak için fazla çabalıyordu.</p>

    <p>“Min konuştuğunda <em>bir şey</em> düşündüğün açık Beldeine,” diye yanıt verdi Cadsuane bir sayfa çevirerek. “Söyle.”</p>

    <p>Beldeine hafifçe gülümsedi –insan Aes Sedailerin yanında çok zaman geçirdiğinde bu tür şeyleri fark ediyordu. Onlar da duygusal tepkiler veriyordu; yalnızca bunlar hafif tepkiler oluyordu. Söz konusu Aes Sedai Nynaeve değilse yani. Kadın duygularını kontrol etmede kendini geliştirmiş olsa da... eh, o hâlâ Nynaeve’di.</p>

    <p>“Yalnızca çocuğun, âlim olmuş gibi, o koca koca kitapları karıştırmasının gülünç olduğunu düşünüyorum.”</p>

    <p>Başkası söylese Min bunu meydan okuma olarak kabul edebilirdi, ama Beldeine kayıtsızca konuşuyordu.</p>

    <p>Cadsuane bir sayfa daha çevirdi. “Anlıyorum. Min, bana ne demiştin?”</p>

    <p>“Önemli bir şey değil Cadsuane Sedai.”</p>

    <p>“Önemli olup olmadığını sormadım kızım,” dedi Cadsuane sertçe. “Söylediklerini tekrarlamanı istedim. Söyle.”</p>

    <p>Min içini çekti. Kimse insanı bir Aes Sedai’den daha iyi bir biçimde küçük düşüremezdi, çünkü onlar bunu kötü niyet olmadan yapıyordu. Moiraine bir seferinde Min’e basit terimlerle açıklamıştı: Çoğu Aes Sedai büyük çatışmalar olmadığı zamanlarda hakimiyet kurmayı önemli bulurdu, ki bir kriz olduğunda insanlar kime başvuracağını bilsin.</p>

    <p>Çok sinir bozucuydu.</p>

    <p>“Dedim ki,” diye tekrarladı Min, “bu pasaj yanlış. <em>Karaethon Döngüsü</em>’nün yorumlarını okuyorum. Sajius üçün bir olması hakkındaki satırın üç krallığın Ejder’in bayrağı altında birleşmesini kastettiğini iddia ediyor. Ama bence yanılıyor.”</p>

    <p>“Neden peki?” dedi Cadsuane. “Neden saygın bir kehanet âliminden daha fazlasını bildiğini düşünüyorsun?”</p>

    <p>“Çünkü,” dedi Min dikenlerini çıkararak, “teori akla yakın gelmiyor. Rand aslında tek bir taç takıyor. Tear’ı Darlin’e vermese adamın savı sağlam sayılabilirdi. Ama teori artık geçerli değil. Bence bu pasaj onun bir şekilde <em>Callandor</em>’u kullanmasına atıfta bulunuyor.”</p>

    <p>“Anlıyorum,” dedi Cadsuane kendi kitabında bir sayfa daha çevirerek. “Bu çok sıradışı bir yorum.” Beldeine hafifçe gülümseyerek nakışına döndü. “Elbette,” diye ekledi Cadsuane, “çok haklısın.”</p>

    <p>Min başını kaldırdı.</p>

    <p>“Aynı pasaj beni <em>Callandor</em> hakkında araştırma yapmaya yönlendirdi,” diye devam etti Cadsuane. “Uzun araştırmalar sonucunda, kılıcın ancak üç kişilik bir halkayla doğru düzgün kullanılabileceğini keşfettim. Muhtemelen pasajın nihai anlamı bu.”</p>

    <p>“Ama bu Rand’ın <em>Callandor</em>’u bir halkayla kullanacağı anlamına gelir,” dedi Min pasaja bakarak. Bildiği kadarıyla bunu hiç yapmamıştı.</p>

    <p>“Evet,” dedi Cadsuane.</p>

    <p>Min aniden heyecanlandı. Bir ipucu belki. Rand’ın bilmediği, ona yardımcı olabilecek bir şey! Yalnız... Cadsuane bunu zaten biliyordu. Demek ki Min önemli bir şey keşfetmiş değildi.</p>

    <p>“Bence,” dedi Cadsuane, “kabullenme zamanı gelmiş. Görgüsüzlüğe tahammül edilemez.”</p>

    <p>Beldeine karanlık bir ifadeyle işinden başını kaldırdı. Sonra, beklenmedik bir biçimde, kalkıp odadan çıktı. Muhafızı, Karldin adlı genç bir Asha’man Asker yan odadan çıkıp peşine takıldı, Aes Sedai ile birlikte odayı aştı ve kadının arkasından koridora çıktı. Cadsuane burnunu çekti, sonra kitabına döndü.</p>

    <p>Kapı kapandı ve Nynaeve Min’e baktıktan sonra odayı adımlamaya geri döndü. Min o bakışta çok şey okuyabiliyordu. Nynaeve başka kimsenin endişeli görünmemesine sinirleniyordu. Rand ile Tam’in konuşmalarına kulak misafiri olmanın bir yolunu bulamadıkları için canı sıkılıyordu. Ve Lan için korkuyordu. Min anlıyordu. Kendisi de Rand için aynı şeyi hissediyordu.</p>

    <p>Ve... aniden Nynaeve’in başının üzerinde beliren imge neydi? Acılı bir duruşla, birinin cesedinin yanında diz çökmüştü. Görü bir an sonra kayboldu.</p>

    <p>Min başını iki yana salladı. Bu yorumlayabildiği bir görü olmamıştı, bu yüzden üzerinde durmadı. Onların hepsini çözmeye çalışarak zaman harcayamazdı. Örneğin, son zamanlarda Beldeine’in başının üzerinde dönerken gördüğü siyah hançer her anlama gelebilirdi.</p>

    <p>Kitabına odaklandı. Demek... Rand’ın <em>Callandor</em>’u bir halkanın parçası olarak kullanması gerekiyordu. Üçün bir olması? Ama ne sebeple ve kiminle? Eğer Rand Karanlık Varlık’la savaşacaksa, bir başkasının kontrol ettiği bir halkanın parçası olması mantıklı değildi, değil mi?</p>

    <p>“Cadsuane,” dedi. “Bu hâlâ yanlış. Burada daha fazlası var. Bizim keşfedemediğimiz bir şey.”</p>

    <p>“<em>Callandor</em> hakkında mı?” diye sordu kadın.</p>

    <p>Min başını salladı.</p>

    <p>“Ben de aynı fikirdeyim,” diye yanıt verdi Cadsuane. Kadının içten konuşması ne kadar tuhaf geliyordu! “Ama <em>ne</em> olduğunu belirleyemedim. Keşke o aptal oğlan sürgün kararını kaldırsa da, daha önemli...”</p>

    <p>Cadsuane’in odasının kapısı çarpılarak açıldı ve Merise’in şokla sıçramasına sebep oldu. Nynaeve kapıdan geri sıçradı –neredeyse ona çarpacaktı.</p>

    <p>Kapıda, çok öfkeli bir Tam al’Thor duruyordu. Dik dik Cadsuane’e baktı. “Ona ne yaptın?” diye sordu.</p>

    <p>Cadsuane kitabını indirdi. “Ben oğlana, medeni davranmaya teşvik etmek dışında <em>hiçbir şey</em> yapmadım. Ailenin diğer üyelerinin de öğrenmesinin iyi olacağı bir şeye benziyor.”</p>

    <p>“Diline dikkat et Aes Sedai,” diye hırladı Tam. “Onu gördün mü? O içeri girdiğinde <em>tüm oda</em> kararmış gibi oldu. Ve o yüz... bir cesedin gözlerinde daha fazla duygu gördüğüm olmuştur! Oğluma ne oldu?”</p>

    <p>“Görüşmenizin umduğumuz gibi gitmediğini anlıyorum?” dedi Cadsuane.</p>

    <p>Tam derin bir nefes aldı ve öfkesi aniden akıp gitti. Hâlâ sertti, bakışları hoşnutsuzdu, ama öfkesi gitmişti. Min, Bandar Eban’da, işler bozulmaya başlamadan önce, Rand’ın da kendine böyle hızla hâkim olabildiğini görmüştü.</p>

    <p>“Beni öldürmeye çalıştı,” dedi Tam sakin bir sesle. “Kendi oğlum. Eskiden bir babanın dileyebileceği en iyi huylu, en sadık çocuktu. Bu gece Tek Güç yönlendirdi ve onu benim üzerimde kullandı.”</p>

    <p>Min panik ve dehşet hissederek elini ağzına kaldırdı. Sözcükler Rand’ın tepesine dikilmesini, onu öldürmeye çalışmasını hatırlatmıştı.</p>

    <p>Ama bu o değildi! O Semirhage’ti. Değil miydi? <em>Ah, Rand,</em> diye düşündü bağ aracılığıyla hissettiği acıyı anlayarak. <em>Sen ne yaptın?</em></p>

    <p>“İlginç,” dedi Cadsuane soğuk bir sesle. “Senin için hazırladığım sözleri söyledin mi?”</p>

    <p>“Söylemeye başladım,” dedi Tam, “ama işe yaramadığını fark ettim. Bana açılmadı ve bunda da haklı. Kendi oğlu üzerinde Aes Sedai sözleri kullanan bir adam! Ona ne yaptığını bilmiyorum kadın, ama nefreti gördüğümde anlarım. Verecek çok hesabın...”</p>

    <p>Tam aniden görünmeyen eller tarafından havaya kaldırılınca sustu. “Medeni davranma konusunda söylediklerimi hatırlarsın belki çocuğum?” dedi Cadsuane.</p>

    <p>“Cadsuane!” dedi Nynaeve. “Buna hiç gerek...”</p>

    <p>“Sorun değil Hikmet,” dedi Tam. Cadsuane’e baktı. Min onun, Rand dahil diğerlerine de bu şekilde davrandığını görmüştü. Bu Rand’ı hep kızdırırdı ve diğerleri bağırmaya başlardı.</p>

    <p>Tam onun gözlerinin içine baktı. “Meydan okunduğu zaman yanıt için her zaman yumruklarına başvuran adamlar tanıdım. Aes Sedailerden hiçbir zaman hoşlanmadım; onlardan kurtulup çiftliğime döndüğüme mutlu olmuştum. Kendi kollarının gücünü de kullansa başka yöntemler de, zorba zorbadır.”</p>

    <p>Cadsuane hıhladı, ama sözler onu etkilemişti, çünkü Tam’i indirdi.</p>

    <p>“Şimdi,” dedi Nynaeve tartışmayı yatıştıran kendisiymiş gibi, “belki önemli olan konuya dönebiliriz. Tam al’Thor, senin bu işi herkesten daha iyi idare edebilmeni beklerdim. Rand’ın dengesizleştiği konusunda uyarmamış mıydık seni?”</p>

    <p>“Dengesiz mi?” diye sordu Tam. “Nynaeve, o oğlan <em>delirmek</em> üzere. Ona ne oldu? Savaşın bir adama neler yapabileceğini anlıyorum, ama...”</p>

    <p>“Bu önemsiz,” dedi Cadsuane. “Bunun oğlunu kurtarmak için son fırsatımız olabileceğinin farkında mısın çocuğum?”</p>

    <p>“Bana seni nasıl gördüğünü açıklasaydın,” dedi Tam, “görüşme farklı gidebilirdi. Yak beni! Aes Sedaileri dinlersem olacağı budur.”</p>

    <p>“Yün kafalı olursan ve sana söylenenleri duymazdan gelirsen olacağı budur!” diye araya girdi Nynaeve.</p>

    <p>“Onu bizim istediğimiz şeyi <em>yapmaya</em> zorlayabileceğimizi varsayarsak olacağı budur,” dedi Min.</p>

    <p>Oda sessizleşti.</p>

    <p>Aniden Min bağ aracılığıyla Rand’ı hissedebildiğini fark etti. Uzakta, batıdaydı. “Gitmiş,” diye fısıldadı.</p>

    <p>“Evet,” dedi Tam içini çekerek. “Balkonda o kapıyollardan birini açtı. Beni sağ bıraktı, ama –gözlerindeki bakıştan– beni öldürmek üzere olduğuna yemin edebilirim. O bakışı başka adamların gözlerinde de gördüm ve sonunda ikimizden biri mutlaka kanlar içinde yere yıkıldı.”</p>

    <p>“Sonra ne oldu?” diye sordu Nynaeve.</p>

    <p>“O... aniden bir şey dikkatini dağıtmış gibi oldu,” dedi Tam. “O küçük heykeli aldı ve kapıyoldan çıkıp gitti.”</p>

    <p>Cadsuane tek kaşını kaldırdı. “Tesadüf eseri, kapıyolun onu nereye götürdüğünü gördün mü?”</p>

    <p><em>Batıya,</em> diye düşündü Min. <em>Batıya, uzağa.</em></p>

    <p>“Emin değilim,” diye itiraf etti Tam. “Karanlıktı, ama sandım ki...”</p>

    <p>“Ne?” diye ısrar etti Nynaeve.</p>

    <p>“Ebou Dar,” dedi Min hepsini şaşırtarak. “Seanchanları yok etmeye gitti. Tıpkı Kızlara yapacağını söylediği gibi.”</p>

    <p>“O son kısımdan emin değilim,” dedi Tam. “Ama Ebou Dar gibi göründüğü kesin.”</p>

    <p>“Işık bizi esirgesin,” diye fısıldadı Corele.</p>
  </div>
</body>
</html>