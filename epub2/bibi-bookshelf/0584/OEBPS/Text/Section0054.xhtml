<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="44. Yabancı Kokular">44<br/>
    Yabancı Kokular</h1>

    <p>“Tarwin Geçidi en mantıklı gelen yer!” diye itiraz etti Nynaeve.</p>

    <p>O ve Rand bir Aiel kalabalığı eşliğinde, Maredo otlaklarında, ot bürümüş bir yolda at sürüyorlardı. Oradaki tek Aes Sedai Nynaeve’di; Narishma ve Naeff asık suratlarla grubun arkasında at sürüyorlardı. Rand onların Aes Sedailerini geride kalmaya zorlamıştı. Son zamanlarda onlardan bağımsız olduğunu vurgulamaya özellikle kararlı görünüyordu.</p>

    <p>Nynaeve, Rand’ın Tear’daki ahırında bulduğu, Ayışığı adlı bembeyaz bir kısrağın sırtında oturuyordu. Rand’ın, değil dünyanın büyük şehirlerinin her birinde birer tane, kendine ait bir tane ahırının bulunması bile garip geliyordu.</p>

    <p>“Tarwin Geçidi,” dedi Rand başını iki yana sallayarak. “Hayır. Ne kadar çok düşünürsem, orada savaşmak istemeyeceğimize o kadar ikna oluyorum. Lan bana iyilik yapıyor. Onun saldırısıyla eşzamanlı bir saldırı düzenleyebilirsem, büyük avantaj elde edebilirim. Ama ordularımı Geçit’le oyalamak istemiyorum. Kaynak israfı olur.”</p>

    <p>Kaynak israfı mı? <em>Lan,</em> tıpkı bir İki Nehir yayının salıverdiği ok gibi, doğrudan Geçit’e gidiyordu. Ölmeye gidiyordu! Ve Rand ona yardım etmenin israf olduğunu söylüyordu, öyle mi? Yün kafalı aptal!</p>

    <p>Nynaeve dişlerini sıkarak kendini sakinleşmeye zorladı. Rand, son zamanlarda takındığı uzak tavırla konuşmak yerine <em>tartışsaydı</em> keşke. Çok duygusuz görünüyordu, ama Nynaeve canavarın serbest kalıp ona kükrediğini görmüştü. Rand’ın içinde kangal olmuş yatıyordu ve Rand duygularını bir an önce salıvermezse, o duygular onu içten yiyeceklerdi.</p>

    <p>Ama sağduyuyu görmesini nasıl sağlayacaktı? Tear’da geçirdikleri süre içinde bir sürü sav hazırlamıştı –her biri son derece mantıklıydı ve sakin sakin açıklanmıştı. Rand hepsini duymazdan gelmiş, son iki gününü generallerle toplantı yaparak ve Son Savaş için bir strateji hazırlayarak geçirmişti.</p>

    <p>Her gün Lan’i kazanamayacağı bir savaşa bir adım daha yaklaştırıyordu. Her gün Nynaeve’i daha da büyük bir endişeye sürüklüyordu; defalarca Rand’ı terk edip atını kuzeye sürecek noktaya gelmişti. Lan imkânsız bir savaş verecekse, o zaman onun yanında olmak istiyordu. Ama kalmıştı. Işık Rand al’Thor’u götürsün, kalmıştı. Dünya inatçı bir koyun çobanının inatçı... <em>inatçılığı</em> yüzünden yenilecekse, Lan’e yardım etmesinin ne faydası olurdu!</p>

    <p>Örgüsünü sıkıca çekti. Ellerindeki mücevherli bilezikler ve yüzükler soluk güneş ışığıyla pırıldadı –gökyüzü haftalardır olduğu gibi bulutluydu elbette. Bunun ne kadar sıradışı olduğunu herkes görmezden gelmeye çalışıyordu, ama Nynaeve kuzeyde toplanan o fırtınayı hâlâ hissedebiliyordu.</p>

    <p>Lan’in Geçit’e ulaşmasına çok az zaman kalmıştı! Işık izin verse de yolculuğunda ona destek olmaya gelmiş Malkierliler onu yavaşlatmış olsaydı. Işık izin verse de yalnız olmasaydı. Onun Afet’e at sürdüğünü, ülkesini istila eden Gölgedölü ordusuyla yüzleştiğini düşünmek...</p>

    <p>“Oraya saldırmak <em>zorundayız,</em>” dedi Nynaeve. “Ituralde Afet’in Trolloclarla dolu olduğunu söylüyor. Karanlık Varlık güçlerini topluyor. Büyük kısmının Geçit’te olacağına iddiaya girebilirsin. Andor ve Cairhien’e saldırmak için kullanılabilecek en uygun geçit orası!”</p>

    <p>“İşte tam olarak bu yüzden Geçit’e saldırmayacağız Nynaeve,” dedi Rand soğuk ve sakin bir sesle. “Savaş meydanına düşmanın karar vermesine izin veremeyiz. İstediğimiz son şey onların istediği, <em>onların</em> bizi beklediği yerde savaşmak.” Bakışlarını kuzeye çevirdi. “Evet, bırak toplansınlar. Beni arıyorlar ve ben kendimi onların ellerine teslim etmeyeceğim. Neden Tarwin Geçidi’nde savaşalım? Ordularımızın büyük kısmını doğrudan Shayol Ghul’e götürmek en mantıklı yöntem.”</p>

    <p>“Rand,” dedi Nynaeve sağduyulu konuşmaya çalışarak. Adam onun sağduyulu olduğunu göremiyor muydu? “Lan’in kitlesel bir Trolloc saldırısını durdurabilecek kadar büyük bir ordu toplamış olması imkânsız, özellikle de Sınırboyu ordularının büyük kısmı aşağıda bir yerde, Işık bilir ne yaparken. Onu ezip geçecekler ve Trolloclar bölgeyi istila edecek!”</p>

    <p>Sınırboylulardan bahsedilince Rand’ın yüzü gerildi; onların habercilerinden biriyle görüşmeye gidiyorlardı. “Trolloclar istila edecek,” diye tekrarladı Rand.</p>

    <p>“Evet!”</p>

    <p>“Güzel,” dedi Rand. “Ben yapılması gerekeni yaparken bu onları oyalar.”</p>

    <p>“Ya Lan?” diye sordu Nynaeve.</p>

    <p>“Doğru yere saldırmış olacak.” Rand başını salladı. “Düşmanlarımın dikkatini Malkier ve Geçit’e çekecek ve bu onların benim orada olduğumu düşünmesine sebep olacak. Gölgedölleri kapıyollardan geçemez, bu yüzden benim kadar hızlı hareket edemezler. Onlar Lan’le savaşmaya başladığında ben onları geçip doğrudan Karanlık Varlık’ın yüreğine saldıracağım.</p>

    <p>“Güneydeki toprakları terk etmeyi planlamıyorum, kesinlikle olmaz. Trolloclar Geçit’ten geçtikten sonra, istila için yumruklara bölünecekler. İşte o zaman benim güçlerim Bashere önderliğinde onlara saldıracak. Kapıyollar kullanarak Yolculuk edecek, her Trolloc grubuna yanlardan ya da arkadan saldıracaklar. Böylece, bize uyan en iyi savaş meydanlarını seçebileceğiz.”</p>

    <p>“Rand,” dedi Nynaeve öfkesi solup dehşete dönüşerek. “Lan ölecek!”</p>

    <p>“O zaman ben kimim ki onu bundan esirgeyeyim?” dedi Rand. “Hepimiz huzur bulma şansını hak ediyoruz.”</p>

    <p>Nynaeve’in ağzı açık kaldı. Adam buna gerçekten inanıyordu! Ya da, en azından, kendini buna inandığına ikna ediyordu.</p>

    <p>“Benim görevim Karanlık Varlık’ı öldürmek,” dedi Rand kendi kendine konuşurmuş gibi. “Onu öldüreceğim, sonra öleceğim. Hepsi bu.”</p>

    <p>“Ama...”</p>

    <p>“Bu kadar yeter Nynaeve.” Rand o tehlikeli tınıyla, usulca konuşmuştu. Daha fazla ısrar kabul etmeyecekti.</p>

    <p>Nynaeve için için kaynayarak önüne döndü ve nasıl daha fazla ısrar edebileceğine karar vermeye çalıştı. Işık! Adam Sınırboyu halkını Trolloc istilasında acı çekmeye ve ölmeye bırakacaktı, öyle mi? Oradaki insanlar Karanlık Varlık’ın ölüp ölmemesine aldırmayacaktı –yahni kazanlarında pişiyor olacaklardı. Lan ve Malkierliler yalnız başlarına savaşacaklardı –Afet’in tükürebildiği bütün canavarların kudretine direnecek minicik bir güç.</p>

    <p>Seanchanlar güneyde ve batıda kendi savaşlarını verecekti. Trolloclar kuzey ve doğudan saldıracaktı. İkisi eninde sonunda karşılaşacaktı. Andor ve diğer krallıklar devasa bir savaş meydanına dönüşecekti, oradaki insanların –İki Nehir’dekiler gibi iyi insanların– böyle bir savaş karşısında hiç şansı olmayacaktı. Ezileceklerdi.</p>

    <p>Bunu değiştirmek için ne yapabilirdi? Rand’ı etkilemek için yeni bir strateji bulması gerekiyordu. Nynaeve’in yüreğinde, her şey Lan’i korumayı amaçlıyordu. Ona yardım bulmak zorundaydı!</p>

    <p>Grup, yer yer çiftliklerin olduğu açık bir çayırda at sürüyordu. Sağda bir tanesinin önünden geçtiler, İki Nehir’dekilere benzeyen yalnız bir çiftlik. Ama İki Nehir’de, bir çiftçinin yolcuları böylesine açık bir düşmanlıkla izlediğini hiç görmemişti. Kızıl sakallı, kirli pantolonlu, kol yenlerini neredeyse omuzlarına dek sıyırmış adam, yarı bitmiş çitine yaslanmış, baltasını kayıtsızca –ama apaçık görülebilecek şekilde– yanındaki kütüklere dayamıştı.</p>

    <p>Tarlası daha iyi seneler görmüştü; toprak düzgünce sürülüp tapan çekilmişti, yarıklardan minicik filizler çıkmıştı. Tarla, tohumların açıklanamaz bir biçimde kök salmayı reddettiği yerlerde boştu ve büyüyen bitkiler de sarımsıydı.</p>

    <p>Bir grup genç adam komşu tarlada bir ağaç kütüğünü sökmeye çalışıyordu, ama Nynaeve’in deneyimli bakışlarına göre, aslında iş bitirmek gibi bir niyetleri yoktu. Kayışları öküze bağlamamışlardı ve çevresindeki toprağı kazarak kütüğü gevşetmemişlerdi. Otların üzerinde yatan tahta parçaları, aletlerin milleri olamayacak kadar sağlam ve pürüzsüzdü. Onlar dövüş değnekleriydi. Rand’ın yanında iki yüz Aiel olduğu düşünülürse, neredeyse gülünç bir gösteriydi, ama yine de bir şey anlatıyordu. O adamlar sorun bekliyordu ve bunun için hazırlanıyorlardı. Kuşkusuz fırtınayı onlar da sezmişti.</p>

    <p>Ticaret yollarına ve Tear’a yakın olan bu bölge, haydutlara karşı göreceli olarak daha güvenliydi. Aynı zamanda kuzeyden, Illian ile Tear arasındaki didişmelere kapılmayacak kadar uzaktı. Burası, çiftçilerin iyi kütükleri değnek yapmak için kullanma ihtiyacı duymayacakları, yabancıları saldırı beklermiş gibi gözlemeyecekleri bir yer olmalıydı.</p>

    <p>Trolloclar buraya vardığında o ihtiyat işlerine yarayacaktı –Seanchanların burayı fethetmediği ve onları orduya katılmaya zorlamadığı varsayılırsa. Nynaeve örgüsünü yine çekiştirdi.</p>

    <p>Düşünceleri Lan’e döndü. Bir şeyler yapmak zorundaydı! Ama Rand sağduyuyu görmüyordu. Geriye yalnızca Cadsuane’in gizemli planı kalıyordu. Aptal kadın, planını açıklamayı reddetmişti. Nynaeve ilk adımı atmış, ittifak önermişti. Cadsuane nasıl yanıt vermişti peki? Küstah bir kibirle elbette. Nynaeve’i küçük Aes Sedai grubuna, ormana gezintiye çıkmış bir çocuk gibi kabul etmeye nasıl cüret ederdi?</p>

    <p>Nynaeve’in görevi –Perrin’in nerede olduğunu öğrenmek– Lan’e nasıl yardımcı olacaktı? Son bir hafta içinde Nynaeve Cadsuane’den daha fazla bilgi almaya çalışmıştı, ama başarısız olmuştu. “Bu işi iyi yap çocuğum,” demişti Cadsuane, “belki o zaman sana gelecekte daha fazla sorumluluk verebiliriz. Dikbaşlılık ettiğin zamanlar oldu ve bunu kabul edemeyiz.”</p>

    <p>Nynaeve içini çekti. Perrin’in nerede olduğunu öğren. Bunu nasıl yapacaktı? İki Nehirliler bir işe yaramazdı. Adamların çoğu Perrin’le yolculuk ediyordu, ama bir süredir görülmemişlerdi. Güneyde bir yerdeydiler, büyük olasılıkla Altara ya da Ghealdan’da. Ama bu, arayacak geniş bir alan demekti.</p>

    <p>İki Nehirlilerin kolay bir yanıt sunmayacağını biliyor olmalıydı. Cadsuane’in Perrin’e ulaşmaya çalıştığı ve başarısız olduğu açıktı. Bu yüzden işi Nynaeve’e vermişti. Rand Perrin’i gizli bir göreve falan mı yollamıştı?</p>

    <p>“Rand?” dedi.</p>

    <p>Rand kabaca kendi kendine mırıldanmaktaydı.</p>

    <p>Nynaeve ürperdi. “Rand,” dedi daha keskin bir sesle.</p>

    <p>Rand mırıldanmayı bırakıp ona baktı. Nynaeve orada, onun bakışlarının derinliklerinde öfke ve düşünceleri kesintiye uğratıldığı için sinir gördüğünü düşündü. Sonra ifade yok oldu ve yerini korkutucu ölçüde soğuk bir kontrol aldı. “Evet?” diye sordu.</p>

    <p>“Sen... Perrin’in nerede olduğunu biliyor musun?”</p>

    <p>“Ona verilmiş görevler var ve onları yerine getiriyor,” dedi Rand yüzünü çevirerek. “Neden soruyorsun?”</p>

    <p>Cadsuane’den bahsetmemek en iyisiydi. “Onun için hâlâ endişeleniyorum. Mat için de.”</p>

    <p>“Ah,” dedi Rand. “Yalan söylemeye hiç alışık değilsin, değil mi Nynaeve?”</p>

    <p>Nynaeve utançla kızardığını hissetti. Adam insanları bu kadar iyi okumayı ne zaman öğrenmişti? “Onun için gerçekten endişeleniyorum Rand al’Thor,” dedi. “Barışçıl, mütevazı bir mizacı var –ve her zaman arkadaşlarının onu itip kakmasına izin vermiştir.”</p>

    <p>İşte. Bırak Rand <em>bunu</em> düşünsün.</p>

    <p>“Mütevazı,” dedi Rand düşünceli düşünceli. “Evet, sanırım hâlâ öyle. Ama barışçıl? Perrin artık çok da... barışçıl... değil.”</p>

    <p>Demek son zamanlarda Perrin’le görüşmüştü. Işık! Cadsuane nereden biliyordu ve Nynaeve bu iletişimi nasıl gözden kaçırmıştı? “Rand, Perrin’e bir görev verdiysen, neden bunu sakladın? Benim de bunu bilmeye...”</p>

    <p>“Onunla görüşmedim Nynaeve,” dedi Rand. “Sakin ol. Bildiğim basit şeyler var. Perrin, ben ve Mat bağlantılıyız.”</p>

    <p>“Nasıl? Sen ne...”</p>

    <p>“Bu konuda söyleyeceğim tek şey bu Nynaeve,” diye onun sözünü kesti Rand yumuşak sözlerle.</p>

    <p>Nynaeve dişlerini gıcırdatarak önüne döndü yine. Diğer Aes Sedailer duygularını kontrol etmekten bahsediyordu, ama açık ki Rand al’Thor’la başa çıkmaları gerekmemişti. Ayağına bir çift çizme geçirmiş en keçi inatlı aptal adamı idare etmesi beklenmese, Nynaeve de sakin olabilirdi.</p>

    <p>Bir süre sessizlik içinde at sürdüler. Yukarıdaki bulutlu gökyüzü, uzak bir gri yosun turba gibi başlarının üzerinde asılı duruyordu. Sınırboylularla bir yol kavşağının yakınında buluşacaklardı. Oraya doğrudan Yolculuk edebilirlerdi, ama Kızlar Rand’ı kapıyolu biraz uzakta açıp, daha dikkatli yaklaşmaya ikna etmişlerdi. Yolculuk son derece kolay bir yöntemdi, ama tehlikeli de olabilirdi. Düşmanlarınız nerede ortaya çıkacağınızı biliyorsa, bir kapıyol açardınız ve kendinizi bir okçu safıyla kapana kıstırılmış halde bulurdunuz. Kapıyoldan önce keşif kolu göndermek bile, sizi kimsenin beklemediği bir noktaya Yolculuk etmek kadar güvenli değildi.</p>

    <p>Aieller hızla öğreniyor ve uyum sağlıyorlardı. Gerçekten şaşırtıcıydı. Kıraç korkunç ölçüde tekdüzeydi; her parçası aynı görünüyordu. Elbette, bazı Aiel nöbetçilerin ıslaktopraklar hakkında da benzer şeyler söylediğini işitmişti.</p>

    <p>Gidecekleri yol kavşağı senelerdir önemli sayılmayan bir yerdi. Verin ya da diğer Kahverengi Aes Sedailerden biri orada olsaydı, muhtemelen tam anlamıyla neden böyle olduğunu açıklayabilirlerdi. Nynaeve’in tek bildiği bu topraklara sahip olan krallığın uzun zaman önce yıkıldığı ve ondan geriye yalnızca Far Madding adlı bağımsız bir şehrin kaldığıydı. Zaman Çarkı dönüyordu. En görkemli krallıklar bile yıkılıyor, paslanıyor, sonunda çok iyi arpa hasadı yapmaya kararlı çiftçilerin hükmü altındaki tembel tarlalara dönüşüyorlardı. Manetheren’de de olmuştu, burada da olmuştu. Eskiden orduların geçtiği anayollar artık bakım isteyen önemsiz kır yollarına dönüşmüştü.</p>

    <p>Yollarına devam ederlerken Nynaeve Ayışığı’nın Rand’dan geride kalmasına izin verdi. Siyah, örgülü saçları ve uçlarında çınlayan çanlarıyla, Narishma’nın yanına geçti. Adam çoğu Asha’man gibi siyahlara bürünmüştü ve yakasında Kılıç ile Ejder ışıldıyordu. Adam Muhafız bağıyla bağlandığı aylar içinde değişmişti. Nynaeve artık ona baktığında bir oğlan görmüyordu. O, bir askerin zarafetine ve bir Muhafız’ın dikkatli bakışlarına sahip bir erkekti. Ölüm görmüş, Terkedilmişlerle savaşmış bir adam.</p>

    <p>“Sen Sınırboylusun Narishma,” dedi Nynaeve. “Diğerlerinin neden görev yerlerinden ayrıldığını biliyor musun?”</p>

    <p>Adam araziyi tarayarak başını iki yana salladı. “Ben bir ayakkabıcının oğluydum Nynaeve Sedai. Lordların ve leydilerin âdetlerini bilmem.” Duraksadı. “Dahası, ben artık Sınırboylu değilim.” İma açıktı. Adam, başka hangi sadakatler onu çekiştirirse çekiştirsin, Rand’ı koruyacaktı. Çok Muhafızvari bir düşünceydi.</p>

    <p>Nynaeve yavaşça başını salladı. “Neye doğru gittiğimiz konusunda fikrin var mı?”</p>

    <p>“Sözlerini tutacaklardır,” dedi Narishma. “Bir Sınırboylu sözünden dönmektense ölmeyi tercih eder. Lord Ejder’le görüşmek üzere heyet göndermeye söz verdiler. Ama Aes Sedailerimizi getirmemize izin verildiğini diliyorum.”</p>

    <p>Raporlara göre Sınırboyluların ordusunda on üç Aes Sedai vardı. Tehlikeli bir sayıydı: bir kadını yalıtmaya ya da bir erkeği ehlileştirmeye yetecek sayı. Halka oluşturan on üç kadın yönlendirme konusunda en güçlü olanlara bile kalkan koyabilirdi. Rand onunla görüşmeye gelen heyette o on üç Aes Sedai’den en fazla dört tanesinin olabileceğini şart koşmuştu; karşılığında yanında en fazla dört yönlendirebilen kişi getirmeye söz vermişti. İki Asha’man –Narishma ve Naeff– Nynaeve ve Rand’ın kendisi.</p>

    <p>Merise ve diğerleri Aes Sedailer arasında kriz sayılabilecek bir şey geçirmişti. Rand onların gelmesini yasakladığında dudaklar bükülmüş, “Bunu yapmak istediğinden emin misin?” gibi sorular sorulmuştu.</p>

    <p>Nynaeve Narishma’nın duruşundaki gerginliği fark etti. “Onlara güveniyormuş gibi görünmüyorsun.”</p>

    <p>“Sınırboyluların görevi Sınır’ı korumaktır,” dedi Narishma. “Ben bir ayakkabıcının oğluydum, ama kılıç, mızrak, ok, balta ve sapan eğitimi aldım. Asha’manlara katılmadan önce bile, düello yaptığım her beş güneyli askerin dördünü yenebiliyordum. Biz savunmak için <em>yaşarız.</em> Ama onlar yerlerinden ayrıldı. Hem de böyle bir zamanda. On üç Aes Sedai ile birlikte.” Kapkara gözlerle Nynaeve’e baktı. “Onlara güvenmek istiyorum. İyi insanlar olduklarını biliyorum. Ama iyi insanlar da yanlış şeyler yapabilir. Özellikle de yönlendirebilen erkekler söz konusuysa.”</p>

    <p>Nynaeve sustu. Narishma’nın hakkı vardı, ama Sınırboylular neden Rand’a zarar versindi ki? Onlar yüzyıllardır Afet’in yayılmasına ve Gölgedöllerine karşı savaşıyordu ve Karanlık Varlık’la mücadele ruhlarına işlemişti. Yenidendoğan Ejder’in aleyhine dönmezlerdi.</p>

    <p>Sınırboyluların çok özel bir şeref anlayışı vardı. Can sıkıcı olabiliyorlardı, doğru, ama kimlikleri buydu. Lan’in ülkesine duyduğu saygı –özellikle de onca Malkierli kimliklerinden vazgeçtikten sonra– ona âşık olmasının sebeplerinden biriydi. <em>Ah, Lan, sana yardım edecek birilerini bulacağım. Senin Gölge’nin çenelerine tek başına gitmene izin vermeyeceğim.</em></p>

    <p>Küçük, yeşil bir tepeye yaklaştıklarında pek çok Aiel keşiften döndü. Rand grubu durdurdu ve <em>cadin’sor</em>’lara bürünmüş, çoğu kadim Aes Sedai simgesi çizilmiş, kırmızı baş bantları takmış Aiellerin yanına gelmesini bekledi. Gelenler, buluşma yerine kadar koşup geri gelmiş olmalarına rağmen nefes nefese kalmamıştı.</p>

    <p>Rand eyerinde öne eğildi. “İstediğimi yaptınız mı? İki yüzden fazla adam, dörtten fazla Aes Sedai getirmemeleri gerekiyordu.”</p>

    <p>“Evet, Rand al’Thor,” dedi adamlardan biri. “Evet, koşullara hayranlık verici bir şekilde uymuşlar. Onlarda büyük şeref var.”</p>

    <p>Nynaeve adamın ses tonunda o tuhaf Aiel mizah anlayışını sezdi.</p>

    <p>“Ne oldu?” diye sordu Rand.</p>

    <p>“Bir adam, Rand al’Thor,” dedi Aiel. “Heyet bundan oluşuyor. Kısa, ufak tefek bir adam, ama mızrak dansı yapmayı biliyormuş gibi görünüyor. Yol kavşağı bu tepenin arkasında.”</p>

    <p>Nynaeve ileriye baktı. Gerçekten de, şimdi nasıl bakması gerektiğini bildiğinden, bir başka yolun güneyden gelip, muhtemelen tepenin arkasında kendi ilerledikleri yolla birleştiğini görebiliyordu.</p>

    <p>“Bu nasıl bir tuzak?” diye sordu Naeff, Rand’ın yanına gelerek. Zayıf, savaşçı yüzünde endişe vardı. “Pusu mu acaba?”</p>

    <p>Rand elini kaldırarak herkesi susturdu. İğdiş atını tekmeleyip harekete geçirdi ve Aieller hiç yakınmadan ona ayak uydurdu. Nynaeve neredeyse geride kalacaktı; Ayışığı onun tercih ettiğinden çok daha uysal bir hayvandı. Tear’a döndüğünde ahır idarecisine iki çift laf etmesi gerekecekti.</p>

    <p>Tepeyi dolandılar ve geceyi geçirmek için orada mola veren kervanların bıraktığı eski ateş çukurları ile delik deşik, tozlu bir açıklık buldular. Kendilerinin kullandığı yoldan daha dar bir yol kuzeye ve güneye doğru kıvrıla kıvrıla uzanıyordu. Açıklığın ortasında, yolların kavuştuğu yerde tek bir Shienarlı durmuş, yaklaşan alayı seyrediyordu. Omuzlarına kadar gelen kır saçları, sırım gibi vücuduyla uyumlu görünen zayıf yüzünün çevresine gevşekçe düşüyordu. Yuvarlak yüzü yaşlılıktan kırışmıştı; gözleri küçüktü ve adam gözlerini kısıyor gibi görünüyordu.</p>

    <p><em>Hurin?</em> diye düşündü Nynaeve şaşkınlıkla. Nynaeve hırsız yakalayıcıyı, Falme’deki olayların ardından adam ona ve bir grup başkasına Beyaz Kule’ye kadar eşlik ettiğinden beri görmemişti.</p>

    <p>Rand atını dizginledi ve Nynaeve ile Asha’manların yetişmesine izin verdi. Aieller rüzgâra kapılmış yapraklar gibi yayıldı ve kavşağın çevresinde dikkatle nöbet tutmaya başladı. Nynaeve her iki Asha’man’ın da Kaynak’ı kavradığından oldukça emindi. Büyük olasılıkla Rand da aynısını yapmıştı.</p>

    <p>Hurin huzursuzca kıpırdandı. Tıpkı Nynaeve’in hatırladığı gibi görünüyordu. Saçları birazcık daha kırlaşmıştı, ama üzerinde aynı sade kahverengi giysiler vardı; kılıçkıranı ve kısa kılıcı belindeydi. Atını yakındaki, yere düşmüş bir kütüğe bağlamıştı. Aieller atı, başkalarının bir bekçi köpeği sürüsünü izlediği gibi, kuşkuyla izliyorlardı.</p>

    <p>“Ah, Lord Rand!” diye seslendi Hurin titrek bir sesle. “<em>Gerçekten</em> sensin! Eh, hayatta yükseldiğin kesin, o kadarını söyleyebilirim. İyi ki...”</p>

    <p>Yerden yükselince sesi kesildi. Görünmez Hava örgüleri üzerinde dönerken şaşkınlıkla ‘ark’ gibi bir ses çıkardı. Nynaeve ürpertisini bastırdı. Yönlendiren bir erkek görmenin onu huzursuz etmediği bir zaman gelecek miydi?</p>

    <p>“O uzak, gölgeli diyarda kapana kısılmışken seni ve beni kim kovaladı Hurin?” diye seslendi Rand. “Yayla hangi ulustan adamları devirdim?”</p>

    <p>“Adamlar mı?” diye sordu Hurin gaklarcasına. “Lord Rand, orada adam yoktu! Leydi Selene’den başka kimseyle karşılaşmadık. Tek hatırladığım o kurbağaya benzeyen hayvanlardı, insanların Seanchanların bindiğini söylediği aynı yaratıklar!”</p>

    <p>Rand Hurin’i havada döndürerek soğuk gözlerle inceledi. Sonra atını yaklaştırdı. Nynaeve ve Asha’manlar da aynısını yaptı.</p>

    <p>“Benim ben olduğuma inanmıyor musun Lord Rand?” diye sordu Hurin havada asılı dururken.</p>

    <p>“Bugünlerde bana sunulanların pek azına inanıyorum,” dedi Rand. “Sınırboyluların seni tanışıklığımız yüzünden gönderdiğini varsayıyorum?”</p>

    <p>Hurin ter içinde başını salladı. Nynaeve adama acıdı. Hurin Rand’a tamamen sadıktı. Birlikte çok zaman geçirmişler, Fain ve Valere Borusu’nu kovalamışlardı. Tar Valon’a dönerken Nynaeve Hurin’in Rand’ın başardığı o ya da bu büyük şey hakkında dedikodu yapmasını engelleyememişti. Putlaştırdığı adamdan bu davranışı görmek muhtemelen zayıf hırsız yakalayıcı için çok rahatsız ediciydi.</p>

    <p>“Neden yalnızca sen geldin?” diye sordu Rand sessizce.</p>

    <p>“Eh,” dedi Hurin içini çekerek. “Sana söylediler ki...” Bir şey dikkatini dağıtmış gibi duraksadı. İşitilir şekilde burnunu çekti. “İşte bu... bu tuhaf. Bu kokuyu daha önce hiç almamıştım.”</p>

    <p>“Ne?” diye sordu Rand.</p>

    <p>“Bilmiyorum,” dedi Hurin. “Hava... çok fazla ölüm, çok fazla şiddet gibi kokuyor, ama koku bu değil. Daha karanlık. Daha korkunç.” Gözle görülür bir biçimde ürperdi. Hurin’in şiddetin kokusunu alma yeteneği, Kule’nin açıklayamadığı tuhaflıklardan biriydi. Güç’le ilgili değildi, ama doğal da olmadığı açıktı.</p>

    <p>Rand Hurin’in ne kokusu aldığına aldırmaz gibiydi. “Bana neden yalnızca seni yolladıklarını söyle Hurin.”</p>

    <p>“Dediğim gibi Lord Rand. Bilirsin işte, <em>koşullar</em> hakkında konuşacağız.”</p>

    <p>“Ordularınızın ait oldukları yere dönmesiyle ilgili koşullar,” dedi Rand.</p>

    <p>“Hayır Lord Rand,” dedi Hurin huzursuzca. “Onlarla <em>gerçek</em> bir toplantı ayarlamak için koşullar. Mektuplarının bu kısmı biraz bulanıktı, sanırım. Burada yalnızca beni bulunca kızabileceğini söylediler.”</p>

    <p>“Yanılmışlar,” dedi Rand daha yumuşak bir sesle. Nynaeve öne eğilerek onu duymak için kulak kabartırken buldu kendini.</p>

    <p>“Artık öfke hissetmiyorum Hurin,” dedi Rand. “Faydalı bir işlevi yok. Görüşmek için neden ‘koşullara’ ihtiyacımız olsun? Yanımda yalnızca küçük bir güç getirme önerimin kabul edilebilir olacağını düşünmüştüm.”</p>

    <p>“Şey, Lord Rand,” dedi Hurin, “görüyorsun, seninle görüşmeyi gerçekten <em>istiyorlar.</em> Demek istediğim, bunca yol geldik –kahrolası kışın içinde yolculuk ettik, affedersin Aes Sedai. Ama gerçekten kahrolası bir <em>kıştı!</em> Hem de, tepemize çökmesi uzun sürse de, kötü bir kış. Her neyse, senin için yaptık bunu Lord Rand. Yani, gördüğün gibi, seninle görüşmeyi istiyorlar. Hem de çok.”</p>

    <p>“Ama?”</p>

    <p>“Ama, eh, en son Far Madding’e geldiğinde...”</p>

    <p>Rand bir parmağını kaldırdı. Hurin sustu ve herkes sessizleşti. Atlar bile nefeslerin tutmuş gibiydi.</p>

    <p>“Sınırboylular Far Madding’de mi?” diye sordu Rand.</p>

    <p>“Evet Lord Rand.”</p>

    <p>“Benimle orada mı görüşmek istiyorlar?”</p>

    <p>“Evet Lord Rand. Gardiyan’ın korumasının içine girmen gerekecek, anlıyorsundur ve...”</p>

    <p>Rand elini sertçe sallayarak Hurin’in sözünü kesti. Hemen bir kapıyol açıldı. Ama Far Madding’e gidiyormuş gibi görünmüyordu; az öteye, Rand ve diğerlerinin kısa süre önce yolculuk ettiği yola açılıyordu.</p>

    <p>Rand Hurin’i bıraktı ve Aiellerin adamın atına binmesine izin vermelerini işaret etti, sonra Tai’daishar’ı kapıyoldan geçirdi. Neler oluyordu? Herkes onu takip etti. Kapıyoldan geçtikten sonra Rand bir kapıyol daha açtı. Bu, ağaçlı küçük bir çukura gidiyordu. Nynaeve mekânı tanıdığını düşündü. Cadsuane’le birlikte Far Madding’i ziyaret ettikten sonra kamp kurdukları yerdi.</p>

    <p><em>İlk kapıyol neden?</em> diye düşündü Nynaeve şaşkınlıkla. Sonra aklına geldi. İnsanın biraz ötedeki bir yere Yolculuk yapmak için orayı öğrenmesi gerekmiyordu –ve belli bir yere Yolculuk etmek insana orayı, oradan kapıyol açmasına yetecek kadar öğretirdi.</p>

    <p>Böylece, ilk önce kısa bir Yolculuk yaparak Rand mekânı yeterince öğrenmişti ve oradan dilediği yere gidebilirdi –böylece bölgeyi öğrenmek için zaman harcamaktan kurtulmuştu! Son derece akıllıcaydı ve Nynaeve bu olasılığı daha önce görmediği için kızarırken buldu kendini. Rand bu numarayı kaç zamandır biliyordu? Yoksa anısı... kafasının içindeki o sesten mi gelmişti?</p>

    <p>Rand Tai’daishar’ı çukura sürdü. At çalıların arasından geçerken toynakları yerdeki yaprakları karıştırıyordu. Nynaeve, uysal kısrağını Rand’a ayak uydurmaya zorlayarak takip etti. O seyis idarecisi fırçasını yiyecekti. Nynaeve’in onunla işi bittiğinde kulakları alev alev yanıyor olacaktı!</p>

    <p>Hurin de atını kapıyoldan geçirdi ve Aieller belli etmeden adamı kuşatarak onunla birlikte koştular. Peçelerini takmışlar, mızraklarını ya da yaylarını ellerine almışlardı. Ağaçları ve çalıları geçince, Rand Tai’daishar’ı durdurdu ve açık çayırın ötesindeki kadim Far Madding şehrine baktı.</p>

    <p>Büyük Şehirler ölçeğinde geniş değildi. Güzel de değildi, Nynaeve’in gördüğü Ogier işi harikalarla karşılaştırılınca değil. Ama yeterince büyüktü ve bazı güzel mimari eserler ve eski andaçlar barındırıyordu. Bir gölün ortasındaki adaya kurulmuş olan şehir Tar Valon’u andırıyordu. Üç geniş köprü sakin suları aşıyordu ve şehre girmenin tek yolu bu köprülerdi.</p>

    <p>Gölün çevresine çok büyük bir ordu kamp kurmuştu. Far Madding’in kendisinden daha fazla yer kaplıyor gibi görünüyorlardı. Nynaeve düzinelerce farklı eve işaret eden düzinelerce farklı sancak saydı. Sıra sıra at vardı ve çadırlar, dikkatle ekilip düzenlenmiş, hasat bekleyen yaz ekinleri gibi dizilmişti. Sınırboyu ordusu.</p>

    <p>“Bu mekânı duymuştum,” dedi Naeff atını yaklaştırarak. Kısa kesilmiş, siyah saçları rüzgârda dağılıyordu. Naeff gözlerini kıstı. Dikdörtgen şeklindeki yüzü hoşnutsuzdu. “Bir <em>yurt</em> gibi, ama o kadar güvenli değil.”</p>

    <p>Far Madding’in –Gardiyan olarak bilinen– devasa <em>ter’angreal</em>’i, insanların Tek Güç’e dokunmasını önleyen görünmez koruyucu kabarcıklar yaratıyordu. Çok özel bir <em>ter’angreal</em> kullanarak bu engel aşılabiliyordu. Tesadüf eseri, o anda Nynaeve’in üzerinde o <em>ter’angreal</em>’lerden biri vardı. Ama yalnızca azıcık işe yarardı.</p>

    <p>Ordu, erkeklerin yönlendirmesini engelleyen, şehrin yaklaşık bir buçuk kilometre uzağına kadar uzanan kabarcığın içinde olabilecek kadar yakın görünüyordu.</p>

    <p>“Geldiğimizi biliyor olmalılar,” dedi Rand usulca, gözlerini kısarak. “Bunu tahmin ediyorlardır. Kutularına girmemi bekliyorlar.”</p>

    <p>“Kutu mu?” diye sordu Nynaeve tereddütle.</p>

    <p>“Şehir bir kutudan farksız,” dedi Rand. “Koca şehir ve çevresindeki bölge. Beni kontrol edebilecekleri bir yere gelmemi istiyorlar, ama anlamıyorlar. Beni kimse kontrol etmiyor. Artık değil. Kutular ve zindanlar, zincirler ve halatlar canıma yetti. Bir daha asla bir başkasının kontrolüne girmeyeceğim.”</p>

    <p>Şehre bakmaya devam ederek eyerindeki yerine uzandı ve küre tutan adam heykelciğini çıkardı. Nynaeve ürperdi. Her gittiği yere <em>o</em> şeyi götürmek zorunda mıydı?</p>

    <p>“Belki de onlara ders verilmesi gerekiyordur,” dedi Rand. “Görevlerini yapmaları ve bana itaat etmeleri için teşvik edilmeleri gerekiyordur.”</p>

    <p>“Rand...” Nynaeve düşünmeye çalıştı. Bunun bir daha olmasına izin veremezdi!</p>

    <p>Erişim anahtarı hafif hafif parlamaya başladı. “Beni yakalamak istiyorlar,” dedi Rand usulca. “Beni tutsak etmek. Dövmek. Far Madding’de bir kere yaptılar zaten. Onlar...”</p>

    <p>“Rand!” dedi Nynaeve sertçe.</p>

    <p>Rand durdu ve ona ilk defa görüyormuş gibi baktı.</p>

    <p>“Bunlar Graendal’ın zihinlerini yaktığı köleler değil. Bu, masum insanlarla dolu koskoca bir şehir!”</p>

    <p>“Şehrin insanlarına zarar vermem,” dedi Rand duygusuz bir sesle. “O ordunun bir derse ihtiyacı var, şehrin değil. Bir ateş yağmuru belki. Ya da vurup ısıracak bir yıldırım.”</p>

    <p>“Onlarla görüşmeni istemekten başka bir şey yapmadılar!” dedi Nynaeve atını ona yaklaştırarak. O <em>ter’angreal</em> Rand’ın elinde engerek gibi oturuyordu. Yalnız, Kaynak’ı da o temizlemişti. Keşke dişil versiyonu gibi o da eriyip gitseydi!</p>

    <p>Nynaeve, Rand Far Madding’in koruyucu kabarcığına bir örgü yöneltirse ne olacağından emin değildi, ama yine de işe yarayacağını tahmin ediyordu. Gardiyan örgülerin yapılmasını engellemiyordu; Nynaeve Kuyusunu kullandığı zaman pekâlâ örgüler örebilmişti.</p>

    <p>Her durumda, Rand’ın öfkesini –ya da her ne hissediyorsa onu– müttefiklerine yöneltmesini engellemeliydi. “Rand,” dedi yumuşak bir sesle. “Eğer bunu yaparsan, geri dönüşü olmaz.”</p>

    <p>“Benim için zaten geri dönüş yok Nynaeve,” dedi Rand yoğun bakışlarla. O gözler renk değiştiriyor, bazen gri bazen mavi oluyordu. Bugün demir grisi görünüyorlardı. Rand ifadesiz bir sesle devam etti. “Yolculuğum Tam beni o dağda ağlarken bulduğunda başladı.”</p>

    <p>“Bugün kimseyi öldürmen gerekmiyor. Lütfen.”</p>

    <p>Rand dönüp şehre baktı. Erişim anahtarının parıltısı yavaşça söndü. “Hurin!” diye bağırdı Rand.</p>

    <p><em>Sinirleri bozuluyor olmalı,</em> diye düşündü Nynaeve. <em>Öfkesi sesine yansıyor.</em></p>

    <p>Hırsız yakalayıcı grubun önüne çıktı. Ama Aieller mesafelerini korudu. “Evet, Lord Rand?”</p>

    <p>“Kutularının içindeki efendilerinin yanına dön,” dedi Rand sesini yine kontrol altına alarak. “Benim adıma onlara bir mesaj ileteceksin.”</p>

    <p>“Mesaj nedir Lord Rand?”</p>

    <p>Rand duraksadı, sonra erişim anahtarını yerine koydu. “Onlara söyle, kısa süre sonra Yenidendoğan Ejder Shayol Ghul’de savaşa gidecek. Eğer görev yerlerine şerefle dönmek isterlerse, Afet’e kadar naklederim onları. Aksi halde, burada saklanabilirler. Karanlık Varlık öldürülürken ve kehanetler gerçekleşirken <em>onların</em> neden yüzlerce fersah uzakta olduğunu çocuklarına ve torunlarına kendileri anlatır artık.”</p>

    <p>Hurin sarsılmış görünüyordu. “Peki, Lord Rand.”</p>

    <p>Rand bunun üzerine atını döndürdü ve açıklığa döndü. Nynaeve de yavaşça takip etti. Ayışığı ne kadar güzel olursa olsun, bu güzel kısrağı verip yerine Bela gibi daha güvenilir, daha uysal bir İki Nehir atı almayı tercih ederdi.</p>

    <p>Hurin geride kaldı. Hâlâ sarsılmış görünüyordu. ‘Lord Rand’ ile görüşmesinin hiç de beklediği gibi gitmediği açıktı. Adam ağaçların arkasında kaldığında Nynaeve dişlerini gıcırdattı. Açıklığa geldiklerinde Rand doğrudan Tear’a giden bir kapıyol açtı.</p>

    <p>Tear Taşı’nın ahır avlularının dışında, Yolculuk için hazırlanmış bir alana geldiler. Bulutlu gökyüzüne rağmen Tear’da hava sıcak ve rutubetliydi ve idman yapan adamların sesleri ve martı çığlıklarıyla doluydu. Rand atını seyislerin beklediği yere sürdü, sonra okunması imkânsız bir ifadeyle attan indi.</p>

    <p>Nynaeve Ayışığı’nın sırtından iner, dizginleri kırmızı yüzlü bir ahır işçisinin eline tutuştururken Rand yanından geçti. “Bir heykel ara,” dedi.</p>

    <p>“Ne?” diye sordu Nynaeve şaşkınlıkla.</p>

    <p>Rand ona bakarak durdu. “Perrin’in nerede olduğunu sordun. Yere saplanmış kılıç şeklinde, devasa, yıkılmış bir heykelin gölgesinde, bir orduyla birlikte kamp kurmuştu. Buradaki bazı âlimlerin onun nerede olduğunu söyleyebileceğinden eminim; çok belirgin bir işaretti.”</p>

    <p>“Bunu... bunu nereden biliyorsun?”</p>

    <p>Rand omuzlarını silkti. “Biliyorum işte.”</p>

    <p>“Neden söyledin bana?” diye sordu Nynaeve sıkışık toprak kaplı avluda, onun yanında yürürken. Onun bilgi vermesini beklememişti –bildikleri anlamsız bile olsa, bilgiyi kendine saklama alışkanlığı edinmişti Rand.</p>

    <p>“Çünkü,” dedi Rand neredeyse işitilemeyecek kadar alçalan bir sesle, “ben... benim aldırış etmediğim bir zamanda sen aldırış ettiğin için sana borçluyum. Perrin’i bulursan ona söyle, yakında ona ihtiyacım olacak.”</p>

    <p>Sonra Nynaeve’in yanından ayrıldı.</p>

    <p>Nynaeve at avlusunda durdu ve onun uzaklaşmasını izledi. Havada ıslak bir koku vardı, yeni yağmur kokusu, ve Nynaeve bir serpintiyi kaçırdığını hissediyordu. Havanın açılmasını sağlayacak ya da yeri çamur yapacak kadar şiddetli değildi, ama gölgeli köşelerde ıslak parke taşları bırakmaya yetmişti. Sağında, adamlar boz bir gökyüzü altında, halat çitlerle ayrılmış kumlu zeminde atları çalıştırıyor, koşturuyorlardı. Taş, Nynaeve’in bildiği, süvari alayı için idman alanı bulunan tek kaleydi –ama diğer yandan, Taş sıradan bir yer sayılmazdı.</p>

    <p>Nal seslerinin gümbürtüsü uzak bir fırtınaya benziyordu. Nynaeve kendini kuzeye bakarken buldu. Oradaki fırtına şimdi <em>daha da yakın</em> geliyordu. Nynaeve Afet’te toplandığını varsaymıştı, ama şimdi o kadar emin değildi.</p>

    <p>Derin bir nefes aldı, sonra kaleye seğirtti. Kusursuz üniformalar içindeki Savunucuların yanından geçti. Üniformaların kol yenlerinin üst kısmı pilili ve kabarıktı, plaka zırhlar pürüzsüz ve kıvrımlıydı. Her biri muhtemelen bir gün aynı üniformayı giymeyi hayal eden, ama şu anda yalnızca atları saman vermek ve kaşağılamak üzere ahıra çekmekte olan seyis yamaklarının yanından geçti. Kuşkusuz Nynaeve’in kahverengi yünlülerinden çok daha rahat olan ketenlere bürünmüş düzinelerce hizmetkârın yanından geçti.</p>

    <p>Kalenin kendisi yüksek, taştan bir yapıydı; yekpare dik duvarların pürüzsüzlüğü yalnızca pencerelerle kırılıyordu. Yalnız, Nynaeve ve diğerlerini tutsaklıktan kurtarmaya gelirken Mat’in havai fişeklerle zarar verdiği yeri hâlâ görebiliyordu. Aptal çocuk. O neredeydi? Onu... çok uzun zamandır görmemişti. Ebou Dar Seanchanlara düştüğünden beri. Bir açıdan, onu terk etmiş gibi hissediyordu, ama bunu asla itiraf etmezdi. Ah, o serseriyi savunarak kendini Dokuz Ayın Kızı’nın önünde küçük düşürmüştü! Bunu neden yaptığını hâlâ bilmiyordu.</p>

    <p>Mat kendi başının çaresine bakabilirdi. Muhtemelen diğerleri dünyayı kurtarmak için çalışırken o hanın tekinde âlem yapıyordu –kendinden geçene kadar içiyor ve zar atıyordu. Rand bambaşka bir meseleydi. Diğer erkekler gibi –inatçı, toy, ama öngörülebilir– davranırken onunla başa çıkmak çok daha kolaydı. Duyguları soğuk, sesi soğuk, yeni Rand gerçekten sinir bozucuydu.</p>

    <p>Taş’ın dar koridorları Nynaeve’e hâlâ yabancı geliyordu ve sık sık kayboluyordu. Koridorların ve duvarların zaman zaman yer değiştirmesi yön kaybına hiç yardımcı olmuyordu. Bu tür hikâyeleri batıl inançlı saçmalıklar olarak göz ardı etmeye çalışmıştı, ama önceki gün uyandığında odasının aniden ve gizemli bir biçimde <em>yer değiştirdiğini</em> görmüştü. Kapısı Taş’ın kendisi kadar yekpare bir kayadan pürüzsüz bir duvara açılıyordu. Nynaeve bir kapıyoldan çıkmak zorunda kalmıştı ve penceresinin bir önceki gecekine göre iki kat daha yüksek bir yere açıldığını öğrenince şok geçirmişti!</p>

    <p>Cadsuane bunun Karanlık Varlık’ın dünyaya dokunuşundan kaynaklandığını söylemişti. Desen çözülüyordu. Cadsuane pek çok şey söylemişti ve bunların pek azı Nynaeve’in duymak istediği şeylerdi.</p>

    <p>Nynaeve koridorlarda dolaşırken iki kez kayboldu, ama sonunda Cadsuane’in odasına vardı. En azından Rand kâhyalarının kadına oda vermesine izin vermişti. Nynaeve kapıyı çaldı –kapı çalsa iyi olacağını öğrenmişti– sonra içeri girdi.</p>

    <p>Cadsuane’in grubundaki Aes Sedailer –Merise ve Corele– odada oturmuş, o korkunç kadının kaprisini beklediklerini belli etmemeye çalışarak örgü örüyor, çay yudumluyorlardı. Cadsuane’in kendisi sessizce Min’le konuşuyordu. Son günlerde kıza el koymuş gibiydi. Min’in kendisi buna aldırmıyordu, muhtemelen bugünlerde Rand’la zaman geçirmek kolay olmadığı için. Nynaeve kıza acıdı. Nynaeve Rand’la yalnızca bir arkadaş olarak başa çıkmak zorundaydı; onun yüreğini paylaşan biri için bütün bunlar çok daha zor olmalıydı.</p>

    <p>Nynaeve kapıyı kapatırken bütün gözler üzerindeydi. “Sanırım onu buldum,” diye bildirdi.</p>

    <p>“Kim o çocuğum?” dedi Cadsuane Min’in kitaplarından birini karıştırarak.</p>

    <p>“Perrin,” dedi Nynaeve. “Haklıymışsın, Rand onun nerede olduğunu biliyor.”</p>

    <p>“Mükemmel!” dedi Cadsuane. “İyi iş çıkardın; gerçekten işe yarayabilirsin gibi görünüyor.”</p>

    <p>Nynaeve hangisinin sinirini daha çok bozduğundan emin değildi –iğneli iltifat mı, yoksa onu işitince koltuklarının kabardığını hissetmek mi? O daha saçlarını örmeye başlamamış bir kız çocuğu değildi ki kadının sözleriyle pohpohlanmış hissetsin!</p>

    <p>“Ee?” Cadsuane kitaptan başını kaldırdı. Diğerleri sessiz kaldı, ama Min Nynaeve’e tebrik edercesine gülümsedi. “O nerede?”</p>

    <p>Nynaeve yanıt vermek için ağzını açtı, sonra kendine hâkim oldu. Bu kadında ne vardı ki, ona itaat etmek istemesine sebep oluyordu? Tek Güç ya da onunla ilgili bir şey değildi. Cadsuane basitçe sert, ama adil bir nine havası yayıyordu. Asla diklenmediğiniz, ama söylendiğinde yerleri süpürdüğünüz zaman size tatlı veren birisi.</p>

    <p>“İlk önce, Perrin’in neden önemli olduğunu bilmek istiyorum.” Nynaeve uzun adımlarla odada yürüdü ve kalan tek oturma yerine, boyanmış tahta bir tabureye oturdu. Oturduğu zaman kendini göz hizasından birkaç santim aşağıda buldu. Cadsuane’in önündeki bir öğrenci gibi. Neredeyse ayağa kalkacaktı, ama bunun daha fazla dikkat çekeceğini fark etti.</p>

    <p>“Pof!” dedi Cadsuane. “Sevdiklerinin canlarına mal olsa bile bu bilgiyi kendine saklayacaksın, öyle mi?”</p>

    <p>“Nasıl bir işe bulaştığımı bilmiyorum,” dedi Nynaeve inatla. “Bu bilginin Rand’a daha fazla zarar vermeyeceğinden emin olmak istiyorum.”</p>

    <p>Cadsuane hıhladı. “O aptal çocuğa benim <em>zarar vereceğimi</em> varsayıyorsun, öyle mi?”</p>

    <p>“Aksini varsaymıyorum,” diye terslendi Nynaeve. “Sen neler olduğunu bana <em>söylemeden de</em> varsaymayacağım.”</p>

    <p>Cadsuane kitabı kapadı <em>–Hanedanının Yankıları–</em> ve allak bullak olmuş göründü. “En azından Sınırboylularla görüşmenin nasıl geçtiğini söyleyecek misin bana?” diye sordu. “Yoksa bu bilgiyi de mi rehin aldın?”</p>

    <p>Kadın Nynaeve’in dikkatini bu kadar kolay dağıtabileceğini mi sanıyordu? “Beklenebileceği gibi kötü gitti,” dedi Nynaeve. “Far Madding’in dışına çökmüşler. Gardiyan’ın menziline girip Kaynak’la bağlantısını kesmediği sürece onunla görüşmeyi reddettiler.”</p>

    <p>“O bunu iyi karşıladı mı?” diye sordu Corele odanın kenarındaki minderli sıranın üzerinden. Hafifçe gülümsedi; Rand’daki değişimleri dehşet verici değil eğlendirici bulan tek kişi oymuş gibiydi. Ama diğer yandan, ilk fırsatta bir Asha’man’la bağ kuran kadınlardan biriydi.</p>

    <p>“İyi karşılamak mı?” diye tekrarladı Nynaeve ifadesizce. “Duruma bağlı. O lanet <em>ter’angreal</em>’i çıkarıp ordunun üzerine ateş yağdırmakla tehdit etmek sana ‘iyi karşılamak’ gibi geliyor mu?”</p>

    <p>Min soldu. Cadsuane tek kaşını kaldırdı.</p>

    <p>“Onu durdurdum,” dedi Nynaeve. “Ama zar zor. Bilmiyorum. Bence... bence onu değiştirmek için çok geç kalmış olabiliriz.”</p>

    <p>“O çocuk bir daha gülecek,” dedi Cadsuane sessizce, ama ısrarla. “Başarısız olmak için yaşamadım bunca seneyi.”</p>

    <p>“Ne fark eder ki?” dedi Corele.</p>

    <p>Nynaeve şokla döndü.</p>

    <p>“Ee?” Corele onardığı şeyi indirdi. “Ne fark eder? Başarılı olacağımız açık.”</p>

    <p>“Işık!” dedi Nynaeve. “Sana <em>bu</em> fikri veren ne?”</p>

    <p>“Bütün akşamı bu kızı görüleri konusunda sorgulayarak geçirdik.” Corele başını Min’e doğru salladı. “Hep doğru çıkıyorlar ve kız Son Savaş’ın <em>sonrasına</em> kadar olamayacağı açık olan şeyler görmüş. Bu yüzden, Rand’ın Karanlık Varlık’ı yeneceğini biliyoruz. Desen buna karar vermiş bile. Endişe etmeyi bırakabiliriz.”</p>

    <p>“Hayır,” dedi Min. “Yanılıyorsun.”</p>

    <p>Corele kaşlarını çattı. “Çocuğum, gördüğün şeyler hakkında yalan söylediğini mi söylüyorsun?”</p>

    <p>“Hayır,” dedi Min. “Ama Rand kaybederse, Desen de olmayacak.”</p>

    <p>“Kız haklı.” Cadsuane şaşırmış gibiydi. “Bu çocuğun gördükleri Desen’de, hâlâ uzak bir zamanda olan örgüler –ama eğer Karanlık Varlık kazanırsa, Desen’i tamamen <em>yok eder.</em> Böylece görüler de gerçekleşmeyebilir. Aynısı diğer kehanetler ve öngörüler için de geçerli. Zaferimiz hiçbir şekilde kesin değil.”</p>

    <p>Bu yorum üzerine oda sessizleşti. Köy politikası ya da ulusal hâkimiyet oyunu oynamıyorlardı. Burada yaratımın kendisi söz konusuydu.</p>

    <p><em>Işık. Lan’e yardımcı olması olasılığı varsa bu bilgiyi kendime saklayabilir miyim?</em> Onu düşününce yüreği burkuluyordu ve fazla seçeneği yoktu. Aslında, Lan’in tek umudu Rand’ın toplayacağı ordulara ve adamlarının oluşturabileceği kapıyollara bağlıydı.</p>

    <p>Rand’ın değişmesi gerekiyordu. Lan için. Herkes için. Ve Nynaeve, Cadsuane’e güvenmekten başka ne yapabileceğini bilemiyordu ne yazık ki. Nynaeve gururunu bastırdı ve konuştu. “Toprağı hançerliyormuş gibi yere saplanmış devasa bir kılıç heykeli nerededir, biliyor musunuz?”</p>

    <p>Corele ve Merise şaşkın şaşkın bakıştı.</p>

    <p>“<em>Amahn’rukane</em>’nin eli.” Cadsuane tek kaşını kaldırarak Min’den Nynaeve’e döndü. “Âlimlerin anlayabildiği kadarıyla, heykelin tamamı asla bitirilemedi. Jehannah Yolu’nun yakınında.”</p>

    <p>“Perrin onun gölgesinde kamp kurmuş.”</p>

    <p>Cadsuane dudaklarını büzdü. “Doğuya, al’Thor’un ele geçirdiği topraklara doğru gideceğini varsaymıştım.” Derin bir nefes aldı. “Tamam. Hemen, <em>şu anda</em> ona gidiyoruz.” Duraksadı, sonra Nynaeve’e baktı. “Önceki soruna yanıt olarak çocuğum, Perrin aslında planlarımız için önemli değil.”</p>

    <p>“Değil mi?” diye sordu Nynaeve. “Ama...”</p>

    <p>Cadsuane parmağını kaldırdı. “Yanındakiler <em>yaşamsal</em> öneme sahip. Özellikle de bir tanesi.”</p>
  </div>
</body>
</html>