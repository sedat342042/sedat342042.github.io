<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="24. Yeni Bir Söz">24<br/>
    Yeni Bir Söz</h1>

    <p>İki gün süren at yolculuğunun ardından yorgun hisseden Gawyn Tar Valon’un güneybatısında, alçak bir sırtın üzerinde, Yürekli’nin sırtında oturuyordu.</p>

    <p>Bu kırlar baharın gelişiyle yeşermiş olmalıydı, ama önündeki yamaçta yalnızca kış karının öldürdüğü kuru otlar vardı. Orada burada yükselen porsukağacı ve siyahağaç kümeleri kahverengi manzarayı bozuyordu. Gawyn yalnızca güdük kütükleri kalmış birkaç küme saydı. Bir savaş kampı, ağaçları yaşlı tahtakurtları gibi yer; onları oklar, ateşler, binalar ve kuşatma araçları için kullanırdı.</p>

    <p>Gawyn esnedi –gece boyunca yolculuk etmişti. Bryne’ın savaş kampı buraya iyice yerleşmişti, bir hareketlilik ve canlılık vardı. Bu kadar büyük bir ordu en iyi durumda kargaşa üretirdi. Gawyn’in Delikanlıları gibi, atlı adamlardan küçük bir grup hafif yolculuk edebilirdi; öyle bir güç binlerce kişiye kadar genişleyebilir, ama yine de hafif kalırdı. Saldaealılar gibi usta binicilerin hareketliliklerini koruyarak yedi sekiz bin adamdan daha büyük grupları idare edebildikleri söyleniyordu.</p>

    <p>Ama aşağıdaki gibi bir güç tamamen farklı bir canavardı. Muazzam, yayılmacı bir şeydi; merkezinde daha küçük bir kamp bulunan devasa bir kabarcık şeklindeydi. O kampta muhtemelen Aes Sedailer vardı. Bryne’ın Erinin Nehri’nin iki tarafındaki köprü köylerini tutan güçleri de vardı. Böylece adanın erzak hatlarını karadan kesmiş oluyorlardı.</p>

    <p>Ordu, ağının hemen ötesindeki kelebeği gözleyen örümcek gibi Tar Valon’un yakınına çökmüştü. Birlikler girip çıkıyor, devriye geziyor, yiyecek satın alıyor, mesaj taşıyorlardı. Bazıları atlı, diğerleri yaya, düzinelerce ekip. Tıpkı bir kovana girip çıkan arılar gibi. Ana kampın doğu tarafı barakalar, çadırlar ve bir ordunun etrafında dolaşan normal kamp takipçileri ile kalabalıktı. Yakında, ana savaş kampının sınırının hemen içinde, belki elli metre genişliğinde bir kazık çit, halka halinde yükseliyordu. Muhtemelen kumanda merkeziydi burası.</p>

    <p>Gawyn, yaklaşırken Bryne’ın izcileri tarafından görüldüğünü biliyordu, ama onu durduran olmadı. Muhtemelen uzaklaşmaya çalışmadığı sürece durdurmazlardı. Düzgün gri pelerin, pantolon ve beyaz bağcıklı gömlek giymiş tek bir adam pek ilgi çekici değildi. Orduda iş arayan bir paralı asker olabilirdi. Yerel bir lorddan, bir devriye konusunda şikâyet için gelen bir haberci olabilirdi. Ordunun askerlerinden bile olabilirdi. Bryne’ın güçlerinin büyük kısmı üniformalı olsa da, pek çok başkası yalnızca ceketlerinin kolunda basit sarı bantlar taşıyorlardı, ama henüz gereken armaları ceketlerine dikecek paraları olmayabilirdi.</p>

    <p>Hayır, orduya yaklaşan tek bir adam tehlike değildi. Ama <em>uzaklaşan</em> tek bir adam alarm sebebi olabilirdi. Kampa gelen tek bir adam dost, düşman ya da hiçbiri olabilirdi. Kampı inceleyen, sonra uzaklaşan bir adam kesinlikle casustu. Gawyn niyetini bildirmeden gitmeye kalkışmadığı sürece, Bryne’ın devriyeleri onu rahatsız etmezdi.</p>

    <p>Işık, bir yatak ne çok hoşuna giderdi. İki huzursuz gece geçirmiş, her birinde, pelerinine sarınarak yalnızca birkaç saat uyuyabilmişti. Sinirli ve aksi hissediyordu, özellikle de Delikanlılar tarafından kovalanma endişesiyle bir hana girmeyi reddettiği için kendine karşı. Uykulu gözlerini kırpıştırdı ve Yürekli’yi yamaçtan aşağı mahmuzladı. Artık geri dönemezdi.</p>

    <p>Hayır. Sleete’i Dorlan’da bıraktığı anda, artık geri dönmesi imkânsızdı. Delikanlılar şimdiye dek önderlerinin ihanetini öğrenmiş olmalıydı. Sleete onları aramakla zaman kaybetmesine izin vermezdi. Onlara bildiklerini anlatırdı. Gawyn kendini onların şaşıracağına ikna etmeye çalışıyordu, ama Elaida ve Aes Sedailer hakkında konuştuğunda bir kaş çatması ya da şaşkın bir bakıştan daha fazlasını almıştı.</p>

    <p>Beyaz Kule onun sadakatini hak etmiyordu, ama Delikanlılar –artık onlara geri dönemezdi. Bu onu huzursuz ediyordu; kararsızlığını ilk defa büyük bir grup öğrenmişti. Siuan’ın kaçmasına yardım ettiğini kimse bilmiyordu. Egwene’le ilişkisinden de herkesin haberi yoktu.</p>

    <p>Ama ayrılmak doğru karardı. Aylardır ilk defa, eylemleri içinden gelenlerle uyumluydu. Egwene dışında, <em>bu</em> inanabileceği bir şeydi.</p>

    <p>Yüzünü ifadesiz tutarak kampa yaklaştı. Asi Aes Sedailerle çalışma fikrinden, adamlarını terk etme fikrinden nefret ettiği kadar çok nefret ediyordu. Bu asiler Elaida’dan daha iyi değildi. Egwene’i Amyrlin, yani bir hedef yapanlar onlardı. Egwene! Yalnızca bir Kabuledilmiş. Bir piyon. Kule üzerindeki hak iddiaları başarısız olursa, kendileri cezadan kurtulabilirdi. Egwene ise idam edilirdi.</p>

    <p><em>İçeri gireceğim,</em> diye düşündü Gawyn. <em>Bir şekilde onu kurtaracağım. Sonra onun aklını başına getireceğim ve tüm Aes Sedailerden uzaklaştıracağım. Hatta belki Bryne’ın da aklını başına getiririm. Hep birlikte Andor’a geri döneriz ve Elayne’e yardım ederiz.</em></p>

    <p>Yenilenmiş bir kararlılıkla atını sürdü. Bitkinliği biraz dağılmıştı. Kumanda merkezine ulaşmak için kamp takipçilerinin arasından geçmesi gerekiyordu. Bunlar ordunun kendisinden daha kalabalıktı. Yemek pişiren aşçılar. Yemek servisi yapan ve bulaşıkları yıkayan kadınlar. Yiyecekleri taşıyan araba sürücüleri. Yiyecek taşıyan arabaları onaran arabacılar. Yiyecek taşıyan arabaları çeken atların nallarını yapan nalbantlar. Yiyeceği satın alan tüccarlar ve bunu organize eden levazım subayları. Askerlerden ve maaşlarından kâr etme amacındaki, daha az saygın tüccarlar. Aynı amacı güden kadınlar. Haber taşıyan ve bir gün kendilerinin de kılıç tutacağını uman oğlanlar.</p>

    <p>Tam bir kargaşaydı. Her biri ayrı renk, şekil ve bakımsızlık düzeyinde bir çadır ve baraka yığını. Bryne gibi becerikli bir general bile kamp takipçilerine ancak bu kadar düzen dayatabiliyordu. Adamları huzuru büyük ölçüde koruyabilirdi, ama takipçileri askeri disipline zorlayamazdı.</p>

    <p>Gawyn bütün bunların ortasından geçti ve kılıcını parlatmayı, ona tatlı çörek satmayı önerenleri duymazdan geldi. Fiyatlar düşük olmalıydı –burası askerlerden beslenen bir yerdi– ama savaş atı ve düzgün giysileri onun subay olduğunu anlatıyordu. Bir tane alırsa, diğerleri paranın kokusunu alacaktı ve Gawyn ona bir şeyler satmaya çalışan bir insan yığını ile kuşatılmış bulacaktı kendini.</p>

    <p>Gözlerini önünden, ilerideki ordudan ayırmadı ve çağrıları duymazdan geldi. Çadırlar genel olarak düzenli sıralar halindeydi, ekip ve sancağa göre gruplanmıştı, ama bazı gruplar küçüktü. Gawyn düzeni görmeden tahmin edebilirdi. Bryne düzenden hoşlanırdı, ama sorumluluk dağıtmaya da çok inanırdı. Bryne subayların kamplarını diledikleri gibi yönetmelerine izin veriyordu ve bu daha az tekdüze, ama kendi kendini yönetme konusunda daha başarılı bir düzen yaratıyordu.</p>

    <p>Gawyn doğrudan kazıklı çite yöneldi. Ama çevresindeki kamp takipçilerini görmezden gelmek kolay değildi. Ona yaptıkları çağrılar; yemek, tuvalet, at ve ucuz parfüm kokuları havada asılıydı. Kamp bir şehir kadar kalabalık değildi, ama aynı zamanda o kadar bakımlı da değildi. Terle karışık, yemek ateşlerinin kokusuyla karışık, durgun suyla karışık yıkanmamış bedenler. Gawyn’in içinden burnunu mendille kapamak geçiyordu, ama bundan kaçındı. Bu onun, sıradan insanlara tepeden bakan şımarık bir asil gibi görünmesine sebep olurdu.</p>

    <p>Pis koku, kargaşa ve bağırışlar ruh haline hiç yardımcı olmuyordu. Her seyyar satıcıya küfretmemek için dişlerini sıkmak zorunda kalıyordu. Önüne bir şekil fırladı ve Gawyn dizginleri çekti. Kadının üzerinde kahverengi etek, beyaz bluz vardı ve elleri kirliydi. “Çekil yoldan,” diye terslendi Gawyn. Annesi böyle öfkeyle konuştuğunu duysa kızardı. Eh, annesi ölmüştü, hem de al’Thor’un ellerinde.</p>

    <p>Önündeki kadın başını kaldırdı ve yoldan kaçtı. Açık renk saçlarını sarı eşarpla bağlamıştı ve hafifçe tombuldu. Gawyn kadın dönerken yüzünü gördü.</p>

    <p>Donakaldı. O bir Aes Sedai yüzüydü! Yanlış anlaşılması imkânsızdı. Kadın eşarbını indirir, telaşla uzaklaşırken Gawyn şok içinde oturakaldı.</p>

    <p>“Dur!” diye seslendi atını döndürerek. Ama kadın durmadı. Gawyn duraksadı ve kadının biraz ötede, tahta yalakların başında çalışan çamaşırcı kadınlara katıldığını görünce kolunu indirdi. Eğer kadın sıradan biri numarası yapmak istiyorsa, muhtemelen kendine has kahrolası Aes Sedai sebepleri vardı ve Gawyn’in onu teşhir etmesini takdir etmezdi. Pekâlâ. Gawyn sinirini zorla bastırdı. Egwene. Egwene’e odaklanması gerekiyordu.</p>

    <p>Kumanda merkezinin kazık çitine geldiğinde hava fark edilir ölçüde düzeldi. Dört asker, parlak çelik miğferlerle, Bryne’ın üç yıldızını taşıyan benzer plaka zırhlarla, kargılarını yanlarında tutarak nöbet bekliyorlardı. Kapının yanında Tar Valon alevi taşıyan bir bayrak dalgalanıyordu.</p>

    <p>“Askere alınmaya mı geldin?” diye sordu askerlerden biri Gawyn yaklaştığı zaman. İri yarı adamın sol omzunda taşıdığı kırmızı çizgi vardiya çavuşu olduğunu anlatıyordu. Adam kargı yerine kılıç taşıyordu. Plaka zırhı geniş gövdesine ancak oluyordu ve çenesi kızıl kıllarla diken dikendi. “Yüzbaşı Aldan’ı görmen gerek,” dedi adam homurdanarak. “Kampın dışında, çeyrek tur uzakta, büyük mavi çadır. Kendi atın ve kılıcın var; maaşın iyi olur demektir.” Adam ordu kampında, kazık çitin dışında uzak bir yeri gösterdi. Bu iş görmezdi. Gawyn içeride Bryne’ın sancağını görebiliyordu.</p>

    <p>“Askere alınmak için gelmedim,” dedi Gawyn adamı daha iyi görebilmek için Yürekli’yi çevirerek. “Adım Gawyn Trakand. Acil bir konuda Gareth Bryne ile hemen görüşmem gerek.”</p>

    <p>Asker tek kaşını kaldırdı. Sonra kendi kendine güldü.</p>

    <p>“Bana inanmıyorsun,” dedi Gawyn ifadesiz bir sesle.</p>

    <p>“Yüzbaşı Aldan ile konuşman gerek,” dedi adam tembel tembel, yine uzaktaki çadırı göstererek.</p>

    <p>Gawyn sakinleşmek için derin bir nefes aldı ve sinirini bastırdı. “Bryne’a haber yollarsan...”</p>

    <p>“Sorun mu yaratacaksın?” diye sordu asker kabararak. Diğer adamlar kargılarını hazırladılar.</p>

    <p>“Sorun yok,” dedi Gawyn sakin sakin. “Benim yalnızca...”</p>

    <p>“Eğer kampımıza katılacaksan,” diye sözünü kesti asker öne çıkarak, “denileni yapman gerektiğini öğrenmen gerekecek.”</p>

    <p>Gawyn adamla göz göze geldi. “Pekâlâ. Şu şekilde yapabiliriz. Muhtemelen daha hızlı olur.”</p>

    <p>Çavuş elini kılıcına götürdü.</p>

    <p>Gawyn ayağını üzengiden kurtardı ve eyerden kalktı. At sırtındayken adamı öldürmemek çok zor olurdu. Ayaklarını çamurlu zemine basarken kılıcını çıkardı, kın içe çekilen nefes gibi hışırdadı. Gawyn, ölümcül olmayan darbeler indirmeye yarayan Meşe Dallarını Sallıyor duruşunu aldı. Ustalar tarafından sık sık öğrencilerini eğitmek için kullanılırdı. Aynı zamanda, farklı silahlar kullanan büyük bir grup karşısında da çok etkiliydi.</p>

    <p>Çavuş kılıcını kurtaramadan Gawyn ona çarptı, dirseğini adamın üzerine tam uymayan zırhın hemen altında karnına gömdü. Adam homurdanarak iki büklüm oldu, sonra Gawyn kılıcının kabzasıyla adamın başının yan tarafına vurdu –adam miğferini o şekilde yamuk takmaması gerektiğini biliyor olmalıydı. Sonra Gawyn İpeği Aralamak’a geçti ve ilk kargılı askerin işini gördü. Bir başka adam yardım çağrısı yaparken Gawyn’in kılıcı ilk kargılı askerin göğüs plakasını bir çınlama sesi eşliğinde yardı ve adamı gerilemeye zorladı. Gawyn adamın ayaklarını yerden keserek bitirdi, sonra Kıvrılan Rüzgâr’a geçti ve diğer iki adamın iki darbesini bloke etti.</p>

    <p>Talihsiz bir durumdu, ama ayaktaki iki kargılı askerin butlarına vurmak zorunda kaldı. Onları yaralamaktan kaçınmak isterdi, ama dövüşler –hatta çok daha az yetenekli rakiplere karşı verilen bu tür dövüşler bile– ne kadar uzun sürerse o kadar öngörülemez olurdu. İnsanın savaş meydanını hızla ve sağlamca kontrol altına alması gerekirdi ve bu, iki askeri –kanayan bacaklarını tutarak– yere düşürmek anlamına geliyordu. Çavuş kafasına aldığı darbeyle kendinden geçmişti, ama ilk kargılı asker sallanarak ayağa kalkıyordu. Gawyn adamın kargısını kenara tekmeledi, sonra çizmesini yüzüne dayadı ve onu geri devirerek burnunu kanattı.</p>

    <p>Yürekli arkadan kişnedi, hıhlayarak yeri dövdü. Savaş atı dövüşü sezmişti, ama iyi eğitilmiş bir attı. Dizginleri bırakıldığında yerinde kalması gerektiğini biliyordu. Gawyn kılıcını pantolonunun paçasına sildi, sonra kınına soktu. Yaralı askerler yerde inliyordu. Gawyn Yürekli’nin burnunu okşadı ve dizginleri eline aldı. Gawyn’in arkasında, yakındaki kamp takipçileri geriledi, sonra kaçtı. Kazıklı çitin içinden bir grup asker ok çekerek yaklaştılar. Bu iyi değildi. Gawyn onlarla yüzleşmek için döndü ve kınının içindeki kılıcı kemerinden çekerek adamların önünde yere fırlattı.</p>

    <p>“Silahsızım,” dedi yaralı adamların seslerinin üzerinden. “Ve bu dördünün hiçbiri bugün ölmeyecek. Gidin generalinize, tek bir kılıç ustasının on yürek atışı için gereken sürede nöbetçilerini alt ettiğini söyleyin. Onun eski öğrencisiyim. Beni görmek isteyecektir.”</p>

    <p>Adamlardan biri öne fırlayarak Gawyn’in yerdeki kılıcını aldı. Bir başkası bir haberciye el etti. Diğerleri yaylarını indirmediler. Yerdeki kargılı askerlerden biri emekleyerek uzaklaşmaya başladı. Gawyn Yürekli’yi biraz döndürerek, askerler ok çekecek olursa atın arkasına saklanmaya hazırlandı. İşin bu noktaya gelmemesini tercih ederdi, ama ikisi arasında Yürekli’nin birkaç kısa yay okundan canlı kurtulması çok daha olasıydı.</p>

    <p>Birkaç asker öne çıkıp yerdeki arkadaşlarına yardım etmeyi göze aldı. İri yarı vardiya çavuşu kıpırdanıyordu. Adam kendi kendine küfrederek doğrulup oturdu. Gawyn tehditkâr hareketler yapmadı.</p>

    <p>Belki de adamlarla dövüşmek hata olmuştu, ama zaten çok fazla zaman harcamıştı. Egwene şimdiye dek ölmüş olabilirdi! O çavuş gibi bir adam yetkesini dayatmak istediğinde, yalnızca iki seçeneğiniz olurdu. Hiyerarşinin basamaklarını teker teker, yolunuza çıkan her askeri sizin önemli olduğunuza ikna ederek tırmanabilirdiniz. Ya da huzursuzluk çıkarırdınız. İkincisi daha hızlıydı ve kampta birkaç yaralı askere Şifa verecek yeterince Aes Sedai olduğu açıktı.</p>

    <p>Sonunda, kazıklı çitten küçük bir grup adam çıktı. Üniformaları düzgün, duruşları tehlikeli, yüzleri yıpranmıştı. Başlarında şakaklarına kır düşmüş, güçlü, tıknaz yapılı bir adam vardı. Gawyn gülümsedi. Bizzat Bryne. Kumar işe yaramıştı.</p>

    <p>Kumandan General, Gawyn’i süzdü, sonra hemen dönüp yerdeki adamlarını inceledi. Sonunda başını iki yana salladı. “Orada kalın,” dedi adamlarına. “Çavuş Cords.”</p>

    <p>Tıknaz çavuş ayağa kalktı. “Efendim!”</p>

    <p>Bryne Gawyn’e baktı. “Bir daha kapıya asil olduğunu iddia eden ve benimle görüşmek isteyen biri gelirse, içeri bir subay gönder. Hemen. Adamın iki aylık sakalı olsa ve ucuz bira koksa da umurumda değil. Anlaşıldı mı?”</p>

    <p>“Evet efendim,” dedi çavuş kızararak. “Anlaşıldı efendim.”</p>

    <p>“Adamlarını revire götür çavuş,” dedi Bryne, Gawyn’e bakmaya devam ederek. “<em>Sen,</em> benimle gel.”</p>

    <p>Gawyn dişlerini sıktı. Tıraş olmaya başladığından beri Gareth Bryne’dan böyle muamele görmemişti. Yine de, adamın memnun olmasını bekleyemezdi. Kazıklı çitin hemen içinde, muhtemelen seyis yamağı ya da ulak olan küçük bir çocuk gördü. Yürekli’yi gözleri iri iri açılmış olan çocuğa verdi ve atına iyi baktıklarından emin olmasını istedi. Sonra Gawyn kılıcını adamların birinden aldı ve Bryne’ın peşinden seğirtti.</p>

    <p>“Gareth,” dedi Gawyn ona yetişerek, “ben...”</p>

    <p>“Dilini tut genç adam,” dedi Bryne ona dönmeden. “Seninle ne yapacağıma henüz karar vermedim.”</p>

    <p>Gawyn çenesini kapadı. Bu son derece gereksiz bir tepkiydi! Gawyn hâlâ Andor Kraliçesi’nin ağabeyiydi ve Elayne tahta oturabilirse Kılıcın İlk Prensi olacaktı! Bryne ona saygı göstermeliydi.</p>

    <p>Ama Bryne yabandomuzu kadar inatçı olabilirdi. Gawyn dilini tuttu. Önünde iki nöbetçi bekleyen yüksek, sivri tepeli bir çadıra geldiler. Bryne eğilerek içeri girdi ve Gawyn de takip etti. Çadırın içi temiz ve düzenliydi, Gawyn’in beklediğinden daha fazla. Masaya rulo yapılmış haritalar ve düzenli kâğıt demetleri yığılmıştı ve köşedeki şilteler dikkatle dürülmüş, battaniyeler keskin açılarla katlanmıştı. Bryne’ın çadırını başkasının derleyip topladığı açıktı.</p>

    <p>Bryne ellerini arkasında kavuşturdu. Dönerken plaka zırhı Gawyn’in yüzünü yansıttı. “Tamam. Burada ne işin olduğunu açıkla.”</p>

    <p>Gawyn sırtını dikleştirdi. “General,” dedi, “yanıldığına inanıyorum. Artık öğrencin değilim.”</p>

    <p>“Biliyorum,” dedi Bryne sertçe. “<em>Benim</em> eğittiğim çocuk asla dikkatimi çekmek için böyle çocuksu bir numara çevirmezdi.”</p>

    <p>“Vardiya çavuşu kavgacı davrandı ve bir aptalı memnun edecek sabrım yoktu. En iyi yol buymuş gibi geldi.”</p>

    <p>“<em>Neyin</em> en iyi yolu?” diye sordu Bryne. “Beni kızdırmanın mı?”</p>

    <p>“Bak,” dedi Gawyn, “belki aceleci davrandım, ama önemli bir işim var. Beni dinlemen gerek.”</p>

    <p>“Ya dinlemezsem?” diye sordu Bryne. “Bunun yerine fazla kibirli ve çok az sağduyulu şımarık bir prensçik olduğun için seni kampımdan attırırsam?”</p>

    <p>Gawyn kaşlarını çattı. “Dikkatli ol Gareth. Son karşılaştığımız zamandan bu yana çok şey öğrendim. Kılıcının benimkini eskisi kadar kolay yenemediğini göreceğini düşünüyorum.”</p>

    <p>“Bundan kuşkum yok,” dedi Bryne. “Işık, çocuk! Her zaman yetenekli bir delikanlı oldun. Ama sırf kılıçta yeteneklisin diye, sözlerinin ağırlık taşımadığını mı düşünüyorsun? Dinlemeliyim, çünkü dinlemezsem beni öldürürsün, öyle mi? Seni bundan daha iyi eğittiğimi sanıyordum.”</p>

    <p>Bryne, Gawyn onu görmeyeli yaşlanmıştı. Ama bu yaşlılık Bryne’ın belini bükmemişti –rahatça omuzlarına yerleşmişti. Şakaklarındaki kır artmıştı, gözlerinin çevresinde birkaç kırışık daha vardı, ama vücudu yeterince güçlü ve zayıf olduğundan, olduğundan çok daha genç görünüyordu. Gareth Bryne’a bakan biri ancak hayatının en iyi senelerini süren bir adam görürdü, daha yaşlı birini değil.</p>

    <p>Gawyn öfkesini taşmaktan alıkoymaya çalışarak general ile göz göze geldi. Bryne sakin sakin karşılık verdi bakışlarına. Sağlam. Bir generalin olması gerektiği gibi. Gawyn’in olması gerektiği gibi.</p>

    <p>Gawyn aniden kendinden utanarak bakışlarını kaçırdı. “Işık,” diye fısıldadı kılıcını bırakıp, elini başına kaldırarak. Aniden çok, ama çok yorgun hissetmişti. “Üzgünüm Gareth. Haklısın. Tam bir ahmak gibi davrandım.”</p>

    <p>Bryne homurdandı. “Bunu söylediğini duymak güzel. Ben de sana ne olduğunu merak etmeye başlamıştım.”</p>

    <p>Gawyn içini çekti, alnını sildi ve içecek serin bir şey olmasını diledi. Öfkesi eriyip gitmişti ve bitkin hissediyordu. “Zor bir sene oldu,” dedi, “ve buraya varabilmek için kendimi çok zorladım. Aklımı yitirmek üzereyim.”</p>

    <p>“Bu konuda yalnız değilsin evlat,” dedi Bryne. Derin bir nefes aldı ve küçük bir servis sehpasına gidip, Gawyn için bir kupa içecek doldurdu. Yalnızca ılık çaydı, ama Gawyn minnetle aldı ve yudumladı.</p>

    <p>“Bunlar, bir erkeği sınayan zamanlar,” dedi Bryne kendine bir fincan doldurarak. Bir yudum aldı ve yüzünü buruşturdu.</p>

    <p>“Ne?” diye sordu Gawyn fincanına bakarak.</p>

    <p>“Yok bir şey. Bu şeyden nefret ediyorum.”</p>

    <p>“O zaman neden içiyorsun?” diye sordu Gawyn.</p>

    <p>“Sözde sağlığım için,” diye homurdandı Bryne. Gawyn daha fazlasını soramadan, iri yarı general devam etti. “Ee, kumanda merkezime neden dövüşe dövüşe girmeye karar verdiğini söylemek için seni prangaya mı vurdurmam gerekiyor?”</p>

    <p>Gawyn öne çıktı. “Gareth. Konu Egwene. Onu yakaladılar.”</p>

    <p>“Beyaz Kule Aes Sedaileri mi?”</p>

    <p>Gawyn telaşla başını salladı.</p>

    <p>“Biliyorum.” Bryne içeceğinden bir yudum daha aldı, sonra yine yüzünü buruşturdu.</p>

    <p>“Onu kurtarmaya gitmemiz gerek!” dedi Gawyn. “Senden yardım istemeye geldim. Bir kurtarma harekâtı düzenlemeyi planlıyorum.”</p>

    <p>Bryne alçak sesle hıhladı. “Kurtarma harekâtı mı? Beyaz Kule’ye nasıl girmeyi düşünüyorsun? Aieller bile o şehre giremedi.”</p>

    <p>“Onlar girmek istemedi,” dedi Gawyn. “Ama benim şehri ele geçirmem gerekmiyor, yalnızca küçük bir gücü içeri sokmak, sonra tek bir kişiyi çıkarmak istiyorum. Her kayada çatlak vardır. Bir yolunu bulacağım.”</p>

    <p>Bryne fincanını kenara bıraktı. Gawyn’e baktı. Sert, yıpranmış yüzü bir asalet abidesiydi. “Ama bana şunu söyle evlat. Onu seninle birlikte dışarı çıkmaya nasıl ikna edeceksin?”</p>

    <p>Gawyn irkildi. “Gelmekten memnun olacak. Neden gelmesin ki?”</p>

    <p>“Çünkü onu kurtarmamızı yasakladı,” dedi Bryne ellerini yine arkasında kavuşturarak. “Ya da ben öyle anlıyorum. Aes Sedailer bana pek az şey anlatıyor. Kuşatmalarını idare eden bir adama daha fazla güveneceklerini sanırsın. Her durumda, Amyrlin bir şekilde onlarla iletişim kurabiliyor ve onu orada bırakmalarını emretti.”</p>

    <p>Ne? Bu saçmalıktı! Açık ki kamptaki Aes Sedailer gerçekleri çarpıtıyordu. “Bryne, onu hapsettiler! Kulak misafiri olduğum Aes Sedailer her gün dayak yediğini söyledi. Onu idam edecekler!”</p>

    <p>“Bilmiyorum,” dedi Bryne. “Haftalardır yanlarında ve onu henüz öldürmediler.”</p>

    <p>“Onu öldürecekler,” dedi Gawyn telaşla. “Öldüreceklerini biliyorsun. Yendiğin düşmanını bir süreliğine askerlerinin önünde teşhir edersin belki, ama sonunda onun ölüp gittiğini göstermek için kellesini kargıya geçirmen gerekir. Haklı olduğumu biliyorsun.”</p>

    <p>Bryne ona baktı, sonra başını salladı. “Belki de biliyorum. Ama yine de yapabileceğim hiçbir şey yok. Yeminlerimle bağlıyım Gawyn. O kız bana söylemeden hiçbir şey yapamam.”</p>

    <p>“Onun ölmesine izin mi vereceksin?”</p>

    <p>“Yeminimi tutmak için gereken buysa, evet.”</p>

    <p>Bryne bir yeminle bağlanmışsa... eh, Gareth Bryne’ın sözünden dönmesi, bir Aes Sedai’nin yalan söylemesinden daha olasıydı. Ama Egwene! Yapabileceği bir şey olmalıydı!</p>

    <p>“Hizmet ettiğim Aes Sedailerle görüşmeni sağlamaya çalışacağım,” dedi Bryne. “Belki onlar bir şeyler yapabilir. Onları bir kurtarma harekâtı gerektiğine, Amyrlin’in bunu isteyeceğine ikna edebilirsen, o zaman bakarız.”</p>

    <p>Gawyn başını salladı. Bu da bir şeydi. “Teşekkür ederim.”</p>

    <p>Bryne kayıtsızca elini salladı. “Ama seni prangaya vurdurmam gerek. Hiçbir şey için olmasa bile, üç adamımı yaraladığın için.”</p>

    <p>“Bir Aes Sedai onlara Şifa versin,” dedi Gawyn. “İşittiklerime bakarak, sana zorbalık edecek Aes Sedai eksikliği çekmiyormuşsun.”</p>

    <p>“Peh,” dedi Bryne. “Askerin hayatı söz konusu olmadığı sürece kimseye Şifa vermeye ikna edemiyorum onları. Geçen gün adamlarımdan biri atından çok kötü düştü ve bana Şifa’nın ona pervasız olmayı öğreteceğini söylediler. ‘Acı başlı başına bir derstir,’ dedi lanet kadın. ‘Belki bir dahaki sefere at binerken arkadaşlarıyla dalga geçmez.’”</p>

    <p>Gawyn yüzünü buruşturdu. “Ama bu adamlar için bir istisna yaparlar kuşkusuz. Ne de olsa, onları bir düşman yaraladı.”</p>

    <p>“Göreceğiz,” dedi Bryne. “Aes Sedailer askerleri nadiren ziyaret ediyor. Onların ilgilenmeleri gereken kendi işleri var.”</p>

    <p>“Dış kampta bir tane var,” dedi Gawyn dalgın dalgın, omzunun üzerinden arkaya bakarak.</p>

    <p>“Genç bir kız mı? Siyah saçlı, yaşı belirsiz yüzlü?”</p>

    <p>“Hayır, bu bir Aes Sedai’ydi. Yüzü <em>sayesinde</em> anlayabildim. Tombulcaydı ve saçları daha açık renkti.”</p>

    <p>“Muhtemelen yalnızca Muhafız arıyordur,” dedi Bryne içini çekerek. “Bunu yapıyorlar.”</p>

    <p>“Sanmıyorum,” dedi Gawyn omzunun üzerinden arkaya bir bakış fırlatarak. “Çamaşırcı kadınların arasında saklanıyordu.” Düşünürken, kadının pekâlâ Beyaz Kule’ye sadık olanların casusu olabileceğini fark etti.</p>

    <p>Bryne’ın kaş çatışı derinleşti. Belki onun da aklına aynı şey gelmişti. “Göster bana,” dedi çadır kapaklarına doğru yürüyerek. Kapakları kenara itti ve dışarıya, sabah ışığına çıktı. Gawyn de onu takip etti.</p>

    <p>“Burada ne işin olduğunu açıklamadın Gawyn,” dedi Bryne düzenli kamptan geçerlerken. Generalleri geçerken askerler selam duruyordu.</p>

    <p>“Sana söyledim,” dedi Gawyn elini rahatça kılıcının kabzasına koyarak. “Egwene’i o ölüm tuzağından kurtarmanın bir yolunu bulacağım.”</p>

    <p>“Kampımda ne işin olduğunu sormadım. Neden bu bölgede olduğunu kastettim. Neden Caemlyn’e dönüp kız kardeşine yardım etmiyorsun?”</p>

    <p>“Elayne’den haber almışsın,” dedi Gawyn durarak. Işık! Daha önceden sormalıydı! Gerçekten yorulmuştu. “Önceden senin kampında olduğunu duydum. Caemlyn’e mi döndü? O güvende mi?”</p>

    <p>“Bizimle çok fazla kalmadı,” dedi Bryne. “Ama durumu iyi gibi.” Durdu ve Gawyn’e baktı. “Bilmediğini mi kastediyorsun?”</p>

    <p>“Ne?”</p>

    <p>“Eh, söylentiler güvenilir değildir,” dedi Bryne. “Ama çoğunu haberleri dinlemek için Caemlyn’e Yolculuk eden Aes Sedailere doğrulattım. Kız kardeşin Aslan Tahtı’nı ele geçirmiş. Öyle görünüyor ki, annenin geride bıraktığı kargaşanın büyük kısmını düzeltmiş.”</p>

    <p>Gawyn derin bir nefes aldı. <em>Işık’a şükür,</em> diye düşündü gözlerini kapayarak. Elayne yaşıyordu. Elayne tahtı ele geçirmişti. Gözlerini açtı ve bulutlu gökyüzü biraz daha aydınlanmış gibi geldi. Yürümeye devam etti, Bryne da ona ayak uydurdu.</p>

    <p>“Gerçekten bilmiyordun,” dedi Bryne. “Sen nerelerdeydin evlat? Sen artık Kılıcın İlk Prensi’sin ya da Caemlyn’e döndüğünde olacaksın! Yerin kardeşinin yanı.”</p>

    <p>“İlk önce Egwene.”</p>

    <p>“Bir yemin ettin,” dedi Bryne sertçe. “Benim önümde. Unuttun mu?”</p>

    <p>“Hayır,” dedi Gawyn. “Ama Elayne tahta oturmuşsa, demek ki şu anda güvende. Egwene’i alıp Caemlyn’e götüreceğim. Orada ona göz kulak olabilirim. İkisine birden göz kulak olabilirim.”</p>

    <p>Bryne hıhladı. “Seni bu ilkini yaparken izlemek isterdim,” dedi. “Ama yine de, neden Elayne tahtı ele geçirmeye çalışırken yanında değildin? Bundan daha önemli ne vardı yaptığın?”</p>

    <p>“Ben... bir şeylere bulaştım,” dedi Gawyn önüne bakarak.</p>

    <p>“Bulaştın mı?” diye sordu Bryne. “Bütün bunlar olduğu sırada sen Beyaz Kule’de...” Sustu ve sessiz kaldı. İkisi bir süre yan yana yürüdü.</p>

    <p>“Aes Sedailerin Egwene’in yakalanmasından bahsettiğini nerede duydun?” diye sordu Bryne. “Onun cezalandırıldığını nereden biliyorsun?”</p>

    <p>Gawyn hiçbir şey söylemedi.</p>

    <p>“Kan ve lanet küller!” diye bağırdı Bryne. General nadiren küfrederdi. “Bana karşı yapılan baskınları yöneten kişinin fazla bilgili olduğunu <em>biliyordum!</em> Ben de kendi subaylarım arasında bilgi sızdıran birini arıyordum!”</p>

    <p>“Artık fark etmez.”</p>

    <p>“Buna ben karar veririm,” dedi Bryne. “Adamlarımı öldürüyordun. Bana karşı baskın düzenliyordun!”</p>

    <p>“Asilere karşı baskın düzenliyordum,” dedi Gawyn sert bakışlarını Bryne’a çevirerek. “Kampına zorla girdiğim için beni suçlayabilirsin, ama Beyaz Kule’yi onu <em>kuşatan</em> bir güce karşı savunduğum için beni suçlayabilir misin gerçekten?”</p>

    <p>Bryne sustu. Sonra başını sertçe salladı. “Pekâlâ. Ama bu seni düşman kumandan yapar.”</p>

    <p>“Artık değil,” dedi Gawyn. “Kumandayı bıraktım.”</p>

    <p>“Ama...”</p>

    <p>“Onlara yardım ettim,” dedi Gawyn. “Artık etmiyorum. Burada gördüğüm hiçbir şey düşmanlarına dönmeyecek Bryne. Işık üzerine yemin ederim.”</p>

    <p>Bryne hemen yanıt vermedi. Büyük olasılıkla yüksek rütbeli subaylara ait olan çadırların önünden geçerek kazık çite yaklaştılar. “Pekâlâ,” dedi Bryne. “Sözünden dönecek kadar değişmediğine güvenebilirim.”</p>

    <p>“O yeminden dönmezdim,” dedi Gawyn sert bir sesle. “Döneceğimi nasıl düşünebilirsin?”</p>

    <p>“Son zamanlarda beklenmedik yeminden dönme olayları ile karşılaştım,” dedi Bryne. “Sana inandığımı söyledim evlat. İnanıyorum da. Ama neden Caemlyn’e dönmediğini <em>hâlâ</em> açıklamadın.”</p>

    <p>“Egwene Aes Sedailerin yanındaydı,” dedi Gawyn. “Bildiğim kadarıyla Elayne iyiydi. Burası bulunmak için iyi bir yer gibi geldi, ama Elaida’nın yetkesinden hoşlandığımdan da emin değildim.”</p>

    <p>“Peki Egwene’le ne ilgin var?” diye sordu Bryne alçak sesle.</p>

    <p>Gawyn onunla göz göze geldi. “Bilmiyorum,” diye itiraf etti. “Keşke bilseydim.”</p>

    <p>Tuhaf bir biçimde, Bryne güldü. “Görüyorum. Ve anlıyorum. Gel, gördüğünü düşündüğün bu Aes Sedai’yi bulalım.”</p>

    <p>“Onu gördüm Gareth,” dedi Gawyn kapıdan geçerlerken nöbetçilere başını sallayarak. Adamlar Bryne’a selam verdi, ama Gawyn’i bir karamızrağa bakarmış gibi izlediler. Bunda haklıydılar da.</p>

    <p>“Ne bulabileceğimize bakalım,” dedi Bryne. “Yine de, Aes Sedailerin önderleri ile görüştükten sonra Caemlyn’e döneceğine dair söz vermeni istiyorum. Egwene’i bize bırak. Senin Elayne’e yardım etmen gerek. Andor’da olman gerekiyor.”</p>

    <p>“Ben de aynısını senin için söyleyebilirim.” Gawyn kalabalık takipçi kampını inceledi. Kadın neredeydi?</p>

    <p>“Söyleyebilirsin,” dedi Bryne kabaca. “Ama doğru olmazdı. Annen bunu halletti.”</p>

    <p>Gawyn ona baktı.</p>

    <p>“Beni çayıra saldı Gawyn. Beni sürdü ve ölümle tehdit etti.”</p>

    <p>“İmkânsız!”</p>

    <p>Bryne haşin görünüyordu. “Ben de aynı şekilde hissettim. Ama doğru. Söylediği şeyler... canımı yaktı Gawyn. Gerçekten canımı yaktı.”</p>

    <p>Bryne daha fazlasını söylemedi, ama bu adam için ciltler dolusu konuşmadan farksızdı. Gawyn adamın durumu ya da emirleri hakkında tek bir ters laf ettiğini duymamıştı. Bryne Morgase’e sadıktı –bir hükümdarın ancak umut edebileceği türden bir şekilde sadıktı. Gawyn daha emin, yakınması daha az olası başka birini tanımıyordu.</p>

    <p>“Bir tür entrikanın parçası olmalı,” dedi Gawyn. “Annemi bilirsin. Seni incittiyse, bir sebebi vardır.”</p>

    <p>Bryne başını iki yana salladı. “Gaebril denen züppeye duyduğu aptalca aşktan başka sebep yoktu. Annenin aklı bir karış havadaydı, neredeyse Andor’un yıkımına sebep olacaktı.”</p>

    <p>“Mümkün değil!” diye terslendi Gawyn. “Gareth, senin herkesten daha iyi bilmen gerek!”</p>

    <p>“Bilmem gerek,” dedi Bryne sesini alçaltarak. “Keşke öyle olsaydı.”</p>

    <p>“Bir başka amacı olmalı,” dedi Gawyn inatla. Öfkesinin yine kabardığını hissetti. Çevresinde, seyyar satıcılar ikisine baktılar, ama hiçbir şey söylemediler. Muhtemelen Bryne’a yaklaşmamak gerektiğini biliyorlardı. “Ama artık asla bilemeyeceğiz. O artık öldü. <em>Kahrolası</em> al’Thor! Onu tamamen ezeceğim günü dört gözle bekliyorum.”</p>

    <p>Bryne Gawyn’e sertçe baktı. “Al’Thor Andor’u kurtardı evlat. Ya da bir insan ne kadar kurtarabilirse o kadar kurtardı.”</p>

    <p>“Bunu nasıl söyleyebilirsin?” dedi Gawyn elini çekerek. “O canavardan nasıl övgüyle bahsedersin? O benim annemi <em>öldürdü!</em>”</p>

    <p>“O söylentilere inanıp inanmadığımdan emin değilim,” dedi Bryne çenesini ovalayarak. “Ama inanılacak olursa, belki de Andor’a bir iyilik yapmıştır. Sonlara doğru durumun ne kadar kötü olduğunu bilmiyorsun.”</p>

    <p>“Kulaklarıma inanamıyorum,” dedi Gawyn elini kılıcına indirerek. “Onun adının bu şekilde kirletildiğini duymayacağım Bryne. Ciddiyim.”</p>

    <p>Bryne onun gözlerinin içine baktı. Bakışları o kadar <em>katıydı</em> ki. Tıpkı granitten oyulmuş gözler gibi. “Ben her zaman doğruyu söylerim Gawyn. Bana kim meydan okursa okusun. İşitmek zor mu geliyor? Eh, yaşaması daha zordu. Şikâyet yaymanın hayrı yoktur. Ama oğlunun bilmesi gerek. Gawyn, annen Gaebril’e kucak açarak Andor’un aleyhine döndü. Onun tahttan indirilmesi <em>gerekiyordu.</em> Bunu bizim için al’Thor yapmışsa, ona teşekkür etmemiz gerek.”</p>

    <p>Gawyn başını iki yana salladı. İçinde öfke ile şok güreşiyordu. Bu Gareth Bryne mıydı?</p>

    <p>“Bunlar reddedilmiş bir âşığın sözleri değil,” dedi Bryne sert bir yüzle, duygularını kenara itermiş gibi. O ve Gawyn yürürken, Bryne alçak sesle konuşuyordu. Kamp takipçileri onlardan uzak duruyordu. “Bir kadının bir erkeği sevmeyi bırakmasını ve bir başkasına âşık olmasını anlarım. Evet, kadın olan Morgase’i affedebilirim. Ama Kraliçe olan Morgase? Krallığı o yılana verdi. Müttefiklerini dövdürdü ve hapse attırdı. Aklı yerinde değildi. Bazen, bir askerin kolu iltihaplandığında, adamın hayatını kurtarmak için kolu kesmek gerekir. Elayne’in başarılı olmasına sevindim ve bu sözleri söylemek beni üzüyor. Ama al’Thor’a duyduğun nefreti gömmen lazım. Sorun o değildi. Sorun annendi.”</p>

    <p>Gawyn dişlerini sıktı. <em>Asla,</em> diye düşündü. <em>Al’Thor’u asla affetmeyeceğim. Bunun için değil.</em></p>

    <p>“O bakışın ardındaki niyeti görebiliyorum,” dedi Bryne. “Seni Andor’a göndermek için daha büyük bir sebep. Göreceksin. Bana güvenmiyorsan kız kardeşine sor. Onun ne dediğine bak.”</p>

    <p>Gawyn sertçe başını salladı. Bu kadarı yeterdi. İleride kadını gördüğü yeri tanıdı. Uzaktaki çamaşırcı kadın sırasına baktı, sonra döndü ve o tarafa yürüdü. Tavuk dolu kafesleri olan ve yumurta satan iki tüccarın arasından geçti. “Bu taraftan,” dedi belki de fazla sert bir sesle.</p>

    <p>Bryne’ın arkasından gelip gelmediğine bakmadı. General biraz sonra ona yetişti. Hoşnutsuz görünüyordu, ama sessizliğini korudu. Kalabalık, dolambaçlı bir patikada, kahverengilere ve donuk grilere bürünmüş insanların arasında yürüdüler ve kısa süre sonra, içinde suyun ağır ağır aktığı iki uzun tahta yalağın önünde diz çökmüş kadın sırasına vardılar. Uzak uçta duran adamlar yalaklara su döküyordu ve kadınlar sabunlu su dolu yalakta çamaşırları yıkıyor, sonra temiz su dolu olanda duruluyorlardı. Yerin bu kadar ıslak olmasına şaşmamak gerekirdi! En azından burası sabun ve temizlik kokuyordu.</p>

    <p>Kadınlar kol yenlerini iyice sıyırmışlardı ve çoğu, çalışırken aylak aylak gevezelik ederek, giysileri yalakların içindeki çamaşır tahtalarına sürtüyorlardı. Hepsi Gawyn’in Aes Sedai’nin üzerinde gördüğü aynı kahverengilere bürünmüştü. Gawyn elini aylakça kılıcının kabzasına koyarak kadınları arkadan inceledi.</p>

    <p>“Hangisi?” diye sordu Bryne.</p>

    <p>“Bir dakika,” dedi Gawyn. Düzinelerce kadın vardı. Gerçekten de gördüğünü sandığı kadını görmüş müydü? Neden onca yer içinde bu kampta bir Aes Sedai olsundu? Kuşkusuz Elaida casusluk etsin diye bir Aes Sedai göndermezdi; yüzleri tanınmalarını çok kolaylaştırıyordu.</p>

    <p>Elbette, eğer tanıması o kadar kolaysa, neden şimdi göremiyordu onu?</p>

    <p>Sonra onu gördü. Çevresindekilerle gevezelik etmeyen tek kadındı. Başını eğerek diz çökmüştü. Başına örttüğü sarı eşarp yüzünü gölgeliyordu. Kumaşın altından birkaç açık renk saç buklesi çıkmıştı. Kadının duruşu o kadar mütevazıydı ki, Gawyn neredeyse gözden kaçıracaktı onu, ama vücudunun şekli göze çarpıyordu. Tombuldu ve o eşarp, sıradaki tek sarı renkti.</p>

    <p>Gawyn çalışan kadın sırası boyunca yürüdü. Pek çok kadın doğrularak ellerini beline koydu ve kesin ifadelerle, ‘iri ayaklı ve sakar dirsekli askerlerin’ kadınların yoluna çıkmaması gerektiğini bildirdiler. Gawyn onları görmezden geldi ve gidip sarı eşarplının yanında durdu.</p>

    <p><em>Bu çılgınlık,</em> diye düşündü Gawyn. <em>Tarihin hiçbir anında kendini bu duruşa zorlayan bir Aes Sedai görülmemiştir.</em></p>

    <p>Bryne yanına geldi. Gawyn eğildi ve kadının yüzünü görmeye çalıştı. Kadın daha da eğildi ve önündeki gömleği yalakta daha da sertçe çitiledi.</p>

    <p>“Kadın,” dedi Gawyn. “Yüzünü görebilir miyim?”</p>

    <p>Kadın yanıt vermedi. Gawyn başını kaldırıp Bryne’a baktı. General tereddütle uzandı ve tombul kadının eşarbını geriye çekti. Eşarbın altındaki yüz <em>belirgin bir biçimde</em> Aes Sedai’ydi, yanlış anlaşılması imkânsız yaşı belirsiz nitelik vardı. Kadın başını kaldırmadı. Çalışmaya devam etti.</p>

    <p>“Ben işe yaramayacağını söylemiştim,” dedi yakındaki cüsseli bir kadın. Ayağa kalktı ve sallana sallana yaklaştı. Üzerinde çadıra benzeyen yeşil kahverengi bir elbise vardı. “‘Leydim,’ dedim ona, ‘dilediğini yapabilirsin, senin gibi birini reddedecek kadın değilim, ama biri seni fark eder,’ dedim.”</p>

    <p>“Çamaşırcı kadınlardan sen sorumlusun,” dedi Bryne.</p>

    <p>İri yarı kadın kızıl buklelerini hoplatarak sertçe başını salladı. “Evet, ben sorumluyum general.” Aes Sedai’ye döndü ve diz kırdı. “Tagren Hanım, seni uyardım. Işık beni yaksın, ama uyardım. Çok üzgünüm.”</p>

    <p>Tagren adlı kadın başını eğdi. Yanaklarındaki gözyaşları mıydı? Bu <em>mümkün</em> müydü? Neler oluyordu?</p>

    <p>“Leydim,” dedi Bryne kadının yanında çömelerek. “Sen Aes Sedai misin? Eğer öyleysen ve gitmemi emredersen, soru sormadan giderim.”</p>

    <p>İyi bir yaklaşımdı. Eğer gerçekten kadın Aes Sedai’yse, yalan söyleyemezdi.</p>

    <p>“Ben Aes Sedai değilim,” diye fısıldadı kadın.</p>

    <p>Bryne kaşlarını çatarak Gawyn’e baktı. Kadının bunu söylemesinin ne anlamı vardı? Bir Aes Sedai yalan söyleyemezdi. O zaman...</p>

    <p>Kadın yumuşak sesle konuştu. “Adım Shemerin. Eskiden Aes Sedai’ydim. Artık değilim. Şeyden beri değil...” Yine başını eğdi. “Lütfen. Bırakın da utancım içinde çalışayım.”</p>

    <p>“Peki,” dedi Bryne. Sonra duraksadı. “Ama ilk önce kamptaki bazı Aes Sedailerle konuşmanı istiyorum. Seni onlara götürmezsem kulaklarımı koparırlar.”</p>

    <p>Shemerin adlı kadın içini çekti, ama ayağa kalktı.</p>

    <p>“Hadi gel,” dedi Bryne Gawyn’e. “Seninle de konuşmak isteyeceklerinden eminim.”</p>
  </div>
</body>
</html>