<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="12. Beklenmedik Karşılaşmalar">12<br/>
    Beklenmedik Karşılaşmalar</h1>

    <p>Egwene Beyaz Kule’nin geniş koridorlarında düşünceler içinde yürüyordu. İki Kızıl nöbetçisi arkasından geliyordu. Kadınlar bugünlerde biraz asık suratlıydı. Elaida onların Egwene’le kalmasını gittikçe daha sık emrediyordu; kadınların kim olduğu değişse de, hemen her zaman iki kişi oluyorlardı. Ama Egwene’in onları gardiyan değil maiyetiymiş gibi gördüğünü sezdikleri açıktı.</p>

    <p>Siuan’ın <em>Tel’aran’rhiod</em>’da o huzursuz edici haberi vermesinin üzerinden bir aydan fazla zaman geçmişti, ama Egwene hâlâ bu konuda düşünüyordu. Olaylar dünyanın dağılmakta olduğunu hatırlatıyordu. Bu, Beyaz Kule’nin bir istikrar kaynağı olması gereken bir zamandı. Bunun yerine Beyaz Kule kendi içinde bölünmüştü ve Rand al’Thor’un adamları Aes Sedailerle bağ kuruyordu. Rand böyle bir şeye nasıl izin verebilirdi? Birlikte büyüdüğü delikanlıdan geriye pek az şey kaldığı açıktı. Elbette, genç <em>Egwene’den</em> de geriye pek az şey kalmıştı. İkisinin evlenmeye ve İki Nehir’de küçük bir çiftlikte yaşamaya yazgılıymış gibi göründüğü günler geçmişti.</p>

    <p>Tuhaf bir biçimde, bu ona Gawyn’i düşündürdü. Onu en son gördüğü, Cairhien’de öpücükler çaldığı günlerin üzerinden ne kadar geçmişti? Şimdi neredeydi? Güvende miydi?</p>

    <p><em>Odaklan,</em> dedi kendi kendine. <em>Evin geri kalanına geçmeden önce şu anda temizlediğin yeri bitir.</em> Gawyn kendi başının çaresine bakabilirdi; geçmişte bu konuda iyi iş çıkarmıştı. Bazı durumlarda fazla iyi.</p>

    <p>Siuan ve diğerleri Asha’man meselesiyle ilgilenirdi. Diğer haber çok daha fazla huzursuz ediciydi. Kampta Terkedilmişlerden biri vardı, öyle mi? Bir kadın, ama <em>saidar</em> yerine <em>saidin</em> yönlendiriyor. Eskiden olsa Egwene bunu imkânsız bulurdu. Ama Beyaz Kule koridorlarında hayaletler görmüştü ve koridorlar her gün yer değiştiriyordu. Bu yalnızca bir başka işaretti.</p>

    <p>Ürperdi. Halima sözde baş ağrılarına karşı masaj yapmak için Egwene’e <em>dokunmuştu.</em> O baş ağrıları Egwene yakalanır yakalanmaz geçmişti; onlara Halima’nın sebep olduğunu neden düşünmemişti? Kadın başka ne entrikalar çeviriyordu? Aes Sedailer ne tür gizli engele takılacaktı, ne tür tuzaklara düşecekti?</p>

    <p>Yerin her parçası sırayla. Ulaşabildiğin yeri temizle, sonra devam et. Halima’nın entrikalarıyla da Siuan ve diğerleri ilgilenecekti.</p>

    <p>Egwene’in poposu acıyordu, ama acıya karşı gittikçe daha kayıtsız oluyordu. Dayak yerken bazen gülüyordu, bazen gülmüyordu. Kayış önemli değildi. Daha büyük olan acı –Tar Valon’da yapılanlar– daha acildi. Koridorda yanlarından geçerken bir grup beyaz elbiseli çömeze başını salladı ve kızlar diz kırdılar. Egwene kaşlarını çattı, ama onları paylamadı –Egwene’e saygı gösterdikleri için arkasındaki Kızıllar tarafından cezalandırılmayacaklarını umuyordu, o kadar.</p>

    <p>Hedefi Kahverengi Ajah’ın kısmıydı, artık bu kanadın ilerisinde olan bir kısım. Meidani bugün Egwene’e eğitim vermeye gönüllü olma konusunda oyalanmıştı. Sonunda emir bugün, Elaida’nın akşam yemeğinden haftalar sonra gelmişti. Ama tuhaftır, Bennae Nalsad da bugün ders vermeyi önermişti. Egwene haftalar önceki o ilk konuşmadan beri Shienarlı Kahverengi ile hiç konuşmamıştı. Aynı kadından ikinci kez ders aldığı olmamıştı. Ama o gün ziyaret edeceği ilk kadın olacağı belirtilmişti.</p>

    <p>Artık Kule’nin Kahverengi kısmını barındıran doğu kanadına vardığında Kızıl bakıcıları onun dönüşünü beklemek üzere, gönülsüzce dışarıdaki koridorda pozisyon aldılar. Muhtemelen Elaida onların Egwene’in yanında kalmasını tercih ederdi, ama Kızıllar da sınırlarını koruma konusunda çok titiz olduğundan, bir başka Ajah’ın –ılımlı Kahverengilerin bile– iki Kızıl Aes Sedai’nin kısımlarına girmesine izin vermesi olasılığı pek düşüktü. Egwene kahverengi seramik kaplı kısma girince adımlarını sıklaştırdı ve soluk renkli, sıradan elbiseler içindeki meşgul kadınların arasında yürüdü. Aes Sedailerle görüşmeleri, yemesi planlanmış dayaklar ve yer silme benzeri çömez işleri bütün gününü alacaktı.</p>

    <p>Bennae’nin kapısına geldi ve orada duraksadı. Çoğu Aes Sedai ancak zorla görevlendirildiklerinde Egwene’e ders vermeyi kabul ediyordu ve bu genellikle tatsız bir deneyim oluyordu. Egwene’in öğretmenleri onun asilerle bağlantısı yüzünden ondan hoşlanmıyordu, diğerleri örgüleri kolaylıkla örebilmesine bozuluyordu, başkaları ise onun kendilerine bir çömez gibi saygı göstermemesine öfkeleniyordu.</p>

    <p>Ama bu ‘dersler’ Elaida’ya karşı nifak tohumları ekmek için eline geçen en iyi fırsattı. Bennae’ye yaptığı ilk ziyarette ekmişti aynı tohumları. Tohumlar filiz vermeye mi başlamıştı?</p>

    <p>Egwene kapıyı çaldı, sonra içeriden gelen sese uyarak girdi. Oturma odası bilimsel çalışmaların döküntüleriyle dağınıktı. Yığın yığın kitap –minyatür şehir kulelerine benziyorlardı– birbirine yaslanmıştı. Muhtelif yapım aşamalarındaki muhtelif hayvan iskeletleri vardı; kadında bir sirki doldurmaya yetecek kadar kemik vardı. Egwene köşede, iplerle birbirine tutturulmuş, ayakta duran eksiksiz bir insan iskeleti görünce ürperdi. Kemiklerin üzerine siyah mürekkeple ayrıntılı notlar alınmıştı.</p>

    <p>Yürüyecek pek az yer vardı ve oturulabilecek tek bir açık yer görebiliyordu –Bennae’nin kendi aşırı doldurulmuş koltuğu. Koltuğun kolçakları içine çökmüştü. Kahverengi sayısız gece okuması sırasında kolunu o oyuklara dayamıştı kuşkusuz. Alçak tavan, sayısız kuş mumyası ve yukarıda asılı astronomik aletler yüzünden daha da alçak geliyordu. Egwene Bennae’nin durmuş, deri ciltli kitaplardan oluşan bir yığını karıştırmakta olduğu yere ulaşabilmek için başını eğerek bir güneş modelinin altından geçmek zorunda kaldı.</p>

    <p>“Ah,” dedi kadın, Egwene’i fark ettiğinde. “Güzel.” Kemikli ve ince bir kadındı, siyah saçlarına kır düşmüştü. Saçlarını topuz yapmıştı ve –pek çok Kahverengi gibi– modası bir iki yüzyıl önce geçmiş, sade bir elbise giyiyordu.</p>

    <p>Bennae şöminenin yanındaki sert sandalyeleri görmezden gelerek –Egwene’in son ziyaretinden beri ikisi de kâğıt yığınlarıyla kaplanmıştı– aşırı doldurulmuş koltuğuna gitti. Egwene bir taburenin üzerini boşaltarak, tozlu bir sıçan iskeletini yere, Artur Şahinkanadı’nın hükümdarlığı hakkında yazılmış kitaplardan oluşan iki yığının arasına bıraktı.</p>

    <p>“Eh, sanırım derse başlasak iyi olacak,” dedi Bennae koltuğuna yerleşerek.</p>

    <p>Egwene yüzünü sakin tuttu. Egwene’e yeniden ders verme talebi Bennae’den mi gelmişti? Yoksa bunu yapmaya zorlanmış mıydı? Egwene incelikli taktikleri olmayan bir Kahverengi Aes Sedai’nin ikide bir, kimsenin istemediği görevleri üstlenmek zorunda kalabileceğini hayal edebiliyordu.</p>

    <p>Bennae’nin talebi üzerine Egwene bir dizi örgü yaptı: çoğu çömezin yeteneklerinin ötesinde, ama gücü çatalkök yüzünden azalmış olsa da Egwene için kolay örgüler. Kahverengilerin kısmının yerinin değişmesi konusunda kadının duygularını öğrenmeye çalıştı, ama –Egwene’in konuştuğu çoğu Kahverengi gibi– Bennae de bu konudan kaçınmayı tercih etti.</p>

    <p>Egwene birkaç örgü daha yaptı. Bir süre sonra bu görüşmenin amacını merak etmeye başladı. Bennae bir önceki ziyaretinde de aynı örgüleri göstermesini istememiş miydi?</p>

    <p>“Pekâlâ,” dedi Bennae küçük kömür mangalında ısınan çaydanlıktan kendine bir fincan çay alarak. Egwene’e çay önermedi. “Bu konuda yeterince yeteneklisin. Ama merak ediyorum. Bir Aes Sedai’nin sahip olması gereken zekâ keskinliğine, zor durumlarla başa çıkma becerisine sahip misin?”</p>

    <p>Egwene bir şey söylemedi, ama göstere göstere kendine biraz çay doldurdu. Bennae itiraz etmedi.</p>

    <p>“Bakalım...” dedi Bennae düşünceli düşünceli. “Diyelim ki kendi Ajahının bazı üyeleri ile anlaşmazlık içindesin. Bilmemen gereken bazı bilgilere rastladın ve Ajah önderlerin sana epey kızdı. Aniden kendini en tatsız görevlere mahkûm edilirken buldun. Sanki seni halının altına süpürüp unutmaya çalışıyorlar. Söyle bana, böyle bir durumda nasıl tepki gösterirdin?”</p>

    <p>Egwene’in çayı boğazına kaçacaktı neredeyse. Kahverengi Aes Sedai pek incelikli değildi. On Üçüncü Depo hakkında sorular sormaya başlamıştı, öyle mi? Ve bu başını derde sokmuştu. Egwene’in bir önceki ziyaretinde kayıtsızca bahsettiği gizli tarihçelerden pek az kişinin haberi vardı.</p>

    <p>“Şey,” dedi Egwene çayını yudumlayarak, “daha berrak bir zihinle yaklaşmama izin ver. En iyisi Ajah önderlerinin bakış açısıyla yaklaşmak bana göre.”</p>

    <p>Bennae hafifçe kaş çattı. “Sanırım öyledir.”</p>

    <p>“Şimdi, tarif ettiğin bu durumda, bu sırların saklanması için Ajah’a emanet edildiğini varsayabilir miyiz? Ah, güzel. Eh, onların bakış açısından bakınca, önemli ve dikkatle yapılmış planlar bozuldu. Bunun nasıl görünmesi gerektiğini düşün. Biri öğrenmemesi gereken sırları öğrendi. Bu, en güvenilir üyeler arasında huzursuz edici bir bilgi sızıntısı anlamına geliyor.”</p>

    <p>Bennae soldu. “Bunu görebiliyorum sanırım.”</p>

    <p>“O zaman durumu en iyi şekilde idare etmek için iki yol var,” dedi Egwene çayından bir yudum daha alarak. Çayın tadı berbattı. “İlk önce, Ajah önderlerine güven verilmeli. Bilginin sızmasının <em>onların</em> hatası olmadığını bilmeleri gerek. Başı dertte olan Aes Sedai ben olsaydım –ve yanlış bir şey yapmamış olsaydım– onlara gidip açıklardım. Böylece bilgi sızdıran kişiyi aramayı bırakabilirlerdi.”</p>

    <p>“Ama,” dedi Bennae, “muhtemelen bu Aes Sedai’nin –başı dertte olan farazi Aes Sedai’nin– cezadan kurtulmasını sağlamaz.”</p>

    <p>“Bir zararı da olmaz,” dedi Egwene. “Büyük olasılıkla söz konusu Aes Sedai, Ajah önderleri bir hain ararken ayaklarına dolanmasın diye ‘cezalandırılıyor’. Bir hain olmadığını öğrendiklerinde, büyük olasılıkla başı dertteki Aes Sedai’ye duygudaşlıkla bakacaklar –özellikle de onlara bir çözüm sunduktan sonra.”</p>

    <p>“Çözüm mü?” diye sordu Bennae. Elindeki çay fincanı unutulmuştu. “Peki sen nasıl bir çözüm öneriyorsun?”</p>

    <p>“En iyisi: beceriklilik. Açık ki, Ajahlar arasında <em>bazı</em> insanlar bu sırları biliyor. Eh, eğer bu Aes Sedai güvenilirliğini ve becerisini kanıtlayabilirse, belki Ajahının önderleri onun için en iyi konumun sırların koruyucusu olmak olduğunu fark ederler. Bir düşünürsen, kolay bir çözüm.”</p>

    <p>Bennae düşünceler içinde oturdu. Başının üzerinde küçük bir ispinoz mumyası ipliğinin ucunda yavaş yavaş dönüyordu. “Evet, ama işe yarar mı?”</p>

    <p>“Unutulmuş bir depoda parşömen kataloğu çıkarmaktan daha iyi olduğu kesin,” dedi Egwene. “Bazen haksız cezalardan kaçınmak imkânsızdır, ama haksız olduğunu diğerlerinin unutmasına izin vermemek en iyisidir. Aes Sedai insanların ona gösterdiği muameleyi kabullenirse, kısa süre sonra diğerleri onun o konumu hak ettiğini düşünmeye başlar.” <em>Bu küçük tavsiye için Silviana’ya minnettarım.</em></p>

    <p>“Evet,” dedi Bennae başını sallayarak. “Evet, sanırım haklısın.”</p>

    <p>“Yardımcı olmaya her zaman hazırım Bennae,” dedi Egwene daha yumuşak bir sesle, çayına geri dönerek. “Elbette, farazi durumlarda.”</p>

    <p>Egwene bir an Kahverengi’ye adıyla hitap ederek fazla ileri gittiğini düşündü. Ama Bennae onunla göz göze geldi, sonra başını hafifçe eğerek teşekkür etti.</p>

    <p>Bennae ile geçirdiği zaman tek olsaydı bile, Egwene yine de bunu olağanüstü bulurdu. Ama Bennae’nin ine benzeyen odasından çıktığında bir çömezin, Beyaz bir Aes Sedai olan Nagora’ya gitmesi talimatıyla onu beklemekte olduğunu görünce şok geçirdi. Egwene’in Meidani ile görüşmesine daha zaman vardı, bu yüzden gitti. Daha sonra yer silme işini atladığı için fazladan iş yıkılacaktı sırtına, ama bir Aes Sedai’nin çağrısını göz ardı edemezdi.</p>

    <p>Nagora’yı bulduğunda, Egwene kendini mantık konusunda eğitilirken buldu –ve sunulan ‘mantık problemleri’ yaşlanması ve savaşma yeteneğinin körelmesi konusunda gittikçe daha çok canı sıkılan bir Muhafız’la uğraşma konusunda yardım istemeye çok fazla benziyordu. Egwene elinden geldiğince yardım etti, Nagora bunun ‘kusursuz bir mantık’ olduğunu ilan etti, sonra onu serbest bıraktı. Bundan sonra bir mesaj daha geldi, bu seferki Sarı Ajah’ın Temsilcilerinden biri olan Suana’ydı.</p>

    <p>Bir Temsilci! Egwene ilk defa onlardan birinin yanına çağrılıyordu. Egwene görüşmeye seğirtti ve bir hizmetçi tarafından içeri alındı. Suana’nın dairesi odalardan değil, bir bahçeden oluşmuş gibi görünüyordu. Bir Temsilci olarak Suana pencereli odalar talep edebiliyordu ve kapalı balkonunu şifalı otları için bir bahçe gibi kullanıyordu. Ama bunun ötesinde, odaya ışık yansıtacak şekilde yerleştirilmiş aynaları, odanın içinde saksılar içinde küçük ağaçları, toprak dolu leğenlerde büyüyen çalıları, hatta küçük bir havuç ve kırmızıturp bahçesi vardı. Egwene bir kabın içinde küçük bir yumrukök yığını fark etti ve canı sıkıldı. Muhtemelen yeni hasat edilmişlerdi, ama şimdiden bozulmuşlardı.</p>

    <p>Odada güçlü bir fesleğen, kekik ve bir düzine başka bitkinin kokusu vardı. Kule’deki sorunlara, çürüyen bitkilere rağmen, odadaki <em>yaşam</em> kokusu –yeni altüst edilmiş toprak, büyüyen bitkiler– onu neşelendirdi. Bir de Nynaeve Beyaz Kule’deki Aes Sedailerin bitkilerin faydalarını görmezden geldiğini iddia ediyordu! Yuvarlak yüzlü, tombul Suana’yla biraz zaman geçirebilseydi keşke.</p>

    <p>Egwene kadını son derece hoş buluyordu. Suana ona bir dizi örgü yaptırdı. Çoğu, Egwene’in çok da yetenekli olmadığı, Şifa’yla ilgili örgülerdi. Yine de yeteneği Temsilci’yi etkilemiş olmalıydı, çünkü dersin yarısında –Egwene iki saksı ağacının arasındaki minderli taburede, Suana ise sert deri kaplı bir sandalyede oturuyordu– sohbetin tonu değişti.</p>

    <p>“Seni Sarıların arasında görmekten memnun oluruz bence,” dedi kadın.</p>

    <p>Egwene irkildi. “Şifa konusunda hiçbir zaman çok yetenekli olmadım.”</p>

    <p>“Sarı olmanın yetenekle ilgisi yoktur çocuğum,” dedi Suana. “Tutkuyla ilgisi vardır. İşlerini iyi yapmayı, bozulmuş olanı onarmayı seviyorsan, burada kendine uygun bir amaç bulabilirsin.”</p>

    <p>“Teşekkür ederim,” dedi Egwene. “Ama Amyrlin’in Ajahı olmaz.”</p>

    <p>“Evet, ama bir Ajah’tan terfi eder. Düşün Egwene. Bence burada iyi bir yuva bulursun.”</p>

    <p>Bu şok edici bir sohbetti. Suana’nın Egwene’i Amyrlin olarak görmediği açıktı, ama Egwene’i Ajahına davet ediyor olması bile anlamlıydı. Bu, en azından bir ölçüye kadar, Egwene’i bir Aes Sedai olarak kabul ettiği anlamına geliyordu.</p>

    <p>“Suana,” dedi Egwene, bu kabulün sınırlarını ne kadar zorlayabileceğini sınayarak, “Temsilciler Ajahlar arasındaki gerilimler konusunda ne yapacaklarını konuştular mı?”</p>

    <p>“Ne <em>yapılabileceğini</em> bilemiyorum,” diye yanıt verdi Suana yemyeşil balkona doğru bakarak. “Diğer Ajahlar Sarıları düşman olarak görmeye karar vermişse, ben onları daha az aptal olmaya zorlayamam.”</p>

    <p><em>Muhtemelen onlar da sizin hakkınızda aynı şeyleri söylerlerdi,</em> diye düşündü Egwene, ama bunun yerine, “Birinin ilk adımı atması gerek,” dedi. “Güvensizlik kabuğu gittikçe o kadar kalınlaşacak ki, kırması zor olacak. Belki farklı Ajahların Temsilcilerinden bazıları birlikte yemek yemeye başlarlarsa ya da koridorlarda birlikte yürürken görülürlerse, Kule’nin geri kalanı için de örnek olurlar.”</p>

    <p>“Belki...” dedi Suana.</p>

    <p>“Onlar sizin düşmanlarınız değil Suana,” dedi Egwene daha sert bir sesle.</p>

    <p>Kadın aniden kimden tavsiye aldığını fark etmiş gibi, kaşlarını çatarak Egwene’e baktı. “Eh, o zaman artık gitsen iyi olacak. Eminim bugün yapacak bir sürü işin vardır.”</p>

    <p>Egwene sarkan dallardan ve saksı kümelerinden dikkatle kaçınarak dışarı çıktı. Sarıların kısmından ayrıldığı ve Kızıl Ajah’tan bakıcıları yeniden peşine takıldığı zaman bir şeyi fark etti. Üç görüşmeyi de tek bir ceza almadan atlatmıştı. Bu konuda ne düşüneceğini bilemiyordu. Üstelik görüştüğü Aes Sedailerden iki tanesine isimleriyle hitap etmişti!</p>

    <p>Onu kabullenmeye başlamışlardı. Ne yazık ki, bu savaşın yalnızca küçük bir parçasıydı. En büyük parçası, Beyaz Kule’nin Elaida’nın onu içine soktuğu gerilimden sağlam çıkmasıydı.</p>

    <p class="paragraf">Meidani’nin dairesi şaşırtıcı ölçüde rahat ve konforluydu. Egwene Grileri her zaman Beyazlar gibi görmüştü: tutkusuz, kişisel duygulara ve delişmenliğe zamanı olmayan kusursuz diplomatlar.</p>

    <p>Ama bu odalar yolculuk etmeye bayılan bir kadın işaret ediyordu. Duvarların ortasında, değerli sanat eserleri gibi, narin çerçeveler içinde haritalar asılıydı. Bir haritanın iki yanına iki Aiel mızrağı asılmıştı; bir başka harita Deniz Halkı adalarını gösteriyordu. Çok kişi Deniz Halkı ile ilişkilendirilen porselenleri saklamayı tercih etse de, Meidani’nin dikkatle çerçevelenmiş, dikkatle sergilenen küçük bir küpe ve boyalı deniz kabuğu koleksiyonu vardı. Altındaki küçük bir plakada onları edindiği tarihleri listelemişti.</p>

    <p>Oturma odası bir kişinin yolculuklarına adanmış bir müze gibiydi. Dört parlak yakutla süslenmiş bir Altara evlilik bıçağının yanında küçük bir Cairhien bayrağı ve bir Shienar kılıcı asılıydı. Her birinin anlamını açıklayan küçük bir plakası vardı. Örneğin evlilik bıçağı, özellikle önemli bir toprak sahibinin ölümü yüzünden anlaşmazlığa düşen iki ailenin arasını bulması karşılığında armağan edilmişti Meidani’ye. Adamın karısı hançeri minnetinin işareti olarak vermişti.</p>

    <p>Birkaç hafta önceki akşam yemeğinde ezilip büzülen kadının böylesine gösterişli bir koleksiyonu olabileceği kimin aklına gelirdi? Yerdeki kilim de etiketlenmişti, onu Shara rıhtımlarından alan bir tüccar, kızını iyileştirdiği için minnetinden Meidani’ye armağan etmişti. Garip bir deseni vardı; minik, boyalı sazlardan dokunmuş gibi görünüyordu ve kenarları egzotik, gri bir kürkle çevrilmişti. Desende, uzun boyunlu egzotik yaratıklar betimlenmişti.</p>

    <p>Meidani’nin kendisi de hasır dallarından örülmüş ilginç bir sandalyede oturuyordu. Sandalye, tesadüfen sandalye biçimini almış, kendiliğinden büyüyen bir dal tutamı şeklinde örülmüştü. Kule’nin bir başka odasında korkunç ölçüde yersiz kaçardı, ama her nesnenin farklı olduğu, hiçbirinin bir diğeriyle ilişkisinin olmadığı, ama hepsinin bir şekilde yolculuklarda alınan armağanlar temasına uyduğu bu daireye yakışıyordu.</p>

    <p>Gri’nin görünüşü, Elaida’yla yediği yemekteki görünüşünden şaşırtıcı ölçüde farklıydı. Açık yakalı renkli elbise yerine bembeyaz, yüksek yakalı bir elbise giymişti. Elbise kadının göğüslerini gözlerden gizleyecek şekilde kesilmiş, uzun, gittikçe daralan bir modele sahipti. Sarı saçlarını topuz yapmıştı ve üzerinde tek bir mücevher taşımıyordu. Bu zıtlık kasıtlı mıydı?</p>

    <p>“Beni çağırmakta acele etmedin,” dedi Egwene.</p>

    <p>“Amyrlin’in kuşkusunu çekmek istemedim,” dedi Meidani, Egwene egzotik Shara kiliminin üzerinden geçerken. “Dahası, senin hakkında ne düşüneceğimden hâlâ emin değilim.”</p>

    <p>“Benim hakkımda ne düşündüğün umurumda değil,” dedi Egwene sakinlikle, aşırı büyük bir meşe sandalyeye oturarak. Sandalyenin plakasında, Tear’da bir tefecinin armağanı olduğu yazıyordu. “Bir Amyrlin’in, itaat gördüğü sürece, onu takip edenlerin görüşlerine ihtiyacı yoktur.”</p>

    <p>“Yakalandın ve tahtından edildin.”</p>

    <p>Egwene Meidani ile göz göze gelerek tek kaşını kaldırdı. “Yakalandım, doğru.”</p>

    <p>“Asilerin Salonu şimdiye dek yeni bir Amyrlin seçmiştir.”</p>

    <p>“Tesadüf eseri, seçmediklerini biliyorum.”</p>

    <p>Meidani duraksadı. Asi Aes Sedailer ile temas halinde olduğunu açıklamak bir kumardı, ama Meidani ve casusların sadakatini edinemezse, gerçekten kararsız zeminde olurdu. Egwene, Meidani’nin o yemekte ne kadar korkmuş göründüğünü hesaba katarak, kadının desteğini almanın kolay olacağını varsaymıştı. Ama kadın göründüğü kadar kolay sindirilemiyor gibiydi.</p>

    <p>“Eh,” dedi Meidani. “Bu doğru olsa bile, bilmelisin ki seni kukla olarak seçtiler. Kullanılacak bir kukla.”</p>

    <p>Egwene kadının gözlerine bakmaya devam etti.</p>

    <p>“Gerçek yetken yok,” dedi Meidani sesi hafifçe titreyerek.</p>

    <p>Egwene bakışlarını kaçırmadı. Meidani onu incelerken alnı kırışmaya başladı, yaşı belirsiz Aes Sedai yüzündeki kırışıklar derinleşti. Kadın, yerine yerleştireceği taşta kusur arayan bir duvar ustası gibi Egwene’in gözlerini inceledi. Gördükleri kafasını daha da karıştırmış gibiydi.</p>

    <p>“Şimdi,” dedi Egwene biraz önce sorgulanan o değilmiş gibi, “Kule’den neden kaçmadığını tam olarak açıklayacaksın. Elaida’ya karşı casusluk etmeni değerli bulsam da, Elaida senin gerçekte kime sadık olduğunu öğrendiğine göre, ne kadar büyük bir tehlike içinde olduğunu biliyor olman lazım. Neden ayrılmadın?”</p>

    <p>“Ben... söyleyemem,” dedi Meidani bakışlarını kaçırarak.</p>

    <p>“Amyrlin olarak emrediyorum.”</p>

    <p>“Yine de söyleyemem.” Meidani utanmış gibi, bakışlarını yere indirdi.</p>

    <p><em>İlginç,</em> diye düşündü Egwene kızgınlığını saklayarak. “Durumumuzun ciddiyetini anlamıyor gibisin. Ya benim yetkemi kabul edersin ya da Elaida’nınkini. Ara yol yok Meidani. Ve sana şunu garanti ederim; Elaida Amyrlin Makamı’nda kalırsa, hain olarak gördüklerine yapacaklarını <em>oldukça</em> tatsız bulacaksın.”</p>

    <p>Meidani bakışlarını kaldırmadı. Baştaki direncine rağmen, geride pek az irade gücü kalmış gibiydi.</p>

    <p>“Anlıyorum.” Egwene ayağa kalktı. “Bize ihanet ettin, değil mi? Elaida’nın tarafına casus olduğun açığa çıkmadan önce mi geçtin, yoksa Beonin’in itirafından sonra mı?”</p>

    <p>Meidani hemen başını kaldırdı. “Ne? Hayır! Ülkümüze asla ihanet etmedim!” Midesi bulanmış gibiydi, yüzü solmuş, ağzı ince bir çizgiye dönüşmüştü. “O korkunç kadını destekleyebileceğimi nasıl <em>düşünebilirsin?</em> Kule’ye yaptıklarından nefret ediyorum.”</p>

    <p>Eh, bu yeterince doğrudan bir yanıttı; bu ifadelerde Üç Yemin’in çevresinden dolanacak pek az yer vardı. Ya Meidani doğruyu söylüyordu ya da Karalardandı –ama Egwene bir Kara Aes Sedai’nin göreceli olarak kolay açığa çıkarılabilecek bir yalan söyleyerek kendini tehlikeye atacağına pek inanmıyordu.</p>

    <p>“O zaman neden kaçmadın?” diye sordu Egwene. “Neden kaldın?”</p>

    <p>Meidani başını iki yana salladı. “Söyleyemem.”</p>

    <p>Egwene derin bir nefes aldı. Bu konuşmada bir şey sinirlerini bozuyordu. “En azından neden Elaida’yla bu kadar sık yemek yediğini söyler misin? Bu tür muamelelerden keyif aldığın için olamaz kuşkusuz.”</p>

    <p>Meidani kızardı. “Elaida ve ben çömezlik günlerimizde yastık arkadaşlarıydık. Diğerleri ben ilişkiyi yeniden başlatırsam, belki değerli bilgiler edinebileceğime karar verdi.”</p>

    <p>Egwene kollarını göğsünde kavuşturdu. “Sana güveneceğini varsaymak pervasızlık olmuş. Ama Elaida’nın güç açlığı onun da pervasız hamleler yapmasına sebep oluyor, bu yüzden belki plan o kadar da düşüncesiz değildi. Yine de, artık gerçekte kime sadık olduğunu bildiğine göre, sana asla sırlarını açıklamaz.”</p>

    <p>“Biliyorum. Ama onun bildiğinin farkında olduğumu belli etmemem kararlaştırılmıştı. Şimdi gerilersem, uyarıldığımızı belli eder –ve bu, sahip olduğumuz nadir avantajlardan biri.”</p>

    <p>O kadar nadir ki, kadın Kule’den kaçıp gitmeliydi. Kalarak hiçbir şey kazanamazdı. O zaman neden? Bir şey kadını kaçmaktan alıkoyuyor gibiydi. Güçlü bir şey. Bir söz mü?</p>

    <p>“Meidani,” dedi Egwene, “bana neyi söylemediğini öğrenmem gerek.”</p>

    <p>Kadın başını iki yana salladı; neredeyse korkmuş görünüyordu. <em>Işık!</em> diye düşündü Egwene. <em>Ona Elaida’nın o akşam yemeklerinde yaptıklarını yapmayacağım.</em></p>

    <p>Egwene yerine oturdu. “Sırtını dikleştir Meidani. Sen dalkavuk bir çömez değilsin. Sen Aes Sedai’sin. Bir Aes Sedai gibi davranmaya başla.”</p>

    <p>Kadın bu sataşma karşısında çakmak çakmak gözlerle başını kaldırdı. Egwene onayla başını salladı. “Elaida’nın verdiği zararı onaracağız ve ben Amyrlin olarak hakkım olan yere oturacağım. Ama yapılacak işimiz var.”</p>

    <p>“Ben yapamam...”</p>

    <p>“Evet,” dedi Egwene. “Bana sorunun ne olduğunu söyleyemezsin. Işık bilir nasıl, ama Üç Yemin’in söz konusu olduğunu tahmin ediyorum. Sorunun çevresinden dolaşabiliriz. Bana neden Kule’de kaldığını söyleyemiyorsun. Peki, bana gösterebilir misin?”</p>

    <p>Meidani başını yana eğdi. “Emin değilim. Seni götürebilirim...” Aniden sustu. Evet, Yeminlerden biri devam etmesini engelliyordu. “Belki sana gösterebilirim,” diye bitirdi Meidani zayıfça. “Emin değilim.”</p>

    <p>“O zaman öğrenelim. Benim Kızıl bakıcılar bizi takip ederse ne kadar tehlikeli olur?”</p>

    <p>Meidani soldu. “Çok tehlikeli.”</p>

    <p>“O zaman onları geride bırakmamız gerekecek,” dedi Egwene, tırnağıyla aşırı büyük meşe sandalyenin kolunu düşünceler içinde tıkırdatarak. “Kule’nin Gri kısmından bir başka yol kullanarak çıkabiliriz, ama görülürsek bu zor sorular yaratabilir.”</p>

    <p>“Bizim kısmımızın giriş ve çıkışlarının yakınlarında çok fazla Kızıl oyalanıyor,” dedi Meidani. “Tüm Ajahların birbirlerini bu şekilde izlediğini tahmin ediyorum. Fark edilmeden çıkmak çok zor olacak. Yalnız olsam beni izlemezler, ama seni görürlerse...”</p>

    <p>Diğer Ajah kısımlarını gözleyen casuslar mı? Işık! Bu kadar mı kötü olmuştu? Bu, düşman kamplarını izlemek üzere keşif kolu göndermekten farksızdı. Egwene Meidani ile birlikte çıkarken görülme riskine girmeyecekti, ama yalnız gitmek de dikkat çekerdi –Kızıllar Egwene’in başında nöbetçi beklemesi gerektiğini biliyordu.</p>

    <p>Bu bir sorundu, Egwene’in çözmenin tek bir yolunu düşünebildiği bir sorun. Meidani’yi süzdü. Ona ne kadar güvenebilirdi? “Elaida’yı desteklemediğine ve benim önderliğimi kabul ettiğine yemin eder misin?”</p>

    <p>Kadın duraksadı, sonra başını salladı. “Ederim.”</p>

    <p>“Sana bir şey gösterirsem, benden izin almadan onu kimseye göstermemeye yemin eder misin?”</p>

    <p>Kadın kaşlarını çattı. “Evet.”</p>

    <p>Egwene kararını verdi. Derin bir nefes alarak Kaynak’a kucak açtı. “Dikkatle izle,” dedi Ruh iplikleri örerek. Çatalkök yüzünden zayıfladığından kapıyol açacak kadar güçlü değildi, ama yine de Meidani’ye örgüleri gösterebilirdi.</p>

    <p>“<em>Bu</em> ne?” diye sordu Meidani.</p>

    <p>“Adı kapıyol,” dedi Egwene. “Yolculuk için kullanılıyor.”</p>

    <p>“Yolculuk imkânsızdır!” dedi Meidani hemen. “Yetenek unutulalı...” Gözleri iri iri açıldı ve sesi solup gitti.</p>

    <p>Egwene örgünün dağılmasına izin verdi. Meidani hemen, yüzünde kararlı bir ifade ile, Kaynak’a kucak açtı.</p>

    <p>“Gitmek istediğin yeri düşün,” dedi Egwene. “Bunun işe yaraması için geride bıraktığın yeri çok iyi tanımalısın. Kendi daireni yeterince tanıdığını varsayıyorum. Kimsenin olmayacağı bir hedef seç; yanlış yerde açılırlarsa kapıyollar tehlikeli olabilir.”</p>

    <p>Meidani altın rengi topuzunu hoplatarak başını salladı ve odaklandı. Egwene’in örgüsünü taklit etme konusunda hayranlık verici bir başarı gösterdi ve ikisinin arasında bir kapıyol açıldı, beyaz çizgi havayı yardı ve kendi çevresinde döndü. Delik Meidani’ye bakıyordu; Egwene yalnızca, havayı çarpıtan bir sıcak dalgası gibi, ışıltılı bir yer görüyordu. Kapıyolun çevresinden dolandı ve delikten baktığı zaman ötesinde karanlık bir taş koridor gördü. Yer seramikleri soluk beyaz kahverengiydi ve görünürde pencere yoktu. Kule’nin derinlikleri olduğunu tahmin etti Egwene.</p>

    <p>“Çabuk,” dedi Egwene. “Bir saat içinde senin dairenden çıkmazsam Kızıl bakıcılarım neden bu kadar uzun sürdüğünü merak etmeye başlar. Onca insan arasından senin beni çağırtmış olan yeterince kuşkulu bir durum. Elaida’nın tesadüfün sebebini merak edecek kadar dikkatli olmadığını umabiliriz ancak.”</p>

    <p>“Peki Anne,” dedi Meidani. Koşarak gidip masasının üzerinden, alevi titreşen bir bronz lamba aldı. Sonra duraksadı.</p>

    <p>“Ne?” diye sordu Egwene.</p>

    <p>“Yalnızca şaşırdım.”</p>

    <p>Egwene neredeyse neyin bu kadar şaşırtıcı olduğunu soracaktı, ama sonra Meidani’nin gözlerinde gördü. Meidani kendini itaat etmeye bu kadar hazır bulduğuna şaşırmıştı. Egwene’i Amyrlin olarak düşünmenin ne kadar doğal geldiğine şaşırmıştı. Bu kadın tamamen kazanılmamıştı, henüz değil, ama yakındı.</p>

    <p>“Çabuk,” dedi Egwene.</p>

    <p>Meidani başını sallayarak kapıyoldan geçti, Egwene de ardından. Kapıyolun ötesindeki zemin tozsuz olsa da, koridorda havalandırılmamış bir yerin yoğun küflü kokusu vardı. Duvarlar yukarıdaki koridorlarda görülen süslerden yoksundu ve uzaktaki birkaç sıçanın tırmalama seslerinden başka ses yoktu. Sıçanlar. Beyaz Kule’de. Eskiden bu imkânsızdı. Koruma büyülerinin işe yaramaması, gittikçe büyüyen bir yığının tepesindeki yeni bir imkânsızlıktı yalnızca.</p>

    <p>Burası Kule hizmetkârlarının sık sık ilgilendiği bir yer değildi. Belki de Meidani bu yüzden kapıyol açmak için burayı seçmişti. Bu iyiydi, hoştu, ama muhtemelen güvenlik meselesini abartıyordu. Kule’nin bu kadar derinliklerinde, ana koridorlara dönmek ve Meidani her ne göstermek istiyorsa onu bulmak kıymetli zamanlarını tüketecekti. Bu da başka sorunlar yaratacaktı. Diğer Aes Sedailer Egwene’in koridorlarda her zamanki Kızıl Ajah nöbetçileri olmadan dolaştığını fark ederse ne olacaktı?</p>

    <p>Egwene endişesini dile getirmeden, Meidani uzaklaşmaya başladı. Merdivenlere doğru değil, aksi yöne, daha derinlere. Egwene kaşlarını çattı, ama takip etti.</p>

    <p>“Sana göstermeme izin verileceğinden emin değilim,” dedi Meidani usulca, eteklerini hışırdatarak. Ses uzaktaki sıçanların çıkardığı hafif gürültülerden o kadar da farklı değildi. “Ama seni uyarmalıyım, neye adım attığına şaşırabilirsin. Tehlikeli olabilir.”</p>

    <p>Meidani fiziksel tehlike mi kastediyordu, yoksa siyasi tehlike mi? Egwene ikinci türden olan tehlikeye batabileceği kadar batmış gibiydi zaten. Yine de, başını salladı ve uyarıyı ciddiyetle kabul etti. “Anlıyorum. Ama Kule’de tehlikeli bir şey oluyorsa, benim bundan haberim olmalı. Bu benim yalnızca hakkım değil, aynı zamanda görevim.”</p>

    <p>Meidani daha fazla konuşmadı. Muhafızını yanında getirebilmiş olmayı dilediğini mırıldanarak Egwene’i dolambaçlı koridordan geçirdi. Anlaşıldığı kadarıyla Meidani’nin Muhafızı bir iş için şehirdeydi. Koridor, tıpkı Büyük Yılan’ın kangalları gibi sarmallar çiziyordu. Tam Egwene sabırsızlanmaya başladığında, Meidani kapalı bir kapının yanında durdu. Kapı ana koridora açılan neredeyse unutulmuş, düzinelerce diğer depo odasının kapılarından farklı görünmüyordu. Meidani elini tereddütle kaldırdı, sonra sertçe kapıyı çaldı.</p>

    <p>Kapı hemen açıldı ve kızıl saçlı, kare çeneli, keskin gözlü bir Muhafız göründü. Adam Meidani’yi süzdü, sonra Egwene’e döndüğünde ifadesi karardı. Adamın kolu seğirdi, sanki yan tarafında taşıdığı kılıca uzanmaktan kendini zor alıkoyuyormuş gibiydi.</p>

    <p>“Bu Meidani olmalı,” dedi bir kadın sesi odanın içinden, “kızla görüşmesini anlatmaya gelmiş. Adsalan?”</p>

    <p>Muhafız kenara çekildi ve kutuların sandalye yerine kullanıldığı küçük bir oda görüldü. İçinde, hepsi Aes Sedai olan dört kadın vardı. Ve şok edici şekilde, hepsi farklı Ajah’tandı! Egwene dört farklı Ajah’tan kadınların, değil toplantı yapmak, koridorlarda birlikte yürüdüğünü bile görmemişti. Aralarında Kızıl yoktu ve dördü de Temsilci’ydi.</p>

    <p>Gümüş kenarlı beyaz cüppe giymiş olan azametli kadın Seaine idi. Beyaz Ajah Temsilcisiydi; gür siyah saçları ile kaşları vardı ve su mavisi gözleri Egwene’e sakin bir ifadeyle bakıyordu. Yanında Sarı Ajah Temsilcisi Doesine vardı. Doesine ince bir kadındı ve bir Cairhienli olarak uzun boyluydu; zengin, gül rengi elbisesi altın işlemeliydi. Saçları safirlerle bezenmişti ve alnındaki taş da safirdi.</p>

    <p>Doesine’in yanında oturan Gri Aes Sedai Yukiri’ydi. Yukiri Egwene’in gördüğü en kısa boylu kadınlardan biriydi, ama yanında çok uzun boylu Aes Sedailer olsa bile, her zaman kontrol ondaymış havası veren bir tavrı vardı. Son kadın Saerin’di, Kahverengilerin Altaralı Temsilcisi. Pek çok Kahverengi gibi sade elbiseler giyerdi. Şimdi üzerinde olan, taba rengi basit bir elbiseydi. Zeytin rengi teni sol yanağındaki bir yara iziyle bozulmuştu. Egwene onun hakkında pek az şey biliyordu. Odadaki tüm Aes Sedailer içinde, Egwene’i gördüğüne en az şok geçirmiş görünen oydu.</p>

    <p>“Sen ne yaptın?” dedi Seaine Meidani’ye dehşet içinde.</p>

    <p>“Adsalan, onları buraya getir,” dedi Doesine ayağa kalkıp telaşla işaret ederek. “Biri buradan geçecek ve al’Vere denen kızı burada görecek olursa...”</p>

    <p>Meidani sert sözler karşısında büzüldü –evet, Aes Sedai tavırlarını yeniden kazanmadan önce üzerinde epey çalışılması gerekecekti. Egwene kaba Muhafız onu içeri çekemeden odaya girdi. Meidani de takip etti ve Adsalan kapıyı güm diye kapadı. Oda iki lambayla aydınlatılmıştı, ama bu kadınların sır dolu görüşmelerine katkıda bulunurcasına, yeterli ışık vermiyordu.</p>

    <p>Dört Temsilci’nin nasıl oturduğuna bakınca, kutular birer tahttı sanki. Egwene de bir kutunun üzerine oturdu. “Oturmana izin verilmedi kızım,” dedi Saerin soğuk bir sesle. “Meidani, bu rezaletin anlamı nedir? Ettiğin yemin bu tür bir hatayı engellemiş olmalıydı!”</p>

    <p>“Yemin mi?” diye sordu Egwene. “Bu hangi yemin oluyor?”</p>

    <p>“Sessiz ol kızım,” diye azarladı Yukiri onu, bir Hava sopasıyla Egwene’in poposuna vurarak. O kadar hafif bir cezaydı ki, Egwene gülecekti neredeyse.</p>

    <p>“Yeminimi bozmadım!” dedi Meidani çabucak, Egwene’in yanına gelerek. “Bana bu görüşmelerden kimseye bahsetmememi emrettiniz. Eh, ben de itaat ettim –ona söylemedim. Ona gösterdim.” Kadında bir parça meydan okuma vardı. Bu iyiydi.</p>

    <p>Egwene bu odada neler olup bittiğinden emin değildi, ama bir arada bulunan dört Temsilci ona benzersiz bir fırsat sunuyordu. Aynı anda bu kadar Temsilci’yle konuşma şansı bulabileceğini hiç düşünmemişti. Bu kadınlar toplantı yapmaya razı olmuşsa, belki Kule’nin geri kalanını zayıflatan bölünmeden etkilenmemişlerdi.</p>

    <p>Ya da görüşmeleri daha karanlık bir şeye işaret ediyor olabilir miydi? Egwene’in haberinin olmadığı yeminler, üst koridorlardan uzakta görüşmeler, kapıyı koruyan bir Muhafız... bu kadınlar dört ayrı Ajah’tan mıydı, yoksa bir tanesinden mi? Bilmeden Karaların yuvasına mı dalmıştı?</p>

    <p>Egwene nabzı hızlanarak, kendini düşünmeden sonuçlara atlamamaya zorladı. Eğer bu kadınlar gerçekten Kara’ysa, o zaman yakalanmıştı. Eğer değillerse, yapacak işi vardı.</p>

    <p>“Bu çok beklenmedik oldu,” diyordu sakin Seaine Meidani’ye. “Gelecekte alacağın emirlerin nasıl söze döküldüğü konusunda daha da dikkatli olacağız Meidani.”</p>

    <p>Yukiri başını salladı. “Sırf hıncından bizi teşhir edecek kadar çocuksu olabileceğin aklımıza gelmedi. Senin de, tıpkı bizler gibi, gerektiği zaman yeminleri zorlamayı ya da esnetmeyi denemiş olduğunu düşünebilmeliydik.”</p>

    <p><em>Dur bir dakika,</em> diye düşündü Egwene. <em>Bu kulağa daha çok...</em></p>

    <p>“Gerçekten,” dedi Yukiri. “Bu kusur için kefaret gerekeceğini düşünüyorum. Ama getirdiği bu kızı ne yapacağız? Kız Yemin Çubuğu’yla yemin etmedi, bu yüzden...”</p>

    <p>“Ona <em>dördüncü</em> bir yemin ettirdiniz, değil mi?” diye sözünü kesti Egwene. “Işık aşkına, aklınızda ne vardı?”</p>

    <p>Yukiri ona baktı ve Egwene bir Hava sopası daha hissetti. “Konuşman için izin verilmedi.”</p>

    <p>“Amyrlin’in konuşmak için izne ihtiyacı yoktur,” dedi Egwene kadınlara tepeden bakarak. “Burada ne <em>yaptınız</em> Yukiri? Olduğumuz her şeye ihanet ettiniz! Yeminler bir bölünme aracı olarak kullanılamaz. Bu Kule’nin tamamı Elaida kadar deli mi oldu?”</p>

    <p>“Bu delilik değil,” dedi Saerin aniden, araya girerek. Kahverengi, Egwene’in onun Ajahından birinden beklemeyeceği kadar buyurgan bir tavırla başını iki yana salladı. “Yalnızca gerekli olduğu için yapıldı. Asilere taraf olduktan sonra, bu kadına güvenilemezdi.”</p>

    <p>“Senin o grupla ilişkinden haberimiz olmadığını sanma Egwene al’Vere,” dedi Yukiri. Kibirli Gri öfkesini zar zor kontrol edebiliyordu. “Bizim istediğimiz olsa, Elaida’nın yaptığı kadar el üstünde tutulmazdın.”</p>

    <p>Egwene kayıtsızca elini salladı. “Beni yalıtın, idam edin, dövün isterseniz Yukiri, Kule yine de darmadağın olur. Bunun suçlusu sizin kolaylıkla asi diye etiketledikleriniz değil. Mahzenlerde gizli toplantılar, izin alınmadan ettirilen yeminler –bunlar <em>en az</em> Elaida’nın Kule’yi bölmesi kadar büyük suçlar.”</p>

    <p>“Bizi sorgulamamalısın,” dedi Seaine daha alçak bir sesle. Diğerlerinden daha çekingen görünüyordu. “Bazen zor kararlar alınmalıdır. Aes Sedailer arasında Karanlıkdostları olmasına izin veremeyiz ve onları bulmak için önlemler alındı. Buradaki bizler Meidani’ye Gölge’nin dostları olmadığımızı kanıtladık. Bu yüzden onun bize yemin etmesinde bir zarar yok. Hepimizin aynı hedef için çalıştığından emin olmak amaçlı, mantıklı bir eylemdi.”</p>

    <p>Egwene yüzünü sakin tuttu. Seaine Kara Ajah’ın var olduğunu itiraf etmiş kadar olmuştu! Egwene bunu bir Temsilci’nin ağzından duymayı hiç beklememişti, özellikle de bu kadar tanığın önünde. Demek bu kadınlar Yemin Çubuğu’nu Kara Aes Sedaileri bulmak için kullanıyordu. Aes Sedaileri teker teker alır, yeminlerini kaldırır, sonra onları tekrar ettirirseniz, onlara Kara olup olmadıklarını sorabilirdiniz. Çaresiz bir yöntem, ama nasıl zamanlarda yaşadıkları düşünülürse, geçerli bir yöntem olduğuna karar verdi Egwene.</p>

    <p>“Bunun mantıklı bir plan olduğunu kabul ediyorum,” dedi Egwene. “Ama bu kadına yeni bir yemin ettirmek gereksiz!”</p>

    <p>“Ya kadının başkasına sadık olduğu biliniyorsa?” diye sordu Saerin. “Bir kadının Karanlıkdostu olmaması, onun bize başka açılardan ihanet etmeyeceği anlamına gelmiyor.”</p>

    <p>Meidani’nin Kule’den kaçmamasının sebebi muhtemelen bu itaat yeminiydi. Egwene zavallı kadına acıdı. Salidar’daki Aes Sedailer tarafından Kule’de casusluk etmesi için gönderilmişti, bu kadınlar –muhtemelen– Kara Aes Sedai ararken onun ne yaptığını anlamışlardı, sonra Elaida onun gerçek amacını öğrenmişti. Üç ayrı hizip onu üç ayrı yöne itiyordu.</p>

    <p>“Yine de uygun değil,” dedi Egwene. “Ama şimdilik bunu bir kenara koyabiliriz. Ya Elaida’nın kendisi? Onun Kara olup olmadığını belirleyebildiniz mi? Bu görevi size kim verdi ve grubunuz nasıl kuruldu?”</p>

    <p>“Peh! Neden onunla <em>konuşuyoruz</em> ki?” diye sordu Yukiri ayağa kalkıp, ellerini beline dayayarak. “Onunla ne yapacağımıza karar vermemiz gerekiyor, onun sorularına yanıt vermemiz değil!”</p>

    <p>“Eğer işinize yardım edeceksem,” dedi Egwene, “gerçekleri bilmem gerek.”</p>

    <p>“Sen yardım etmek için gelmedin çocuğum,” dedi Doesine. İnce Cairhienli Sarı’nın sesi sertti. “Açık ki Meidani seni buraya, onu tamamen avucumuza alamadığımızı kanıtlamak için getirdi. Tıpkı sinir krizi geçiren bir çocuk gibi,”</p>

    <p>“Ya diğerleri?” dedi Seaine. “Onları toparlamalı, emirlerin daha iyi söze döküldüğünden emin olmalıyız. Onlardan birinin, biz onun kime sadık olduğunu öğrenmeden Amyrlin’e gitmesini istemeyiz.”</p>

    <p><em>Diğerleri mi?</em> diye düşündü Egwene. <em>Tüm casuslara yemin mi ettirdiler?</em> Mantıklı geliyordu. Bir tanesini bulursanız, diğerlerinin isimlerini öğrenmek kolay olurdu. “Kara Ajah’tan bulduğunuz oldu mu?” diye sordu Egwene. “Onlar kim?”</p>

    <p>“Sessiz kalacaksın çocuğum,” dedi Yukiri yeşil gözlerini Egwene’e dikerek. “Tek kelime daha edersen, dökecek gözyaşın kalmayana dek kefaret ödemeni sağlarım.”</p>

    <p>“Şimdiye dek ödediklerimden daha fazlasını ödetebileceğinden kuşkuluyum Yukiri,” dedi Egwene sakin sakin. “Her günü Çömezler Sorumlusu’nun çalışma odasında geçirmeyeceksem. Dahası, beni ona gönderirsen, ona ne söylerim? Bana şahsen ceza verdiğini mi? Bugün programımda seninle görüşme olmadığını biliyordur. Bu, sorular sorulmasına sebep olur.”</p>

    <p>“Meidani’nin kefaret ödemeni emretmesini sağlayabiliriz,” dedi Beyaz Seaine.</p>

    <p>“O öyle bir şey yapmayacak,” dedi Egwene. “Amyrlin olarak benim yetkemi kabul ediyor.”</p>

    <p>Diğer Aes Sedailer Meidani’ye baktılar. Egwene nefesini tuttu. Meidani başını sallamayı başardı, ama diğerlerine meydan okuduğu için dehşete düşmüş gibi görünüyordu. Egwene minnet içinde, sessizce nefesini bıraktı.</p>

    <p>Saerin şaşkın, ama meraklanmış görünüyordu. Hâlâ kollarını kavuşturarak dikilmekte olan Yukiri o kadar kolay vazgeçmeyecekti. “Bu anlamsız. Ona seni kefarete göndermesini <em>emrederiz,</em> olur biter.”</p>

    <p>“Bunu yapar mısınız?” dedi Egwene. “Dördüncü yeminin birlik sağlamak için olduğunu söylediniz biraz önce. Onun sırlarınızla birlikte Elaida’ya koşmasını engellemek için. Şimdi de o yemini bir sopa gibi kullanacaksınız ve onu sizin maşanız olmaya zorlayacaksınız, öyle mi?”</p>

    <p>Bunun üzerine odaya sessizlik çöktü.</p>

    <p>“İşte bu yüzden itaat yemini berbat bir fikir,” dedi Egwene. “Hiçbir kadının diğerleri üzerinde böyle bir gücü olmamalı. Bu, diğerlerine yaptığınız, İçtepi’den yalnızca bir adım uzakta. Bu rezaletin herhangi bir şekilde mazur görülüp görülemeyeceğine karar vermeye çalışıyorum hâlâ; Meidani’ye ve diğerlerine nasıl davrandığınız muhtemelen bu kararı etkileyecektir.”</p>

    <p>“Söylediklerimi tekrar mı etmem gerek?” diye terslendi Yukiri diğerlerine dönerek. “Neden çayıra salınmış tavuklar gibi bu kızla gıdaklayıp duruyoruz? Bir karar vermemiz gerek!”</p>

    <p>“Onunla konuşuyoruz, çünkü başımızı ağrıtmaya kararlı görünüyor,” dedi Saerin sertçe, Egwene’e bakarak. “Otur Yukiri. Çocukla ben ilgilenirim.”</p>

    <p>Egwene güm güm atan bir yürekle Saerin’in gözlerine baktı. Yukiri burnunu çekti, sonra oturdu ve sonunda Aes Sedai olduğunu hatırlamış görünerek, yüzündeki ifadeyi sakinleştirdi. Bu grup büyük baskı altındaydı. Yaptıkları şey öğrenilirse...</p>

    <p>Egwene gözlerini Saerin’den ayırmadı. Grubun başını Yukiri’nin çektiğini varsaymıştı –o ve Saerin güçte yakındılar ve pek çok Kahverengi uysal olurdu. Ama bu hata olmuştu; insanı Ajahına göre değerlendirmek fazla kolaydı.</p>

    <p>Saerin öne eğildi ve kararlılıkla konuştu. “Çocuğum, senin bize itaat etmen <em>şart.</em> Sana Yemin Çubuğu kullanarak yemin ettiremeyiz. Zaten itaat yemini edeceğinden kuşkuluyum. Ama bu, Amyrlin Makamı olduğun soytarılığını sürdüremezsin. Ne kadar sık cezalandırıldığını hepimiz biliyoruz. Bunun ne kadar etkisiz olduğunu da biliyoruz. Bu yüzden kimsenin denemediğini varsaydığım bir şeyi deneyeyim: mantık.”</p>

    <p>“Aklından geçeni söyleyebilirsin,” dedi Egwene.</p>

    <p>Kahverengi karşılık olarak burnunu çekti. “Tamam. Her şeyden önce, sen Amyrlin olamazsın. O çatalkök yüzünden doğru düzgün yönlendiremiyorsun bile!”</p>

    <p>“O zaman Amyrlin Makamı’nın yetkesi yönlendirme gücünden mi geliyor?” diye sordu Egwene. “O, sırf diğerlerini talep ettiklerini yapmaya zorlayabildiği için itaat gören bir zorbadan başka bir şey değil mi?”</p>

    <p>“Şey, hayır,” dedi Saerin.</p>

    <p>“O zaman bana çatalkök verilmesinin yetkemle ne ilgisi olduğunu anlayamıyorum.”</p>

    <p>“Çömezliğe indirildin.”</p>

    <p>“Ancak Elaida kadar aptal biri bir Aes Sedai’nin rütbesini indirebileceğini varsayabilir,” dedi Egwene. “En baştan, <em>böyle</em> bir gücü olduğunu varsaymasına izin verilmemeliydi.”</p>

    <p>“Eğer bu varsayımda bulunmasaydı,” dedi Saerin, “ölmüş olurdun kızım.”</p>

    <p>Egwene yine Saerin’le göz göze geldi. “Bazen Elaida’nın bu Kule’nin kadınlarına yaptıklarını görmektense ölmeyi yeğleyeceğimi hissediyorum.”</p>

    <p>Bunun üzerine odaya sessizlik çöktü.</p>

    <p>“Söylemeliyim ki,” dedi Seaine usulca, “iddiaların tamamen mantıksız. Elaida, Salon tarafından doğru düzgün terfi ettirildiği için Amyrlin. Bu yüzden sen Amyrlin <em>olamazsın.</em>”</p>

    <p>Egwene başını iki yana salladı. “Siuan Sanche utanç verici ve geleneklere aykırı bir biçimde makamdan indirildikten sonra ‘terfi ettirildi’. Bu durum karşısında Elaida’nın konumunun ‘doğru düzgün’ olduğunu nasıl söyleyebilirsin?” Aklına bir fikir geldi, bir kumar, ama doğru geliyordu. “Bana şunu söyleyin. Şu anda Temsilci olan kadınlardan sorguladığınız oldu mu? Aralarında Kara Aes Sedai buldunuz mu?”</p>

    <p>Saerin’in gözleri sakin kaldı, ama Seaine huzursuzluk içinde bakışlarını kaçırdı. <em>İşte!</em> diye düşündü Egwene.</p>

    <p>“Buldunuz,” dedi Egwene. “Mantıklı geliyor. Ben de Karaların üyesi olsam, bir başka Karanlıkdostunun Temsilci olması için çok çabalardım. Kule’yi en iyi oradan yönetebilirler. Şimdi bana şunu söyleyin. Elaida’yı terfi ettirenler arasında o Kara Temsilciler de var mıydı? Siuan’ı indirmek için onlar ayağa kalktı mı?”</p>

    <p>Sessizlik oldu.</p>

    <p><em>“Bana yanıt verin,”</em> dedi Egwene.</p>

    <p>“Temsilciler arasında bir Kara bulduk,” dedi Doesine sonunda. “Ve... evet, Siuan Sanche’nin indirilmesini desteklemek için ayağa kalkanlar arasındaydı.” Sesi ciddiydi. Egwene’in neye varmaya çalıştığını anlamıştı.</p>

    <p>“Siuan, bu karar için gereken <em>en az</em> Temsilci sayısıyla indirildi,” dedi Egwene. “Aralarından biri Kara’ydı, bu yüzden onun oyu geçersiz. Kendi Amyrlininizi yalıttınız ve tahtından indirdiniz, Muhafızını öldürdünüz ve bunu <em>kanundışı</em> bir biçimde yaptınız.”</p>

    <p>“Işık aşkına,” diye fısıldadı Seaine. “O haklı.”</p>

    <p>“Bu anlamsız,” dedi Yukiri yine ayağa kalkarak. “Tahmin yürütmeye başlarsak, hangi Amyrlinlerin Kara Aes Sedailer tarafından terfi ettirildiğini doğrulamaya çalışırsak, makama oturmuş bütün Amyrlinlerden şüphe etmemiz gerekir!”</p>

    <p>“Öyle mi?” diye sordu Egwene. “Peki kaç tanesi salonda mevcut bulunması gereken en az Temsilci sayısıyla terfi ettirildi? Bu, Siuan’ı bu şekilde indirmenin ciddi bir hata olmasının sebeplerinden yalnızca bir tanesi. Ben terfi ettiğimde, şehirdeki her Temsilci’nin neler olduğunu bildiğinden emin olduk.”</p>

    <p>“Sahte Temsilciler,” dedi Yukiri parmağını uzatarak. “Yerlerini kanundışı bir biçimde edindiler!”</p>

    <p>Egwene, endişe içinde atan kalbini duymadıkları için sevinerek ona döndü. Kontrolünü kaybetmemeliydi. Buna <em>zorunluydu.</em> “Bize sahte mi diyorsun Yukiri? Hangi Amyrlin’i izlemeyi tercih ederdin? Aes Sedaileri çömez ve Kabuledilmiş yapanı, tüm bir Ajah’ı süreni ve Kule’ye saldıran bir ordunun yapabileceğinden daha tehlikeli bölünmelere yol açanı mı? Kısmen Kara Ajah’ın yardımıyla terfi etmiş bir kadını mı? Yoksa bütün bunları düzeltmeye çalışan bir Amyrlin’e mi hizmet etmeyi tercih ederdin?”</p>

    <p>“Elaida’yı terfi ettirerek Kara Ajah’a hizmet ettiğimizi düşünmüyorsun kuşkusuz,” dedi Doesine.</p>

    <p>“Bence, bölünmüş olarak kalmamıza izin verdiğimiz sürece <em>hepimiz</em> Gölge’nin çıkarına hizmet ediyoruz,” dedi Egwene keskin bir sesle. “Bir Amyrlin Makamı’nın neredeyse gizlice makamından indirilmesine ve ardından Aes Sedailer arasında bir bölünme yaratılmasına Karalar nasıl tepki vermiştir sizce? Biraz araştırdıktan sonra, keşfettiğiniz bu isimsiz Kara Aes Sedai’nin haklı Amyrlin’i yerinden etmek için çalışan bir grubun yalnızca tek bir üyesi olduğunu öğrensem şaşmazdım.”</p>

    <p>Oda yine sessizliğe boğuldu.</p>

    <p>Saerin arkasına yaslandı ve içini çekti. “Geçmişi değiştiremeyiz. Savların ne kadar aydınlatıcı olursa olsun Egwene al’Vere, tamamen sonuçsuzlar.”</p>

    <p>“Olanları değiştiremeyeceğimiz fikrine katılıyorum,” dedi Egwene başını sallayarak. “Bununla birlikte, geleceğe bakabiliriz. Kara Ajah’ı keşfetme işinizi ne kadar hayranlık verici bulursam bulayım, bunu yapmak için birlikte çalışma arzunuz bana daha fazla cesaret verdi. Mevcut Kule’de, Ajahlar arasında işbirliği nadir. Ana hedefiniz olarak <em>bunu</em> belirlemenizi ve Beyaz Kule’ye birlik getirmenizi arzuluyorum. Ne pahasına olursa olsun.”</p>

    <p>Ayağa kalktı. Aes Sedailerden birinin onu paylamasını bekliyordu, ama bir ‘çömez’ ve bir asiyle konuştuklarını unutmuş gibiydiler. “Meidani,” dedi Egwene. “Beni Amyrlin olarak kabul ediyorsun.”</p>

    <p>“Evet Anne,” dedi kadın başını eğerek.</p>

    <p>“O zaman seni, bu kadınlarla çalışmaya devam etmekle görevlendiriyorum. Onlar senin düşmanların değil, hiçbir zaman da olmadılar. Seni casus olarak geri göndermek bir hataydı, durdurabilmiş olmayı dilediğim bir hata. Ama madem buradasın, faydan dokunabilir. Elaida’nın önünde aynı gösteriye devam etmek zorunda kalman beni üzüyor, ama bu konudaki cesaretini takdir ediyorum.”</p>

    <p>“Gerektiği gibi hizmet edeceğim Anne,” dedi kadın, ama kötü görünüyordu.</p>

    <p>Egwene diğerlerine baktı. “Sadakatin zorlama değil, kazanılmış olması yeğdir. Yemin Çubuğu burada mı?”</p>

    <p>“Hayır,” dedi Yukiri. “Onu gizlice almak zor. Yalnızca zaman zaman alabiliyoruz.”</p>

    <p>“Yazık,” dedi Egwene. “Yeminleri etmek isterdim. Yine de, onu hemen alacaksınız ve Meidani’yi dördüncü yeminden azat edeceksiniz.”</p>

    <p>“Düşünürüz,” dedi Saerin.</p>

    <p>Egwene tek kaşını kaldırdı. “Nasıl dilerseniz. Ama bilin ki, Beyaz Kule yine bir olduğunda, Salon bu eyleminizi öğrenecek. Onlara sizin dikkatli olduğunuzu, amacınızın haksız güç edinmek olmadığını söyleyebilmek isterim. Gelecek birkaç gün içinde bana ihtiyacınız olursa, beni çağırtabilirsiniz –ama lütfen beni izleyen iki Kızıl Aes Sedai’yi halletmenin bir yolunu bulun. Kule içinde bir daha Yolculuk kullanmak istemiyorum. Cahil kalması gerekenlere istemeden çok fazla şey göstermek istemem.”</p>

    <p>Bu sözlerin havada asılı kalmasına izin vererek kapıya yürüdü. Muhafız onu durdurmadı, ama kuşkulu gözlerle izlemeye devam etti. Egwene onun kimin Muhafızı olduğunu merak etti –emin değildi, odanın içindeki kadınların herhangi birinin Muhafızı olduğunu sanmıyordu. Belki de Salidar’dan gönderilen diğer casuslardan birine aitti ve Saerin ve diğerleri tarafından kullanılıyordu. Bu, adamın ruh halini açıklardı.</p>

    <p>Meidani Egwene’i izleyerek odadan çıktı. Arkasından tartışmaların ve azarların uçmasını beklermiş gibi omzunun üzerinden arkaya bakıyordu. Muhafız kapıyı çekip kapadı.</p>

    <p>“Başardığına inanamıyorum,” dedi Gri. “Seni topuklarından asıp bağırtmalıydılar!”</p>

    <p>“Bunu yapmayacak kadar akıllılar,” dedi Egwene. “Bu lanet Kule’de –belki Silviana dışında– omuzlarının üzerinde başa benzer bir şey oturan yegâne kadınlar bunlar.”</p>

    <p>“Silviana mı?” diye sordu Meidani şaşkınlıkla. “Kadın seni her gün dövmüyor mu?”</p>

    <p>“Her gün, defalarca,” dedi Egwene dalgın dalgın. “Görevinin fazlasıyla bilincinde ve düşünceli bir kadın. Onun gibi daha fazla kadın olsa, Kule en baştan bu duruma gelmezdi.”</p>

    <p>Meidani yüzünde tuhaf bir ifadeyle Egwene’e baktı. “Sen gerçekten Amyrlin’sin,” dedi sonunda. Bu tuhaf bir yorumdu. Kadın daha biraz önce Egwene’in yetkesini kabul ettiğini söylememiş miydi?</p>

    <p>“Hadi gel,” dedi Egwene adımlarını sıklaştırarak. “O Kızıllar kuşkulanmadan geri dönmem gerek.”</p>
  </div>
</body>
</html>