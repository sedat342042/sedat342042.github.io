<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="47. Kaybettiği">47<br/>
    Kaybettiği</h1>

    <p>Rand dairesine hemen dönmedi. Sınırboylularla yapacağı toplantının başarısız olması onu sarsmıştı. Onu Far Madding’e çekme teşebbüsleri değildi neden –bu can sıkıcıydı, ama beklenmedik değildi. İnsanlar her zaman onu yönlendirmeye ve kullanmaya çalışırdı. Sınırboylular da farklı değildi.</p>

    <p>Hayır, onu huzursuz eden başka bir şeydi, tam olarak tanımlayamadığı bir şey. Bu yüzden, peşinde iki Aiel Kız ile birlikte Tear Taşı’nda yürüyordu. Varlığı hizmetkârları ürkütüyor, Savunucuların sinirlerini bozuyordu.</p>

    <p>Koridorlar kıvrılıp dönüyordu. Duvarlar –duvar halılarının bulunmadığı yerlerde– ıslak kum rengiydi, ama Rand’ın bildiği her tür kayadan daha sağlamdılar, yabancı ve gariptiler; pürüzsüz uzanan her metresi bu mekânın doğal olmadığını hatırlatıyordu.</p>

    <p>Rand da aynı hissediyordu. İnsan biçimine sahipti. Gerçekten de, bir insanın tavırlarına ve geçmişine sahipti. Ama o, hiçbir insanın –hatta kendisinin bile– anlayamadığı bir şeydi. Efsanevi bir figür. Tek Güç’ün bir yaratımı, bir <em>ter’angreal</em> ya da bir parça <em>cuendillar</em> kadar olağandışı. Onu kral gibi giydiriyorlardı, tıpkı bu koridorları püsküllü altın ve kırmızı kilimlerle giydirdikleri gibi. Tıpkı bu duvarlara, ünlü Tearlı generalleri betimleyen halılar astıkları gibi. Bu süslemeler gerçekten ortamı güzelleştirmek içindi, ama aynı zamanda örtmek içindi. Çıplak duvar parçaları mekânın ne kadar yabancı olduğunu vurguluyordu. Kilimler ve duvar halıları onu daha... insani kılıyordu. Tıpkı Rand’a bir taç ve güzel bir ceket vermenin onu kabullenmelerini sağlaması gibi. Kralların biraz farklı olması beklenirdi. Tacın altında saklı olan yabancı doğasını boş ver. Uzun zaman önce ölmüş olan bir adamın yüreğini taşımasını, omuzlarının kehanetin ağırlığını taşımak üzere yaratılmasını, ruhunun bir milyon kişinin ihtiyaçları, istekleri ve umutları altında ezilmesini boş ver.</p>

    <p>İki el. Biri yok etmek, diğeri kurtarmak için. Hangisini kaybetmişti?</p>

    <p>Taş’ta yoldan çıkmak kolaydı. Desen çözülmeye başlamadan uzun zaman önce de, bu kahverengi taştan yapılmış dolambaçlı koridorlar insanı yanlış yönlendiriyordu. Saldırganları şaşırtmak için tasarlanmışlardı. Koridor kesişimleri aniden geliyordu; insanın nerede olduğunu anlatan pek az işaret vardı ve kalenin iç koridorlarında pencere yoktu. Aieller Taş’ı ele geçirmekte ne kadar zorlandıklarını görünce etkilendiklerini söylemişlerdi. Onları etkileyen Savunucular değil, muazzam binanın genişliği ve düzeniydi.</p>

    <p>Neyse ki Rand’ın belli bir hedefi yoktu. O yalnızca yürümek istiyordu.</p>

    <p>Olması gereken şeyi <em>kabullenmişti.</em> O zaman bu onu neden rahatsız ediyordu? Derinlerde bir ses –kafasının içinde değil, yüreğinde– yaptığı şeylere itiraz etmeye başlamıştı. Lews Therin’in sesi gibi yüksek ya da şiddetli değildi; tıpkı unutulmuş bir kaşıntı gibi, yalnızca fısıldıyordu. Yanlış bir şey var. Yanlış bir şey var...</p>

    <p><em>Hayır!</em> diye düşündü. <em>Güçlü olmalıyım. Sonunda olmam gereken şeyi oldum!</em></p>

    <p>Dişlerini sıkarak koridorda durdu. Ceketinin derin cebinde erişim anahtarını taşıyordu. Onun soğuk, pürüzsüz hatlarına dokundu. Ne kadar güvenilir olursa olsun, onu bir hizmetkârın ellerine bırakmaya cesaret edemiyordu.</p>

    <p><em>Hurin,</em> diye fark etti. <em>Beni rahatsız eden bu. Hurin’i görmek.</em></p>

    <p>Sırtını dikleştirerek yürümeye devam etti. Her zaman güçlü olmalıydı –ya da en azından güçlü görünmeliydi.</p>

    <p>Hurin eski hayatından kalan bir andaçtı. Mat’in hâlâ Rand’ın ceketleriyle alay ettiği, Rand’ın Egwene’le evlenmeyi ve bir şekilde İki Nehir’e dönmeyi umduğu günlerden. Fain’i durdurup Mat’in hançerini geri almak, onun dostu olduğunu kanıtlamak için Hurin ve Loial ile birlikte yolculuk ediyordu. Rand o zamanlar bilmese de, çok daha kolay günlerdi. Arkadaşlarının ondan nefret etmesinden daha kötü bir şey olup olamayacağını merak ettiği günler.</p>

    <p>Renkler gözlerinin önünde kaydı. Perrin, başının üzerinde yükselen o taştan kılıçla, karanlık kampta yürüyordu. Görüntü değişti ve hâlâ bir şehirde olan Mat’i gördü. Caemlyn miydi? Neden Rand bu kadar uzakta kalmak zorundayken, o Elayne’e bu kadar yakın olabiliyordu? Bağ aracılığıyla onun duygularını zar zor hissedebiliyordu. Onu o kadar özlüyordu ki. Bir zamanlar, bu kalenin koridorlarında birbirlerinden öpücük çalmışlardı.</p>

    <p><em>Hayır,</em> diye düşündü. <em>Ben güçlüyüm.</em> Özlem, hissetmemesi gereken bir duyguydu. Nostalji onu hiçbir yere götürmezdi. İkisini de yok etmeye çalışarak bir merdivene geldi ve basamakları inmeye, bedenini çalıştırarak nefesini hızlandırmaya çabaladı.</p>

    <p><em>Geçmişten mi kaçıyoruz?</em> diye sordu Lews Therin. <em>Evet. Bu iyi. Onunla yüzleşmektense kaçmak yeğdir.</em></p>

    <p>Rand’ın Hurin’le geçirdiği zaman Falme’de sona ermişti. O günler kafasında belirsizdi. O zaman yaşadığı değişiklikler –öldürmek zorunda olduğunu, sevdiği eski hayatına bir daha geri dönmeyeceğini fark etmek– üzerinde durmak istemediği şeylerdi. Neredeyse çılgına dönmüş halde, dostlarından ayrı, düşlerinde Ishamael’i görerek, Tear’a yönelmişti.</p>

    <p>Bu sonuncusu yine oluyordu.</p>

    <p>Rand derin derin nefes alarak kalenin alt katlarından birine indi. Kızlar da onu izledi. Onlar nefes nefese kalmamıştı. Koridorda yürüdü ve bir insanın kucaklayamayacağı kadar geniş ve sağlam sütunların dizili olduğu büyük bir odaya geldi. Taşın Yüreği. Pek çok Savunucu hazır ola geçti ve Rand geçerken selam çaktılar.</p>

    <p>Rand Yürek’in merkezine yürüdü. Eskiden orada <em>Callandor</em> asılı duruyor, ışıkta parlıyordu. Kristal kılıç şimdi Cadsuane’deydi. Kadının beceriksizlik edip, eril <em>a’dam</em>’ı kaybettiği gibi <em>onu</em> da kaybetmediğini umuyordu. Rand’ın umurunda değildi aslında. <em>Callandor</em> o kadar üstün bir araç değildi; onu kullanmak için bir erkeğin bir kadının iradesine boyun eğmesi gerekiyordu. Dahası, güçlü bir araçtı, ama Choedan Kal kadar güçlü değil. Erişim anahtarı çok daha iyi bir araçtı. Rand eskiden <em>Callandor</em>’un asılı olduğu yere bakarak sessizce onu okşadı.</p>

    <p>Bu onu öteden beri rahatsız ediyordu. Kehanetlerin bahsettiği silah <em>Callandor</em>’du. <em>Karaethon Döngüsü</em> Taş’ın Yenidendoğan Ejder <em>Callandor</em>’u kullanana kadar düşmeyeceğini söylüyordu. Bazı âlimlere göre bu pasaj kılıcın <em>asla</em> kullanılmayacağını ima ediyordu. Ama kehanetler öyle işlemezdi –onlar gerçekleşmek için vardı.</p>

    <p>Rand Karaethon Kehaneti’ni incelemişti. Ne yazık ki, anlamını çözmek yüz metrelik dolaşmış bir halatı tek elle çözmeye çalışmaktan farksızdı.</p>

    <p>Dokunulamayan Kılıç’ı almak Rand’ın gerçekleştirdiği ilk büyük kehanetlerden biriydi. Ama <em>Callandor</em>’u alması anlamsız bir işaret miydi, yoksa bir adım mı? Kehaneti herkes biliyordu, ama pek az kişi kaçınılmaz soruyu soruyordu. Neden? <em>Neden</em> Rand’ın kılıcı alması gerekiyordu? Son Savaş’ta mı kullanılacaktı?</p>

    <p>Kılıç bir <em>sa’angreal</em> olarak düşük nitelikteydi ve Rand onun yalnızca kılıç olarak kullanılacağından kuşkuluydu. Kehanetler neden Choedan Kal’dan bahsetmiyordu? Rand lekeyi temizlemek için <em>onları</em> kullanmıştı. Erişim anahtarı Rand’a <em>Callandor</em>’un sağlayabildiğinin çok ötesinde güç veriyordu ve o gücün dezavantajı da yoktu. Heykelcik özgürlük demekti, ama <em>Callandor</em> yalnızca bir başka kutuydu. Ama kehanetlerde Choedan Kal’dan ve anahtarlarından bahsedilmiyordu.</p>

    <p>Rand bunu can sıkıcı buluyordu, çünkü kehanetler –bir açıdan– en büyük ve en boğucu kutuydu. Onların içinde kısılı kalmıştı. Sonunda onu boğacaklardı.</p>

    <p><em>Onlara söyledim...</em> diye fısıldadı Lews Therin.</p>

    <p><em>Neyi söyledin?</em> diye sordu Rand.</p>

    <p><em>Planın işe yaramayacağını,</em> dedi Lews Therin çok alçak bir sesle. <em>Kaba gücün onu sınırlayamayacağını. Planıma cüretkâr dediler, ama yarattıkları bu silahlar, onlar fazla tehlikeli. Fazla korkutucu. Hiçbir insan o kadar güç tutmamalı...</em></p>

    <p>Rand düşünceleri, sesi, anıları kavramaya çalıştı. Lews Therin’in Karanlık Varlık’ın zindanını Mühürleme planı hakkında pek bir şey hatırlayamıyordu. Choedan Kal... bu amaç için mi yapılmışlardı?</p>

    <p>Yanıt bu muydu? Lews Therin yanlış seçimi mi yapmıştı? O zaman neden kehanetlerde onlardan bahsedilmiyordu?</p>

    <p>Rand boş odadan çıkmak üzere döndü. “Artık burada nöbet tutmayın,” dedi Savunuculara. “Burada değerli hiçbir şey yok. Hiç var olduğunu da sanmıyorum.”</p>

    <p>Adamlar, sevgili babaları tarafından paylanmış çocuklar gibi, utanç ve şok içinde baktılar. Ama bir savaş yaklaşıyordu ve Rand askerleri boş bir odayı savunmak üzere geride bırakmayacaktı.</p>

    <p>Rand dişlerini sıktı ve koridora çıktı. <em>Callandor.</em> Cadsuane onu nereye saklamıştı? Kadının Taş’ta bir odaya yerleştiğini, onu mahkûm ettiği sürgünün sınırlarını zorladığını biliyordu. Bu konuda bir şeyler yapması gerekecekti. Onu Taş’tan atmak belki. Rand hızla taş basamakları tırmandı, sonra gelişigüzel bir katta merdivenden ayrıldı ve <em>hareket etmeye</em> devam etti. Şu anda oturmak onu delirtirdi.</p>

    <p>İplerle bağlanmamak için çok çabalamıştı, ama günün sonunda, kehanetler onun gerektiği gibi ölmesini sağlayacaktı. Onlar tüm Aes Sedailerden daha şeytani, daha çıkarcıydı.</p>

    <p>Rand’ın öfkesi içinde kabardı, sınırlarını zorladı. Derinlerdeki alçak ses bu fırtına karşısında ürperdi. Rand sol kolunu duvara dayadı ve başını eğerek dişlerini gıcırdattı.</p>

    <p>“Güçlü olacağım,” diye fısıldadı. Ama öfke gitmiyordu. Neden gidecekti ki? Sınırboylular ona meydan okumuştu. Seanchanlar ona meydan okumuştu. Aes Sedailer ona itaat ediyormuş gibi yapıyordu, ama o sırtını döndüğünde Cadsuane’le yemek yiyor, onun emirlerine göre dans ediyorlardı.</p>

    <p>Ona en çok da Cadsuane meydan okuyordu. Rand’ın yakınında kalıyor, emirlerini hor görüyor, amacını çarpıtıyordu. Rand erişim anahtarını çıkardı ve elledi. Son Savaş ufuktaydı ve o sahip olduğu yetersiz zamanı ona hakaret edecek insanlarla görüşmeye giderek harcıyordu. Her geçen gün Karanlık Varlık Desen’i daha da fazla çözüyordu ve sınırları korumaya yemin etmiş olanlar Far Madding’de saklanıyordu.</p>

    <p>Rand derin derin nefes alarak çevresine bakındı. Bu koridorda bir şeyler tanıdık geliyordu. Neden olduğundan emin değildi; tüm diğer koridorlara benziyordu. Altın rengi ve kırmızı kilimler. İleride bir koridor kesişimi.</p>

    <p>Belki de o meydan okumadan sonra Sınırboyluların yaşamasına izin vermemeliydi. Belki geri dönmeli, onlara ondan korkmayı öğretmeliydi. Ama hayır. Onlara ihtiyacı yoktu. Onları Seanchanlara bırakabilirdi. O Sınırboylu ordusu burada, güneydeki düşmanlarını yavaşlatmaya yarayacaktı. Belki bu, Rand Karanlık Varlık’la uğraşırken Seanchanların yanlardan saldırmasını engellerdi.</p>

    <p>Ama... Seanchanları sonsuza dek durdurmanın yolu var mıydı acaba? Erişim anahtarına baktı. Bir seferinde <em>Callandor</em>’u yabancı istilacılara karşı kullanmaya çalışmıştı. O zamanlar kılıcı kontrol etmenin neden bu kadar zor olduğunu anlamıyordu. Ancak sonu felaket olan saldırıdan sonra Cadsuane kılıç hakkında bildiklerini açıklamıştı. Rand’ın kılıç olmayan kılıcı güven içinde kullanmak için iki kadınla halka kurması gerekiyordu.</p>

    <p>Bir kumandan olarak ilk büyük yenilgisi bu olmuştu.</p>

    <p>Ama şimdi elinde daha iyi bir araç vardı. Yaratılmış en güçlü araç; kuşkusuz hiçbir insan Rand’ın <em>saidin</em>’i temizlerken tuttuğu Tek Güç’ten daha fazlasını tutamazdı. Graendal ve Natrin Tepesi’ni yakıp yok etmek Rand’ın çağırabildiği gücün yalnızca küçük bir parçasını gerektirmişti.</p>

    <p>Eğer Seanchanlara karşı <em>bunu</em> kullanırsa, arkasından nelerin yaklaşıyor olabileceği hakkında endişelenmesi gerekmeden, Son Savaş’a güven içinde gidebilirdi. Onlara şans vermişti. Pek çok şans. Cadsuane’i uyarmış, Dokuz Ayın Kızı’nı kendine bağlayacağını söylemişti. Öyle ya da böyle.</p>

    <p>Fazla sürmezdi.</p>

    <p><em>İşte,</em> dedi Lews Therin. <em>Burada duruyorduk.</em></p>

    <p>Rand kaşlarını çattı. Deli adam neler saçmalıyordu? Çevresine bakındı. Geniş koridorun zemini kırmızı siyah desenliydi. Duvarlarda birkaç duvar halısı dalgalanıyordu. Rand şok içinde onların çoğunun kendisini betimlediğini fark etti: Taş’ı alırken, <em>Callandor</em>’u kaldırırken, Trollocları öldürürken.</p>

    <p><em>İlk başarısızlığımız Seanchanlarla yaptığımız savaş değildi,</em> diye fısıldadı Lews Therin. <em>Hayır, ilk başarısızlığımız burada oldu. Bu koridorda.</em></p>

    <p>Trolloclar ve Myrddraallerle savaşının sonrasıydı ve Rand bitkinlik içindeydi. Böğrü zonkluyordu. Taş yaralıların feryatlarıyla çınlıyordu. Rand her şeyi yapabileceğini hissediyordu. <em>Her şeyi.</em></p>

    <p>Küçük bir kızın cesedinin tepesine dikilmişti. Yalnızca bir çocuk. <em>Callandor</em> parmaklarında parlıyordu. Ceset aniden irkilmişti.</p>

    <p>Moiraine onu durdurmuştu. Ölüye can vermenin onu aştığını söylemişti.</p>

    <p><em>Keşke hâlâ burada olsaydı,</em> diye düşündü Rand. Ona sık sık kızıyordu, ama o Rand’ın ne yapması gerektiğini herkesten daha iyi kavramış gibiydi. Rand’ın, ona kızmasına rağmen, bunu yapmayı istemesini sağlamıştı.</p>

    <p>Rand döndü. Moiraine haklıydı. Ölenlere can veremezdi. Ama yaşayanlara ölüm getirme konusunda <em>çok</em> iyiydi. “Mızrak-kardeşlerinizi toplayın,” diye seslendi Rand omzunun üzerinden Aiel korumalara. “Savaşa gidiyoruz.”</p>

    <p>“Şimdi mi?” diye sordu biri. “Gece çöküyor!”</p>

    <p><em>Bu kadar uzun mu yürüdüm?</em> diye düşündü Rand şaşkınlıkla. “Evet,” dedi. “Karanlık fark etmez; yeterince ışık yaratacağım.” Aynı anda hem heyecan hem de dehşet hissederek erişim anahtarını yokladı. Seanchanları bir kez okyanusa dökmüştü. Tekrar yapacaktı. Tek başına.</p>

    <p>Evet, onları püskürtecekti –en azından canlı bıraktıklarını.</p>

    <p>“Gidin!” diye bağırdı Kızlara. Kızlar onun yanından ayrıldılar ve koridorda koşarak uzaklaştılar. Özkontrolüne ne olmuştu? Son zamanlarda buz gibi incelmişti.</p>

    <p>Merdivene geri yürüdü ve dairesine doğru birkaç kat tırmandı. Seanchanlar onun gazabını tanıyacaktı. Yenidendoğan Ejder’i kışkırtmaya cüret ediyorlardı, öyle mi? Rand onlara barış önermişti ve onlar <em>gülmüştü,</em> öyle mi?</p>

    <p>Dairesinin kapısını açtı ve kapının önündeki Savunucu nöbetçileri elini sertçe kaldırarak susturdu. Gevezeliklerini dinleyecek durumda değildi.</p>

    <p>Fırtına gibi içeri daldı ve nöbetçilerin, birinin içeri girmesine izin verdiğini görünce sinirlendi. Tanıdık gelmeyen biri sırtını Rand’a dönmüş, açık balkon kapısından dışarı bakıyordu. “Ne...” diye başladı Rand.</p>

    <p>Adam döndü. Yabancı <em>değildi.</em> Hem de hiç değildi.</p>

    <p>Tam’di. Babası.</p>

    <p>Rand sendeleyerek geriledi. Bu bir hayalet miydi? Karanlık Varlık’ın çarpık bir numarası mıydı? Ama hayır, Tam’di. Adamın iyicil bakışlarını tanımamak imkânsızdı. Rand’dan bir baş kısa olmasına rağmen Tam her zaman çevresindeki dünyadan daha sağlam görünmüştü. Geniş göğsü ve sağlam bacakları yerinden oynatılamazdı ve bunun sebebi güçlü olması değildi –Rand yolculukları sırasında ondan çok daha güçlü adamlara rastlamıştı. Güç gelip geçiciydi. Tam <em>gerçekti.</em> Kararlı ve dengeli. Ona bakmak bile insanı rahatlatıyordu.</p>

    <p>Ama Rand’ın olduğu kişi ile rahatlık birbirleri ile çelişiyordu. Dünyaları –eskiden olduğu kişi ile sonradan oluştuğu kişi– kor beyaz taş üzerindeki su fışkırması gibi buluşuyordu. Biri parçalanıyor, diğeri buhara dönüşüyordu.</p>

    <p>Sehpaların üzerinde duran iki lambanın titrek ışığıyla aydınlanan odada, Tam tereddüt içinde balkon kapısında duruyordu. Rand Tam’in duraksamasını anlıyordu. Onlar kandan baba oğul değildi. Rand’ın kan babası Taardad Aiellerinin klan şefi Janduin’di. Tam yalnızca Rand’ı Ejderdağı’nın eteklerinde bulan adamdı.</p>

    <p>Yalnızca onu yetiştiren adam. Yalnızca ona bildiği her şeyi öğreten adam. Yalnızca Rand’ın sevdiği, saygı duyduğu ve kan bağları ne derse desin her zaman sevip saygı duyacağı adam.</p>

    <p>“Rand.” Tam’in sesi mahcuptu.</p>

    <p>“Lütfen,” dedi Rand şok içinde. “Lütfen otur.”</p>

    <p>Tam başını salladı. Balkon kapılarını kapadı, sonra öne çıktı ve sandalyelerden birine oturdu. Rand da oturdu. Odanın iki yanından birbirlerine baktılar. Taş duvarlar çıplaktı; Rand onların duvar halıları ve resimlerle süslenmemiş olmasını tercih ediyordu. Halı sarı kırmızıydı ve o kadar büyüktü ki, dört duvara kadar uzanıyordu.</p>

    <p>Oda fazla kusursuz geliyordu. Taze kesilmiş dara zambakları ve calima çiçekleri ile dolu bir vazo orada, durması gereken yerde duruyordu. Ortadaki sandalyeler fazla doğru bir biçimde düzenlenmişti. Oda, içinde <em>yaşanmış</em> gibi görünmüyordu. Rand’ın kaldığı birçok yer gibi, burası da onun yuvası değildi. İki Nehir’den ayrıldığından beri gerçek bir yuvası olmamıştı.</p>

    <p>Tam bir sandalyeye oturdu, Rand ise bir başkasına. Rand erişim anahtarının hâlâ elinde olduğunu fark etti ve onu önüne, güneş desenli halıya bıraktı. Tam Rand’ın kesik eline baktı, ama hiçbir şey söylemedi. Muhtemelen üzerinde çalışacak bir şeyi olmasını dileyerek ellerini önünde kenetledi. Tam, huzursuz edici şeyler hakkında konuşurken –bir koşum takımındaki kayışları kontrol etmek de olsa, koyun kırkmak da– elleriyle yapabileceği bir şeyler olduğunda her zaman daha rahat ediyordu.</p>

    <p><em>Işık,</em> diye düşündü Rand. Aniden içinden gidip Tam’e sarılmak gelmişti. Zihni aşinalık ve anılarla doldu. Tam’in Bel Tine için Badeçay Hanı’na brendi teslim etmesi. Tam’in piposundan aldığı zevk. Sabrı ve iyiliği. Beklenmedik balıkçıl damgalı kılıcı. <em>Onu o kadar iyi tanıyorum ki. Ama son zamanlarda onu hiç düşünmedim.</em></p>

    <p>“Nasıl...” dedi Rand. “Tam, buraya nasıl geldin? Beni nasıl buldun?”</p>

    <p>Tam sessizce güldü. “Son birkaç gündür bütün büyük şehirlere durmaksızın haberci gönderiyor ve savaş için ordularını toparlamalarını söylüyorsun. Seni nerede bulacağını bilmemesi için bir adamın kör, sağır <em>ve</em> sarhoş olması gerekir bence.”</p>

    <p>“Ama habercilerim İki Nehir’e gitmedi!”</p>

    <p>“Ben İki Nehir’de değildim,” dedi Tam. “Bazılarımız Perrin’in yanında savaşıyor.”</p>

    <p><em>Elbette,</em> diye düşündü Rand. Nynaeve Perrin’le iletişim kurmuş olmalıydı –renkler döndü–; Nynaeve, o ve Mat hakkında o kadar çok endişeleniyordu ki. Tam’in onunla birlikte gelmesi kolay olmuş olmalıydı.</p>

    <p>Rand gerçekten bu konuşmayı yapıyor muydu? İki Nehir’e dönmekten, babasını bir daha görmekten umudunu kesmişti. Hissettiği mahcubiyete rağmen çok güzel bir histi. Tam’in yüzünde eskisine göre daha fazla çizgi vardı ve saçlarındaki birkaç kararlı siyah tutam da sonunda pes etmiş, kırlaşmıştı, ama o yine de aynıydı.</p>

    <p>Rand’ın çevresinde o kadar çok insan değişmişti ki –Mat, Perrin, Egwene, Nynaeve– eski hayatından, değişmemiş birisiyle karşılaşmak bir mucize gibi geliyordu. Tam, Rand’a boşluğu aramayı öğreten adam. Tam, Taş’ın kendisinden de sağlam gelen bir kayaydı.</p>

    <p>Rand’ın ruh hali hafifçe karardı. “Dur bir dakika. Perrin İki Nehirlileri mi kullanıyor?”</p>

    <p>Tam başını salladı. “Bize ihtiyacı var. O oğlan her tür sirk göstericisini etkileyecek bir denge oyunu oynuyor. Seanchanlar ve Haberci’nin adamları, hatta Beyazpelerinler ve kraliçe...”</p>

    <p>“Kraliçe mi?” dedi Rand.</p>

    <p>“Evet,” dedi Tam. “Gerçi kadın artık kraliçe olmadığını söylüyor. Elayne’in annesi.”</p>

    <p>“Demek <em>yaşıyor,</em> öyle mi?” diye sordu Rand.</p>

    <p>“Evet, Beyazpelerinlere rağmen yaşıyor,” dedi Tam hoşnutsuzlukla.</p>

    <p>“Elayne’le görüştü mü?” diye sordu Rand. “Beyazpelerinler dedin –Beyazpelerinlere nasıl rastladı?” Tam yanıt verecek oldu, ama Rand elini kaldırdı. “Hayır. Dur. İstediğimde Perrin’den rapor alabilirim. Birlikte geçireceğimiz zamanı senden haber alarak harcamayacağım.”</p>

    <p>Tam hafifçe gülümsedi.</p>

    <p>“Ne?” diye sordu Rand.</p>

    <p>“Ah, evlat,” dedi Tam başını iki yana sallayarak. Geniş, çalışkan ellerini önünde kenetlemişti. “Gerçekten başarmışlar. Gitmişler, senden bir kral yapmışlar. Bel Tine’da şaşkın şaşkın bakınan o sırık gibi oğlana ne oldu? Onca senedir büyüttüğüm kararsız çocuk nerede?”</p>

    <p>“O öldü,” dedi Rand hemen.</p>

    <p>Tam yavaşça başını salladı. “Bunu görebiliyorum. Sen... demek... şeyi biliyorsun...”</p>

    <p>“Babam olmadığını mı?” diye tahmin yürüttü Rand.</p>

    <p>Tam bakışlarını yere indirerek başını salladı.</p>

    <p>“Emond Meydanı’ndan ayrıldığım günden beri biliyorum,” diye yanıt verdi Rand. “Sen yüksek ateşten kaynaklanan düşlerinde söyledin. Bir süre inanmayı reddettim, ama sonunda ikna oldum.”</p>

    <p>“Evet,” dedi Tam. “Nasıl olduğunu görebiliyorum. Ben...” Ellerini daha sıkı kenetledi. “Sana yalan söylemeyi hiç istemedim oğlum. Ya da, şey, sanırım sana bu şekilde hitap etmemeliyim, değil mi?”</p>

    <p><em>Bana oğlum diyebilirsin,</em> diye düşündü Rand. <em>Sen benim babamsın. Başkaları ne derse desin.</em> Ama bunları dile getiremedi.</p>

    <p>Yenidendoğan Ejder’in babası olamazdı. Bir baba, kullanılabilecek bir zayıflık demekti. Min gibi bir kadından daha büyük bir zayıflık. Âşıklar beklenen bir şeydi. Ama Yenidendoğan Ejder efsanevi bir figürdü, neredeyse Desen’in kendisi kadar büyük bir yaratık. Zaten insanlara itaat ettirmekte güçlük çekiyordu. Babasını yakında tuttuğu bilinirse neler olurdu? Yenidendoğan Ejder’in bir çobanın gücüne ihtiyaç duyduğu bilinse ne olurdu?</p>

    <p>Yüreğindeki küçük ses haykırıyordu.</p>

    <p>“İyi iş başardın Tam,” derken buldu Rand kendini. “Gerçeği benden saklayarak, büyük ihtimalle hayatımı kurtardın. İnsanlar benim Ejderdağı’nda bulunmuş bir yetim olduğumu bilseydi –eh, haber yayılırdı. Çocukken öldürülebilirdim.”</p>

    <p>“Ah,” dedi Tam. “Tamam o zaman, öyle yaptığıma memnun oldum.”</p>

    <p>Rand erişim anahtarını aldı –ona teselli veriyordu–, sonra ayağa kalktı. Tam de telaşla ayağa kalktı. Zaman geçtikçe, bir hizmetkâr ya da maiyetinden biri gibi davranıyordu.</p>

    <p>“Büyük bir hizmette bulundun Tam al’Thor,” dedi Rand. “Beni koruyarak ve yetiştirerek yeni bir Çağ açtın. Dünyanın sana borcu var. Hayatının geri kalanı boyunca bakılmanı sağlayacağım.”</p>

    <p>“Bunu takdir ediyorum Lordum,” dedi Tam. “Ama gerekli değil. İhtiyaç duyduğum her şeye sahibim.”</p>

    <p>Sırıttığını mı saklıyordu? Belki de fazla kurumlu bir konuşma olmuştu. Oda boğucu geliyordu. Rand döndü, güzel halıyı aştı ve balkon kapılarını yine açtı. Güneş gerçekten de batmıştı ve şehrin üzerine karanlık çökmüştü. Balkon korkuluğuna, gecenin içine çıkarken temiz bir okyanus rüzgârı esti üzerine.</p>

    <p>Tam yanına geldi.</p>

    <p>“Korkarım kılıcını kaybettim,” derken buldu Rand kendini. Aptalca geldi.</p>

    <p>“Sorun değil,” dedi Tam. “Zaten o şeyi hak ettiğimden emin değilim.”</p>

    <p>“Gerçekten de bir kılıç ustası mıydın?”</p>

    <p>Tam başını salladı. “Sanırım öyle. Tanıkların önünde kılıç ustası olan bir adamı öldürdüm, ama bu yüzden kendimi asla affedemedim. Gerçi, yapılması gerekiyordu.”</p>

    <p>“Yapılması gereken şeyler genellikle yapmayı en az istediğimiz şeyler oluyor.”</p>

    <p>“Duyduğum en doğru laf,” dedi Tam hafifçe içini çekerek. Balkon korkuluğuna yaslandı. Aşağıdaki karanlıkta pencereler aydınlanmaya başlamıştı. “Çok tuhaf. Benim oğlum, Yenidendoğan Ejder. Dünyayı dolaşırken duyduğum onca hikâyenin parçasıymışım meğer.”</p>

    <p>“Bir de bana nasıl geldiğini düşün,” dedi Rand.</p>

    <p>Tam güldü. “Evet. Evet, sanırım ne demek istediğimi çok iyi anlıyorsun, değil mi? Komik, değil mi?”</p>

    <p>“Komik mi?” Rand başını iki yana salladı. “Hayır. Komik değil. Hayatım bana ait değil. Ben Desen’in ve kehanetlerin kuklasıyım, iplerim kesilmeden önce dünya için dans ettiriliyorum.”</p>

    <p>Tam kaşlarını çattı. “Bu doğru değil evlat. Şey, Lordum.”</p>

    <p>“Ben başka yol göremiyorum.”</p>

    <p>Tam pürüzsüz taş korkuluğun üzerinde kollarını kavuşturdu. “Sanırım anlıyorum. Asker olduğum günlerden, o duyguların bazılarını hatırlayabiliyorum. Tear’a karşı savaştığımı biliyor muydun? Buraya gelince acı verici anıların canlanacağını sanırsın. Ama genellikle bütün düşmanlar birbirine benziyor. Kimseye hınç beslemiyorum.”</p>

    <p>Rand erişim anahtarını korkuluğa dayadı, ama sıkı sıkı tuttu. Eğilmedi; dimdik durdu.</p>

    <p>“Bir askerin de kendi kaderi hakkında çok fazla seçeneği olmaz,” dedi Tam parmağıyla aylak aylak korkuluğu tıkırdatarak. “Tüm kararları daha önemli adamlar verir. Eh, senin gibi adamlar sanırım.”</p>

    <p>“Ama seçimlerim benim adıma Desen tarafından yapılıyor,” dedi Rand. “Askerlerinkinden daha az özgürlüğe sahibim. Sen kaçabilirdin, terk edebilirdin. En azından, yasal yollarla ayrılabilirdin.”</p>

    <p>“Sen kaçamaz mısın?” diye sordu Tam.</p>

    <p>“Desen’in buna izin vereceğini sanmıyorum,” dedi Rand. “Benim yaptıklarım fazla önemli. Desen beni hizaya sokardı. Şimdiye kadar bir düzine sefer yaptı zaten.”</p>

    <p>“Peki, gerçekten kaçmayı <em>ister miydin?</em> diye sordu Tam.</p>

    <p>Rand yanıt vermedi.</p>

    <p>“Ben de o savaşlardan ayrılabilirdim. Ama aynı zamanda, ayrılamazdım. Kim olduğuma ihanet etmeden değil. Sanırım senin için de aynı. Kaçmayacağını bilirken, kaçabilecek olmanın bir önemi var mı?”</p>

    <p>“Bu işin sonunda öleceğim,” dedi Rand. “Ve başka seçeneğim yok.”</p>

    <p>Tam kaşlarını çatarak doğruldu. Rand bir an yine on iki yaşındaymış gibi hissetti. “Bu tür konuşmaları kabul etmiyorum,” dedi Tam. “Yenidendoğan Ejder olsan bile dinlemeyeceğim. <em>Her zaman</em> seçeneğin vardır. Belki nereye gideceğini kendin seçemiyorsun, ama yine de seçim şansın var.”</p>

    <p>“Ama nasıl?”</p>

    <p>Tam elini Rand’ın omzuna koydu. “Seçimler her zaman <em>ne</em> yapacağın hakkında değildir oğlum, onu <em>neden</em> yaptığın hakkındadır. Ben askerken, sırf para için savaşan askerler vardı. Sadakat için savaşanlar da vardı –yoldaşlarına, taca ya da her neyse ona karşı sadakat için. Para için ölen asker de ölüdür, sadakat için ölen asker de, ama aralarında bir <em>fark</em> vardır. Bir ölümün anlamı vardır. Diğerinin yoktur.</p>

    <p>“Bütün bu işlerin gerektiği gibi yürümesi için ölmen gerektiğinin doğru olup olmadığını bilmem. Ama bundan kaçmayacağını ikimiz de biliyoruz. Ne kadar değişmiş olursan ol, bazı şeylerin aynı olduğunu görebiliyorum. Bu yüzden bu konuda sızlanma dinlemeyeceğim.”</p>

    <p>“Ben sızlanmıyordum...” diye başladı Rand.</p>

    <p>“Biliyorum,” dedi Tam. “Krallar sızlanmaz, onlar enine boyuna düşünür.” Rand onun birinden alıntı yaptığını düşündü, ama kim olduğuna dair en ufak fikri yoktu. Tuhaf bir biçimde, Tam kısaca güldü. “Fark etmez,” diye devam etti Tam. “Rand, sanırım bu işten canlı kurtulabilirsin. Hepimize sunduğun hizmet düşünülünce, Desen’in sana biraz huzur vermeyeceğini hayal edemiyorum. Ama sen savaşa giden bir askersin ve bir askerin ilk öğrendiği, ölebileceğidir. Sana verilen görevleri seçemeyebilirsin. Ama onları neden yerine getirdiğini seçebilirsin. Neden savaşa gidiyorsun Rand?”</p>

    <p>“Zorunlu olduğum için.”</p>

    <p>“Bu yeterli değil,” dedi Tam. “Kargalar alsın o kadını! Keşke bana daha erken gelseydi. Eğer bilseydim...”</p>

    <p>“Hangi kadın?”</p>

    <p>“Cadsuane Sedai,” dedi Tam. “Seninle konuşmam gerektiğini söyleyerek buraya getirdi beni. Önceden uzak duruyordum, çünkü ihtiyaç duyduğun son şeyin babanın tarlana dalması olduğunu düşünüyordum!”</p>

    <p>Tam devam etti, ama Rand dinlemeyi bırakmıştı.</p>

    <p>Cadsuane. Tam <em>Cadsuane</em> yüzünden gelmişti. Tam Nynaeve’i fark ettiği ve fırsattan faydalandığı için değil. Yalnızca oğlunu kontrol etmek istediği için değil. Gelmeye <em>yönlendirildiği</em> için.</p>

    <p>Kadın Rand’ı hiç mi rahat bırakmayacaktı?</p>

    <p>Tam’i görünce uyanan duyguları o kadar güçlüydü ki, buzu eritmişti. Çok fazla sevgi de tıpkı çok fazla nefret gibiydi. İkisi de onu <em>hissetmeye</em> zorluyordu ve bu göze alamayacağı bir şeydi.</p>

    <p>Ama hissetmişti. Aniden, <em>duygular</em> onu boğacak gibi olmuştu. Ürperdi ve Tam’e sırtını döndü. Sohbetleri Cadsuane’in oyunlarından bir başkası mıydı? Tam de bir parçası mıydı?</p>

    <p>“Rand?” diye sordu Tam. “Üzgünüm. Aes Sedai’den bahsetmemeliydim. Ondan bahsedersem kızacağını söylemişti.”</p>

    <p>“Başka ne dedi?” diye sordu Rand hızla Tam’e dönerek. Tıknaz adam tereddütle geriledi. Çevrelerinde gece havası esiyordu, aşağıda şehir ışıklarla benek benekti.</p>

    <p>“Eh,” dedi, “bana gençliğinden bahsetmem ve sana daha iyi zamanları hatırlatmam gerektiğini söyledi. Düşündü ki...”</p>

    <p>“O beni kullanıyor!” dedi Rand usulca, Tam’in gözlerinin içine bakarak. “Seni de kullanıyor. Herkes iplerini bana bağlıyor!”</p>

    <p>Öfke içinde kaynıyordu. Onu bastırmaya çalıştı, ama <em>öylesine</em> zordu ki. Buz neredeydi, sessizlik neredeydi? Rand çaresizce boşluğu aradı. Tam’in uzun zaman önce öğrettiği gibi, tüm duygularını mum alevine akıttı.</p>

    <p><em>Saidin</em> orada bekliyordu. Rand düşünmeden onu kavradı ve bunu yaparken, terk ettiğini sandığı bütün o duygulara kapıldı. Boşluk parçalandı, ama bir şekilde <em>saidin</em> kalarak onunla mücadele etti. Rand mide bulantısına kapılınca haykırdı ve meydan okuyarak öfkesini ona fırlattı.</p>

    <p>“Rand,” dedi Tam kaşlarını çatarak. “Biliyorsun ki bu...”</p>

    <p><em>“SESSİZ OL!”</em> diye bağırdı Rand bir Hava akışıyla Tam’i yere fırlatarak. Rand bir yanda öfkesiyle, diğer yanda <em>saidin</em>’le güreşiyordu. İkisi onu aralarında ezmeye çalışıyorlardı.</p>

    <p>İşte <em>bu</em> yüzden güçlü olması gerekiyordu. Göremiyorlar mıydı? Böyle güçlerle karşı karşıyayken bir insan nasıl gülebilirdi?</p>

    <p>“Ben Yenidendoğan Ejder’im!” diye kükredi Rand <em>saidin</em>’e, Tam’e, Cadsuane’e, Yaratıcı’nın kendisine. “Sizin piyonunuz olmayacağım!” Erişim anahtarını Tam’e uzattı. Babası balkonun taş zemininde yatıyordu. “Sen Cadsuane’den geldin, sevgi gösterisi yaptın. Ama boğazıma bağlamak için onun iplerinden birini açıyordun! Hepinizden birden kurtulamayacak mıyım?”</p>

    <p>Kontrolünü yitirmişti. Ama umurunda değildi. Onun hissetmesini istiyorlardı. O zaman o da <em>hissederdi!</em> Gülmesini istiyorlardı, öyle mi? Onlar yanarken gülerdi!</p>

    <p>Hepsine birden haykırarak Hava ve Ateş iplikleri ördü. Lews Therin kafasının içinde uluyordu, <em>saidin</em> ikisini birden yok etmeye çalışıyordu ve Rand’ın yüreğinin içindeki minik ses kaybolmuştu.</p>

    <p>Rand’ın önünde, erişim anahtarının merkezinden çıkan minik bir ışık belirdi. Önünde şerateş örgüleri döndü ve Rand daha fazla güç çektikçe erişim anahtarı parladı.</p>

    <p>O ışığın altında, Rand babasının ona bakan yüzünü gördü.</p>

    <p>Dehşet içindeydi.</p>

    <p><em>Ben ne yapıyorum?</em></p>

    <p>Rand titremeye başladı, o salıvermeye zaman bulamadan şerateş önünde çözüldü. Rand dehşet içinde sendeleyerek geriledi.</p>

    <p><em>Ben NE YAPIYORUM?</em> diye düşündü Rand yine.</p>

    <p><em>Benim daha önce yaptığımdan daha fazlasını değil,</em> diye fısıldadı Lews Therin.</p>

    <p>Tam, yüzü gecenin gölgesinde, ona bakmaya devam etti.</p>

    <p><em>Ah, Işık,</em> diye düşündü Rand dehşet, şok ve öfke içinde. <em>Yine aynı şeyi yapıyorum. Ben bir canavarım.</em></p>

    <p>Rand <em>saidin</em>’i bırakmadan Ebou Dar’a bir kapıyol ördü, sonra öte yana geçerek Tam’in gözlerindeki dehşetten kaçtı.</p>
  </div>
</body>
</html>