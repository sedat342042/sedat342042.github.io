<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="Önsöz">Önsöz<br/>
    Fırtınanın Anlamı</h1>

    <p>Renald Fanwar evinin verandasında oturmuş, iki sene önce torununun onun için karameşeden yaptığı sağlam sandalyeyi ısıtmaktaydı. Renald kuzeye bakıyordu.</p>

    <p>Siyah gümüş bulutlara.</p>

    <p>Daha önce hiç böylesini görmemişti. Tüm kuzey ufkunu, gökyüzünün yükseklerine kadar kaplamışlardı. Kurşuni değildiler. <em>Siyah</em> ve <em>gümüş</em> rengiydiler. Gece yarısı bir yeraltı kilerinin olduğu kadar karanlık, gürleyen fırtına başları. Aralarında çarpıcı gümüş ışıklar parlıyordu; hiç ses çıkarmayan şimşekler.</p>

    <p>Hava <em>yoğundu.</em> Toz ve kir kokularıyla yoğun. Kuru yaprakların ve yağmayı reddeden yağmurun kokularıyla. Bahar gelmişti. Ama ekinleri büyümemişti. Tek bir filiz bile başını toprağın üzerine çıkarmaya cesaret edememişti.</p>

    <p>Tahtaları gıcırdatarak yavaşça sandalyesinden kalktı; sandalye arkasında yavaşça sallandı. Renald verandanın kenarına yürüdü. Sönmüş olmasına rağmen piposunu kemirdi. Onu tekrar yakmakla uğraşamazdı. O bulutlar onu büyülemişti. Öyle siyahtılar ki. Tıpkı bir çalılık yangınının dumanı gibi, ama hiçbir yangının dumanı o kadar yükseklere yığılmazdı. Hem, <em>gümüş</em> bulutlara ne demeli? Siyah bulutların arasında kabarıyorlardı. Tıpkı kurumla kaplanmış metalin yüzeyinde, cilalı çeliğin parladığı yerler gibi.</p>

    <p>Çenesini ovaladı ve bakışlarını avluya indirdi. Beyaz badanalı bir çitin çevirdiği küçük bir bahçede çalılar ve bir öbek çimen vardı. Çalılar ölmüştü, hem de tamamı. O kışı atlatamamışlardı. Renald’ın onları bir an önce sökmesi gerekiyordu. Çimenler ise... eh, çimenler hâlâ kışın kuruttuğu otlardan ibaretti. Yabani otlar bile bitmemişti.</p>

    <p>Bir gök gürültüsü patlayınca irkildi. Metale çarpan metal gibi saf, keskin, muazzam bir patlama. Gök gürültüsü evin pencerelerini sarstı, verandadaki tahtaları salladı ve Renald kemikleri bile titremiş gibi hissetti.</p>

    <p>Renald geriye sıçradı. O yıldırım yakına düşmüştü –belki arazisinde bir yere. Gidip hasarı incelemek için can atıyordu. Yıldırım yangını bir insanı yok edebilir, arazisini yakıp kül edebilirdi. Bu kadar yukarıda, Sınırboyları’nda, pek çok şey, kasıtsız olsa da, çıra görevi görebilirdi –kurumuş otlar, kuru tahta kiremitler, kuru tohumlar.</p>

    <p>Ama bulutlar hâlâ uzaktaydı. O yıldırım Renald’ın arazisine düşmüş <em>olamazdı.</em> Gümüş ve siyah fırtına bulutları kaynayıp yuvarlandı, kendi kendilerini beslediler ve yuttular.</p>

    <p>Renald gözlerini yumdu ve derin bir nefes alarak kendi kendini sakinleştirdi. Gök gürültüsünü hayal mi etmişti? Gaffin’in hep takıldığı gibi, bunamaya mı başlamıştı? Gözlerini açtı.</p>

    <p>Şimdi bulutlar tam oradaydı, evinin tam üzerinde.</p>

    <p>Sanki, o bakışlarını kaçırmışken saldırmak için, aniden yakına yuvarlanmışlardı. Gökyüzüne hâkim olmuşlardı, devasa ve boğucu, her iki yönde uzanıyorlardı. Renald onların ağırlığının çevresindeki havayı ezdiğini hissedebiliyordu neredeyse. Aniden nemle ağırlaşan havadan bir nefes aldı ve alnı boncuk boncuk terledi.</p>

    <p>O bulutlar çalkalanıyor, koyu kara ve gümüş fırtına başları beyaz patlamalarla sarsılıyordu. Aniden, tıpkı bir hortumun huniye benzeyen bulutu gibi, kaynayarak alçaldılar ve ona doğru geldiler. Renald, çok parlak bir ışığa tutulmuş biri gibi, elini kaldırarak haykırdı. O karanlık. O sonsuz, boğucu <em>siyahlık.</em> Onu alacaktı. Biliyordu.</p>

    <p>Sonra bulutlar yok oldu.</p>

    <p>Piposu verandanın yer tahtalarına çarptı, hafifçe tıkırdadı ve basamaklara yanık tütün taneleri saçtı. Renald onun elinden kaydığını fark etmemişti. Duraksayarak boş mavi gökyüzüne baktı ve boş yere sindiğini fark etti.</p>

    <p>Bulutlar yine ufuktaydı, yaklaşık kırk fersah uzakta. Yumuşak bir sesle gürlemekteydiler.</p>

    <p>Renald piposunu aldı. Yaşlılık lekeleriyle kaplanmış, senelerce güneş altında kalmaktan kararmış elleri titriyordu. <em>Yalnızca bir yanılsama Renald,</em> dedi kendi kendine. <em>Bunamaya başladın, yumurtanın yumurta olduğu kadar kesin.</em></p>

    <p>Ekinler yüzünden diken üzerindeydi. Bu yüzden. Çocuklarla konuşurken iyimser bir tavır takınsa da, bu doğal değildi işte. Şimdiye dek bazı şeyler filizlenmiş olmalıydı. Bu toprakları kırk senedir işliyordu! Arpanın filizlenmesi bu kadar uzun sürmezdi. Kavrulasıca, sürmezdi işte! Dünyada neler oluyordu böyle? Bitkilerin filizleneceğine güvenemiyordunuz ve bulutlar ait oldukları yerde kalmıyordu.</p>

    <p>Kendini, titrek bacaklar üzerinde, sandalyesine oturmaya zorladı. <em>Yaşlanıyorum, olan bu işte...</em> diye düşündü.</p>

    <p>Hayatı boyunca çiftçilik yapmıştı. Sınırboyları’nda çiftçilik yapmak kolay iş değildi, ama sıkı çalışırsanız, sağlam ekinler yetiştirerek başarılı bir hayat sürebilirdiniz. “Bir adamın tarlalarında tohumu ne kadar çok olursa, şansı da o kadar çok olur,” derdi babası hep.</p>

    <p>Eh, Renald bölgedeki en başarılı çiftçilerden biriydi. İki komşu çiftliği satın alabilecek kadar iyi gitmişti işleri ve her sonbaharda pazara otuz araba sürebiliyordu. Şu anda onun için çalışan, tarlaları süren, çitleri kontrol edip onaran altı iyi adamı vardı. Her gün çamura girip onlara iyi çiftçiliğin nasıl yapıldığını göstermesi gerekmediğinden değil. Birazcık başarının sizi bozmasına izin veremezdiniz.</p>

    <p>Evet, tıpkı babasının söylediği gibi, toprağı işlemişti, toprağı yaşamıştı. Havadan herkesten daha fazla anlardı. O bulutlar doğal değildi. Tıpkı karanlık bir gecede hırlayan hayvan gibi, usul usul gürlüyorlardı. Bekleyerek. Yakındaki koruluklarda saklanarak.</p>

    <p>Fazla yakın gelen bir gök gürültüsü daha patlayınca sıçradı. O bulutlar kırk fersah uzakta mıydı? Öyle mi düşünmüştü? Şimdi, dikkatle bakınca, on fersah uzakta görünüyorlardı.</p>

    <p>“Yapma böyle,” diye homurdandı kendi kendine. Kendi sesini duymak iyi geldi. Gerçek geldi. O gürlemeden ve zaman zaman rüzgârda gıcırdayan kepenklerden başka bir şey duymak iyiydi. İçeride akşam yemeğini hazırlamakta olan Auaine’i duyuyor olması gerekmez miydi?</p>

    <p>“Yoruldun. İşte bu. Yorgunsun.” Yelek cebini karıştırdı ve tütün kesesini çıkardı.</p>

    <p>Sağından hafif bir gürleme geldi. Başta, gök gürültüsü olduğunu varsaydı. Ama bu gürleme fazla gıcırtılı, fazla düzenliydi. Bu gök gürültüsü değildi. Bu, dönen tekerleklerin sesiydi.</p>

    <p>Gerçekten de hemen doğuda, Mallard Tepesi’nde büyük bir öküz arabası belirdi. O tepenin adını Renald vermişti. Her iyi tepenin bir isme ihtiyacı vardır. Yol Mallard Yolu’ydu. O zaman neden tepeye de o adı vermesindi?</p>

    <p>Sandalyesinde öne eğildi, gözlerini kıstı ve bulutları görmezden gelmeye özen göstererek araba sürücüsünün yüzünü seçmeye çalıştı. Thulin mi? Demirci mi? Ne demeye tepeleme dolu bir araba sürüyordu ki? Adamın Renald’ın yeni pulluğunun üzerinde çalışıyor olması gerekiyordu!</p>

    <p>Bu mesleği yapan biri için zayıf bir adam olan Thulin yine de çoğu çiftlik çalışanından iki kat kaslıydı. Shienarlıların siyah saçlarına sahipti ve yüzünü orada moda olduğu gibi tıraş etmişti, ama kafasının tepesinde bir saç tutamı yoktu. Thulin’in ailesi soylarının Sınırboyları savaşçılarına dayandığını söylüyordu, ama kendisi tüm diğerleri gibi basit bir köylüydü. Sekiz kilometre doğuda, Meşe Suyu’ndaki demirhaneyi işletiyordu. Renald kış akşamlarında demirciyle sık sık taş oyunu oynardı.</p>

    <p>Thulin geçinip gidiyordu –Renald kadar yaşlı değildi, ama son birkaç kışın ardından emeklilikten bahsetmeye başlamıştı. Demircilik yaşlı bir adama uygun meslek değildi. Elbette, çiftçilik de öyle. Yaşlı adamlara uygun meslek var mıydı ki?</p>

    <p>Thulin’in arabası sert toprak yolda yaklaştı, Renald’ın beyaz çitli avlusuna yanaştı. <em>İşte bu tuhaf,</em> diye düşündü Renald. Arabanın arkasından sıra sıra hayvanlar geliyordu: beş keçi ve iki süt ineği. Arabanın dışına siyah tüylü tavuklarla dolu sandıklar bağlanmıştı ve araba yatağı mobilya, çuvallar ve fıçılarla doluydu. Thulin’in genç kızı Mirala koltukta onunla birlikte oturuyordu. Yanında Thulin’in karısı vardı. Güneyden gelmiş, altın saçlı bir kadındı. Yirmi beş senedir Thulin’in karısıydı, ama Renald Gallanha’yı hâlâ ‘o güneyli kız’ olarak düşünüyordu.</p>

    <p>Tüm aile arabadaydı, hayvanlarının en iyilerini sürüyorlardı. Taşındıkları açıktı. Ama nereye? Akrabaları ziyaret etmeye olabilir mi? O ve Thulin... ah, neredeyse üç haftadır taş oynamamışlardı. Bahar gelirken ve tarlalar aceleyle ekilirken misafirliğe pek zaman kalmıyordu. Birinin sabanları onarması, tırpanları bilemesi gerekiyordu. Thulin’in demirhanesi soğursa kim yapacaktı bu işleri?</p>

    <p>Thulin arabasını Renald’ın avlusunun kenarına çekerken Renald piposuna bir çimdik tütün doldurdu. Sırım gibi, kır saçlı demirci dizginleri kızına verdi, sonra arabadan atladı, yere indiğinde ayakları toz bulutları kaldırdı. Fırtına uzakta hâlâ kaynamaktaydı.</p>

    <p>Thulin çit kapısını itip açtı, sonra uzun adımlarla verandaya yürüdü. Dalgın görünüyordu. Renald selam vermek için ağzını açtı, ama ilk konuşan Thulin oldu.</p>

    <p>“En iyi örsümü Gallanha’nın eski çilek tarhına gömdüm Renald,” dedi iri yarı demirci. “Nerede olduğunu hatırlıyorsun, değil mi? En iyi alet takımım da orada. Hepsini iyice yağladım ve kuru kalsın diye sarıp, en iyi sandığımın içine koydum. Bu paslanmalarını engeller. En azından bir süreliğine.”</p>

    <p>Renald yarı dolu piposunu tutarak ağzını kapadı. Thulin örsünü gömmüşse... eh, bir süreliğine geri dönmeyi planlamıyor demekti. “Thulin, ne...”</p>

    <p>“Geri dönmezsem,” dedi Thulin kuzeye bakarak, “eşyalarımı çıkarıp, bakıldıklarından emin olur musun? Onları özenli birine sat Renald. O örsü herhangi birinin dövmesine dayanamam. O aletleri toparlamak yirmi senemi aldı, biliyorsun.”</p>

    <p>“Ama Thulin!” dedi Renald. “Nereye gidiyorsun?”</p>

    <p>Thulin yine ona dönerek, bir kolunu veranda korkuluğuna attı. Kahverengi gözleri ciddiydi. “Fırtına geliyor,” dedi. “Bu yüzden kuzeye gitmem gerektiğini düşündüm.”</p>

    <p>“Fırtına mı?” diye sordu Renald. “Ufuktakini mi kastediyorsun? Thulin, kötü görünüyor –kemiklerim kavrulsun, kötü görünüyor gerçekten– ama ondan kaçmanın faydası yok. Daha önce de kötü fırtınalar gördük.”</p>

    <p>“Bunun gibisini değil eski dostum,” dedi Thulin. “Bu görmezden gelinecek fırtına değil.”</p>

    <p>“Thulin?” diye sordu Renald. “Sen neden bahsediyorsun?”</p>

    <p>O yanıt veremeden Gallanha arabadan seslendi. “Ona tencerelerden bahsettin mi?”</p>

    <p>“Ah,” dedi Thulin. “Gallanha karının beğendiği o bakır dipli tencere takımını ovaladı. Mutfak masasında duruyorlar, Auaine almak isterse onu bekliyorlar.” Sonra Thulin Renald’a başıyla selam verdi ve arabasına yürümeye başladı.</p>

    <p>Renald sersemlemiş halde oturdu. Thulin her zaman dobra bir adam olmuştu; aklından geçeni söylemeyi ve sonra unutmayı tercih ederdi. Renald’ın onda sevdiği buydu. Ama demirci bir sohbeti, bir koyun sürüsünü yarıp geçen kaya parçası gibi tamamlayıp, herkesi serseme de çevirebilirdi.</p>

    <p>Renald piposunu sandalyede bırakarak kalktı ve Thulin’in peşinden avluyu aşıp, arabaya yürüdü. <em>Kavrulası,</em> diye düşündü Renald iki yana bakarak ve yine kahverengi otları, ölü çalıları fark ederek. O avlu için çok emek vermişti.</p>

    <p>Demirci arabasının yanlarına bağlı tavuk sandıklarını kontrol ediyordu. Renald ona yetişti, elini uzattı, ama Gallanha ona seslendi.</p>

    <p>“Hey, Renald,” dedi sürücü koltuğundan. “Bunları al.” Yumurta dolu bir sepet uzattı. Topuzundan bir tutam sarı saç kaçmıştı. Renald sepete uzandı. “Bunları Auaine’e ver. Geçen güz inen tilkiler yüzünden yumurtasız kaldığınızı biliyorum.”</p>

    <p>Renald yumurta sepetini aldı. Bazıları beyaz, bazıları kahverengiydi. “Evet, ama <em>nereye</em> gidiyorsunuz Gallanha?”</p>

    <p>“Kuzeye dostum,” dedi Thulin. Gelip, elini Renald’ın omzuna koydu. “Bir ordu toplanacağını tahmin ediyorum. Demircilere ihtiyaçları olacak.”</p>

    <p>“Lütfen,” dedi Renald yumurta sepetiyle işaret ederek. “En azından birkaç dakika durun. Auaine fırına ekmek atmıştı. Sevdiğin şu yoğun, ballı olanlardan. Bunu taş oyunu oynarken konuşabiliriz.”</p>

    <p>Thulin duraksadı.</p>

    <p>“Yola çıksak daha iyi,” dedi Gallanha usulca. “O fırtına yaklaşıyor.”</p>

    <p>Thulin başını salladı, sonra arabaya tırmandı. “Sen de kuzeye gelmek isteyebilirsin Renald. Gelirsen, getirebildiğin her şeyi getir.” Duraksadı. “Buradaki aletlerle, ufak çaplı metal işleri yapabiliyorsun, bu yüzden en iyi tırpanlarını al ve onları sırıklı silahlara dönüştür. En iyi iki tırpanını; cimrilik edip en iyi ikinci ya da üçüncü tırpanlarını değil. En iyisini al, çünkü kullanacağın silah o olacak.”</p>

    <p>Renald kaşlarını çattı. “Ordu toplanacağını nereden biliyorsun? Thulin, kavrulayım, ben asker falan değilim!”</p>

    <p>Thulin onu duymamış gibi devam etti. “Sırıklı silahla birini atının sırtından çekip alabilir, sonra da biçebilirsin. Bir düşününce, belki üçüncü en iyi tırpanınla da iki kılıç yapabilirsin.”</p>

    <p>“Ben kılıç yapmaktan ne anlarım? Ya da kılıç kullanmaktan?”</p>

    <p>“Öğrenebilirsin,” dedi Thulin kuzeye dönerek. “Herkes lazım olacak Renald. Herkes. Bizi öldürmeye geliyorlar.” Renald’a baktı. “Kılıç yapmak o kadar zor değil. Bir tırpanın ucunu alıyorsun, düzeltiyorsun; sonra düşmanının kılıcı kayıp senin elini kesmesin diye, bir tahta parçası bulup, koruma parçası yapıyorsun. Daha çok, elindeki malzemeyi kullanıyor olacaksın.”</p>

    <p>Renald gözlerini kırpıştırdı. Soru sormayı bıraktı, ama onlar hakkında düşünmeyi bırakamıyordu. Beyninin içinde, çitlerdeki kapıdan geçmeye çalışan sığırlar gibi sıkışmışlardı.</p>

    <p>“Bütün hayvanlarını getir Renald,” dedi Thulin. “Onları yersin –ya da adamların yer–, süt de lazım olur. Yemesen bile, sığır ya da koyun eti karşılığında değiş tokuş yapabileceğin adamlar olacaktır. Her şey çok çabuk bozulduğundan, kış erzakları da azaldığından, yiyecek kıt olacak. Neyin varsa getir. Kurufasulye, kurutulmuş meyve, her şeyi.”</p>

    <p>Renald avlu kapısına yaslandı. Eli ayağı tutmuyormuş gibi hissediyordu. Sonunda tek bir soru sormayı başardı. “Neden?”</p>

    <p>Thulin duraksadı, sonra arabadan uzaklaştı ve elini yine Renald’ın omzuna koydu. “Bu kadar ani olduğu için üzgünüm. Ben... eh, lafla aram nasıldır bilirsin Renald. O fırtınanın ne olduğunu bilmiyorum. Ama ne anlama geldiğini biliyorum. Hiç elime kılıç almadım, ama babam Aiel Savaşı’nda savaştı. Ben bir Sınırboyluyum. Ve o fırtına, sonun yaklaştığı anlamına geliyor Renald. Geldiği zaman orada olmamız lazım.” Durdu, sonra dönüp kuzeye baktı ve toplanan bulutları, tarlasının ortasında zehirli yılan bulmuş bir çiftçinin bakışlarıyla izledi. “Işık bizi korusun dostum. Orada olmamız lazım.”</p>

    <p>Bunu da söyledikten sonra elini çekti ve arabaya tırmandı. Renald onların hareketlenmesini, öküzleri dürtüklemelerini ve kuzeye doğru uzaklaşmalarını izledi. Renald, uyuşuk bir hisle, uzun zaman izledi.</p>

    <p>Uzakta gök gürültüsü tepelere çarpan bir kırbaç gibi patladı.</p>

    <p>Çiftlik evinin kapısı açıldı ve kapandı. Auaine yanına geldi. Kır saçlarını topuz yapmıştı. Auaine’in saçları senelerdir bu renkti; erken kırlaşmıştı ve Renald bu rengi her zaman sevmişti. Kırdan çok gümüş rengi. Tıpkı bulutlar gibi.</p>

    <p>“O gelen Thulin miydi?” diye sordu Auaine, uzakta toz kaldıran arabaya bakarak. Yola tek bir siyah tavuk tüyü uçtu.</p>

    <p>“Evet.”</p>

    <p>“Biraz gevezelik etmek için bile kalmadı mı?”</p>

    <p>Renald başını iki yana salladı.</p>

    <p>“Ah, ama Gallanha yumurta göndermiş!” Sepeti aldı ve yumurtaları içeri taşımak için önlüğüne aktarmaya başladı. “Çok tatlı kadın. Sepeti yere bırak; onu almak için birini gönderecektir.”</p>

    <p>Renald kuzeye bakmakla yetindi.</p>

    <p>“Renald?” diye sordu Auaine. “Sana ne oldu, seni ihtiyar kütük?”</p>

    <p>“Tencereleri ovup sana bırakmış,” dedi Renald. “Bakır dipli olanları. Mutfak masasının üzerinde. İstiyorsan hepsi senin.”</p>

    <p>Auaine sustu. Sonra keskin bir çatırtı geldi ve Renald omzunun üzerinden baktı. Auaine’in önlüğü gevşemişti ve yumurtalar kayıp yere düşmüş, kırılmıştı.</p>

    <p>Auaine çok sakin bir sesle, “Başka bir şey söyledi mi?” diye sordu.</p>

    <p>Renald seyrek saçlarını kaşıdı. “Fırtınanın yaklaştığını ve kuzeye gitmeleri gerektiğini söyledi. Thulin bizim de gitmemiz gerektiğini söyledi.”</p>

    <p>Biraz daha dikildiler. Auaine önlüğünü toparlayarak yumurtaların geri kalanını sağlama aldı. Düşenlere bakmadı. Yalnızca kuzeye bakıyordu.</p>

    <p>Renald döndü. Fırtına yine aniden yaklaşmıştı. Ve bir şekilde, <em>daha da kararmış</em> görünüyordu.</p>

    <p>“Bence onları dinlemeliyiz Renald,” dedi Auaine. “Ben... ben gidip yanımızda götüreceklerimizi ayarlayayım. Sen de arkaya dolan da adamları toparla. Ne süreliğine gideceğimizi söylediler mi?”</p>

    <p>“Hayır,” dedi Renald. “Nedenini de söylemediler. Yalnızca fırtına yüzünden kuzeye gitmemiz gerektiğini. Ve... bunun son olduğunu.”</p>

    <p>Auaine keskin bir nefes aldı. “Eh, sen gidip adamları hazırla. Ben evle ilgilenirim.”</p>

    <p>Auaine telaşla içeri girdi ve Renald kendini fırtınaya sırtını dönmeye zorladı. Evin çevresinden dolanıp ahır avlusuna girdi, çiftlik işçilerine seslendi. Sağlam yapılı, iyi adamlardı. Kendi oğulları talihlerini başka yerde denemişlerdi, ama altı işçisi Renald’ın oğulları gibiydi neredeyse. Merk, Favidan, Rinnin, Veshir ve Adamad çevresine toplandılar. Hâlâ şaşkın hisseden Renald iki tanesini hayvanları toparlamaya, ikisini kıştan kalan tahıl ve erzakı toparlamaya yolladı ve son adamı da Geleni’yi getirmeye gönderdi. Geleni, ambarları yüzünden ekimin yolunda gitmemesi ihtimaline karşı, yeni tohumlar almak için köye gitmişti.</p>

    <p>Beş adam dağıldı. Renald bir an avluda dikildi, sonra yeni hafif demirhanesini getirmek için ahıra girdi ve onu güneş ışığına çekti. Yalnızca bir örsten ibaret değildi; küçük, eksiksiz bir demirhaneydi ve taşınabilir olması için yapılmıştı. Renald ona tekerlek takmıştı; bir ahırda demirhane çalıştıramazdınız. Onca toz tutuşurdu. Kolları kaldırdı ve avlunun kenarındaki, iyi tuğlalardan inşa ettiği, gerektiğinde ufak tefek onarımlar yaptığı kovuğa sürükledi.</p>

    <p>Bir saat sonra ateşi tutuşturmuştu. Thulin kadar becerikli değildi, ama babasından, insanın kendi demirhanesini işletmeyi az da olsa bilmesinin büyük fark yarattığını öğrenmişti. Bazen, tek bir kırık menteşeyi onarttırmak için kasabaya gidip onca zamanı boşa harcamak istemezdiniz.</p>

    <p>Bulutlar hâlâ oradaydı. Renald demirhaneden çıkıp ahıra yönelirken onlara bakmamaya çalıştı. O bulutlar göz gibiydi, omzunun üzerinden bakıyorlardı.</p>

    <p>Ahırın içinde, duvardaki aralıklardan ışık süzülüyor, tozun ve samanın üzerine düşüyordu. Renald yapıyı yirmi beş sene önce kendi elleriyle inşa etmişti. O çarpık çatı tahtalarını değiştirmeyi düşünüp duruyordu, ama artık zamanı yoktu.</p>

    <p>Alet duvarında üçüncü en iyi tırpanına uzandı, ama durdu. Derin bir nefes alarak, duvardan en iyi tırpanını indirdi. Demirhaneye geri yürüdü ve tırpanın sapını söktü.</p>

    <p>Tahtayı kenara atarken, çiftlik işçilerinin en yaşlısı olan Veshir, iki keçi çekerek yaklaştı. Veshir demirhanenin üzerindeki tırpan çeliğini görünce ifadesi karardı. Keçileri bir direğe bağladı, sonra koşarak Renald’a yaklaştı, ama konuşmadı.</p>

    <p>Bir sırıklı silahı nasıl yapmalı? Thulin bir adamı atından aşağı çekmeye yaradıklarını söylemişti. Eh, tırpan sapının yerine daha uzun, düz bir sap takması gerekecekti. Sırığın ucu çeliğin dibini aşacak, kaba bir mızrak ucu oluşturacaktı ve Renald sağlam olsun diye ucunu bir parça tenekeyle kaplayacaktı. Sonra çeliği ısıtması ve ucunun yarısını kırması, bir adamı atından aşağı çekebilecek ve aynı zamanda belki biçebilecek bir çengel yapması gerekecekti. Çeliği ısıtmak için közlerin arasına soktu, sonra önlüğünü bağlamaya başladı.</p>

    <p>Veshir bir dakika kadar orada durarak onu izledi. Sonunda yaklaştı ve Renald’ın kolunu tuttu. “Renald, ne yapıyorsun?”</p>

    <p>Renald kolunu çekip kurtardı. “Kuzeye gidiyoruz. Fırtına geliyor ve biz kuzeye gidiyoruz.”</p>

    <p>“Sırf bir fırtına için mi kuzeye gidiyoruz? Bu çılgınlık!”</p>

    <p>Renald’ın Thulin’e söylediği şeyin hemen hemen aynısıydı. Uzakta gök gürültüsü patladı.</p>

    <p>Thulin haklıydı. Ekinler... gökyüzü... hiçbir uyarı vermeden bozulan yiyecekler. Renald Thulin’le konuşmadan önce de biliyordu. İçten içe biliyordu. Bu fırtına, başlarının üzerinden geçip gitmeyecekti. Onunla yüzleşmek gerekiyordu.</p>

    <p>“Veshir,” dedi Renald işine dönerek, “bu çiftlikte... ne kadar, on beş senedir mi çalışıyorsun? Sen benim tuttuğum ilk adamsın. Sana ve ailene nasıl davrandım?”</p>

    <p>“Bana iyi davrandın,” dedi Veshir. “Ama, yak beni, Renald, daha önce hiç çiftliği <em>terk etmeye</em> karar vermemiştin! Bu ekinler, onları bırakırsak kuruyup toza dönüşürler. Burası güneylilerin ıslak çiftliklerinden değil. Nasıl öylesine çekip gidebiliriz?”</p>

    <p>“Çünkü,” dedi Renald, “gitmezsek, ekip ekmememizin önemi kalmayacak.”</p>

    <p>Veshir kaşlarını çattı.</p>

    <p>“Evlat,” dedi Renald, “dediğimi yapacaksın, o kadar. Git, hayvanları toplamayı bitir.”</p>

    <p>Veshir uzun adımlarla uzaklaştı, ama denileni de yaptı. Çabuk öfkelense de, iyi bir adamdı.</p>

    <p>Renald çeliği ateşten aldı. Metal beyaz beyaz parlıyordu. Onu küçük örse dayadı ve çeliğin dibindeki yumruyu dövmeye başladı. Metale çarpan çekicin sesi gereğinden daha yüksek geliyordu. Gök gürültüsü gibi çınlıyor ve sesler birbirine karışıyordu. Sanki çekicin her darbesi fırtınadan bir parçaydı.</p>

    <p>Renald çalışırken çınlamalar sözcükler oluşturuyordu sanki. Biri kafasının arkasında mırıldanıyormuş gibiydi. Aynı sözler, tekrar tekrar.</p>

    <p><em>Fırtına geliyor. Fırtına geliyor...</em></p>

    <p>Dövmeye devam etti, tırpanın keskin ucunu korudu, ama çeliği düzleştirdi ve ucuna bir kanca yaptı. Nedenini hâlâ bilmiyordu. Ama fark etmezdi.</p>

    <p>Fırtına geliyordu ve onun hazır olması gerekiyordu.</p>

    <p class="paragraf">Çarpık bacaklı askerlerin Tanera’nın battaniyeye sarılı cesedini eyere bağlamasını izlerken Falendre tekrar ağlamaya başlama dürtüsü ile, kusma dürtüsü ile mücadele etti. O kıdemliydi ve hayatta kalan dört <em>sul’dam</em>’ın kendini toplamasını istiyorsa, onun da kendisini toplaması gerekiyordu. Kendi kendine daha kötülerini de gördüğünü söylemeye çalıştı. Tek bir <em>sul’dam</em>’dan, tek bir <em>damane</em>’den daha fazlasının öldüğü savaşlar. Ama bu, Tanera ile Miri’nin nasıl öldüğünü aklına getirdi ve zihni buna direndi.</p>

    <p>Yanında büzülmüş olan Nenci sızlanıyordu. Falendre <em>damane</em>’nin başını okşadı ve <em>a’dam</em> aracılığı ile yatıştırıcı duygular yollamaya çalıştı. Genellikle bu iş görürdü, ama bugün o kadar işe yaramıyordu. Kendi duyguları da fazla çalkantılıydı. <em>Damane</em>’ye kalkan konulduğunu ve bunu kimin yaptığını bir unutabilse. Neyin yaptığını. Nenci yine sızlandı.</p>

    <p>“Emrettiğim gibi mesajı iletecek misin?” dedi bir adam arkasından.</p>

    <p>Hayır, sıradan bir adam değildi bu. Sesi Falendre’nin içinde bir asit gölünü çalkaladı. Kendini ona dönmeye zorladı; o soğuk, sert gözlere bakmaya zorladı. O gözler bakış açısıyla renk değiştiriyorlardı, şimdi mavi, şimdi gri, ama her zaman cilalı taşlar gibi. Falendre pek çok haşin adam tanımıştı, ama elini kaybettikten birkaç dakika sonra buna bir eldiven kaybetmekten farksızmış gibi yaklaşacak kadar katı bir adamla karşılaşmış mıydı hiç? Resmi bir biçimde eğildi ve Nenci’nin de aynısını yapması için <em>a’dam</em>’ı çekiştirdi. Şimdiye dek, bu koşullar altında, tutsak olarak iyi muamele görmüşlerdi. Hatta yıkanmaları için su verilmişti ve çok da uzun süre tutsak olarak kalmayacakları ifade edilmişti. Ama bu adam söz konusuyken, neyin değişikliğe yol açabileceğini kim bilebilirdi? Özgürlük vaadi bir tür entrikanın parçası olabilirdi.</p>

    <p>“Mesajınızı, gerektiği gibi özenle ileteceğim,” diye başladı, sonra dili dolaştı. Onun için ne unvan kullanacaktı? “Lord Ejder,” diye bitirdi telaşla. Sözcükler dilini kurutuyordu, ama adam başını salladı, bu yüzden yeterli olmalıydı.</p>

    <p>Havadaki o imkânsız deliklerin birinden bir <em>marath’damane</em> çıktı, saçlarını uzun bir örgü halinde toplamış genç bir kadın. Üzerinde, Kan’dan biri kadar çok mücevher taşıyordu ve tuhaf bir biçimde, alnının ortasında kırmızı bir nokta vardı. “Burada daha ne kadar kalmayı düşünüyorsun Rand?” diye sordu, haşin bakışlı genç adam olduğu kişi değil, bir uşakmış gibi. “Burada Ebou Dar’a ne kadar yakınız? Mekân Seanchanlarla dolu, biliyorsun ve muhtemelen dört bir yöne <em>raken</em>’ler uçuruyorlardır.”</p>

    <p>“Bunu sorman için Cadsuane mi yolladı seni?” dedi adam yanakları hafifçe kızararak. “Fazla kalmadı Nynaeve. Birkaç dakika daha.”</p>

    <p>Genç kadın bakışlarını diğer <em>sul’dam</em> ve <em>damane</em>’lere çevirdi. Hepsi Falendre’yi örnek alarak, onları izleyen bir <em>marath’damane,</em> özellikle de siyah ceketli adamlar yokmuş gibi davranıyorlardı. Diğerleri üstlerini başlarını ellerinden geldiğince toparlamışlardı. Surya yüzündeki kanı ve <em>damane</em>’si Tabi’nin yüzünü temizlemişti. Malian yaralarına, tuhaf şapkalar takmış gibi görünmelerine sebep olan büyük sargı bezleri bağlamıştı. Ciar elbisesine dökülen kusmuğun büyük kısmını çıkarmayı başarmıştı.</p>

    <p>“Ben hâlâ onlara Şifa vermem gerektiğini düşünüyorum,” dedi Nynaeve aniden. “Kafaya alınan darbeler, hemen ortaya çıkmayan tuhaf şeylere yol açabilir.”</p>

    <p>Surya, yüzü sertleşerek, korumak istercesine Tabi’yi arkasına çekti. Koruyabilirmiş gibi. Tabi’nin açık renkli gözleri dehşetle irileşti.</p>

    <p>Falendre elini yalvarırcasına uzun boylu genç adama uzattı. Yenidendoğan Ejder’e, anlaşıldığı kadarıyla. “Lütfen. Biz Ebou Dar’a ulaşır ulaşmaz tıbbi bakım görecekler.”</p>

    <p>“Boş ver Nynaeve,” dedi genç adam. “Şifa istemiyorlarsa, istemiyorlardır.” <em>Marath’damane</em> ona kaşlarını çattı. Örgüsünü öyle sıkı kavramıştı ki, parmak boğumları bembeyaz kesilmişti. Adam dikkatini Falendre’ye çevirdi. “Ebou Dar yolu buranın yaklaşık bir saat doğusunda. Hızlı giderseniz şehre gece çökerken varabilirsiniz. <em>Damane</em>’ler üzerindeki kalkanlar yaklaşık yarım saat sonra dağılacak. <em>Saidar</em>’la örülen kalkanlar için bu doğru, değil mi Nynaeve?” Kadın sessizlik içinde kaşlarını çatarak baktı. “Doğru değil mi Nynaeve?”</p>

    <p>“Yarım saat,” diye yanıt verdi kadın sonunda. “Ama bunların hiçbiri doğru değil Rand al’Thor. O <em>damane</em>’leri geri göndermek. Doğru değil ve sen bunu biliyorsun.”</p>

    <p>Bir an adamın bakışları daha da soğudu. Daha sert değil. Bu imkânsız olurdu. Ama o uzun an boyunca, buzdan mağaralara benzemişlerdi. “İlgilenmem gereken birkaç koyundan başka hiçbir şey yokken doğruyu bulmak kolaydı,” dedi usulca. “Bugünlerde, ona rastlamak daha zor oluyor.” Başını çevirerek sesini yükseltti. “Logain, herkesi kapıyoldan geri götür. Evet, evet. Merise. Sana emir vermeye çalışmıyorum. Ama bize katılmaya tenezzül eder miydin? Birazdan kapanacak.”</p>

    <p>Kendilerine Aes Sedai diyen <em>marath’damane</em>’ler havadaki o çılgın açıklıktan sıra halinde geçmeye başladılar, siyah ceketli adamlar, yani Asha’manlar ve aralarındaki çengel burunlu askerler de öyle. Askerler Tanera’yı atın eyerine bağlamayı bitirmişlerdi. Hayvanları Yenidendoğan Ejder sağlamıştı. Olanlardan sonra onlara armağanlar vermesi ne tuhaftı.</p>

    <p>Haşin bakışlı genç adam ona döndü. “Verdiğim talimatları tekrarla.”</p>

    <p>“Ebou Dar’a döneceğim ve oradaki önderlerimize bir mesaj ileteceğim.”</p>

    <p>“Dokuz Ayın Kızı,” dedi Yenidendoğan Ejder sertçe. “Mesajımı ona ileteceksin.”</p>

    <p>Falendre sendeledi. Değil Yüksek Leydi, İmparatoriçe’nin kızı, sonsuza dek yaşasın, Kan’dan biriyle konuşmaya bile layık değildi. Ama bu adamın ifadesi itiraza izin vermiyordu. Falendre bir yol bulacaktı. “Mesajı ona ileteceğim,” dedi Falendre. “Ona... ona bu saldırıyı kötü niyetle yapmadığınızı ve görüşmek istediğinizi söyleyeceğim.”</p>

    <p>“Görüşmeyi <em>hâlâ</em> istediğimi,” dedi Yenidendoğan Ejder.</p>

    <p>Falendre’nin bildiği kadarıyla Dokuz Ayın Kızı’nın ilk görüşmeden haberi yoktu. Anath tarafından gizlice ayarlanmıştı. Bu yüzden Falendre bu adamın Yenidendoğan Ejder olması gerektiğini kesin olarak <em>biliyordu.</em> Çünkü ancak Yenidendoğan Ejder Terkedilmişlerden biriyle yüzleşebilir ve yalnızca canlı kurtulmakla yetinmez, muzaffer çıkardı.</p>

    <p>Gerçekten de kadın bu muydu? Terkedilmişlerden biri? Falendre’nin zihni bu fikirle fırıl fırıl döndü. İmkânsız. Ama, işte, Yenidendoğan Ejder buradaydı. O yaşıyorsa, yeryüzünde yürüyorsa, Terkedilmişler de yaşıyor olmalıydı. Falendre’nin kafası karışıktı, düşünceleri dönüp dolaşıp aynı yere geliyordu, biliyordu. Dehşetini perdeledi –onunla daha sonra ilgilenecekti. Kendine hâkim olması gerekiyordu.</p>

    <p>Kendini, bu adamın göz yerine taşıdığı o donuk mücevherlere bakmaya zorladı. Sırf hayatta kalan dört <em>sul’dam</em>’a güven vermek için bile olsa, vakarını biraz koruması gerekiyordu. <em>Damane</em>’lere de elbette. <em>Sul’dam</em>’lar kendilerini yine kaybederlerse, <em>damane</em>’ler için umut kalmazdı.</p>

    <p>“Ona diyeceğim ki,” dedi Falendre sesini sakin tutmaya çalışarak, “onunla görüşmeyi <em>hâlâ</em> arzu ediyorsunuz. Halklarımız arasında barış olması gerektiğine inanıyorsunuz. Ve diyeceğim ki, Leydi Anath... Terkedilmişlerden biriydi.”</p>

    <p>Kenarda, birkaç <em>marath’damane</em>’nin Anath’ı itip havadaki delikten geçirdiklerini gördü. Kadın, tutsak alınmasına rağmen vakarını korumuştu. O <em>her zaman</em> kendi konumundan daha yükseklere göz dikmişti. Gerçekten de bu adamın söylediği şey olabilir miydi?</p>

    <p>Falendre <em>der’sul’dam</em> ile nasıl yüzleşecek, bu trajediyi, bu korkunç kargaşayı nasıl açıklayacaktı? Buradan uzaklaşmak, saklanacak bir yer bulmak için can atıyordu.</p>

    <p>“Barış yapmak <em>zorundayız,</em>” dedi Yenidendoğan Ejder. “Bunun olmasını sağlayacağım. Hanımına söyle, beni Arad Doman’da bulabilir; orada güçlerinize karşı verilen savaşı bastıracağım. Bunu, iyi niyetimin bir işareti olarak yapacağımı hanımına ilet. Tıpkı sizi de iyi niyetimden serbest bıraktığım gibi. Terkedilmişlerden biri tarafından kullanılmak utanılacak bir şey değil, özellikle de o... yaratık tarafından. Bir açıdan, artık daha huzurluyum. Aralarından birinin Seanchan soylularının arasına karıştığından endişeleniyordum. Semirhage olması gerektiğini tahmin etmeliydim. O her zaman zor durumları tercih etmiştir.”</p>

    <p>Terkedilmişlerden inanılmaz bir aşinalıkla bahsediyordu ve bu Falendre’nin tüylerini ürpertiyordu.</p>

    <p>Adam ona baktı. “Gidebilirsiniz,” dedi, sonra gitti ve havadaki yırtıktan geçti. Falendre yolculuk yapmak için kullanılan bu numarayı Nenci’ye öğretmek için neler vermezdi. <em>Marath’damane</em>’lerin sonuncusu da delikten geçti ve delik kapandı, Falendre ile diğerlerini yalnız bıraktı. Acınası bir gruptular. Talha hâlâ ağlıyordu ve Malian kusacakmış gibi görünüyordu. Diğerlerinin çoğunun yüzü, yıkanmadan önce kanlıydı ve derilerinde hâlâ kırmızı lekeler ve pıhtılaşmış kan vardı. Falendre onlara Şifa verilmesini engelleyebildiği için memnundu. O <em>adamlardan</em> birinin Ejder’in grubundan birine Şifa verdiğini görmüştü. O yoz ellerin altında olmanın bir insanda ne gibi bir leke bırakacağını kim bilebilirdi?</p>

    <p>“Güçlü olun,” diye emretti diğerlerine, hissettiğinden daha kararlı bir sesle. Adam onu serbest bırakmıştı gerçekten! Falendre bunu yapmasını beklemeye cesaret edememişti. Bir an önce gitmek en iyisiydi. Hemen. Diğerlerini paylayarak onlara bırakılan atlara bindirdi ve birkaç dakika sonra güneye, Ebou Dar’a doğru yol alıyorlardı. Her <em>sul’dam,</em> yanında <em>damane</em>’siyle yol alıyordu.</p>

    <p>Bugün yaşadıkları olaylar, <em>damane</em>’sinin ondan koparılması, bir daha eline <em>a’dam</em> almasına izin verilmemesi anlamına gelebilirdi. Anath gittiğine göre, ceza bir başkasına verilecekti. Yüksek Leydi Suroth ne diyecekti? <em>Damane</em> ölmüştü ve Yenidendoğan Ejder hakaret görmüştü.</p>

    <p>Kuşkusuz, başına gelebileceklerin en kötüsü <em>a’dam</em> kullanmasına izin verilmemesi olurdu. Falendre gibi birini <em>da’covale</em> yapmazlardı, değil mi? Düşünce bile midesinin kalkmasına sebep oluyordu.</p>

    <p>Bugünün olaylarını çok dikkatle açıklaması gerekiyordu. Bu meseleleri, hayatını kurtaracak bir şekilde sunmanın bir yolu olmak zorundaydı.</p>

    <p>Ejder’e, doğrudan Dokuz Ayın Kızı ile konuşmak üzere söz vermişti. Ve konuşacaktı da. Ama hemen yapmayabilirdi. Dikkatle düşünmek gerekiyordu. Hem de büyük dikkatle.</p>

    <p>Atının boynuna eğildi ve onu dürterek diğerlerinin önüne geçti. Böylece, gözlerindeki hayal kırıklığını, acıyı ve dehşeti görmeyeceklerdi.</p>

    <p class="paragraf">Her Daim Muzaffer Ordu’nun Korgenerali Tylee Khirgan ormanlık tepede atının sırtında oturmuş, kuzeye bakıyordu. Burası öyle farklı bir yerdi ki. Memleketi Maram Kashor, Seanchan’ın en güneydoğu ucunda kurak bir adaydı. Lumma ağaçları düz, yüksek canavarlardı; tepede biten geniş yapraklar Yüksek Kan’dan birinin saç sorgucunun tepesi gibi görünürdü.</p>

    <p>Onlarla karşılaştırıldığında bu diyarda ağaç yerine geçen şeyler boğum boğum, çarpık, çok dallı çalılardan farksızdı. Dalları yaşlı askerlerin, senelerce kılıç tutmaktan arterit olmuş parmakları gibiydi. Yerliler bu bitkilere ne demişti? Funda mı? Ne tuhaf. Atalarının bazılarının buralı olduğunu, Luthair Paendrag’la birlikte yolculuk ederek Seanchan’a geldiğini düşünmek!</p>

    <p>Ordusu aşağıdaki yolda toz kaldırarak yürüyordu. Binlerce adam. Önceden sahip olduğundan daha az, ama çok da az değil. Aiellerle savaşmasının üzerinden iki hafta geçmişti. Perrin Aybara’nın planı o savaşta etkileyici bir biçimde işe yaramıştı. Öyle bir adamın yanında savaşmak hem hoş hem de acı bir deneyimdi: dehası yüzünden hoş, bir gün savaş meydanında karşı karşıya kalmaları endişesi yüzünden acı. Tylee dövüşte zorlu bir rakipten zevk alan biri değildi. O her zaman kolay bir zaferi tercih ederdi.</p>

    <p>Bazı generaller hiç çabalamamanın, kendini geliştirmek zorunda kalmamak anlamına geldiğini söylerdi. Tylee kendisinin ve adamlarının egzersiz meydanında gelişmeyi tercih edeceklerini, çabalama işini düşmanlarına bırakmayı yeğleyeceklerini düşünüyordu.</p>

    <p>Perrin’le yüzleşmek istemezdi. Hayır, kesinlikle istemezdi. Ve bunun tek sebebi ondan hoşlanması değildi.</p>

    <p>Toprağa vuran ağır nal sesleri duyuldu. Tylee yan tarafa baktığı zaman Mishima’nın beyaz iğdiş atını onunkine yaklaştırdığını gördü. Adamın miğferi eyerine bağlıydı ve yaralı yüzü düşünceliydi. Bir çiftti onlar. Tylee’nin yüzünde de eski yaraların izleri vardı.</p>

    <p>Mishima ona selam verdi. Tylee Kan’a terfi ettiğinden beri daha saygılıydı. <em>Raken</em>’le teslim edilen o özel mesaj, beklenmedik bir mesaj olmuştu. Bir şerefti; Tylee’nin hâlâ alışamadığı bir şeref.</p>

    <p>“Hâlâ savaş hakkında mı düşünüyorsun?” diye sordu Mishima.</p>

    <p>“Evet,” dedi Tylee. İki hafta olmuştu ve hâlâ kafasını meşgul ediyordu. “Sen ne düşünüyorsun?”</p>

    <p>“Aybara hakkında mı demek istiyorsun?” diye sordu Mishima. Hâlâ onunla bir dost gibi konuşuyordu, ama onunla göz göze gelmekten kaçınıyordu. “O iyi bir asker. Belki fazla odaklanmış, fazla adanmış. Ama sağlam.”</p>

    <p>“Evet,” dedi Tylee, sonra başını iki yana salladı. “Dünya değişiyor Mishima. Hayal edemediğimiz şekillerde. İlk önce Aybara, sonra tuhaflıklar.”</p>

    <p>Mishima düşünceli düşünceli başını salladı. “Adamlar onlardan bahsetmek istemiyor.”</p>

    <p>“Genellikle olayların yanılsama olduğu ortaya çıkıyor,” dedi Tylee. “Devriyeler <em>bir şeyler</em> görüyor.”</p>

    <p>“İnsanlar öylesine ortadan kaybolmaz,” dedi Mishima. “Sence Tek Güç’ün işi mi?”</p>

    <p>“Ne olduğunu bilmiyorum,” dedi Tylee. Ağaçların üzerinden çevresine baktı. Önceden gördüğü bazı ağaçlar gonca vermeye başlamıştı, ama bunların tekinde bile yoktu. Hava yeterince ısınmıştı, ekim zamanı olmalıydı, ama bu ağaçlar iskelet gibi görünüyordu. “Halamak’ta böyle ağaçlar var mı?”</p>

    <p>“Tam olarak böyle değil,” dedi Mishima. “Ama benzerlerini daha önce de gördüm.”</p>

    <p>“Şimdiye dek gonca vermiş olmaları gerekmez mi?”</p>

    <p>Mishima omuzlarını silkti. “Ben bir askerim General Tylee.”</p>

    <p>“Fark etmemiştim,” dedi Tylee ifadesiz bir sesle.</p>

    <p>Adam homurdandı. “Demek istediğim, ağaçlara dikkat etmem. Ağaçlar kanamaz. Belki gonca vermiş olmaları gerekiyordu, belki gerekmiyordu. Okyanusun bu yakasında pek az şey mantıklı geliyor. Baharda gonca vermeyen ağaçlar tuhaflıklardan yalnızca bir tanesi. Daha fazla <em>marath’damane</em>’nin Kan’danmış gibi davranması, herkesin onlara eğilip yaltaklanmasındansa, bu yeğdir.” Gözle görülür bir biçimde ürperdi.</p>

    <p>Tylee başını salladı, ama onun tiksintisini paylaşmıyordu. Tam olarak değil. Değil Asha’manlar, Perrin Aybara ve onun Aes Sedaileri hakkında ne düşüneceğini bilemiyordu. Ağaçlar hakkında da Mishima’dan daha fazla bilgisi yoktu. Ama ona, gonca vermeye başlamış olmaları gerekirmiş gibi geliyordu. Hem, devriyelerin tarlalarda gördüğü adamlar. Tek Güç’le bile olsa, nasıl bu kadar çabuk kaybolabilirlerdi?</p>

    <p>Bugün levazım subayı erzak paketlerinden birini açmıştı ve yalnızca toz bulmuştu. Levazım subayı o paketi daha birkaç dakika önce kontrol ettiği konusunda ısrar etmese, Tylee hırsızlık ya da eşek şakası yapanın kim olduğunu bulmak için arama başlatacaktı. Karm sağlam adamdı; senelerdir onun levazım subaylığını yapıyordu. Karm hata yapmazdı.</p>

    <p>Burada yiyeceklerin çürümesi çok olağandı. Karm bu garip diyardaki iklimi suçlamıştı. Ama azıkları çürümez ya da bozulmazdı, en azından bu kadar öngörülemez bir biçimde değil. Bugünlerde bütün alametler kötü alametlerdi. Bugün erken saatlerde, sırtüstü yatmış iki ölü sıçan görmüştü. Bir tanesinin kuyruğu diğerinin ağzındaydı. Bu, Tylee’nin hayatı boyunca gördüğü en kötü alametti ve aklına geldikçe hâlâ ürperiyordu.</p>

    <p>Bir şeyler oluyordu. Perrin bundan bahsetmek istememişti, ama Tylee onun sırtında bir yük görmüştü. Perrin söylediğinden daha fazlasını biliyordu.</p>

    <p><em>Bu insanlarla savaşmayı göze alamayız,</em> diye düşündü. İsyankâr bir düşünceydi, Mishima’ya söyleyemeyeceği bir düşünce. Düşünmeye bile cüret edemezdi. İmparatoriçe, sonsuza dek yaşasın, bu diyarın yeniden ele geçirilmesini emretmişti. Suroth ve Galgan bu teşebbüste İmparatoriçe’nin seçilmiş önderleriydi. Ta ki Dokuz Ayın Kızı kendini gösterene kadar. Tylee Yüksek Leydi Tuon’un düşüncelerini bilemese de, Suroth ve Galgan bu diyarı boyun eğmiş görme arzularında birleşmişlerdi. Aslında, üzerinde anlaştıkları tek konu buydu.</p>

    <p>Hiçbiri, bu diyarın halkları arasında düşman değil müttefik aramaları gerektiği önerilerine kulak asmamıştı. Bu konuda düşünmek ihanete yakındı. En azından itaatsizlikti. Tylee içini çekti ve o gecelik kamp kuracak bir yer aramaya başlamaları emrini vermeye hazırlanarak Mishima’ya döndü.</p>

    <p>Ve yerinde donakaldı. Mishima’nın boynuna bir ok saplanmıştı; iğrenç, kancalı bir şey. Onun çarptığını duymamıştı. Mishima sersem bir ifadeyle onunla göz göze geldi. Konuşmaya çalıştı, ama ağzından yalnızca kan çıktı. Eyerinden kaydı ve yere yığıldı. O anda devasa bir şey boğum boğum dalları kırarak çalıların arasından Tylee’ye doğru atıldı ve ona saldırdı. Tylee kılıcını çekmeye ve bağırmaya ancak zaman bulabildi, sonra Tozkaldıran –savaşta onu asla hayal kırıklığına uğratmamış iyi, sağlam bir savaş atı– panik içinde şahlandı ve Tylee’yi yere attı.</p>

    <p>Bu muhtemelen hayatını kurtarmıştı, çünkü saldırgan kalın çelikli kılıcını savurdu ve Tylee’nin biraz önce durduğu yeri, eyeri biçti. Tylee zırhını tangırdatarak ayağa kalktı ve alarm verdi. “Silah başına! Saldırı!”</p>

    <p>Sesine yüzlerce ses katıldı ve hemen hemen aynı anda aynı çağrıyı yaptılar. Adamlar çığlık attı. Atlar kişnedi.</p>

    <p><em>Pusu,</em> diye düşündü Tylee kılıcını kaldırarak. <em>Ve biz tam ortasına yürüdük! Devriyeler nerede? Ne oldu?</em> Kendini onu öldürmeye çalışan adamın üzerine fırlattı. Adam hıhlayarak döndü.</p>

    <p>Ve Tylee ilk kez adamın ne olduğunu gördü. Tam olarak bir adam değildi –bunun yerine çarpık hatları olan, kafası kaba kahverengi saçlarla kaplı, aşırı geniş alnı kalın bir deriyle kırışmış bir yaratıktı. O gözler rahatsız edici ölçüde insansıydı, ama altındaki burun yabandomuzu burnu gibi yassıydı ve ağzından iki büyük diş çıkıyordu. Yaratık, insansı dudaklarından tükürük saçarak ona doğru kükredi.</p>

    <p><em>Unutulmuş Atalarımın Kanı,</em> diye düşündü. <em>Neyin içine düştük?</em> Canavar, bir beden verilmiş ve öldürmek üzere serbest bırakılmış bir kâbustu. Tylee’nin batıl inanç olarak görüp göz ardı ettiği bir şeydi.</p>

    <p>Yaratığın üzerine atıldı, canavar ona saldırmaya çalıştığında kalın kılıcına vurup kenara savurdu. Tylee dönerek çömeldi ve Çalıları Dövme duruşunu aldı, yaratığın kolunu omzundan ayırdı. Tekrar vurdu ve yaratığın kafası da kolunun ardından yere düştü. Yaratık sendeledi, bir şekilde üç adım daha atmayı başardı, sonra yere yığıldı.</p>

    <p>Ağaçlar hışırdadı, başka dallar da kırıldı. Tylee üzerinde durduğu tepeden bakınca, yüzlerce yaratığın çalıların arasından fırlamış, adamlarına ortadan saldırdığını, kargaşa yarattıklarını gördü. Ağaçların arasından gittikçe daha fazla canavar akıyordu.</p>

    <p>Bu nasıl olmuştu? O şeyler Ebou Dar’a nasıl bu kadar yaklaşabilmişti? Başkentten bir günlük yürüyüş mesafesindeki Seanchan savunma hattının çok derinlerindeydiler.</p>

    <p>Arkasındaki ağaçların arasından daha fazla yaratık dökülürken, Tylee şeref muhafızlarına bağırarak tepeden aşağı koştu.</p>

    <p class="paragraf">Graendal, ona hayran olan kadın ve erkeklerin dizili olduğu taş odada aylaklık ediyordu. Söz konusu kadın ve erkeklerin her biri kusursuz bir örnekti ve üstlerinde şeffaf beyaz kumaştan dikilmiş birer cüppeden daha fazlası yoktu. Şöminede sıcak bir ateş yanıyor, kan kırmızısı güzel bir halıyı aydınlatıyordu. O halı, en deneyimli fahişenin bile kızarmasına sebep olacak şekillerde birbirine dolanmış genç kadın ve erkekleri betimleyen bir tasarımla dokunmuştu. Açık pencerelerden içeri akşam ışığı giriyordu. Sarayın yüksek konumu aşağıda parlayan bir gül ve çam ağaçlarından oluşan bir manzara görmesini sağlıyordu.</p>

    <p>Tatlıdiken suyunu yudumladı. Üzerinde Doman kesimi açık mavi bir elbise vardı –Doman modasını sevmeye başlamıştı, ama elbisesi onların kullandıklarından çok daha inceydi. Graendal güzel, keskin bir çığlıktan hoşlanırdı, ama bu Domanlılar fısıldaşmayı çok seviyorlardı. Sıvıdan bir yudum daha aldı. Ne kadar da ilginç, ekşi bir tadı vardı. Bu Çağ’da egzotikti, çünkü ağaçlar artık yalnızca uzak adalarda yetişiyordu.</p>

    <p>Herhangi bir uyarı vermeden, odanın ortasında bir kapıyol dönerek açıldı. En iyi numunelerinden birinin –Thurasa adlı, Doman ticaret kurulunun üyesi olan taze, genç bir kadının– o şey yüzünden bir kolunu kaybetmesine ramak kalınca Graendal alçak sesle küfretti. Kapıyoldan, Graendal’ın burada yarattığı kusursuz soğuk dağ havası ve şömine sıcaklığı karışımını bozan, kavurucu bir sıcak geldi.</p>

    <p>Graendal sakinliğini korudu ve kendini aşırı doldurulmuş kadife koltuğuna yaslanmaya zorladı. Siyahlara bürünmüş bir haberci kapıdan geçti ve Graendal adam daha konuşmadan ne istediğini anladı. Sammael öldüğüne göre, onun yerini bilen tek kişi Moridin’di.</p>

    <p>“Leydim, teşrif etmeniz...”</p>

    <p>“Evet, evet,” dedi Graendal. “Dik dur da, sana bir bakayım.”</p>

    <p>Genç adam kapıdan iki adım uzakta kıpırdamadan durdu. Vay, ne kadar da cazipti! Dünyanın pek çok yöresinde çok nadir olan açık sarı saçlar, yosun tutmuş göletler gibi parlayan yeşil gözler, yeterince kası olan gergin, çevik bir vücut. Graendal cıkladı. Moridin en güzel adamlarını yollayarak onu baştan çıkarmaya mı çalışıyordu, yoksa seçimi tesadüf müydü?</p>

    <p>Hayır. Seçilmişler arasında tesadüf olmazdı. Graendal neredeyse bir İçtepi örgüsüyle uzanıp oğlana el koyacaktı. Ama kendine hâkim oldu. O düzeyde bir İçtepi’ye maruz kalmış birinin kendine gelmesi imkânsızdı ve Moridin kızabilirdi. Graendal Moridin’in kaprislerini hesaba katmak zorundaydı. Adam, önceki senelerde bile hiçbir zaman dengeli biri olmamıştı. Graendal bir gün kendini Nae’blis olarak görmek istiyorsa, vurma zamanı gelene kadar adamı kızdırmaması önemliydi.</p>

    <p>Dikkatini haberciden öteye çevirdi –ona sahip olamıyorsa, onunla ilgilenmiyordu– ve açık kapıdan içeri baktı. Diğer Seçilmişlerden biriyle onların koşulları altında karşılaşmaktan nefret ediyordu. Kalesinden çıkmaktan, gözdelerinden uzak kalmaktan nefret ediyordu. En çok da, onun astı olması gereken birine dalkavukluk etmekten nefret ediyordu.</p>

    <p>Yapılacak hiçbir şey yoktu. Moridin Nae’blis’ti. Şimdilik. Bunun anlamı, nefret etse de etmese de, Graendal’ın onun çağrısına yanıt vermekten başka çaresi olmadığıydı. Bu yüzden içkisini kenara bıraktı, sonra ayağa kalktı ve şeffaf açık mavi elbisesi altın işlemelerle parlayarak, kapıyoldan geçti.</p>

    <p>Kapıyolun diğer yanı dikkat dağıtacak ölçüde sıcaktı. Graendal hemen çevresine Hava ve Su ördü. Siyah taştan bir binanın içindeydi ve pencerelerden kırmızı ışık geliyordu. Pencerelerde cam yoktu. O kırmızımsı ışık gün batımını ima ediyordu, ama Arad Doman’da daha akşam ortasıydı. <em>O kadar</em> uzağa yolculuk etmiş olamazdı, değil mi?</p>

    <p>Oda yalnızca en koyu siyah ahşaptan, sert sandalyelerle döşenmişti. Son zamanlarda Moridin’in hayal gücünden yoksun olduğu kesindi. Her şey siyah ve kırmızıydı ve her şey Rand al’Thor’un köyünden gelen o aptal oğlanları öldürmeye odaklıydı. Asıl tehdidin al’Thor’un kendisi olduğunu gören tek kişi Graendal mıydı? Neden basitçe onu öldürüp, bu işi bitirmiyorlardı?</p>

    <p>Bu sorunun en açık yanıtı –şimdiye dek hiçbirinin onu yenecek kadar güçlü çıkmamış olması– düşünmekten zevk almadığı bir gerçekti.</p>

    <p>Pencereye yürüdü ve pas rengi ışığın sebebini buldu. Dışarıda, kile benzeyen zemin, topraktaki demir yüzünden kırmızı renkliydi. Simsiyah bir kulenin ikinci katındaydı, taşlar gökyüzünün kavurucu sıcağını çekiyordu. Demek, Afet’in kuzeydoğusunun derinliklerindeydiler. Buraya gelmeyeli epey olmuştu. Moridin bir kaleye yerleşmişti anlaşılan.</p>

    <p>Kalenin gölgesinde gelişigüzel kulübeler duruyordu ve uzakta afete özel türlerden birkaç ekin tarlası görünüyordu. Muhtemelen yeni bir türü o bölgede yetiştirmeye çalışıyorlardı. Belki pek çok farklı ekin vardı; bu, ekili alanların küçük olmasını açıklardı. Bölgede, sıcağa rağmen siyah üniformalar giymiş nöbetçiler dolaşıyordu. Askerler, Afet’in bu kadar derinlerinde yaşayan muhtelif Gölgedöllerinin saldırılarını püskürtmek için gerekliydi. O yaratıklar Büyük Efendi’nin kendisinden başka kimseye itaat etmezdi. Moridin’in ta burada ne işi vardı?</p>

    <p>Yeni gelenleri haber veren ayak seslerini duyunca spekülasyonları yarım kaldı. Demandred güneydeki kapıdan girdi. Yanında Mesaana vardı. Birlikte mi gelmişlerdi? Graendal’ın, onların küçük ittifaklarını, Semirhage’i de içeren anlaşmayı bilmediğini varsayıyorlardı. Ama gerçekten, ittifaklarını saklamak istiyorlarsa, bir çağrıya birlikte yanıt vermemeleri gerektiğini görmüyorlar mıydı?</p>

    <p>Graendal gülümsemesini saklamaya çalışarak ikisine başını salladı, sonra odadaki sandalyelerin en büyüğünü, en rahat görünenini seçerek oturdu. Parmağını pürüzsüz, siyah ahşapta gezdirerek cilanın altındaki dokuyu hissetti. Demandred ve Mesaana ona soğuk soğuk baktılar. Graendal onları, onu gördüklerine şaşırdıklarını bilecek kadar tanıyordu. Demek öyle. Bu toplantıyı bekliyorlardı, öyle mi? Ama Graendal’ın katılmasını beklemiyorlardı. Onun da şaşırdığını saklaması en iyisi olacaktı. İkisine bilgiç bilgiç gülümsedi ve Demandred’in gözlerinde bir öfke çakması yakaladı.</p>

    <p>Asla sesli olarak itiraf etmeyecek olsa da, o adam onu kızdırıyordu. Mesaana Beyaz Kule’deydi, bu Çağ’da Aes Sedai yerine geçenlerden biriymiş gibi davranıyordu. Kadın basitti ve okuması kolaydı; Graendal’ın Beyaz Kule’deki ajanları onu Mesaana’nın eylemlerinden haberdar ediyordu. Elbette, Graendal’ın Aran’gar’la yeni kurduğu bağlantı da işe yarıyordu. Aran’gar asi Aes Sedailerin yanında oynuyordu, Beyaz Kule’yi kuşatmış olanların yanında.</p>

    <p>Evet, Mesaana onu şaşırtmıyordu ve diğerlerini izlemek de aynı ölçüde kolaydı. Moridin Son Savaş için Yüce Efendi’nin güçlerini topluyordu ve savaş hazırlıkları güneye ayıracak fazla zaman bırakmıyordu ona –ama iki hizmetkârı Cyndane ve Moghedien zaman zaman orada yüzlerini gösteriyordu. Zamanlarını Karanlıkdostlarını toplayarak ve zaman zaman Moridin’in iki <em>ta’veren</em>’in –Perrin Aybara ile Matrim Cauthon’un– öldürülmesi talimatlarını yerine getirmeye çalışarak geçiriyorlardı.</p>

    <p>Graendal Sammael’in Illian için verilen mücadelede Rand al’Thor karşısında öldüğünden emindi. Aslında –Graendal artık Seanchanlar arasında ipleri Semirhage’in çektiğini bildiğine göre– geriye kalan yedi Seçilmiş’in her birinin planlarını bildiğinden emindi.</p>

    <p>Demandred dışında.</p>

    <p>Patlayası adam ne peşindeydi? Mesaana’nın ve Aran’gar’ın işleri konusunda bildiklerinin tamamını, Demandred’in planları hakkında bir ipucu ile değiş tokuş edebilirdi. Adam yakışıklı yüzü ve şahin burnu ile orada duruyordu. Dudakları daimi bir öfkeyle gerilmişti. Demandred asla gülümsemezdi, hiçbir şeyden zevk almazmış gibi görünürdü. Seçilmişler arasında en önde gelen generallerden biri olsa da, savaş ona hiçbir zaman coşku getirmemiş gibiydi. Graendal bir seferinde onun, Lews Therin’in boynunu kırdığı gün ve yalnız o gün güleceğini söylediğini duymuştu.</p>

    <p>Garez beslediğine göre aptalın tekiydi. Diğer yanda olabileceğini –işler farklı gelişse Ejder’in kendisi olabileceğini– düşünmek. Yine de, aptal ya da değil, adam son derece tehlikeliydi ve onun planlarından haberdar olmamak Graendal’ın hoşuna gitmiyordu. Nereye yerleşmişti? Demandred komuta edeceği orduları olmasından hoşlanırdı, ama dünya üzerinde hareket halinde ordu kalmamıştı.</p>

    <p>Belki şu Sınırboyluların orduları dışında. Adam <em>onların</em> arasına sızmayı başarmış olabilir miydi? Bu kesinlikle bir darbe olurdu. Ama öyle olsa kuşkusuz bir şeyler duyardı; o kampta casusları vardı.</p>

    <p>Dudaklarını ıslatacak bir içki dileyerek başını iki yana salladı. Bu kuzey havası fazla kuruydu; kendisi Doman’ın nemini tercih ediyordu. Mesaana otururken Demandred kollarını kavuşturdu ve ayakta kaldı. Mesaana’nın çene hizasına gelen koyu renk saçları ve sulu mavi güzleri vardı. Yere kadar uzanan beyaz elbisesinde işlemeler yoktu ve mücevher takmıyordu. İliklerine dek bir âlim. Bazen Graendal Mesaana’nın, daha fazla araştırma fırsatı sunduğu için Gölge’ye geçtiğini düşünürdü.</p>

    <p>Mesaana artık kendini Yüce Efendi’ye tamamen adamıştı, tıpkı geri kalanlar gibi, ama Seçilmişler arasında ikinci sınıf bir üye gibiydi. Böbürleniyor, ama böbürlendiği konuları hayata geçiremiyordu; güçlü taraflarla ittifak kuruyordu, ama onları kullanacak beceriden yoksundu. Yüce Efendi’nin adına kötücül işler yapmıştı, ama değil Moridin, Semirhage ve Demandred gibi Seçilmişlerin bile görkemli başarılarının benzerini becerememişti.</p>

    <p>Ve, tam Graendal Moridin hakkında düşünürken, adamın kendisi içeri girdi. İşte bu yakışıklı bir yaratıktı. Demandred onun yanında yumru suratlı bir köylü gibi kalıyordu. Evet, bu vücut bir öncekinden <em>çok daha</em> iyiydi. Adam neredeyse Graendal’ın gözdelerinden biri olabilecek kadar güzeldi, ama o çene yüzünü bozuyordu. Fazla çıkık, fazla güçlüydü. Yine de uzun boylu, geniş omuzlu vücudun üzerindeki o simsiyah saçları yok muydu... Graendal onun incecik, beyaz bir kıyafet içinde diz çökmüş, zihni Graendal’dan başka hiç kimseyi –hiçbir şeyi– göremeyecek kadar İçtepi’ye dolaşmış, ona hayran hayran bakarken hayal etti ve gülümsedi.</p>

    <p>Moridin içeri girerken Mesaana ayağa kalktı ve Graendal da gönülsüzce aynısını yaptı. Adam onun gözdesi değildi, şimdilik. O Nae’blis’ti ve son günlerde onlardan gittikçe daha fazla itaat gösterisi bekler olmuştu. Yüce Efendi ona yetke vermişti. Diğer Seçilmişlerin üçü de gönülsüzce ona boyun eğiyorlardı; tüm erkekler yalnızca ona saygı gösteriyordu. Moridin onların itaat jestine sert bakışlarla karşılık verdi ve uzun adımlarla odanın ön tarafına, kömür karası taş duvardaki şömine rafının oraya yürüdü. Neden Afet’in sıcağının ortasında <em>siyah</em> taştan bir kale yapmıştı ki?</p>

    <p>Graendal yerine oturdu. Diğer Seçilmişler geliyor muydu? Gelmiyorlarsa, bunun anlamı neydi?</p>

    <p>Moridin herhangi bir şey söyleyemeden Mesaana konuştu. “Moridin,” dedi öne çıkarak, “onu kurtarmamız gerek.”</p>

    <p>“Ben müsaade ettiğimde konuşacaksın Mesaana,” diye yanıt verdi Moridin soğuk bir sesle. “Henüz affedilmedin.”</p>

    <p>Mesaana büzüldü, sonra, gözle görülür bir biçimde, bunun için kendine kızdı. Moridin onu görmezden geldi ve gözlerini kısarak Graendal’a baktı. O bakış ne içindi?</p>

    <p>“Devam edebilirsin,” dedi Mesaana’ya sonunda, “ama haddini bil.”</p>

    <p>Mesaana’nın dudakları bir çizgiye dönüştü, ama kadın itiraz etmedi. “Moridin,” dedi daha az talepkâr bir sesle. “Bizimle görüşmenin akıllıca olacağını gördün. Kuşkusuz bunun sebebi senin de bizim kadar şok yaşıyor olmandı. Ona yardım edecek kaynaklardan yoksunuz; Aes Sedailer ve Asha’man denen o adamlar tarafından sıkı korunuyor olmalı. Onu kurtarmamıza yardım etmelisin.”</p>

    <p>“Semirhage tutsaklığı hak ediyor,” dedi Moridin, sırtı hâlâ Mesaana’ya dönük bir halde kolunu şömine rafına dayayarak.</p>

    <p>Semirhage yakalanmış mıydı? Graendal kadının önemli bir Seanchan rolü yaptığını daha yeni öğrenmişti! Ne yapmıştı da yakalanmıştı? Asha’manlar varsa, o zaman kadın bizzat al’Thor tarafından yakalanmayı başarmış demekti!</p>

    <p>Graendal şaşkınlığına rağmen bilgiç gülümsemesini korudu. Demandred ona baktı. Bu görüşmeyi o ve Mesaana talep etmişse, Moridin Graendal’ı neden çağırtmıştı?</p>

    <p>“Ama Semirhage’in neler açıklayabileceğini düşün!” dedi Mesaana Graendal’ı görmezden gelerek. “Bunun ötesinde, o Seçilmişlerden biri. Ona yardım etmek bizim görevimiz.”</p>

    <p><em>Ve bunun da ötesinde,</em> diye düşündü Graendal, <em>o, ikinizin kurduğu küçük ittifakın bir üyesi. Belki en güçlü üyesi. Onu kaybetmek, Seçilmişler arasındaki hâkimiyet mücadelenize darbe indirir.</em></p>

    <p>“O itaatsizlik etti,” dedi Moridin. “Al’Thor’u öldürmeye çalışmaması gerekiyordu.”</p>

    <p>“Buna niyeti yoktu,” dedi Mesaana telaşla. “Oradaki kadınımız Ateş şimşeğinin hazırlıksız yakalanmasından kaynaklanan bir tepki olduğunu söyledi. Öldürme niyetiyle yapmamış.”</p>

    <p>“Sen buna ne diyorsun Demandred?” dedi Moridin daha kısa olan adama bakarak.</p>

    <p>“Ben Lews Therin’i istiyorum,” dedi Demandred, her zamanki gibi gür bir ses ve karanlık bir ifadeyle. “Semirhage bunu biliyor. Onu öldürürse, benim onu bulacağımı ve karşılık olarak onun canını alacağımı da biliyor. Al’Thor’u kimse öldüremez. Benden başka hiç kimse.”</p>

    <p>“Sen ya da Yüce Efendi, Demandred,” dedi Moridin tehlikeli bir sesle. “O hepimizin hâkimi.”</p>

    <p>“Evet, evet, elbette öyle,” diye araya girdi Mesaana. Sade elbisesi ayna kadar parlak siyah mermer zemini süpürerek öne çıktı. “Moridin, yine de Semirhage’in onu öldürmeye niyetli olmadığı gerçeği ortada. O onu yalnızca yakalamaya çalışıyordu. Ben...”</p>

    <p>“Elbette onu yakalamaya çalışıyordu!” diye kükredi Moridin. Mesaana irkildi. “Ona verilen <em>emir</em> buydu. Ve o bunu başaramadı Mesaana. Olağanüstü bir başarısızlığa uğradı, ona zarar verilmeyeceğini açık seçik ifade etmiş olmama rağmen onu yaraladı! Ve bu beceriksizlik karşısında acı çekecek. Onu kurtarmanız için size yardım etmeyeceğim. Aslında, ona yardım göndermenizi <em>menediyorum.</em> Anlıyor musunuz?”</p>

    <p>Mesaana yine irkildi. Demandred irkilmedi; Moridin’le göz göze geldi, sonra başını salladı. Evet, soğuk bir adamdı. Belki de Graendal onu hafife almıştı. Üçü arasında pekâlâ en güçlüsü o olabilirdi, Semirhage’ten daha tehlikeli. Semirhage duygusuz ve kontrollüydü, doğru, ama bazen duygular uygun düşerdi. Demandred gibi bir adamı, daha serinkanlı birinin aklına bile gelmeyecek eylemlere sürükleyebiliyordu.</p>

    <p>Moridin, sol elini tutulmuş gibi gererek bakışlarını indirdi. Graendal onun ifadesinde bir parça acı yakaladı.</p>

    <p>“Bırak Semirhage çürüsün,” diye hırladı. “Bırak sorgulanan kişi olmanın nasıl bir şey olduğunu görsün. Belki gelecek haftalarda Yüce Efendi onu kullanmanın bir yolunu bulur, ama buna karar vermek <em>ona</em> kalmış. Şimdi. Bana yaptığınız hazırlıklardan bahsedin.”</p>

    <p>Mesaana hafifçe soldu ve Graendal’dan yana baktı. Demandred’in yüzü, bir başka Seçilmiş’in önünde sorgulandıklarına inanamıyormuş gibi kızardı. Graendal onlara gülümsedi.</p>

    <p>“Kusursuz bir durumdayım,” dedi Mesaana başını çevirip Moridin’e bakarak. “Beyaz Kule ve oraya hükmeden o aptallar kısa süre sonra benim olacak. Yüce Efendi’ye yalnızca yıkık bir Beyaz Kule değil, aynı zamanda Son Savaş’la –öyle ya da böyle– bizim ülkümüze hizmet edecek bir sürü yönlendirebilen kadın teslim edeceğim. Bu sefer Aes Sedailer bizim için savaşacak!”</p>

    <p>“Cüretkâr bir iddia,” dedi Moridin.</p>

    <p>“Bunun gerçekleşmesini sağlayacağım,” dedi Mesaana sakin sakin. “Takipçilerim Kule’yi, pazar yerindeki sağlıklı görünen adama bulaşmış, görünmez bir salgın gibi kapladı. Gittikçe daha fazlası bize katılıyor. Bazıları bilerek, diğerleri farkında olmadan. Her durumda, sonuç aynı olacak.”</p>

    <p>Graendal düşünceli düşünceli dinledi. Aran’gar asi Aes Sedailerin sonunda Kule’yi ele geçireceğini iddia etmişti, ama Graendal emin değildi. Kim muzaffer çıkacaktı, çocuk mu, yoksa aptal mı? Fark eder miydi?</p>

    <p>“Ya sen?” diye sordu Moridin Demandred’e.</p>

    <p>“Benim hâkimiyetim sağlam,” dedi Demandred basitçe. “Savaş için toparlanıyorum. Hazır olacağız.”</p>

    <p>Graendal onun daha fazlasını anlatması için sabırsızlanıyordu, ama Moridin ısrar etmedi. Yine de, kendi başına öğrenebildiklerinden daha fazlaydı. Anlaşıldığı kadarıyla Demandred bir tahta ve ordulara sahipti. Onları toparlıyordu. Doğuda yürüyüşe geçen Sınırboylular gittikçe daha olası görünüyordu.</p>

    <p>“Siz ikiniz çekilebilirsiniz,” dedi Moridin.</p>

    <p>Mesaana bunun karşısında kekeledi, ama Demandred basitçe dönüp uzun adımlarla uzaklaşmakla yetindi. Graendal kendi kendine başını salladı; ona dikkat etmesi gerekecekti. Yüce Efendi eylemi tercih ederdi ve genellikle onun adına ordu getirebilenler iyi ödüllendirilirdi. Demandred onun en önemli rakibi olabilirdi pekâlâ –Moridin’den sonra elbette.</p>

    <p>Moridin Graendal’ı göndermemişti ve bu yüzden diğer ikisi çekilirken Graendal yerinde kaldı. Moridin olduğu yerde, bir kolu şömine rafında bekledi. Bir süre aşırı siyah odada sessizlik hüküm sürdü ve sonra temiz, kırmızı bir üniforma içinde bir hizmetkâr, iki kadeh taşıyarak içeri girdi. Çirkin bir şeydi, yassı bir yüzü ve çalı gibi kaşları vardı, bir bakıştan daha fazlasını hak etmiyordu.</p>

    <p>Graendal içkisinden bir yudum aldı ve ağzına hafifçe ekşi, yeni şarap tadı geldi, ama oldukça iyiydi. İyi şarap bulmak gittikçe zorlaşıyordu; Yüce Efendi’nin dünyaya dokunuşu her şeyi lekeliyor, yiyecekleri bozuyor, hiç bozulmaması gereken şeyleri bile bozuyordu.</p>

    <p>Moridin kendi kupasını almadan hizmetkârı gönderdi. Graendal zehirden korkuyordu elbette. Bir başkasının kupasından içerken hep korkardı. Bununla birlikte, Moridin’in onu zehirlemesi için sebep yoktu; adam Nae’blis’ti. Çoğu ona boyun eğmeyi reddetmiş olsa da, adam iradesini onlara gittikçe daha fazla dayatıyor, onları ast düzeyine indiriyordu. Graendal, o dilerse, kendisini istediği şekilde öldürebileceğini ve Yüce Efendi’nin ona izin vereceğini tahmin ediyordu. Bu yüzden içkisini içti ve bekledi.</p>

    <p>“İşittiklerinden çok şey öğrendin mi Graendal?” diye sordu Moridin.</p>

    <p>“Ne kadar öğrenilebiliyorsa,” diye yanıt verdi Graendal dikkatle.</p>

    <p>“Bilgi edinmek için can attığını biliyorum. Moghedien her zaman örümcek olarak bilinmiştir, uzaktan ipleri çeker, ama bu konuda pek çok açıdan sen ondan daha iyisin. Moghedien o kadar çok ağ örüyor ki, onlara kendisi yakalanıyor. Sen daha dikkatlisin. Sen yalnızca akıllıca olduğunda saldırıyorsun, ama çatışmadan korkmuyorsun da. Yüce Efendi girişimciliğini takdir ediyor.”</p>

    <p>“Sevgili Moridin,” dedi Graendal kendi kendine gülümseyerek, “iltifat ediyorsun.”</p>

    <p>“Benimle oyun oynama Graendal,” dedi Moridin sert bir sesle. “İltifatlarını kabul et ve sessiz ol.”</p>

    <p>Graendal tokat yemiş gibi büzüldü, ama daha fazla konuşmadı.</p>

    <p>“Diğer ikisini dinlemene bir ödül olarak izin verdim,” dedi Moridin. “Nae’blis seçildi, ama Yüce Efendi’nin hükümranlığında başka görkemli pozisyonlar olacak. Diğerlerinden daha yüksekte. Bugün, tadını çıkarabileceğin ayrıcalıklardan bir örnekti yalnızca.”</p>

    <p>“Yalnızca Yüce Efendi’ye hizmet etmek için yaşıyorum.”</p>

    <p>“O zaman bu konuda ona hizmet et,” dedi Moridin doğrudan ona bakarak. “Al’Thor Arad Doman için hareketlenecek. Son gün benimle yüzleşene kadar zarar görmeden yaşamalı. Ama bizim topraklarımıza barış <em>getirmemeli.</em> Düzen sağlamaya çalışacak. Bunu engellemenin yollarını bulmalısın.”</p>

    <p>“Bulacağım.”</p>

    <p>“Git, madem,” dedi Moridin elini sertçe sallayarak.</p>

    <p>Graendal düşünceler içinde kalktı ve kapıya yöneldi.</p>

    <p>“Graendal,” dedi Moridin.</p>

    <p>Graendal duraksadı ve ona baktı. Moridin şöminenin önünde duruyordu ve sırtı ona dönüktü. Gözlerini boşluğa dikmiş gibiydi, uzak duvarın siyah taşlarına bakıyordu. Bu şekilde dururken, tuhaf bir biçimde, al’Thor’a çok benziyordu –Graendal casusları aracılığıyla onun pek çok çizimini elde etmişti.</p>

    <p>“Son yaklaşıyor,” dedi Moridin. “Çark son dönüşünü inleyerek tamamlıyor, saatin zembereği boşaldı, yılan son nefeslerini alıyor. Yürek sancısını bilmeli. Hayal kırıklığını tatmış olmalı. Istırabı biliyor olmalı. Bunları ona ver. O zaman ödüllendirilirsin.”</p>

    <p>Graendal başını salladı, sonra açık kapıyoldan geçerek Arad Doman tepelerindeki kalesine döndü.</p>

    <p>Entrika kurmaya.</p>

    <p class="paragraf">Rodel Ituralde’nin, otuz senedir Arad Doman’daki evinin kil tepelerinde gömülü olan annesinin çok sevdiği bir laf vardı: “İşler düzelmeden önce daha da kötüleşmek zorundadır.” Annesi bunu, Ituralde’nin çocukken köylü çocuklarla kılıç oynarken edindiği iltihaplı dişini çekmeden önce söylemişti. Daha sonra da, Ituralde ilk aşkını şapkasında tüyler taşıyan, yumuşak elleri ve mücevherli kılıcı hiç gerçek savaş görmediğini anlatan bir bey müsveddesine kaptırdığı zaman da söylemişti. Şimdi, onunla birlikte sırtın üzerinde durmuş, Seanchanların aşağıdaki vadiye sokulmuş şehre yürümesini izliyor olsa, yine aynı şeyi söylerdi.</p>

    <p>Ituralde dürbününü sol eliyle gölgeleyerek Darluna şehrini inceledi. Akşam ışığında altındaki iğdiş at sessizdi. O ve pek çok Domanlı bu küçük ağaçlığa saklanmıştı; Seanchanların, kendi dürbünlerine rağmen, onları görmeleri için Karanlık Varlık’ın şansına sahip olmaları gerekirdi.</p>

    <p>İşlerin düzelmesi için ilk önce daha da kötüleşmesi gerekiyordu. Seanchanların Almoth Ovası’nın her yerindeki ve Tarabon’daki erzak depolarını yok ederek altlarında bir ateş yakmıştı. Bu durumda, o ateşi söndürmek için bu kadar büyük bir ordu gelmesine şaşırmaması gerekirdi –en az yüz elli bin kişilik bir orduydu. Bu bir saygı ölçütüydü. Bu Seanchan istilacılar onu hafife almıyordu. Ama Ituralde tersini diliyordu.</p>

    <p>Ituralde dürbününü gezdirerek Seanchan güçleri arasındaki bir binici grubunu inceledi. İkililer halinde at sürüyorlardı, her ikilide bir kadın gri, diğeri kırmızı mavi elbise giymişti. Dürbüne rağmen fazla uzaktaydılar, bu yüzden o kırmızı mavi elbiselerin üzerindeki şimşek işlemelerini seçemiyordu; ikiliyi birbirine bağlayan zincirleri de göremiyordu. <em>Damane</em> ve <em>sul’dam</em>’lar.</p>

    <p>Bu orduda en az yüz çift vardı, ki muhtemelen daha fazlaydılar. Bu yeterli değilmiş gibi, yukarıda uçan yaratıklardan birini görebiliyordu, binicisinin generale bir mesaj bırakabilmesi için yaklaşıyordu. Keşif kollarını taşıyan o yaratıklar varken, Seanchan ordusu görülmemiş bir avantaja sahipti. Ituralde o uçan yaratıklardan bir tane karşılığında on bin asker verebilirdi. Diğer kumandanlar şimşek fırlatma, toprağı sarsma yetenekleri olan o <em>damane</em>’lerden isteyebilirdi, ama çatışmalar –tıpkı savaşlar gibi– silahlarla olduğu kadar bilgiyle de kazanılırdı.</p>

    <p>Elbette, üstün keşif kollarına ek olarak, Seanchanların üstün silahları vardı. Ve üstün birlikleri. Ituralde Domanlı askerleriyle gurur duysa da, adamlarının çoğu eğitimsiz ya da savaşamayacak kadar yaşlıydı. Kendisini ikinci gruba katmaya hazır hissediyordu; seneler, tıpkı bir paletteki tuğlalar gibi, sırtına yığılmaya başlamıştı. Ama emekli olmayı düşünmüyordu. Çocukken, sık sık bir aciliyet hissi –büyüdüğü zaman büyük savaşların hepsinin bitmiş, tüm zaferlerin kazanılmış olacağı endişesi– duyardı.</p>

    <p>Bazen oğlanların aptallıklarını kıskanıyordu.</p>

    <p>“Hızlı yürüyorlar Rodel,” dedi Lidrin. Yüzünün sol yanında yara izi olan genç bir adamdı ve moda olduğu üzere ince siyah bir bıyık uzatmıştı. “O şehri ele geçirmeyi çok istiyorlar.” Bu sefer başlarken, Lidrin sınanmamış bir subaydı. Şimdiyse deneyimli bir askerdi. Ituralde ve güçleri Seanchanlar karşısında hemen her çatışmada galip gelse de, Lidrin, zavallı Jaalam Nishur’un da aralarında olduğu, yoldaşı üç subayın ölümüne tanık olmuştu. Lidrin onların ölümünden savaş hakkında acı bir ders öğrenmişti: Kazanmak hayatta kalmak anlamına gelmiyordu. Emirlere uymak da genellikle kazanmak ya da hayatta kalmak anlamına gelmezdi.</p>

    <p>Lidrin her zamanki üniformasını giymemişti. Ituralde ya da yanındaki diğer adamlar da öyle. Üniformalarına başka yerde ihtiyaç vardı ve bu onları, çoğu yerlilerden ödünç ya da satın alınmış, basit, yıpranmış ceketler ve kahverengi pantolonlarla bırakmıştı.</p>

    <p>Ituralde dürbününü yine kaldırdı ve Lidrin’in yorumunu düşündü. Seanchanlar gerçekten de hızlı ilerliyordu; Darluna’yı çabucak almayı planlıyorlardı. Bunun sağlayacağı avantajı görüyorlardı, çünkü onlar akıllı bir düşmandı ve Ituralde’ye, seneler önce unuttuğunu sandığı bir heyecanı hatırlatmışlardı.</p>

    <p>“Evet, hızlılar,” dedi. “Ama sen olsan ne yapardın Lidrin? Arkanda iki yüz bin askerlik bir düşman gücü var, önünde ise yüz elli bin askerlik bir güç. Her yönde düşmanlar varken, sonunda sığınak bulacağını biliyorsan, adamlarını birazcık fazla zorlamaz mıydın?”</p>

    <p>Lidrin karşılık vermedi. Ituralde dürbününü çevirerek, ekim işiyle uğraşan işçilerle dolu bahar tarlalarını inceledi. Darluna bu yörelere göre büyük bir şehirdi. Tanchico ya da Falme’den gelmiş insanlar ne iddia ederse etsin, burada, batıda doğunun ve güneyin muhteşem şehirleriyle boy ölçüşebilecek hiçbir yer yoktu elbette. Yine de, Darluna’nın en az altı metre yüksekliğinde sağlam, granit bir duvarı vardı. Surların güzel bir tarafı yoktu, ama duvar sağlamdı ve her köylü çocuğun ağzını açık bırakacak büyüklükle bir şehri kuşatıyordu. Gençliğinde, Ituralde böyle bir şehre görkemli derdi. Bu, Aiellerle savaşmak için Tar Valon’a gitmeden önceydi.</p>

    <p>Her durumda, bu bölgedeki en iyi kaleydi ve kuşkusuz Seanchan kumandanlar bunu biliyordu. Bir tepeye çökmeyi seçebilirlerdi; kuşatılmış halde savaşırken o <em>damane</em>’leri sonuna dek kullanabilirlerdi. Ancak bu, geri çekilme şansı bırakmazdı ve erzak taşımak için fırsatları çok kısıtlanırdı. Bir şehirde kuyular olurdu ve muhtemelen duvarların arkasındaki kışlık kilerlerde artakalanlar vardı. Ve kendi birlikleri başka yerde görevde olan Darluna, ciddi direniş göstermeyecek kadar küçüktü...</p>

    <p>Ituralde dürbününü indirdi. Seanchanların ileri kolları şehre ulaşır, kapıların istilacı güce açılmasını talep ederken neler olduğunu bilmesi için dürbüne ihtiyacı yoktu. Gözlerini yumarak bekledi.</p>

    <p>Lidrin yanında hafifçe nefes verdi. “Fark etmediler,” diye fısıldadı. “Güçlerinin büyük kısmını duvarlara yanaştırıyorlar, içeri alınmayı bekliyorlar!”</p>

    <p>“Emri ver,” dedi Ituralde gözlerini açarak. <em>Raken</em> gibi üstün keşif kollarının bir sorunu vardı. Elinizde bu kadar faydalı bir araç varken, yalnızca ona güvenirdiniz. Ve böyle bir güven kötüye kullanılabilirdi.</p>

    <p>Uzakta, tarlalardaki ‘çiftçiler’ aletlerini attılar ve yerdeki gizli çukurlardan yaylar çektiler. Şehir kapıları açıldı ve içeride saklanan askerler –Seanchan keşif kollarının atla dört günlük mesafede olduklarını iddia ettikleri askerler– ortaya çıktı.</p>

    <p>Ituralde dürbününü kaldırdı. Savaş başlamıştı.</p>

    <p class="paragraf">Ormanlık tepenin zirvesine tırmanırken Haberci’nin parmakları toprağı kazıyor, yerde oyuklar açıyordu. Takipçileri dağınık halde peşinden geliyorlardı. Çok az! Bu kadar az! Ama yeniden çoğaltacaktı onları. Yenidendoğan Ejder’in ihtişamı onu takip ediyordu ve nereye giderse gitsin, gönüllü birilerini buluyordu. Yürekleri saf olanlar, elleri Gölge’yi yok etme arzusuyla kavrulanlar.</p>

    <p>Evet! Geçmişi değil geleceği, Lord Ejder’in tüm diyarlara hükmedeceği zamanı düşün! İnsanların yalnızca ona ve onun altındaki Haberci’ye kul olacağı zamanı. O günler gerçekten de muhteşem olacaktı; kimsenin Haberci’yi hor görmeyeceği, iradesini inkâr etmeyeceği günler. Haberci’nin Aybara gibi bir Gölgedölünün –<em>bizzat</em> bir Gölgedölü!– kampının yakınında yaşama rezilliğine katlanmayacağı günler. Muhteşem günler. Muhteşem günler geliyordu.</p>

    <p>Düşüncelerini gelecekteki o ihtişamdan koparmak zordu. Çevresindeki dünya kirliydi. İnsanlar Ejder’i inkâr ediyor, Gölge’yi arıyorlardı. Kendi takipçileri bile. Evet! Bu yüzden ölmüş olmalıydılar. Bu yüzden Malden şehrine ve onun Karanlıkdostu Aiellerine saldırırken bunca kişi ölmüş olmalıydı.</p>

    <p>Haberci o kadar emindi ki. Ejder’in halkını koruyacağını, onları güçlü bir zafere götüreceğini varsaymıştı. O zaman Haberci sonunda dileğini elde edecekti. Perrin Aybara’yı kendi elleriyle öldürecekti! O aşırı kalın boğa boynunu kendi elleriyle buracak, döndürecek, sıkacak, kemiklerin kırıldığını, etin burkulduğunu hissedecek, nefesin durduğunu duyacaktı.</p>

    <p>Haberci sırtın tepesine ulaştı ve parmaklarındaki toprağı silkeledi. Çevresini tarayarak nefes alıp verdi. Kalan birkaç takipçisi ona doğru tırmanırken çalılar hışırdadı. Ağaç dalları tepelerinde yoğundu ve aradan pek az gün ışığı geçiyordu. Işık. Parlak ışık.</p>

    <p>Ejder saldırıdan önceki gece ona görünmüştü. İhtişam içinde görünmüştü! Işıktan bir figür, parlak cüppeler içinde havada parlıyordu. Perrin Aybara’yı öldür! diye emretmişti Ejder. Öldür onu! Bu yüzden, Haberci en iyi aracını göndermişti. Aybara’nın kendi sevgili dostunu.</p>

    <p>O oğlan, o araç başarısız olmuştu. Aram ölmüştü. Haberci’nin adamları bunu doğrulamıştı. Trajedi! Bu yüzden mi refaha ermemişlerdi? Bu yüzden mi binlerce takipçisinden geriye bir avuç kalmıştı? Hayır. Hayır! Onun aleyhine dönmüş olmalıydılar, gizlice Gölge’ye tapınıyor olmalıydılar. Aram! Karanlıkdostu! Bu yüzden başarısız olmuştu.</p>

    <p>Takipçilerinin ilki –perişan, kirli, kan içinde ve bitkin olanı– sırtın tepesine vardı. Üstlerinde lime lime giysiler vardı. Onları diğerlerinden üstün göstermeyen giysiler. Basitliğin ve iyiliğin kıyafetleri.</p>

    <p>Haberci onları saydı. Yüzden daha azdılar. Ne kadar da az. Bu kahrolası orman gün ışığına rağmen o kadar karanlıktı ki. Kalın ağaç gövdeleri omuz omuza duruyordu ve yukarıdaki gökyüzü bulutlarla kaplanmıştı. İnce dallı kemikotu çalıları birbirine girmiş, doğal görünmeyen bir engel oluşturmuşlardı ve o çalılar Haberci’nin derisini pençe gibi tırmalıyordu.</p>

    <p>O çalılar ve dik toprak sırt varken, ordu onu bu taraftan izleyemezdi. Haberci, Aybara’nın kampından daha bir saat önce kaçmış olmasına rağmen, şimdiden güvende hissediyordu. Kuzeye, Aybara ve emri altındaki Karanlıkdostlarının onları bulamayacağı bir yere gideceklerdi. Orada, Haberci yeniden büyüyebilirdi. Sırf takipçileri Aybara’nın Karanlıkdostlarını uzak tutabilecek kadar güçlü olduğu için onun yanında kalmıştı.</p>

    <p>Sevgili takipçileri. Cesur ve dürüst adamlardı her biri. Karanlıkdostları tarafından öldürülmüşlerdi. Onların yasını tutuyordu, başını eğdi ve bir dua mırıldandı. Takipçileri de ona katıldı. Bitkindiler, ama gözlerinde şevk ateşi yanıyordu. Zayıf olan ya da adanmışlıktan yoksun olan herkes uzun zaman önce kaçmış ya da öldürülmüştü. Bunlar en iyi, en kudretli, en inançlı olanlardı. Her biri Yenidendoğan Ejder adına pek çok Karanlıkdostu öldürmüştü.</p>

    <p>Onlarla birlikte yeniden inşa edebilirdi. Ama ilk önce Aybara’dan kaçması gerekiyordu. Haberci şu anda onunla yüzleşemeyecek kadar zayıftı. Ama daha sonra onu öldürecekti. Evet... Parmakları o boyunda... Evet...</p>

    <p>Haberci ona başka bir isimle hitap ettikleri bir zaman hatırlayabiliyordu. Masema. O günler, tıpkı bir önceki hayatın anıları gibi, onun için bulanıklaşmaya başlamıştı. Gerçekten de, nasıl herkes Desen’e yeniden doğarsa, Masema da yeniden doğmuştu –eski, bayağı hayatını bir kenara atmış, Haberci olmuştu.</p>

    <p>Takipçilerinin sonuncusu da yamacın zirvesinde ona katıldı. Masema ayaklarının dibine tükürdü. Onu hayal kırıklığına uğratmışlardı. Korkaklar. Daha iyi savaşmaları gerekirdi! O şehri kazanabilmesi gerekirdi.</p>

    <p>Kuzeye döndü ve diğerlerini iterek öne çıktı. Daha yukarıdaki Sınırboyları’na hiç benzemese de, bu arazi ona tanıdık gelmeye başlamıştı. Yaylalara tırmanacaklar, sonra onları aşıp Almoth Ovası’na gireceklerdi. Çoğu onu tanımıyor olsa da, orada Ejderyeminliler vardı, Haberci’nin takipçileri. Orada hızla yeniden büyüyebilirdi.</p>

    <p>Karanlık çalılıkları ittirdi ve küçük bir açıklığa girdi. Adamları hemen takip ettiler. Yakında yiyeceğe ihtiyaç duyacaklardı ve onları ava göndermesi gerekecekti. Ateş yakılmayacaktı. Yerlerini belli etmeye cesaret...</p>

    <p>“Merhaba Masema,” dedi alçak bir ses.</p>

    <p>Haberci tıslayarak hızla döndü. Takipçileri silahlarını çekerek çevresine toplandılar. Bazılarında kılıçlar, bıçaklar, değnekler ve bazılarında da sırıklı silahlar. Haberci loş akşam ışığında açıklığı taradı ve konuşan kişiyi aradı. Onu biraz ötedeki kaya çıkıntısının üzerinde buldu; çıkık Saldaea burnuna, hafifçe çekik gözlere ve omuzlarına dek gelen saçlara sahip bir kadındı bu. Yeşillere bürünmüştü, etekleri ata binebilmesi için bölünmüştü ve kollarını önünde kavuşturmuştu.</p>

    <p>Gölgedölü Perrin Aybara’nın karısı Faile Aybara. “Yakalayın onu!” diye haykırdı Haberci işaret ederek. Takipçilerinden pek çok adam öne atıldı, ama çoğu duraksadı. Haberci’nin göremediğini görmüşlerdi. Aybara’nın karısının arkasında, ormanda gölgeler yarım daire oluşturuyordu. Yaylarını açıklığa doğrultmuş adamlardı bunlar.</p>

    <p>Faile keskin bir hareketle elini salladı ve oklar uçtu. Takipçileri arasında, emri üzerine koşanlar vuruldu, sessiz ormanda haykırarak humuslu toprağa düştüler. Haberci, her bir ok kendi yüreğini delmiş gibi bağırdı. Sevgili takipçileri! Dostları! Sevgili kardeşleri!</p>

    <p>Oklardan biri ona saplanınca geriye, yere devrildi. Çevresinde, tıpkı önceden olduğu gibi, adamlar ölüyordu. Neden, ama neden Ejder onları korumuyordu? Neden? Aniden bütün bunlardaki dehşeti hatırladı; adamlarının dalga dalga düşmesini izlemenin, onların Karanlıkdostu Aiellerin ellerinde ölmesini izlemenin ezici dehşetini.</p>

    <p>Bu Perrin Aybara’nın suçuydu. Keşke Haberci bunu önceden, ilk günlerde, hatta Lord Ejder’in kim olduğunu anladığı zamandan önce görebilseydi!</p>

    <p>“Benim suçum!” diye fısıldadı Haberci takipçilerinin sonuncusu da ölürken. Bazılarını durdurmak için pek çok ok gerekmişti. Bu onu gururlandırıyordu.</p>

    <p>Elini okun saplandığı omzuna götürerek yavaşça ayağa kalktı. Çok fazla kan kaybetmişti. Başı döndü ve dizlerinin üzerine çöktü.</p>

    <p>Faile taşın üzerinden indi ve açıklığa girdi. Pantolon giymiş iki kadın onu takip etti. Endişeli görünüyorlardı, ama Faile onların geride kalması uyarılarını duymazdan geldi. Doğrudan Haberci’ye yürüdü, sonra hançerini kemerinden çekti. İyi bir hançerdi, dökme kabzasında bir kurt kafası vardı. Bu iyiydi. Haberci ona bakarken, kendi silahını kazandığı günü hatırladı. Babasının ona silahını verdiği günü.</p>

    <p>“Malden’e saldırmamıza yardım ettiğin için teşekkürler Masema,” dedi Faile onun tam önünde durarak. Sonra uzandı ve hançeri onun yüreğine sapladı. Masema, kendi kanı göğsünde sıcak sıcak yayılırken geriye düştü.</p>

    <p>Masema’nın gözleri kırpışır, kapanmaya çalışırken Faile’in, yanındaki kadınlara, “Bazen bir kadın, kocasının yapamadığını yapmalıdır,” dediğini duydu. “Bugün yaptığımız karanlık, ama gerekli bir işti. Kimse kocama bundan bahsetmesin. O asla bilmemeli.”</p>

    <p>Ses uzaklaştı. Haberci düştü.</p>

    <p>Masema. Adı buydu. Kılıcını on beşinci doğum gününde kazanmıştı. Babası ne kadar gururlanmıştı.</p>

    <p><em>Demek bitti,</em> diye düşündü. Gözlerini açık tutamıyordu. Onları yumdu ve sonsuz bir boşluktaymış gibi düştü. <em>Başarılı mı oldum baba, yoksa başarısız mı?</em></p>

    <p>Yanıt yoktu. Ve Masema boşlukla bir oldu, sonsuz karanlık denizine yuvarlandı.</p>
  </div>
</body>
</html>