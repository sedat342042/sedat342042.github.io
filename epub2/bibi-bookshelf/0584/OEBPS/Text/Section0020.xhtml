<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="10. Tütünün Sonuncusu">10<br/>
    Tütünün Sonuncusu</h1>

    <p>Rodel Ituralde sessizce piposunu çekiştiriyordu, pipodan çıkan duman yılan gibi kıvrıla kıvrıla yükseliyordu. Dumandan iplikler birbirlerine dolanıyor, yukarıdaki tavanda toplanıyor, sonra harap barakanın çatısındaki aralıklardan dışarı sızıyordu. Duvardaki tahtalar eskilikten çarpılmış, dışarıyı gösteren yarıklar açılmıştı ve gri tahtalar çatlamış, dağılıyordu. Köşede bir mangal yanıyordu ve rüzgâr duvarlardaki çatlaklarda ıslık çalıyordu. Ituralde o rüzgârların binayı yıkıp geçeceğinden endişe ediyordu.</p>

    <p>Bir taburenin üzerinde oturuyordu ve önündeki masaya pek çok harita serilmişti. Masanın köşesinde, tütün kesesi bir parça kırışık kâğıdı yerinde tutuyordu. Kare şeklindeki küçük kâğıt, ceketinin iç cebinde katlanmış halde taşınmaktan yıpranmıştı.</p>

    <p>“Ee?” diye sordu Rajabi. Kalın boyunlu ve kararlı tavırlara sahip bir adamdı. Kahverengi gözleri, geniş bir burnu ve yuvarlak, çıkık bir çenesi vardı. Adam şimdi tamamen keldi ve iri bir kayayı andırıyordu. Davranışları da kaya gibiydi. Onu harekete geçirmek için çok çaba harcamanız gerekirdi, ama bunu bir kez başardınız mı, adam durmak bilmezdi. Kısa süre önce krala isyan etmeye hazır olmasına rağmen, Ituralde’nin ülküsüne katılan ilk kişi olmuştu.</p>

    <p>Ituralde’nin Darluna’daki zaferinin üzerinden yaklaşık iki hafta geçmişti. Bu zafer için kendini çok zorlamıştı. Belki çok fazla. <em>Ah, Alsalam,</em> diye düşündü. <em>Umarım bütün bunlar yaptıklarımıza değer eski dostum. Umarım delirmemişsindir. Rajabi bir kaya olabilirdi, ama Seanchanlar çığdan farksız ve biz onların fırtına gibi üzerimize gelmesine sebep olduk.</em></p>

    <p>“Şimdi ne olacak?” diye ısrar etti Rajabi.</p>

    <p>“Bekleyeceğiz,” dedi Ituralde. Işık, beklemekten nefret ediyordu. “Sonra da savaşacağız. Ya da belki yine kaçacağız. Henüz kararımı vermedim.”</p>

    <p>“Tarabonlular...”</p>

    <p>“Gelmeyecek,” dedi Ituralde.</p>

    <p>“Söz verdiler!”</p>

    <p>“Verdiler.” Ituralde onları görmek için bizzat gitmişti, onları uyarmış, Seanchanlarla bir kez daha savaşmalarını istemişti. Tarabonlular bağırmış, tezahürat yapmışlardı, ama onu izlemekte acele etmemişlerdi. Ayak sürüyeceklerdi. Ituralde yarım düzine farklı olayda onları ‘son bir kez daha’ savaşmaya ikna etmişti. Bu savaşın nereye gittiğini görebiliyorlardı ve Ituralde artık onlara güvenemezdi. En baştan güvenebildiği söylenebilirse.</p>

    <p>“Kahrolası korkaklar,” diye homurdandı Rajabi. “Işık yaksın hepsini o zaman! Yalnız yaparız. Daha önce de yaptık.”</p>

    <p>Ituralde düşünceler içinde, piposunu uzun uzun çekiştirdi. Sonunda İki Nehir tütünü kullanmayı tercih etmişti. Piposundaki tütün sonuncusuydu; onu aylardır esirgiyordu. İyi bir kokusu vardı. Bulunabilecek en iyisi.</p>

    <p>Haritalarını yine inceledi, küçük bir tanesini önünde kaldırdı. Daha iyi haritalar kullanabilirdi, orası kesindi. “Bu yeni Seanchan general,” dedi Ituralde, “üç yüz binden fazla adam ve iki yüz <em>damane</em> topluyor.”</p>

    <p>“Daha önce de büyük orduları yendik. Darluna’da yaptıklarımıza bak! Onları ezdin Rodel!”</p>

    <p>Ve bunu yapmak için, Ituralde sahip olduğu kurnazlığı, beceriyi ve şansı sonuna kadar kullanmak zorunda kalmıştı. Buna rağmen adamlarının yarısından fazlasını kaybetmişti. Şimdi, aksaya aksaya, ikinci ve daha büyük bir Seanchan ordusunun önüne koşuyordu.</p>

    <p>Bu sefer hata yapmayacaklardı. Seanchanlar yalnızca <em>raken</em>’lerine güvenmezdi. Adamları pek çok yaya devriye yakalamıştı ve bu, yakalanmamış düzinelercesi olduğu anlamına geliyordu. Seanchanlar bu sefer Ituralde’nin ordusunun gerçek sayısını ve gerçek yerini biliyordu.</p>

    <p>Düşmanları itilip kakılmaktan bıkmıştı; bunun yerine onu amansızca kovalıyor, tuzaklarından kaçınıyorlardı. Ituralde Arad Doman’ın derinlerine çekilmeyi planlamıştı; bu onun güçlerinin işine yarayacak, Seanchanların erzak hatlarını zorlayacaktı. Dört beş ay daha bu şekilde sürdürebileceğini hesaplamıştı. Ama artık bu planlar faydasızdı; Ituralde Arad Doman’da başıboş dolaşan koskoca bir Aiel ordusu olduğunu öğrenmeden önce yapılmış planlardı. Raporlara inanılacak olursa –Aieller hakkındaki raporlar genellikle abartılı olurdu, bu yüzden ne kadarına inanması gerektiğini kestiremiyordu– yüz binden fazla Aiel, Bandar Eban dahil, kuzeyin büyük kısımlarını ellerinde tutuyordu.</p>

    <p>Yüz bin Aiel. Bu iki yüz bin Doman askerine bedeldi. Belki daha fazla. Ituralde yirmi sene önceki Kanlı Kar’ı çok iyi hatırlıyordu. O savaşta ölen her Aiel’e karşı on adamını kaybetmişti.</p>

    <p>Kapana kısılmıştı: iki taşın arasında kırılan bir ceviz gibi. Elinden gelen tek şey buraya, bu terk edilmiş <em>yurda</em> çekilmek olmuştu. Bu, Seanchanlara karşı ona avantaj verecekti. Ama küçük bir avantaj. Seanchanların ordusu onunkinin altı katıydı ve en cesur kumandanlar bile, böyle koşullar altında savaşmanın intihar olduğunu bilirdi.</p>

    <p>“Hiç usta bir jonglörü izledin mi Rajabi?” diye sordu Ituralde haritayı inceleyerek.</p>

    <p>Ituralde göz ucuyla boğaya benzeyen adamın şaşkın şaşkın alnını kırıştırdığını gördü. “Âşıklar gördüm, onlar...”</p>

    <p>“Hayır, âşık değil. Bir usta.”</p>

    <p>Rajabi başını iki yana salladı.</p>

    <p>Ituralde düşünceli düşünceli piposunu çekti, sonra konuştu. “Ben bir sefer gördüm. Caemlyn’de saray ozanıydı. Hayat dolu bir adamdı, süslü giysilerine rağmen bir hanın salonuna daha çok yakışan bir espri anlayışı vardı. Ozanlar genellikle jonglörlük yapmaz; ama talep edildiğinde bu adam gocunmadı. Genç Kız-Veliaht’ı memnun etmek için jonglörlük yapmaktan keyif alıyordu anladığım kadarıyla.”</p>

    <p>Piposunu ağzından çıkardı ve tütünü silkeledi.</p>

    <p>“Rodel,” dedi Rajabi. “Seanchanlar...”</p>

    <p>Rodel bir parmağını kaldırdı ve devam etmeden önce piposunu ağzına sıkıştırdı. “Ozan üç top çevirmeye başladı. Sonra bize, bir tane daha ekleyebileceğini düşünüp düşünmediğimizi sordu. Ona tezahürat yaptık. Adam dört, sonra beş, altı top çevirdi. Eklediği her topla bizim alkışlarımız büyüdü ve adam durmadan, daha fazlasını yapabileceğini düşünüp düşünmediğimizi soruyordu. Elbette biz de evet diyorduk.</p>

    <p>“Yedi, sekiz, dokuz. Kısa süre sonra havada uçuşan on top vardı; öyle karmaşık bir düzenle dönüyorlardı ki, takip edemiyordum. Adam onları döndürmekte zorlanıyordu; sık sık elini indirip, düşmek üzere olan topları yakalaması gerekiyordu. Yeni bir tane eklemesini isteyip istemediğimizi soramayacak kadar yoğunlaşmıştı, ama kalabalık yine de talep ediyordu. On bir! On bir tane yap! Böylece, adamın yardımcısı o kargaşaya bir top daha attı.”</p>

    <p>Ituralde duman üfledi.</p>

    <p>“Onları düşürdü mü?” diye sordu Rajabi.</p>

    <p>Rodel başını iki yana salladı. “O son ‘top’ aslında bir top değildi. Bir tür Havai Fişekçi numarasıydı; ozana doğru uçarken yarı yolda ani bir ışık ve duman patlamasıyla parladı. Bizler yeniden görebilir olduğumuzda ozan gitmişti ve toplar yere dizilmişti. Çevreme bakındığım zaman onu diğerleri ile birlikte masalardan birinde oturmuş, Lord Finndal’ın karısıyla flört ederken gördüm.”</p>

    <p>Zavallı Rajabi tamamen sersemlemiş görünüyordu. O, açık ve doğrudan yanıtlar almayı severdi. Ituralde de genellikle aynı fikirdeydi, ama –sıradışı ölçüde bulutlu bir gökyüzü ve daimi bir kasvet havasıyla– bugünler onu filozof yapmıştı.</p>

    <p>Uzandı ve tütün kesesinin altındaki katlanmış, eskimiş kâğıt parçasını aldı. Onu Rajabi’ye uzattı.</p>

    <p>“‘Seanchanlara sert bir darbe vur,’” diye okudu Rajabi. “‘Onları püskürt, gemilerine binmeye ve kahrolası okyanuslarını geçip geri gitmeye zorla. Sana güveniyorum, eski dostum. Kral Alsalam.’” Rajabi mektubu indirdi. “Emirlerinden haberim var Rodel. Bu işe onun için girmedim. Senin için girdim.”</p>

    <p>“Evet, ama <em>ben</em> onun yüzünden savaşıyorum,” dedi Ituralde. O kralın adamıydı; her zaman öyle olacaktı. Ayağa kalktı, yanmış tütünü silkeledi ve közleri çizmesinin topuğuyla ezdi. Piposunu kenara kaldırdı, mektubu Rajabi’den aldı ve kapıya yürüdü.</p>

    <p>Bir karar vermek zorundaydı. Kalıp savaşacak mıydı, yoksa daha kötü bir yere kaçacak, ama böylece daha fazla zaman mı kazanacaktı?</p>

    <p>Ituralde dışarıya, bulutlu sabaha çıkarken baraka inliyor, rüzgâr ağaçları sallıyordu. Baraka Ogier yapımı değildi elbette. Bunun için fazla derme çatmaydı. Bu <em>yurt</em> uzun zaman önce terk edilmişti. Adamları ağaçların arasına kamp kurmuştu. Bir savaş kampı için en iyi yer değildi, ama ne de olsa insan elindeki baharatlarla çorba yapardı; <em>yurt</em> geçip gidilmeyecek kadar faydalıydı. Başka biri olsa bir şehre kaçabilir, onun duvarlarının arkasına saklanabilirdi, ama burada, bu ağaçların arasında Tek Güç işe yaramazdı. Seanchan <em>damane</em>’lerini işlevsiz hale getirmek, ne kadar yüksek olursa olsun, her tür duvardan daha iyiydi.</p>

    <p><em>Kalmamız gerek,</em> diye düşündü Ituralde adamlarının çalışmasını, yeri kazarak bir kazık çit dikmesini izleyerek. Bir <em>yurdun</em> içinde ağaç kesme düşüncesinden nefret ediyordu. Zamanında birkaç Ogier tanımıştı ve onlara saygı duyuyordu. Bu devasa meşeler muhtemelen Ogierlerin burada yaşadığı zamanlardan kalma güç barındırıyordu. Onları kesmek bir suçtu. Ama ne yapmanız gerekiyorsa onu yapardınız. Kaçmak ona zaman kazandırabilirdi, ama pekâlâ zaman <em>kaybettirebilirdi de.</em> Seanchanlar vurmadan burada birkaç günü vardı. Eğer iyice yerleşebilirse, onları kuşatma düzenlemeye zorlayabilirdi. <em>Yurt</em> onları tereddüde sürükleyecekti ve ormanlar Ituralde’nin küçük ordusuna avantaj verecekti.</p>

    <p>Belli bir yere mıhlanmaktan nefret ediyordu. Muhtemelen bu yüzden bu kadar uzun düşünmüştü. İçten içe, kaçmayı bırakma zamanının geldiğini zaten biliyordu. Seanchanlar sonunda onu yakalamıştı.</p>

    <p>Saflar boyunca yürümeye devam etti, adamlara başıyla selam verdi ve onu görmelerini sağladı. Kırk bin askeri kalmıştı ve yüzleştikleri ordu düşünülünce, bu bir mucizeydi. Bu adamlar orduyu terk etmiş olmalıydı. Ama onun imkânsız savaşları peş peşe kazandığını, büyük alkış eşliğinde havaya gittikçe daha fazla top fırlattığını görmüşlerdi. Onun durdurulamaz bir kumandan olduğunu düşünüyorlardı. İnsan havaya daha fazla top fırlattıkça, daha olağanüstü hale gelenin yalnızca <em>gösteri</em> olmadığını anlamıyorlardı.</p>

    <p>En sondaki düşüş de daha olağanüstü hale geliyordu.</p>

    <p>Ama Ituralde karanlık düşüncelerini kendine sakladı ve Rajabi’yle birlikte ormanlık kampta yürümeye, kazık çiti denetlemeye devam etti. Çitin dikilme süreci düzgünce ilerliyordu, adamlar kalın ağaç kütüklerini yeni kazdıkları çukurlara oturtuyordu. Ituralde denetimin ardından kendi kendine başını salladı. “Kalıyoruz Rajabi. Haberi ilet.”</p>

    <p>“Bazıları burada kalmanın kesin ölüm anlamına geldiğini düşünüyor,” diye karşılık verdi Rajabi.</p>

    <p>“Yanılıyorlar,” dedi Ituralde.</p>

    <p>“Ama...”</p>

    <p>“Hiçbir şey kesin değildir,” dedi Ituralde. “Kazık çitin iç tarafındaki ağaçları okçularla doldur; neredeyse kuleler kadar etkili olacaklardır. Dışarıda bir ölüm tarlası oluşturmamız gerekiyor. Kazık çitin çevresinde mümkün olduğunda çok ağaç kesin, sonra kütükleri ikinci bir çekilme hattı olarak çitin iç tarafına yerleştirin, sağlam duracağız. Bu Tarabonlular hakkında yanılmış olabilirim. Belki yardımımıza gelirler. Ya da belki kralın bizi savunacak gizli bir ordusu vardır. Kan ve küller, belki burada tek başımıza alt ederiz onları. <em>Damane</em>’leri olmadan savaşmak ne kadar hoşlarına gidecek göreceğiz. Hayatta kalacağız.”</p>

    <p>Rajabi güven kazanarak, sırtını gözle görülür bir biçimde dikleştirdi. Ituralde’nin adamın beklediğini bildiği türden bir konuşmaydı bu. Diğerleri gibi, Rajabi de Küçük Kurt’a güveniyordu. Onun başarısızlığa <em>uğrayabileceğine</em> inanmıyorlardı.</p>

    <p>Ituralde onlarla aynı fikirde değildi. Ama eğer ölecekseniz, bunu vakarla yapardınız. Genç Ituralde sık sık savaşlar hayal etmişti, savaşın ihtişamını hayal etmişti. Yaşlı Ituralde savaşta ihtişam diye bir şey olmadığını biliyordu. Ama savaşta şeref vardı.</p>

    <p>“Lord Ituralde!” diye seslendi bir ulak, bitmemiş kazık çitin iç tarafı boyunca koşarak yaklaşırken. Çocuk yaştaydı, muhtemelen Seanchanların yaşamasına izin vereceği kadar küçük. Aksi halde Ituralde çocuğu ve onun gibileri buradan gönderirdi.</p>

    <p>“Evet?” diye sordu Ituralde dönerek. Rajabi yanında küçük bir dağ gibi duruyordu.</p>

    <p>“Bir adam,” dedi çocuk oflayıp poflayarak. “Devriye onu <em>yurda</em> girerken yakaladı.”</p>

    <p>“Bizim için savaşmaya mı gelmiş?” dedi Ituralde. Bir ordunun yeni asker çekmesi olağandışı değildi. İhtişamın cazibesine ya da en azından düzenli öğünlerin cazibesine kapılanlar her zaman çıkardı.</p>

    <p>“Hayır Lordum,” dedi çocuk oflayıp poflayarak. “Sizi görmeye geldiğini söylüyor.”</p>

    <p>“Seanchan mı?” diye bağırdı Rajabi.</p>

    <p>Oğlan başını iki yana salladı. “Hayır. Ama güzel giysileri var.”</p>

    <p>Demek bir tür lordun habercisiydi. Domanlı ya da belki bir Tarabonlu kaçak. Her kimse, durumlarını daha zora sokması imkânsızdı. “Yalnız mı gelmiş?”</p>

    <p>“Evet efendim”</p>

    <p>Cesur adam. “Getir onu o zaman,” dedi Ituralde.</p>

    <p>“Onu nerede karşılayacaksınız Lordum?”</p>

    <p>“Ne?” diye terslendi Ituralde. “Sen beni saray sahibi zengin bir tüccar falan mı sandın? Buradaki meydan iş görür. Git onu getir, ama geri dönerken oyalan. Ve adamın başında yeterli nöbetçi olmasını sağla.”</p>

    <p>Oğlan başını salladı ve koşarak uzaklaştı. Ituralde birkaç askere el etti ve onları Wakeda ile diğer subayları getirmeye yolladı. Shimron ölmüştü, bir <em>damane</em>’nin ateş topuyla kömüre dönmüştü. Çok kötü olmuştu. Ituralde onu pek çok başkasına yeğlerdi.</p>

    <p>Subayların çoğu yabancıdan önce geldi. Sırık gibi Ankaer. Tek gözlü olmasa yakışıklı bir adam sayılabilecek Wakeda. Tıknaz Melarned. Babasının ölümünün ardından Ituralde’yi izlemeye devam eden genç Lidrin.</p>

    <p>“Nedir bu işittiğim?” diye sordu Wakeda uzun adımlarla yaklaşıp kollarını kavuşturarak. “Bu ölüm kapanında mı kalıyoruz? Rodel, direnmemize yetecek kadar adamımız yok. Gelirlerse, burada kapana kısılmış olacağız.”</p>

    <p>“Haklısın,” dedi Ituralde sadece.</p>

    <p>Wakeda diğerlerine, sonra yine Ituralde’ye baktı. Ituralde’nin dürüst yanıtı karşısında siniri biraz sönmüştü. “Eh... o zaman neden kaçmıyoruz?” Aylar önce, Ituralde’nin bu sefere başladığı ilk günlerden beri çok daha az böbürleniyordu.</p>

    <p>“Size şeker ve yalanlar vermeyeceğim,” dedi Ituralde adamların yüzlerine teker teker bakarak. “Durumumuz iyi değil. Ama kaçarsak <em>daha da</em> kötü olacak. Saklanabileceğimiz delik kalmadı. Bu ağaçlar bizim için avantaj olacak ve tahkimat yapabiliriz. <em>Yurt, damane</em>’leri etkisiz hale getirecek ve bu bile tek başına kalmanın bedeline değer. Burada savaşacağız.”</p>

    <p>Ankaer durumun ciddiyetini anlamış gibi başını salladı. “Ona güvenmemiz gerek Wakeda. Şimdiye dek bize iyi önderlik etti.”</p>

    <p>Wakeda başını salladı. “Öyle herhalde.”</p>

    <p>Kahrolası ahmaklar. Dört ay önce olsa, krala sadık kaldığı için bu adamların yarısı onu görür görmez öldürmeye çalışırdı. Şimdi imkânsızı başarabileceğini düşünüyorlardı. Yazık; Ituralde onları Alsalam’a sadık olanların arasına katabileceğini düşünmeye başlamıştı. “Tamam,” dedi çit boyunca muhtelif yerlere işaret ederek. “Zayıf noktaları güçlendirmek için yapacaklarımız şunlar. İstediğim...”</p>

    <p>Açıklıkta bir grubun yaklaştığını görünce sesi soldu. Ulak, bir grup askerle birlikte, kızıl altın üniforma giymiş bir adama eşlik ediyordu.</p>

    <p>Yeni gelen adamdaki bir şey Ituralde’nin dikkatini çekmişti. Belki de boyuydu; genç adam bir Aiel kadar uzundu ve saçları da onlarınki kadar açıktı. Ama hiçbir Aiel altın işlemeli güzel bir kırmızı ceket giymezdi. Adamın yan tarafında bir kılıç asılıydı ve yürüyüşü, Ituralde’nin adamın o kılıcı kullanmasını bildiğini düşünmesine sebep oluyordu. Çevresindeki adamlar onun şeref muhafızlarıymış gibi, sağlam, kararlı adımlarla yürüyordu. Demek bir lord, emir vermeye alışık biri. Neden haberci göndermek yerine şahsen gelmişti?</p>

    <p>Genç lord, Ituralde’ye generallerinin biraz uzağında durdu, her birine teker teker baktı, sonra Ituralde’ye odaklandı. “Rodel Ituralde?” diye sordu. Hangi aksandı bu? Andor mu?</p>

    <p>“Evet,” dedi Ituralde ihtiyatla.</p>

    <p>Genç adam başını salladı. “Bashere iyi tarif etmiş. Burada kendinizi kutuya kapatıyormuş gibi görünüyorsunuz. Seanchan ordusu karşısında direnebileceğinizi düşünüyor musunuz gerçekten? Orduları sizinkinden kat kat büyük ve Tarabonlu müttefikleriniz savunmanıza katılma konusunda pek... gönüllü görünmüyor.”</p>

    <p>Her kimse, istihbaratı iyiydi. “Savunmamı yabancılarla tartışma huyum yoktur.” Ituralde genç lordu inceledi. Zindeydi –zayıf ve sert, ama ceket varken anlamak kolay değildi. Sağ elini kullanıyordu. Daha yakından incelediğinde, Ituralde sol elinin olmadığını fark etti. Her iki önkolunda tuhaf, kızıl altın dövmeler vardı.</p>

    <p>O gözler. Bunlar ölümü defalarca görmüş gözlerdi. Genç bir <em>lord</em> değildi yalnızca. Genç bir <em>general.</em> Ituralde gözlerini kıstı. “Sen kimsin?”</p>

    <p>Yabancı onunla göz göze geldi. “Adım Rand al’Thor, Yenidendoğan Ejder’im. Ve sana ihtiyacım var. Sana ve orduna.”</p>

    <p>Ituralde’nin yanındaki pek çok kişi küfretti ve Ituralde onlara baktı. Wakeda inanmazlık içindeydi, Rajabi şaşırmıştı, genç Lidrin kayıtsızdı.</p>

    <p>Ituralde yeni gelene döndü. Yenidendoğan Ejder? Bu genç mi? Mümkün olduğunu düşündü. Çoğu söylenti Yenidendoğan Ejder’in kızıl saçlı genç bir adam olduğu konusunda hemfikirdi. Ama diğer yandan, söylentiler aynı zamanda onun üç metre boyunda olduğunu, gözlerinin loş ışıkta parladığını iddia ediyordu. Sonra, onun Falme’de gökyüzünde belirdiği hikâyeleri vardı. Kan ve küller, Ituralde Yenidendoğan Ejder’in doğduğuna bile inandığından emin değildi!</p>

    <p>“Tartışacak zamanım yok,” dedi yabancı, duygusuz bir yüzle. Adam... göründüğünden daha yaşlı gibiydi. Silahlı askerlerce kuşatılmış olduğuna aldırmıyor görünüyordu. Aslında, tek başına gelmesi... çok aptalca bir eyleme benzemeliydi. Bunun yerine, Ituralde’yi düşündürmüştü. Ancak Yenidendoğan Ejder gibi biri bu şekilde, bir kampa yapayalnız girebilir ve itaat beklerdi.</p>

    <p>Bu gerçek bile tek başına Ituralde’nin ona inanmasını sağlamıyorsa, kavrulsundu daha iyi. Bu adam ya iddia ettiği kişiydi ya da zırdelinin tekiydi.</p>

    <p>“<em>Yurdun</em> dışına çıkarsak, yönlendirebildiğimi sana kanıtlayabilirim,” dedi yabancı. “Bunun bir anlamı olmalı. Bana izin verirsen, buraya on bin Aiel ve pek çok Aes Sedai getirebilirim ve her biri söylediğim kişi olduğuma dair sana yemin eder.”</p>

    <p>Söylentiler Aiellerin Yenidendoğan Ejder’i takip ettiğini söylüyordu. Ituralde’nin çevresindeki adamlar öksürdü ve huzursuzluk içinde çevrelerine bakındılar. Çoğu Ituralde’ye gelmeden önce Ejderyeminliydi. Doğru sözlerle, bu Rand al’Thor –ya da her kimse– Ituralde’nin tüm kampını kendi aleyhine çevirebilirdi.</p>

    <p>“Sana inandığımı varsaysak bile,” dedi Ituralde dikkatle. “Bunun ne önemi olacağını anlamıyorum. Benim verecek bir savaşım var. Senin de meşgul olman gereken başka işler olduğunu tahmin ediyorum.”</p>

    <p>“Benim işim <em>sensin,</em>” dedi al’Thor. Gözleri o kadar sertti ki, Ituralde’nin kafatasını delip, içinde işine yarayacak bir şey aramaya hazırmış gibi görünüyordu. “Seanchanlarla barış yapmam lazım. Bu savaş bize hiçbir şey kazandırmıyor. Sizi yukarıda, Sınırboyları’nda istiyorum; Afet’e karşı nöbet tutacak asker ayıramıyorum ve Sınırboyluların kendisi görev yerlerini terk etti.”</p>

    <p>“Uygulamam gereken emirler aldım,” dedi Ituralde başını iki yana sallayarak. Dur bir dakika. Emir almış <em>olmasa</em> bile bu gencin istediklerini yapmazdı. Yalnız... o gözler. Her ikisi de gençken, Alsalam’ın gözleri de böyleydi. İtaat talep eden gözler.</p>

    <p>“Emirler,” dedi al’Thor. “Kraldan mı geldiler? Bu yüzden mi bu şekilde kendinizi Seanchanların önüne atıyorsunuz?”</p>

    <p>Ituralde başını salladı.</p>

    <p>“Adını işittim Rodel Ituralde,” dedi al’Thor. “Güvendiğim adamlar, saygı duyduğum adamlar, <em>sana</em> güveniyor ve saygı duyuyor. Kaçıp saklanmak yerine, seni öldüreceğini bildiğim bir savaşta savaşmak için buraya çöküyorsun. Sırf krala olan sadakatin yüzünden. Bunu takdir ediyorum. Ama dönüp, gerçekten bir anlamı olan bir savaşa katılma zamanı geldi. <em>Her şey</em> anlamına gelen bir savaş. Benimle gel, sana Arad Doman tahtını vereyim.”</p>

    <p>Ituralde dikkat kesilerek sırtını dikleştirdi. “Sadakatimi övdükten sonra, kendi kralımı tahtından indirmemi mi bekliyorsun?”</p>

    <p>“Kralın <em>öldü,</em>” dedi alThor. “Ya bu ya da zihni mum gibi eritildi. Graendal’ın onu ele geçirdiğine gittikçe daha fazla inanıyorum. Bu topraklardaki kargaşada onun dokunuşunu görüyorum. Her ne emir almışsan, muhtemelen ondan geliyor. Neden Seanchanlarla savaşmanı istediğini henüz çözemedim.”</p>

    <p>Ituralde hıhladı. “Terkedilmişlerden birinden, akşam yemeğinde konuk ettiğin biriymiş gibi bahsediyorsun.”</p>

    <p>Al’Thor yine onunla göz göze geldi. “Her birini hatırlıyorum –yüzlerini, tavırlarını, konuşmalarını, davranış tarzlarını–; onları bin senedir tanıyormuşum gibi. Bazen onları kendi çocukluğumdan daha iyi hatırlıyorum. Ben Yenidendoğan Ejder’im.”</p>

    <p>Ituralde gözlerini kırpıştırdı. <em>Yanayım,</em> diye düşündü. <em>Ona inanıyorum. Lanet küller.</em> “Bu... bu bahsettiğin kanıtı görelim.”</p>

    <p>İtirazlar geldi elbette, çoğu bunu çok tehlikeli bulan Lidrin’dendi. Diğerleri sarsılmıştı. Hiç karşılaşmadıkları halde sadakat yemini ettikleri adam karşılarındaydı. Al’Thor’da bir... <em>güç</em> var gibiydi, Ituralde’yi çekiyor, onun söylediğini yapmaya zorluyordu. Eh, ilk önce kanıtı görecekti.</p>

    <p><em>Yurttan</em> çıkmak için at getirecek ulaklar yolladılar, ama al’Thor Ituralde çoktan onun emrine girmiş gibi konuşuyordu. “Belki de Alsalam yaşıyordur,” dedi al’Thor beklerlerken. “Eğer öyleyse, onun tahtını istemeyeceğini görebiliyorum. Amadicia’yı ister misin? Orada hüküm sürecek ve Seanchanlara göz kulak olacak birine ihtiyacım var. Şu anda orada Beyazpelerinler savaşıyor; Son Savaş’tan önce o çatışmayı durdurabileceğimden emin değilim.”</p>

    <p>Son Savaş. Işık! “Oradaki kralı öldürürsen almam,” dedi Ituralde. “Beyazpelerinler ya da Seanchanlar onu çoktan öldürmüşse, o zaman belki.”</p>

    <p>Kral! Neler söylüyordu böyle! <em>Kavrul!</em> diye düşündü kendi kendine. <em>En azından tahtlar kabul etmeye başlamadan önce kanıtı görmeyi bekle!</em> Bu adamda bir şey vardı. Son Savaş gibi olaylardan –insanoğlunun binlerce senedir korktuğu olaylar– günlük kamp raporlarındaki maddelerden biriymiş gibi bahsetmesinde.</p>

    <p>Askerler atlarla birlikte geldi ve Ituralde at bindi. Al’Thor, Wakeda, Rajabi, Ankaer, Melarned, Lidrin ve yarım düzine astsubay da aynısını yaptı.</p>

    <p>“Topraklarınıza çok sayıda Aiel getirdim,” dedi Rand al’Thor hareket ettiklerinde. “Onları düzen sağlamak için kullanmayı ummuştum, ama istediğimden daha uzun sürüyor. Tüccarlar Konseyi’nin üyelerini güvenceye almayı planlıyorum; belki onlar elimde olursa, bölgede istikrar sağlayabilirim. Sen ne düşünüyorsun?”</p>

    <p>Ituralde ne düşüneceğini bilemiyordu. Tüccarlar Konseyi’ni güvenceye almak? Bu kulağa onları tutsak etmek gibi geliyordu. Ituralde kendini nasıl bir işe sokmuştu? “İşe yarayabilir,” derken buldu kendini. “Işık, her şey düşünülünce, muhtemelen en iyi plan bu.”</p>

    <p>Al’Thor başını salladı. Önüne bakarak kazık çitten geçti ve patika boyunca, <em>yurdun</em> kenarına doğru ilerledi. “Her durumda, Sınırboyları’nı güvene almak gerek. Ülkenize göz kulak olacağım. Kavrulsun o Sınırboylular! Ne peşindeler? Hayır. Hayır, henüz değil. Onlar bekleyebilir. Hayır, o iş görür. O tutabilir. Onu Asha’manlarla yollayacağım.” Al’Thor aniden Ituralde’ye döndü. “Sana yönlendirebilen yüz adam versem ne yapardın?”</p>

    <p>“Deli adamlar mı?”</p>

    <p>“Hayır, çoğu istikrarlı,” dedi al’Thor alınmış görünmeden. “Ben lekeyi temizlemeden önce her ne deliliğe kapılmışlarsa, hâlâ orada –lekeyi temizlemek onları iyileştirmedi– ama pek azı iyice delirmişti. Ve artık <em>saidin</em> temizlendiğine göre, daha kötü olmayacaklar.”</p>

    <p><em>Saidin?</em> Temizlenmiş miydi? Ituralde’nin yönlendirebilen adamları olsa... Bir açıdan kendi <em>damane</em>’leri. Ituralde çenesini kaşıdı. Hızla düşünüyordu –ama zaten bir general hızlı tepki verebilmeliydi. “Onları iyi kullanabilirdim,” dedi. “Çok iyi.”</p>

    <p>“Güzel,” dedi al’Thor. <em>Yurttan</em> çıkmışlardı; hava farklı bir his veriyordu. “İzlemen gereken topraklar geniş, ama sana vereceğim yönlendiren adamların çoğu kapıyol örebilir.”</p>

    <p>“Kapıyol mu?” diye sordu Ituralde.</p>

    <p>Al’Thor ona baktı, sonra dişlerini gıcırdattı, gözlerini yumdu ve midesi bulanmış gibi sarsıldı. Ituralde aniden tetik kesilerek dimdik oturdu ve elini kılıcına götürdü. Zehir? Adam yaralı mıydı?</p>

    <p>Ama hayır, al’Thor gözlerini açtı, o derinliklerde esriklik var gibiydi. Elini sallayarak döndü ve önünde, havada bir ışık çizgisi belirdi. Ituralde’nin çevresindeki adamlar küfrederek geriledi. Bir adamın yönlendirebildiğini iddia etmesi bir şeydi; onun bunu gözlerinizin önünde yapması ise bambaşka bir şey!</p>

    <p>“Bu bir kapıyol,” dedi al’Thor ışık çizgisi döner, havada büyük, siyah bir delik açılırken. “Asha’manların gücüne bağlı olarak, bir kapıyol içinden araba geçirecek kadar geniş olabilir. Koşullara bağlı olarak hemen her yere hızla, bazen bir anda yolculuk edebilirsiniz. Birkaç eğitimli Asha’man’la, ordunuz sabaha Caemlyn’de yemek yiyebilir ve bundan birkaç saat sonra öğle yemeği için Tanchico’da olabilir.”</p>

    <p>Ituralde çenesini ovaladı. “Eh, işte <em>bu</em> görülecek şey. Gerçekten de görülecek şey.” Eğer bu adam doğruyu söylüyorsa ve bu kapıyollar <em>gerçekten</em> işe yarıyorsa... “<em>Bununla</em> Seanchanları Tarabon’dan, hatta belki tüm diyardan temizleyebilirim!”</p>

    <p>“Hayır,” diye terslendi al’Thor. “Onlarla barış yapacağız. Devriyelerimin söylediklerine bakarak, kelleni vadetmeden onları anlaşmaya ikna etmek yeterince zor olacak. Onları daha fazla kızdırmayacağım. Didişmek için <em>zaman</em> yok. İlgilenmemiz gereken daha önemli meseleler var.”</p>

    <p>“Hiçbir şey benim memleketimden daha önemli olamaz,” dedi Ituralde. “O emirler sahte olsa bile, Alsalam’ı tanıyorum. Benimle aynı fikirde olurdu. Arad Doman topraklarında yabancı ordulara göz yummayacağız.”</p>

    <p>“O zaman sana söz veriyorum,” dedi al’Thor. “Seanchanların Arad Doman’dan çıkmasını sağlayacağım. Buna söz veririm. Ama savaşarak onları bundan daha uzağa sürmeye çalışmayacağız. Karşılığında, sen Sınırboyları’na gideceksin ve orayı bir istilaya karşı koruyacaksın. Gelirlerse Trollocları uzak tutacaksın ve Arad Doman’ı güvenceye almama yardım etmek için subaylarından bazılarını bana vereceksin. İnsanlar kendi lordlarının benimle çalıştığını görürse düzen sağlamak daha kolay olur.”</p>

    <p>Ituralde düşündü, ama yanıtının ne olacağını zaten biliyordu. O kapıyol adamlarını bu ölüm kapanından alıp götürebilirdi. Yanında müttefik olarak Aieller –ve Yenidendoğan Ejder– varken, <em>gerçekten de</em> Arad Doman’ı güvende tutma şansı vardı. Şerefli bir ölüm iyi bir şeydi. Ama şerefle savaşmaya devam edebilmek... bu çok daha değerli bir ödüldü.</p>

    <p>“Kabul,” dedi Ituralde elini uzatarak.</p>

    <p>Al’Thor onun elini sıktı. “Gidin, kampı kaldırın. Gece çökerken Saldaea’da olacaksınız.”</p>
  </div>
</body>
</html>