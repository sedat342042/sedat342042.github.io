<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="26. Taşta Bir Çatlak">26<br/>
    Taşta Bir Çatlak</h1>

    <p>Aviendha yola çıkmaya hazırlanan insanlarla dolu malikâne arazisini gözden geçirdi. Bashere’in adamları ve kadınları ıslaktopraklılar için iyi eğitilmişti ve çadırlarını kaldırır, araç gereçleri hazırlarken verimli bir biçimde çalışıyorlardı. Bununla birlikte, Aiellerle karşılaştırıldığında, diğer ıslaktopraklılar –asker olmayanlar– tam bir kargaşaydı. Kamp kadınları, yapılmamış bir iş, paketlenmemiş bir eşya bırakacaklarından eminmiş gibi, bir oraya, bir buraya koşuşturuyorlardı. Haberci çocuklar arkadaşlarıyla birlikte koşuyor, biri onlara iş vermesin diye meşgul <em>görünmeye</em> çalışıyorlardı. Sivillerin çadırları ve araç gereçleri yavaş yavaş paketlenip kaldırılıyordu, hepsini gidecekleri yere götürmek için atlara, arabalara ve araba sürücülerine ihtiyaçları olacaktı.</p>

    <p>Aviendha başını iki yana salladı. Aieller yalnızca taşıyabilecekleri kadar eşya getirmişti ve savaş ekiplerinde yalnızca askerler ve Bilgeler vardı. Ve geniş bir sefer için mızraklardan daha fazlasına ihtiyaç duyulduğunda, tüm işçiler ve zanaatkârlar hızla ve verimli bir biçimde yol hazırlıkları yapmayı biliyordu. Bunda şeref vardı. Her bireyin kendisinin ve ona bağımlı olanların başlarının çaresine bakabilmelerini, klanı yavaşlatmamalarını gerektiren bir şeref.</p>

    <p>Başını iki yana sallayarak işine geri döndü. Bugünlerde gerçekten şereften yoksun olanlar, çalışmayanlardı. Aviendha parmağını önündeki su kovasına batırdı, sonra elini kaldırdı ve ikinci kovanın üzerinde tuttu. Bir damla su damladı. Aviendha elini çekti ve aynısını yine yaptı.</p>

    <p>Bu, anlamını hiçbir ıslaktopraklının anlamayacağı türden bir cezaydı. Onlar bunu yerde oturup, sırtını malikânenin kütük duvarına vererek yaptığı kolay bir iş olarak görürdü. Elini ileri geri oynatarak, damla damla, bir kovayı boşaltıp diğerini doldurmak, onlara hiç de ceza gibi gelmezdi.</p>

    <p>Bunun sebebi, ıslaktopraklıların çoğunun tembel olmasıydı. Onlar taş taşımak yerine kovalara su damlatmayı tercih ederdi. Ama taş taşımakta hareketlilik vardı –hareket zihin ve beden için iyiydi. Suyun yerini değiştirmek anlamsızdı. Faydasız. Aviendha’nın bacaklarını germesine ya da kaslarını çalıştırmasına izin vermiyordu. Üstelik bunu, kampın geri kalanı yürüyüş için çadırlarını toplarken yapıyordu. Böylelikle ceza on kat daha utanç verici oluyordu! Yardım etmediği her an <em>toh</em> kazanıyordu ve bu konuda yapabileceği hiçbir şey yoktu.</p>

    <p>Suyun yerini değiştirmek dışında. Damla damla.</p>

    <p>Bu onu kızdırıyordu. Sonra öfke onu utandırıyordu. Bilgeler duygularının onlara bu şekilde hâkim olmasına asla izin vermezdi. Sabırlı olmalı, neden cezalandırıldığını anlamaya çalışmalıydı.</p>

    <p>Soruna yaklaşmaya çalışmak bile haykırmak istemesine sebep oluyordu. Zihninde aynı sonuçların üzerinden daha kaç defa geçebilirdi? Belki de çözemeyecek kadar kalın kafalıydı. Belki de Bilge olmayı hak etmiyordu.</p>

    <p>Elini kovaya soktu, sonra bir damla su daha taşıdı. Bu cezaların ona yaptığından hoşlanmıyordu. Artık mızrak taşımasa da, o bir savaşçıydı. Cezadan korkmazdı, acıdan korkmazdı. Ama cesaretini yitireceğinden ve bir kumabakan kadar işe yaramaz olacağından gittikçe daha fazla korkuyordu.</p>

    <p>Bilge olmak <em>istiyordu,</em> bunu çaresizce istiyordu. Bunu anladığında şaşırmıştı, çünkü uzun zaman önce mızrakları istediği kadar büyük bir tutkuyla herhangi bir şeyi isteyeceğini hiç düşünmemişti. Ama bu son aylarda Bilgeleri incelemişti ve onlara duyduğu saygı artmıştı, kendini onların dengi olarak kabul etmişti ve bu en tehlikeli günlerde Aiellerin güdülmesine yardım etmek istiyordu.</p>

    <p>Son Savaş halkının hiç görmediği türden bir sınav olacaktı. Amys ve diğerleri Aielleri korumak için çalışıyordu ve Aviendha oturmuş, su damlaları taşıyordu.</p>

    <p>“Sen iyi misin?” diye sordu bir ses.</p>

    <p>Aviendha irkildi. Başını kaldırarak hançerine uzandı. O kadar ani hareket etmişti ki, su kovalarını devirecekti neredeyse. Biraz uzaktaki binanın gölgesinde kısa, siyah saçlı bir kadın duruyordu. Min Farshaw kollarını kavuşturmuştu ve üzerinde gümüş işlemeli kobalt rengi bir ceket vardı. Boynuna bir eşarp sarmıştı.</p>

    <p>Aviendha hançerini bırakarak oturdu. Şimdi de ıslaktopraklıların gizlice yaklaşmasına izin veriyordu, öyle mi? “Ben iyiyim,” dedi kızarmamaya çalışarak.</p>

    <p>Sesi ve eylemleri, bu konuşmayla utandırılmak istemediğini anlatmalıydı, ama Min bunu fark etmemiş göründü. Kadın döndü ve kampa baktı. “Senin... yapman gereken bir şey yok mu?”</p>

    <p>Aviendha bu sefer kızarmaktan alamadı kendini. “Yapmam gerekeni yapıyorum.”</p>

    <p>Min başını salladı ve Aviendha kendini sakin nefes almaya zorladı. Bu kadına öfkelenmeyi göze alamazdı. Birincil-kardeşi, Min’e nazik davranmasını istemişti. Aviendha alınmamaya karar verdi. Min ne dediğini bilmiyordu.</p>

    <p>“Seninle konuşabileceğimi düşündüm,” dedi Min kampa bakmaya devam ederek. “Başka kime gidebileceğimi bilmiyorum. Aes Sedailere güvenmiyorum. O da öyle. Onun artık kimseye güvendiğinden emin değilim. Belki bana bile.”</p>

    <p>Aviendha yana baktı ve Min’in kampta dolaşan Rand al’Thor’u izlemekte olduğunu gördü. Rand al’Thor’un üzerinde siyah ceket vardı ve kızıl altın saçları akşam ışığında alev alev görünüyordu. Onunla görüşen Saldaealılara tepeden bakıyor gibiydi.</p>

    <p>Aviendha önceki gece, Semirhage saldırdığında olanları duymuştu. Gölgeruhlulardan biri; Aviendha yaratığı öldürülmeden önce görmüş olduğunu diliyordu. Ürperdi.</p>

    <p>Rand al’Thor savaşmış ve kazanmıştı. Çoğu zaman aptalca davransa da, becerikli –ve şanslı– bir savaşçıydı. Yaşayan başka kim o kadar çok Gölgeruhlu alt ettiğini iddia edebilirdi? Onda çok şeref vardı.</p>

    <p>Savaşı onu, Aviendha’nın henüz anlamadığı şekillerde yaralı bırakmıştı. Aviendha onun acısını hissedebiliyordu. Semirhage’in saldırısı sırasında hissetmişti, ama bir kâbus olduğunu sanmıştı. Yanıldığını hemen fark etmişti. Hiçbir kâbus bu kadar korkunç olamazdı. O inanılmaz acının, o ıstırap dalgalarının, Rand’ın içindeki çılgınlığın yankılarını hâlâ hissedebiliyordu.</p>

    <p>Aviendha alarm vermişti, ama yeterince hızlı değil. Hatası için Rand’a karşı <em>toh</em> edinmişti; cezaları bittiği zaman o işi de görecekti. Eğer cezası biterse.</p>

    <p>“Rand al’Thor kendi sorunları ile başa çıkabilir,” dedi biraz daha su damlatarak.</p>

    <p>“Bunu nasıl söylersin?” diye sordu Min ona bakarak. “Acısını hissedemiyor musun?”</p>

    <p>“Her anını hissedebiliyorum,” dedi Aviendha dişlerini sıkarak. “Ama o kendi çileleriyle yüzleşmeli, ben benimkilerle. Belki bir gün o ve ben bizimkilerle birlikte yüzleşiriz, ama o zaman henüz gelmedi.”</p>

    <p><em>İlk önce onun dengi olmalıyım,</em> diye ekledi kafasının içinde. <em>Onun yanında ondan düşük biri olarak durmayacağım.</em></p>

    <p>Min onu süzdü ve Aviendha kadının ne görüntüler gördüğünü merak ederek ürperdi. Gelecek hakkındaki öngörüleri her zaman gerçekleşirdi.</p>

    <p>“Beklediğim gibi değilsin,” dedi Min sonunda.</p>

    <p>“Seni kandırdım mı?” dedi Aviendha kaşlarını çatarak.</p>

    <p>“Hayır, o değil,” dedi Min küçük bir kahkahayla. “Demek istediğim, senin hakkında yanılmışım sanırım. Caemlyn’deki o geceden sonra ne düşüneceğimi bilemiyordum... eh, birlikte Rand’la bağ kurduğumuz gece. Sana yakın hissediyorum, ama aynı zamanda senden uzak.” Omuzlarını silkti. “Sanırım kampa geldiğin an gelip beni bulmanı bekliyordum. Tartışacak şeylerimiz vardı. Sen gelmeyince endişelendim. Belki de seni gücendirdiğimi düşündüm.”</p>

    <p>“Bana karşı <em>toh</em>’un yok,” dedi Aviendha.</p>

    <p>“Güzel,” dedi Min. “Hâlâ bizim bir tür... yüzleşme yaşayacağımızdan endişeleniyorum.”</p>

    <p>“Bir yüzleşme neye yarar ki?”</p>

    <p>“Bilmiyorum,” dedi Min omuzlarını silkerek. “Aiel yolunun bu olduğunu düşünüyordum. Şeref üzerine bir dövüş için bana meydan okuyacağını sanıyordum. Rand uğruna.”</p>

    <p>Aviendha hıhladı. “Bir erkek için dövüşmek? Kim böyle bir şey yapar ki? Bana karşı <em>toh</em>’un olsaydı, belki mızrak dansı yapmamızı talep edebilirdim –ama ancak bir Kız’san. Aynı zamanda, ancak ben de hâlâ Mızrağın Kızı olsaydım. Hançerle dövüşebilirdik, ama pek de adil bir dövüş olmazdı. Becerisi olmayan biriyle dövüşmekte ne şeref var ki?”</p>

    <p>Min, Aviendha ona hakaret etmiş gibi kızardı. Ne kadar ilginç bir tepki. “Onu bilmem,” dedi Min kol yeninden bir hançer çıkarıp, parmakları arasında çevirerek. “Pek savunmasız sayılmam.” Hançeri diğer kol yeninde gözden kaybetti. Neden ıslaktopraklılar hançerleriyle böyle gösteriş yapıyorlardı ki? Thom Merrilin de yapardı aynısını. Min, bir sokak göstericisi gibi hançer gösterisi yaparken Aviendha’nın onun boğazını üç kez kesebileceğini anlamıyor muydu? Ama Aviendha hiçbir şey söylemedi. Min’in becerisiyle gurur duyduğu açıktı ve kadını utandırmanın gereği yoktu.</p>

    <p>“Bu önemsiz,” dedi Aviendha işine devam ederek. “Bana ciddi bir hakaret etmediğin sürece seninle dövüşmem. Birincil-kardeşim seni arkadaş olarak görüyor ve ben de aynısını yapmak isterim.”</p>

    <p>“Tamam,” dedi Min kollarını kavuşturup Rand’a bakarak. “Eh, sanırım bu iyi bir şey. İtiraf etmeliyim, paylaşma fikri çok hoşuma gitmiyor.”</p>

    <p>Aviendha duraksadı, sonra parmağını kovaya batırdı. “Benim de öyle.” En azından, çok iyi tanımadığı bir kadınla paylaşma fikri hoşuna gitmiyordu.</p>

    <p>“O zaman ne yapacağız?”</p>

    <p>“Olduğumuz gibi devam edeceğiz,” dedi Aviendha. “Sen dilediğin şeyi aldın ve ben başka şeylerle meşgulüm. Farklı bir zaman geldiğinde, sana bilgi veririm.”</p>

    <p>“Bu... açık sözlü bir davranış,” dedi Min kafası karışarak. “Seni meşgul eden başka şeyler var, öyle mi? Parmağını su kovalarına batırmak gibi mi?”</p>

    <p>Aviendha yine kızardı. “Evet,” diye terslendi. “Aynen öyle. Şimdi bana izin ver.” Ayağa kalktı ve kovaları bırakıp, yürüyüp gitti. Kendini kaybetmemesi gerektiğini biliyordu, ama elinde değildi. Cezasını tekrar tekrar gündeme getiren Min. Bilgelerin ondan ne istediğini çözmeyi başaramaması. Rand al’Thor’un durmaksızın kendini tehlikeye atması ve Aviendha’nın ona yardım etmek için kılını kıpırdatamaması.</p>

    <p>Daha fazla dayanamayacaktı. Yumruklarını sıkıp açarak malikânenin kahverengileşmiş çayırını aştı. Rand’dan uzak duracaktı. Bugün bu şekilde devam ederse, Rand onun kırışık parmağını fark ederdi ve onu neden suya batırdığını sorardı! Bilgelerin ona ceza verdiğini anlarsa, muhtemelen düşüncesiz bir şey yapardı ve kendini aptal durumuna düşürürdü. Erkekler böyleydi, özellikle de Rand al’Thor.</p>

    <p>Aviendha uzun adımlarla esnek zemini aştı. Çadırların durduğu yerde kahverengi otların üzerinde kare şeklinde düzlükler oluşmuştu. Aviendha oraya buraya seğirten ıslaktopraklıların arasından dolandı. Tahıl çuvallarını elden ele atarak iki koca ayaklı yük atının çektiği bir arabaya yükleyen asker sırasının yanından geçti.</p>

    <p>Hareket halinde kalarak, patlamamaya çalışıyordu. Gerçek şuydu ki, Rand al’Thor kadar ‘düşüncesiz’ bir şey yapabilecekmiş gibi hissediyordu. Neden? Neden neyi yanlış yaptığını çözemiyordu? Kamptaki diğer Aieller onun kadar cahil görünüyordu, ama elbette onlar cezaları hakkında onunla konuşmamıştı. Aviendha kendisi Kızken bu tür cezalara tanık olduğunu hatırlıyordu ve Bilgelerin işine karışmamak gerektiğini her zaman bilmişti.</p>

    <p>Arabanın çevresinden dolandı ve kendini yine Rand al’Thor’a doğru giderken buldu. Rand Davram Bashere’in levazım subaylarından üçü ile konuşuyordu. Hepsinden bir baş uzundu. İçlerinden biri, uzun siyah bıyıkları olan bir adam, at sıralarını gösterdi ve bir şey söyledi. Rand Aviendha’yı gördü ve ona bakarak elini kaldırdı, ama Aviendha hemen döndü ve çayırın kuzeyindeki Aiel kampına yollandı.</p>

    <p>Öfkesini –boş yere– bastırmaya çalışarak dişlerini gıcırdattı. Kendi kendine kızmaya hakkı yok muydu? Dünyanın sonu yaklaşmıştı ve o günlerini cezalandırılarak harcıyordu! İleride küçük bir Bilge grubu gördü –Amys, Bair ve Melaine. Kahverengi çadır paketlerinin yanında duruyorlardı. Uzun, dikdörtgen paketlere, omuz üzerinde kolaylıkla taşınsın diye, kayışlar bağlanmıştı.</p>

    <p>Aviendha kovaların başına dönüp, iki kat fazla çalışmalıydı. Ama bunu yapmadı. Elinde sopayla çalıkedisi kovalayan çocuk gibi, öfkesi burnunda, uzun adımlarla Bilgelerin yanına yürüdü.</p>

    <p>“Aviendha?” diye sordu Bair. “Cezanı bitirdin mi?”</p>

    <p>“Hayır, bitirmedim,” dedi Aviendha. Yumruklarını sıkarak önlerinde durdu. Rüzgâr gömleğini savuruyordu, ama Aviendha dalgalanmasına izin verdi. Telaşlı kamp işçileri –Aieller ve Saldaealılar– grubun uzağından geçtiler.</p>

    <p>“Ee?” dedi Bair.</p>

    <p>“Yeterince hızlı öğrenmiyorsun,” diye ekledi Amys ak saçlı başını iki yana sallayarak.</p>

    <p>“Yeterince hızlı öğrenmiyor muyum?” diye sordu Aviendha. “Öğrenmemi istediğiniz her şeyi öğrendim! Her dersi ezberledim, her gerçeği tekrarladım, her görevi yerine getirdim. Tüm sorularınızı yanıtladım ve her yanıtta onayla başınızı salladığınızı gördüm!”</p>

    <p>Bir an onlara baktıktan sonra devam etti. “Yaşayan tüm Aiel kadınlardan daha iyi yönlendiriyorum,” dedi. “Mızrakları geride bıraktım ve aranızdaki yerime kucak açtım. Görevimi yaptım ve her fırsatta şeref aradım. Ama siz bana ceza vermeye devam ediyorsunuz! Daha fazla tahammül etmeyeceğim. Ya bana benden ne istediğinizi söylersiniz ya da beni gönderirsiniz.”</p>

    <p>Onlardan öfke bekliyordu. Hayal kırıklığı bekliyordu. Onların basit bir çırağın Bilgeleri sorgulayamayacağını açıklamasını bekliyordu. En azından, küstahlığı için daha büyük bir ceza bekliyordu.</p>

    <p>Amys, Melaine ile Bair’e baktı. “Seni cezalandıran biz değiliz çocuğum,” dedi sözcüklerini dikkatle seçerek. “Bu cezaları kendi elin veriyor.”</p>

    <p>“Her ne yaptıysam,” dedi Aviendha, “beni <em>da’tsang</em> yapmanıza sebep olacak bir şey göremiyorum. Bana bu şekilde davranarak kendinizi utandırıyorsunuz.”</p>

    <p>“Çocuğum,” dedi Amys onun gözlerine bakarak. “Bizim cezalarımızı ret mi ediyorsun?”</p>

    <p>“Evet,” dedi Aviendha yüreği güm güm atarak. “Reddediyorum.”</p>

    <p>“Haklarının bizimki kadar güçlü olduğunu düşünüyorsun, öyle mi?” diye sordu Bair eliyle yaşlı yüzünü gölgeleyerek. “Dengimiz olduğunu varsayıyorsun?”</p>

    <p><em>Denkleri mi?</em> diye düşündü Aviendha paniğe kapılarak. <em>Ben onların dengi değilim! Daha senelerce çalışmam gerek. Ben ne yapıyorum?</em></p>

    <p>Geri adım atabilir miydi? Af dileyip, <em>toh</em>’unu bir başka şekilde karşılayabilir miydi? Cezasına geri dönüp su taşımalıydı. Evet! Yapması gereken şey buydu. Gidip...</p>

    <p>Bunun yerine, “Daha fazla çalışmak için sebep göremiyorum,” derken buldu kendini. “Bu cezalardan başka bana öğretecek şeyiniz kalmadıysa, o zaman öğrenilebilecek her şeyi öğrendiğimi varsaymak zorundaydım. Size katılmaya hazırım.”</p>

    <p>Öfkeli bir inanmazlık patlaması bekleyerek dişlerini sıktı. Aklında ne vardı? Min’in aptalca konuşmalarının onu bu kadar kızdırmasına izin vermemeliydi.</p>

    <p>Sonra Bair kahkahalarla gülmeye başladı.</p>

    <p>Kadının ufak tefek boyuna uyumsuz kaçan, karnını hoplatan bir kahkahaydı. Melaine de ona katıldı. Güneş saçlı Bilge hamilelik dolayısıyla hafifçe şişmiş olan karnını tuta tuta güldü. “Seninkinden daha uzun sürdü Amys!” diye nida etti Melaine. “Gördüğüm en inatçı kız.”</p>

    <p>Amys’in yüz ifadesi sıradışı ölçüde yumuşaktı. “Hoş geldin kardeşim,” dedi Aviendha’ya.</p>

    <p>Aviendha gözlerini kırpıştırdı. “Ne?”</p>

    <p>“Artık bizden birisin kızım!” dedi Bair. “Ya da yakında öyle olacaksın.”</p>

    <p>“Ama size meydan okudum!”</p>

    <p>“Bir Bilge diğerlerinin onu ezmesine izin veremez,” dedi Amys. “Eğer kardeşliğimizin gölgesine bir çırak gibi düşünerek gelirse, kendini asla bizden biri olarak göremez.”</p>

    <p>Bair uzakta durmuş, Sarene ile konuşmakta olan Rand al’Thor’a baktı. “Bu Aes Sedaileri inceleyene kadar âdetlerimizin ne kadar önemli olduğunu hiç fark etmemiştim. En diptekiler köpek gibi sinip yaltaklanıyor ve kendilerini onlardan üstün sayanlar tarafından görmezden geliniyorlar. Herhangi bir iş başarmalarına şaşmak gerek!”</p>

    <p>“Ama Bilgeler arasında da mevkiler var,” dedi Aviendha. “Yok mu?”</p>

    <p>“Mevki mi?” dedi Amys şaşkınlıkla. “Bazılarımız diğerlerinden daha şerefli. Bunu bilgelik, eylemler ve deneyimle kazanıyorlar.”</p>

    <p>Melaine bir parmağını kaldırdı. “Ama her Bilge’nin kendini çok iyi savunması önemlidir –hatta <em>yaşamsal</em> öneme sahiptir. Eğer haklı olduğuna inanıyorsa, ne kadar yaşlı ya da bilge olurlarsa olsunlar, diğer Bilgeler tarafından kenara itilmesine izin veremez.”</p>

    <p>“Hiçbir kadın, hazır olduğunu ilan edene dek, aramıza katılmaya hazır değildir,” diye devam etti Amys. “Kendini bizim dengimiz olarak görmelidir.”</p>

    <p>“Bir ceza, sen kabullenmediğin sürece, gerçek bir ceza değildir Aviendha,” dedi Bair gülümsemeye devam ederek. “Biz haftalar önce hazır olduğunu düşündük, ama sen inatla itaat etmeyi sürdürdün.”</p>

    <p>“Neredeyse kibirli olduğunu düşünmeye başlayacaktım çocuğum,” diye ekledi Melaine sevgi dolu bir gülümsemeyle.</p>

    <p>“Artık çocuk değil,” dedi Amys.</p>

    <p>“Ah, o hâlâ çocuk,” dedi Bair. “Bir şey daha yapılana kadar.”</p>

    <p>Aviendha sersemlemiş hissediyordu. Onun yeterince hızlı öğrenmediğini söylemişlerdi. Kendini savunmayı öğrenmek! Aviendha diğerlerinin onu itip kakmasına asla izin vermemişti, ama bunlar ‘diğerleri’ değildi –onlar Bilge’ydi ve o çıraktı. Min onu kızdırmasa ne olacaktı? Min ne yaptığının farkında değildi, ama ona teşekkür etmesi gerekiyordu.</p>

    <p><em>Bir şey daha yapılana kadar...</em> “Ne yapmam gerekiyor?” diye sordu Aviendha.</p>

    <p>“Rhuidean,” dedi Bair.</p>

    <p>Elbette. Bir Bilge en kutsal şehri hayatı boyunca iki kez ziyaret ederdi. İlki çırak olduğunda, ikincisi tam bir Bilge olduğunda.</p>

    <p>“Artık her şey farklı olacak,” dedi Melaine. “Rhuidean eskisi gibi değil.”</p>

    <p>“Bu, eski âdetleri terk etmek için sebep değil,” diye yanıt verdi Bair. “Şehir açık olabilir, ama kimse sütunların arasından geçecek kadar aptal değil. Aviendha, sen...”</p>

    <p>“Bair,” diye araya girdi Amys, “eğer senin için de uygunsa, ona ben söylemeyi tercih ederim.”</p>

    <p>Bair duraksadı, sonra başını salladı. “Evet, elbette. Doğru olan da bu. Şimdi sana sırt dönüyoruz Aviendha. Bize, uzun bir yolculuktan dönen bir kız kardeş gibi gelene kadar seni görmeyeceğiz.”</p>

    <p>“Tanıdığımızı unuttuğumuz bir kardeş,” dedi Melaine gülümseyerek. İkisi ona sırtını döndü, sonra Amys Yolculuk alanına yürümeye başladı. Aviendha peşinden seğirtti.</p>

    <p>“Bu sefer giysilerini giyebilirsin,” dedi Amys, “çünkü bu senin konumunun işareti. Normalde, artık Yolculuğu bilmemize rağmen, şehre yaya olarak yolculuk etmeni önerirdim, ama sanırım bu durumda geleneklerin esnetilmesi en iyisi olacak. Yine de şehre doğrudan Yolculuk etmemelisin. Soğuk Kayalar Mezrası’na Yolculuk etmeni ve oradan Rhuidean’a yürümeni öneririm. Yolculuğun hakkında tefekküre dalmak için Üç Kat Topraklar’da zaman geçirmelisin.”</p>

    <p>Aviendha başını salladı. “Orada bir su tulumu ve erzaka ihtiyacım olacak.”</p>

    <p>“Mezrada hazır ve seni bekliyor,” dedi Amys. “Bu uçurumu daha erken atlamanı bekliyorduk. Sana verdiğimiz onca ipucunu düşünerek, günler önce atlamalıydın.” Aviendha’yı süzdü ve Aviendha bakışlarını yere indirdi.</p>

    <p>“Utanmak için sebebin yok,” dedi Amys. “Bu yük bizim üzerimizde. Bair’in şakasına rağmen, iyi iş başardın. Bazı kadınlar cezalan yerine getirmek için aylar harcar ve ancak ondan sonra canına tak ettiğine karar verir. Sana sert davranmak zorundaydık çocuğum –hazır bir çırağa davranıldığını gördüğümden daha sert. Çok az zaman var!”</p>

    <p>“Anlıyorum,” dedi Aviendha. “Ve... teşekkür ederim.”</p>

    <p>Amys hıhladı. “Bizi <em>çok</em> yaratıcı olmaya zorladın. Harcadığın zamanı ve hissettiğin utancı hatırla; çünkü bu, onları bu kadere mahkûm edersen, her <em>da’tsang</em>’ın tanıyacağı utançtır. Ve onlar, sırf salıverilmelerini talep ederek bu kaderden kurtulamazlar.”</p>

    <p>“Bir çırak eğitiminin ilk birkaç ayında hazır olduğunu iddia ederse ne yaparsınız?”</p>

    <p>“Onu birkaç kez kamçılarız ve çukur açmaya yollarız, sanırım,” dedi Amys. “Bunun olduğunu hiç hatırlamıyorum. En yakını Sevanna’ydı.”</p>

    <p>Aviendha diğer Bilgelerin neden Shaido kadını yakınmadan kabullendiklerini merak etti. Onun bildirisi yeterli olmuştu ve Amys ile diğerleri onu kabul etmek zorunda kalmıştı.</p>

    <p>Amys şalını düzeltti. “Yolculuk alanını koruyan Kızların yanında seni bekleyen bir bohça var. Rhuidean’a vardığında, şehir merkezine git. Cam sütunları bulacaksın. Merkezlerine geç, sonra buraya dön. Şehre koşacağın günleri iyi kullan. Seni, bu tefekkür süresini bulabilmen için bu kadar zorladık. Büyük ihtimalle, bir süre için son fırsatın olacak.”</p>

    <p>Aviendha başını salladı. “Savaş geliyor.”</p>

    <p>“Evet. Sütunlardan geçtikten sonra hemen dön. <em>Car’a’carn</em>’ı nasıl idare edeceğimizi tartışmamız gerekiyor. O, dün geceden sonra... değişti.”</p>

    <p>“Anlıyorum,” dedi Aviendha derin bir nefes alarak.</p>

    <p>“Git,” dedi Amys, “ve geri dön.” Son sözleri vurguladı. Bazı kadınlar Rhuidean’dan canlı dönemiyorlardı.</p>

    <p>Aviendha Amys ile göz göze geldi ve başını salladı. Amys pek çok açıdan ikinci bir anne olmuştu. Nadir bir gülümsemeyle ödüllendirildi. Sonra Amys, tıpkı diğer ikisinin yaptığı gibi, Aviendha’ya sırtını dündü.</p>

    <p>Aviendha derin bir nefes aldı ve ezilmiş otların üzerinden malikânenin önüne, Rand’ın sert bir ifadeyle levazım subayları ile konuşmakta olduğu yere baktı. Kesik kolunu arkasında tutuyordu ve diğer koluyla heyecanlı heyecanlı hareketler yapıyordu. Rand bu tarafa bakmıyordu, ama Aviendha ona gülümsedi.</p>

    <p><em>Senin için döneceğim,</em> diye düşündü.</p>

    <p>Sonra koşarak Yolculuk alanına gitti, paketi aldı ve onu Soğuk Kayalar Mezrası’ndan güvenli bir uzaklığa götürecek bir kapıyol ördü. Mızrağın Kızı iken bildiği bir kayalığa gidecekti. Oradan mezraya koşabilir, yolda hazırlanabilirdi. Kapıyol Kıraç’ın aşina, kuru havasına açıldı.</p>

    <p>Aviendha, son olaylar karşısında hissettiği sevinçle kapıyoldan geçti.</p>

    <p>Şerefi geri dönmüştü.</p>

    <p class="paragraf">“Küçük bir sukapısından geldim Aes Sedai,” dedi Shemerin çadırdaki diğerlerinin önünde başını eğerek. “Doğrusu, Kule’den ayrılıp şehre girdikten sonra o kadar zor olmadı. Köprülerin birini kullanmaya cesaret edemedim. Amyrlin’in ne yaptığımı öğrenmesine izin veremezdim.”</p>

    <p>Romanda kollarını kavuşturmuş, onu izliyordu. Çadırı iki pirinç lambayla aydınlatılmıştı, lambaların ucunda alevler dans ediyordu. Altı kadın kaçağın hikâyesini dinledi. Romanda’nın onun toplantıyı haber almaması için yaptığı her şeye rağmen Lelaine de oradaydı. Romanda ince Mavi’nin kamptaki statüsünün tadını çıkarmakla fazla meşgul olduğunu, böylesine önemsiz görünen bir olayla uğraşmak istemeyeceğini ummuştu.</p>

    <p>Siuan yanındaydı. Eski Amyrlin, Lelaine’e midye gibi yapışmıştı. Romanda yalıtılmaya Şifa vermenin öğrenilmesinden çok memnundu –ne de olsa bir Sarı’ydı– ama bir parçası, Siuan’ın Şifa almamış olduğunu diliyordu. Uğraşacak bir Lelaine yokmuş gibi. Kamptaki çok kişi unutmuş görünse de, Romanda Siuan’ın sinsiliğini unutmamıştı. Güç’te o kadar yüksek olmamak, entrika çevirme yeteneğinin azalması anlamına gelmiyordu.</p>

    <p>Sheriam da oradaydı elbette. Kızıl saçlı Vakanüvis, Lelaine’in yanında oturuyordu. Sheriam son zamanlarda içine kapanmıştı ve bir Aes Sedai’nin vakarını zar zor koruyordu. Aptal kadın. Onun konumundan indirilmesi gerekiyordu; bunu herkes görebiliyordu. Egwene geri dönerse –ve sırf Lelaine’in planlarını altüst etmek için bile olsa, Romanda dönmesi için dua ediyordu– o zaman bir fırsat doğardı. Yeni bir Vakanüvis.</p>

    <p>Çadırdaki diğer kişi Magla’ydı. Romanda ve Lelaine Shemerin’i ilk kimin sorgulayacağı konusunda tartışmıştı –kontrollü bir biçimde elbette. Tek adil yolun birlikte yapmak olduğuna karar vermişlerdi. Shemerin Sarı olduğundan, Romanda toplantının kendi çadırında yapılmasını sağlayabilmişti. Lelaine’in peşinde yalnızca Siuan değil, bir de Sheriam’la gelmesi şok edici olmuştu. Ama yanlarında kaç kişi getirebileceklerini hiç konuşmamışlardı. Bu yüzden Romanda’nın yalnızca Magla’sı vardı. Kalın omuzlu kadın Romanda’nın yanında oturmuş, sessizce itirafı dinliyordu. Romanda bir başkasını mı çağırtmalıydı? Toplantıyı bunun için geciktirmek fazla aşikâr olurdu.</p>

    <p>Bununla birlikte, bu gerçek bir sorgu değildi. Shemerin sorulara direnmeden, serbestçe konuşuyordu. Önlerinde, küçük bir taburede oturuyordu. Üzerine minder konmasını reddetmişti. Romanda kendini cezalandırmaya bu zavallı çocuk kadar kararlı başka kadın görmemişti.</p>

    <p><em>Çocuk değil,</em> diye düşündü Romanda. <em>O ne derse desin, tam Aes Sedai. İçimizden birini bu hale düşürdüğün için kavrul Elaida!</em></p>

    <p>Shemerin eskiden Sarı’ydı. Kavrulsun, hâlâ Sarı’ydı. Yaklaşık bir saattir konuşuyordu ve Beyaz Kule’nin durumu hakkında sorular yanıtlıyordu. Siuan ilk, kadının nasıl kaçtığını sormuştu.</p>

    <p>“Lütfen size gelmeden kampta iş aradığım için beni affedin Aes Sedailer,” dedi Shemerin başını eğerek. “Ama Kule’den, kanunu ihlal ederek kaçtım. İzinsiz ayrılan bir Kabuledilmiş olarak, ben bir kaçağım. Bulunursam cezalandırılacağımı biliyordum.</p>

    <p>“Tanıdık olduğu için bu bölgede kaldım ve ayrılamadım. Ordunuz geldiğinde, çalışma fırsatı gördüm ve o fırsatı kullandım. Ama lütfen, beni geri dönmeye zorlamayın. Tehlike oluşturmam. Normal bir kadın olarak yaşamaya çalışırım, yeteneklerimi kullanmamaya özen gösteririm.”</p>

    <p>“Sen bir Aes Sedai’sin,” dedi Romanda sinirini sesine yansıtmamaya çalışarak. Bu kadının tavırları, Egwene’in Elaida’nın Kule’de sürdüğü güce aç hüküm hakkında söylediklerine epey ağırlık kazandırıyordu. “Elaida ne derse desin.”</p>

    <p>“Ben...” Shemerin başını iki yana salladı. Işık! Kadın hiçbir zaman en vakur Aes Sedai olmamıştı, ama bu kadar düştüğünü görmek şok ediciydi.</p>

    <p>“Bana şu sukapısından bahset,” dedi Siuan sandalyesinde öne eğilerek. “Onu nerede bulabiliriz?”</p>

    <p>“Şehrin güneybatısında Aes Sedai,” dedi Shemerin. “Eleyan al’Landerin ve Muhafızının eski heykellerinin durduğu yerden doğuda, beş dakika yürüyüş mesafesinde.” Aniden endişelenerek duraksadı. “Ama küçük bir kapı. Bir orduyu geçiremezsiniz. Ben de, sırf orada yaşayan dilencilere göz kulak olmakla görevlendirildiğim için biliyordum.”</p>

    <p>“Ben yine de harita istiyorum,” dedi Siuan, sonra Lelaine’e baktı. “En azından, bir haritamız olması gerektiğini düşünüyorum.”</p>

    <p>“Bu akıllıca bir fikir,” dedi Lelaine mide bulandırıcı ölçüde kurumlu bir sesle.</p>

    <p>“Ben senin... durumun hakkında daha fazla bilgi istiyorum,” dedi Magla. “Elaida bir Aes Sedai’nin konumunu düşürmeyi nasıl <em>akıllıca</em> bulabilir? Egwene bu olaydan bahsetmişti ve o zaman da inanılmaz bulmuştum. Elaida’nın aklında ne vardı?”</p>

    <p>“Ben... Amyrlin’in düşüncelerinin ne olduğunu bilemem,” dedi Shemerin. Elaida’ya Amyrlin demesi üzerine odadaki kadınlar ona o kadar da incelikli olmayan, dik bakışlarla karşılık verince büzüldü. Romanda onlara katılmamıştı. Çadırın kanvas zemininin altında küçük bir şey sürünüyor, bir köşeden odanın ortasına yürüyordu. Işık! Bu bir fare miydi? Hayır, fazla küçüktü. Belki bir cırcırböceği. Huzursuzca kıpırdandı.</p>

    <p>“Ama kuşkusuz onu sinirlendiren bir şey yapmışsındır,” dedi Magla. “Böyle bir muameleyi hak eden bir şey?”</p>

    <p>“Ben...” dedi Shemerin. Bir sebepten Siuan’a bakıp duruyordu.</p>

    <p><em>Aptal kadın.</em> Romanda Elaida’nın doğru şeyi yaptığını düşünecekti neredeyse. Shemerin’e asla şal verilmemeliydi. Elbette, onu Kabuledilmişliğe indirgemek durumu idare etmenin doğru yolu değildi. Amyrlin’e o kadar fazla güç verilmemeliydi.</p>

    <p>Evet, kanvasın altında kesinlikle bir şey vardı ve kararlılıkla çadırın ortasına yürüyordu, dura kalka hareket eden minik bir yumru.</p>

    <p>“Onun önünde zayıftım,” dedi Shemerin sonunda. “Biz... dünyadaki olaylardan bahsediyorduk. Ben onları kaldıramıyordum. Bir Aes Sedai’ye yakışan bir duruşa sahip değildim.”</p>

    <p>“Bu kadar mı?” diye sordu Lelaine. “Ona karşı entrika çevirmedin mi? Ona karşı çıkmadın mı?”</p>

    <p>Shemerin başını iki yana salladı. “Sadıktım.”</p>

    <p>“Buna inanmayı güç buluyorum,” dedi Lelaine.</p>

    <p>“Ben ona inanıyorum,” dedi Siuan kuru kuru. “Shemerin Elaida için çantada keklik olduğunu defalarca kanıtladı.”</p>

    <p>“Bu gerçekten de tehlikeli bir ilk,” diye yorum yaptı Magla. “Ruhum kavrulsun, ama öyle.”</p>

    <p>“Evet,” diye onayladı Romanda önündeki kanvas kaplı zemini izleyerek. “Zavallı Shemerin’i, Beyaz Kule’yi rütbe indirme fikrine alıştırmak için örnek olarak kullandığını tahmin ediyorum. Bu, gerçekten düşmanı olan kişilere karşı aynı yöntemi kullanmasını sağlayacak.”</p>

    <p>Bir sessizlik çöktü. Elaida gücünü korursa ve Aes Sedailer boyun eğerse, Egwene’i destekleyen Temsilciler listenin başında olacaktı.</p>

    <p>“O bir fare mi?” diye sordu Siuan bakışlarını indirerek.</p>

    <p>“Çok küçük,” dedi Romanda. “Ve önemli değil.”</p>

    <p>“Küçük mü?” dedi Lelaine eğilerek.</p>

    <p>Romanda kaşlarını çatarak o noktaya bir daha baktı. Gerçekten de büyümüş gibiydi. Aslında...</p>

    <p>Yumru aniden sarsıldı ve kanvası ittirdi. Kanvas zemin yırtıldı ve –incir genişliğinde– kalın gövdeli bir hamamböceği delikten geçti. Romanda tiksintiyle geriledi.</p>

    <p>Hamamböceği antenlerini sallayarak kanvasın üzerinde koştu. Siuan ona vurmak için ayakkabısını çıkardı. Ama çadırın zemini, yırtığın yakınında kaynıyordu. İkinci bir hamamböceği çıktı. Sonra bir üçüncüsü. Ve sonra, bir ağızdan püskürtülen aşırı sıcak çay gibi, bir hamamböceği dalgası fışkırdı. Koşan, tırmalayan, dışarı çıkma telaşlıyla birbirlerini iten yaratıklardan siyah ve kahverengi bir halı. Kadınlar tiksintiyle ciyaklayarak taburelerini ve sandalyelerini devirip kalktılar. Bir an sonra Muhafızlar çadırdaydı; geniş omuzlu Rorik, Magla’ya; bakır tenli, taştan farksız Burin Shaeren, Lelaine’e bağlıydı. Çığlıklar üzerine kılıçlarını çekmişlerdi, ama hamamböceklerini görünce kalakaldılar. Pis böcek akınına bakarak dikildiler.</p>

    <p>Sheriam sandalyesinin üzerine sıçradı. Siuan yönlendirdi ve yakınındaki yaratıkları ezmeye başladı. Romanda, bu kadar pis yaratıklar üzerinde olsa bile, öldürmek için Tek Güç kullanmaktan nefret ediyordu, ama o da kendini Hava yönlendirir, böcekleri sürü sürü öldürürken buldu, ama yaratıklar fazla çabuk boşanıyordu. Kısa süre sonra yer onlarla kaplanmıştı. Aes Sedailer çadırdan, kampın sessiz karanlığına çıkmak zorunda kaldı. Rorik çadır kapaklarını kapadı, ama bu böceklerin çıkmasını engellemedi.</p>

    <p>Dışarıda, Romanda ne olur ne olmaz diye, saçlarında böcek olmadığından emin olmak için elini saçlarından geçirdi. Yaratıkların vücudunda dolaştığını hayal ederek ürperdi.</p>

    <p>“Çadırda senin için değerli bir şey var mı?” diye sordu Lelaine dönüp çadıra bakarak. Lamba ışığında, duvarlarda koşturan gölgeli böcekleri görebiliyordu.</p>

    <p>Romanda bir an için günlüğünü düşündü, ama çadır bu şekilde böcek istilasına uğradıktan sonra o sayfalara bir daha dokunamayacağını biliyordu. “Artık saklamak istediğim hiçbir şey yok,” dedi Ateş örerek. “Yerine yenisi konulmayacak hiçbir şey yok.”</p>

    <p>Diğerleri de ona katıldı ve çadır alevlere boğuldu. Onlar yönlendirirken Rorik geriye sıçradı. Romanda böceklerin içeride patlayıp cızırdadığını duyduğunu sandı. Aes Sedailer ani sıcaklığın önünde gerilediler. Birkaç dakika içinde, tüm çadır cehenneme dönmüştü. Yakındaki çadırlardan kadınlar fırlayıp olanları izledi.</p>

    <p>“Bunun doğal olduğunu sanmıyorum,” dedi Magla yumuşak bir sesle. “Bunlar dört dikenli hamamböcekleri. Denizciler onları Shara’yı ziyaret eden gemilerde görür.”</p>

    <p>“Eh, Karanlık Varlık’tan gördüğümüz en kötü şey değil,” dedi Siuan kollarını kavuşturarak. “Daha kötülerini de göreceğiz, buraya yazıyorum.” Shemerin’i süzdü. “Gel, o haritayı senden istiyorum.”</p>

    <p>Rorik ve diğerleri ile birlikte oradan ayrıldılar. Diğerleri Karanlık Varlık’ın bu gece kampa dokunduğu konusunda herkesi uyaracaktı. Romanda durup çadırın yanmasını izledi. Biraz sonra çadır için için yanan kömürlere dönüşmüştü.</p>

    <p><em>Işık,</em> diye düşündü. <em>Egwene haklı. O geliyor. Hızla.</em> Ve kız şimdi hapisteydi; önceki gece Düşler Dünyası’nda Salon’la toplantı yapmıştı ve onlara Elaida’nın felaketle biten akşam yemeğini ve sahte Amyrlin’e hakaret etmesinin sonuçlarını anlatmıştı. Egwene kurtarılmayı hâlâ reddediyordu.</p>

    <p>Meşaleler yakıldı ve başka şer işaretlerine karşı önlem olarak Muhafızlar ayaklandırıldı. Romanda duman kokusu alıyordu. Dünyada sahip olduğu her şeyden geriye kalan buydu.</p>

    <p>Kule’nin bir olması gerekiyordu. Ne pahasına olursa olsun. Bunun olması için Elaida’nın önünde eğilmeye razı olur muydu? Son Savaş için birlik getirecekse, Kabuledilmiş elbisesini giyebilir miydi yine?</p>

    <p>Karar veremiyordu. Ve bu onu, en az o koşturan hamamböcekleri kadar çok rahatsız ediyordu.</p>
  </div>
</body>
</html>