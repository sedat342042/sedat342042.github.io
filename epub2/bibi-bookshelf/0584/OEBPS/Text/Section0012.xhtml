<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="2. Acının Doğası">2<br/>
    Acının Doğası</h1>

    <p>Egwene, Çömezler Sorumlusu’nun ellerinden yediği sağlam dayağın artık aşina gelen acısıyla poposu alev alev, dimdik duruyordu. Dövülerek tozu silkelenmiş halı gibi hissediyordu. Buna rağmen sakin sakin beyaz eteğini düzeltti, sonra odadaki aynaya döndü ve sakin sakin gözlerinin köşesindeki gözyaşlarını sildi. Bu sefer her gözde yalnızca bir damla gözyaşı. Yansımasına gülümsedi ve ikiz benlikleri tatmin içinde birbirlerine başlarını salladı.</p>

    <p>Aynanın gümüş yüzeyinde siyah duvar panelli küçük bir oda yansıyordu. Öylesine haşin bir yerdi; köşede sağlam bir tabure vardı, senelerdir kullanılmaktan tablası kararmış, pürüzsüzleşmişti. Kütük gibi bir yazı masası vardı ve üzerine Çömezler Sorumlusu’nun kalın defteri konulmuştu. Egwene’in tam arkasındaki dar masada bazı oymalar vardı, ama deri döşemesi daha ayırt ediciydi. Pek çok çömez –ve hiç de azımsanamayacak sayıda Kabuledilmiş– o masanın üzerine eğilmiş, itaatsizlik ettikleri için cezalandırılmışlardı. Egwene masanın, üzerine dökülen gözyaşları yüzünden koyu renk olduğunu hayal etmekte güçlük çekmiyordu. Kendisi de oraya çok gözyaşı dökmüştü.</p>

    <p>Bugün öyle olmamıştı. Yalnızca iki damla gözyaşı dökmüştü ve onlar da yanaklarından akmamıştı. Canı acımadığından değil; tüm bedeni acıyla yanıyor gibiydi. Gerçekten de, Beyaz Kule’nin güçlerine meydan okumaya devam ettikçe o dayakların şiddeti artmıştı. Ama dayaklar daha sık ve daha acılı oldukça, Egwene’in dayanma kararlılığı da büyümüştü. Henüz Aiellerin yaptığı gibi acıya kucak açmayı, onu kabullenmeyi beceremiyordu, ama yakın olduğunu hissediyordu. Aieller en zalim işkenceler boyunca kahkaha atabilirdi. Eh, Egwene de ayağa kalktığı an gülümseyebilirdi.</p>

    <p>Dayandığı her kamçı, çektiği her acı bir zaferdi. Ve insanın gururu ve derisi ne kadar yanarsa yansın, zafer her zaman mutluluk için iyi bir sebepti.</p>

    <p>Aynadaki yansımada, Egwene’in arkasındaki masanın yanında Çömezler Sorumlusu’nun kendisi duruyordu. Silviana kaşlarını çatarak ellerindeki deri kamçıya baktı. Yaşı belirsiz kare yüzü hafifçe şaşkın görünüyordu; kamçıya kesmeyi reddeden bir bıçak ya da ışık vermeyi reddeden bir lambaymış gibi bakıyordu.</p>

    <p>Kadın Kızıl Ajah’tandı, basit gri elbisesinin eteğinin kenarındaki süsün ve omuzlarındaki saçaklı şalın yansıttığı bir gerçekti bu. Uzun boylu ve sağlam yapılı bir kadındı, siyah saçlarını topuz yapmıştı. Egwene pek çok açıdan onu üstün bir Çömezler Sorumlusu olarak görüyordu. Egwene’e saçmalık ölçüsünde çok ceza vermiş olsa bile. Belki bu yüzden. Silviana görevini yapıyordu. Işık biliyordu ya, son zamanlarda Kule’de hakkında bunun söylenebileceği pek az kişi kalmıştı.</p>

    <p>Silviana başını kaldırdı ve aynada Egwene ile göz göze geldi. Hemen kamçıyı indirdi ve yüzündeki her tür duyguyu sildi. Egwene sakin sakin döndü.</p>

    <p>Silviana hiç huyu olmayan bir biçimde içini çekti. “Bundan ne zaman vazgeçeceksin çocuğum?” diye sordu. “Anlatmak istediğin şeyi hayranlık verici bir biçimde kanıtladığını söylemek zorundayım, ama sen pes edene kadar seni cezalandırmaya devam edeceğimi biliyor olmalısın. Düzen sağlanmalı.”</p>

    <p>Egwene şok içinde baktı ona. Çömezler Sorumlusu, talimat vermek ya da azarlamak dışında, Egwene’le nadiren konuşurdu. Yine de, daha önce de çatlaklar olmuştu...</p>

    <p>“Düzen mi Silviana?” diye sordu Egwene. “Kule’nin başka her yerinde korunduğu gibi mi?”</p>

    <p>Silviana’nın dudakları gerilerek bir çizgiye dönüştü. Döndü ve defterine bir not aldı. “Seni yarın göreceğim. Şimdi akşam yemeğine git.”</p>

    <p>Sabah cezasının sebebi Egwene’in Çömezler Sorumlusu’na ‘Sedai’ unvanı ile değil, yalnızca adıyla hitap etmesiydi. Ve büyük olasılıkla, Egwene’in çıkmadan önce diz kırmayacağını ikisinin de bilmesi.</p>

    <p>“Sabah geleceğim,” dedi Egwene, “ama akşam yemeği beklemek zorunda. Bu akşam yemeğini yerken Elaida’ya hizmet etmem emredildi.” Silviana ile bu seans uzun sürmüştü –Egwene yanında uzun bir kural ihlali listesi getirmişti– ve şimdi yemek yemeye zamanı olmayacaktı. Midesi bu fikre isyan etti.</p>

    <p>Silviana kısa bir için duygularını gösterdi. Şaşkınlık mıydı bu? “Ve bundan daha önce bahsetmedin, öyle mi?”</p>

    <p>“Bahsetsem bir şey değişir miydi?”</p>

    <p>Silviana soruya yanıt vermedi. “Amyrlin’e hizmet ettikten sonra yersin madem. Mutfaklar Hanımı’na senin için yemek saklamasını söyleyeceğim. Bugünlerde sana ne sıklıkta Şifa verildiği düşünülürse çocuğum, yemeklerini yemen lazım. Besin eksikliğinden bayılmana izin veremem.”</p>

    <p>Haşin, ama adil. Bu kadının Kızıllara katılması yazık olmuştu. “Pekâlâ,” dedi Egwene.</p>

    <p>“Yemeğini yedikten sonra,” dedi Silviana parmağını kaldırarak, “Amyrlin Makamı’na saygısızlık ettiğin için yanıma döneceksin. Ondan yalnızca ‘Elaida’ diye bahsetmemen gerek çocuğum.” Deftere döndü ve ekledi: “Dahası, Işık bilir bu akşam başını ne tür belalara sokacaksın.”</p>

    <p>Egwene o son yorumu düşünerek küçük odayı geride bıraktı –yeşil ve kırmızı yer seramikleri olan gri taş duvarlı, geniş bir koridora girdi. Belki de Egwene’in Elaida’yı ziyaret edeceğini duyduğunda Silviana’nın hissettiği duygu şaşkınlık değildi. Belki de duygudaşlıktı. Egwene ona, Kule’deki tüm diğerlerine diklendiği gibi diklendiğinde Elaida iyi tepki vermezdi.</p>

    <p>Silviana bu yüzden mi yemeğini yedikten sonra Egwene’i son bir dayak için çağırmaya karar vermişti? Silviana’nın verdiği emirlerle birlikte –her ne kadar Elaida daha sonra onun yiyeceği dayakları artıracak olsa da– Egwene cezalandırılmadan önce yemek yemek <em>zorunda kalacaktı.</em></p>

    <p>Küçük bir iyilikti, ama Egwene yine de minnettardı. Öğün atlamadan da gündelik cezalara dayanmak yeterince zordu.</p>

    <p>O düşünürken iki Kızıl Aes Sedai –Katerine ve Barasine– ona yaklaştı. Katerine’in elinde pirinç bir kadeh vardı. Bir doz çatalkök daha. Elaida yemek sırasında Egwene’in hiç yönlendiremediğinden emin olmak istiyordu anlaşılan. Egwene kupayı itiraz etmeden aldı ve tek bir yudumda içti, her zamanki hafif nane kokusunu aldı. Kayıtsız bir jestle kupayı Katerine’e geri verdi, kadının kabul etmekten başka çaresi yoktu. Bir kraliçenin kadeh taşıyıcısı gibi.</p>

    <p>Egwene hemen Elaida’nın dairesine gitmedi. Cezasının yemek saatini ihlal edecek kadar uzun sürmesi, ona biraz boş zaman vermişti –erken gitmek istemiyordu, çünkü bu Elaida’ya saygı olarak görülürdü. Bunun yerine Katerine ve Barasine ile birlikte Çömezler Sorumlusu’nun kapısının dışında oyalandı. Belli biri çalışma odasını ziyarete gelir miydi?</p>

    <p>Uzakta, küçük Aes Sedai grupları koridorun kırmızı yeşil seramikleri üzerinde yürüyordu. Gözlerinde ürkek ifadeler vardı, tıpkı yaprakları kemirmek için bir açıklığa çıkan, ama gölgelerde saklanan avcıdan korkan tavşanlar gibi. Kule’deki Aes Sedailer bugünlerde şallarını devamlı takıyorlardı ve asla yalnız dolaşmıyorlardı. Bazıları, burada, Beyaz Kule’de yankesicilerin saldırısına uğramaktan korkarmış gibi Güç tutuyorlardı.</p>

    <p>“Siz bundan memnun musunuz?” diye sorarken buldu kendini Egwene. Katerine ile Barasine’e baktı; tesadüf eseri, ikisi de Egwene’i yakalayan grupta vardı.</p>

    <p>“Ne dedin çocuğum?” diye sordu Katerine soğuk bir sesle. “Soru sorulmadan bir Aes Sedai ile mi konuşuyorsun? Demek daha fazla ceza almaya bu kadar heveslisin?” Üzerinde çarpıcı miktarda kırmızı taşıyordu, elbisesi kıpkırmızıydı ve üçgen biçiminde siyah çizgilerle süslenmişti. Siyah saçları hafifçe kıvrılarak sırtına dökülüyordu.</p>

    <p>Egwene tehdidi duymazdan geldi. Ona başka ne yapabilirlerdi ki? “Bir anlığına didişmeyi bırak Katerine,” dedi Egwene bir grup Sarı’nın geçmesini izleyerek. Kadınlar iki Kızıl görünce adımlarını sıklaştırmışlardı. “Yetke pozlarını ve tehditleri kenara bırak. Bunları kenara bırak ve <em>bak.</em> Bununla gurur duyuyor musun? Kule’de yüzyıllardır Kızıl Ajah’tan terfi eden bir Amyrlin olmadı. Şimdi, sonunda elinize bir fırsat geçti, ama seçtiğiniz önder Kule’ye <em>bunu</em> yapıyor. Yakından tanımadıkları kadınlarla göz göze gelmeyen kadınlar, gruplar halinde dolaşan Aes Sedailer. Birbirleri ile savaş halindeymiş gibi davranan Ajahlar!”</p>

    <p>Katerine yorum karşısında burnunu çekti, ama fasulye sırığına benzeyen Barasine duraksadı ve omzunun üzerinden, koridorda uzaklaşırken iki Kızıl’a sert bakışlar fırlatan Sarı grubuna baktı.</p>

    <p>“Bunun sebebi Amyrlin değil,” dedi Katerine. “Senin budala asilerin ve onların ihaneti yüzünden oldu!”</p>

    <p><em>Benim asilerim mi?</em> diye düşündü Egwene içten içe gülümseyerek. <em>Demek artık beni, kandırılmış zavallı bir Kabuledilmiş olarak görmek yerine, onları ‘benim’ olarak görüyorsun. Bu bir ilerleme.</em></p>

    <p>“Bir Amyrlin’i Makamından indirenler bizler miydik?” diye sordu Egwene. “Muhafız’ı Muhafız’ın üzerine süren, Yenidendoğan Ejder’i kontrol altına almakta başarısız olan bizler miydik? Kendine özel bir <em>saray</em> inşa edilmesini emredecek kadar güç hırsına sahip bir Amyrlin’i biz mi seçtik? Bütün Aes Sedailerin, şaldan yoksun bırakılacak bir sonraki kadının kendisi mi olacağını merak etmesine sebep olan?”</p>

    <p>Katerine, basit bir çömezle tartışmaya girişmemesi gerektiğini yeni fark etmiş gibi, sessiz kaldı. Barasine hâlâ iri iri açılmış, endişeli gözlerle uzaktaki Sarıları izliyordu.</p>

    <p>“Bana göre,” dedi Egwene, “Kızıllar Elaida’yı korumak yerine, onun en haşin eleştirmenleri olmalılar. Çünkü Elaida’nın mirası sizin mirasınız olacak. Bunu hatırlayın.”</p>

    <p>Katerine çakmak çakmak gözlerle ona baktı ve Egwene irkilmesini bastırdı. Belki bu son söylediği fazla doğrudan olmuştu.</p>

    <p>“Bu gece Çömezler Sorumlusu’na gideceksin <em>çocuğum,</em>” diye bildirdi Katerine. “Ve Aes Sedailere ve bizzat Amyrlin’e nasıl saygısızlık ettiğini açıklayacaksın.”</p>

    <p>Egwene dilini tuttu. Neden Kızılları ikna etmeye çalışarak zaman harcıyordu ki?</p>

    <p>Arkasındaki eski ahşap kapı sertçe kapatıldı ve Egwene’in yerinde sıçrayarak omzunun üzerinden o tarafa bakmasına sebep oldu. İki yandaki duvar halıları hafifçe sallandı ve sonra durdu. Egwene çıkarken kapıyı aralık bıraktığını fark etmemişti. Silviana konuşmalarına kulak misafiri mi olmuştu?</p>

    <p>Oyalanacak zaman yoktu. Alviarin bu akşam gelmeyecek gibiydi. O neredeydi? Genelde tam Egwene’in cezası bittiği sıralarda kendi cezası için gelirdi. Egwene başını iki yana salladı, sonra uzun adımlarla koridorda uzaklaştı. İki Kızıl takip etti –onun üzerindeki gözetimi artırmışlardı, Egwene’in eğitim için diğer Ajahların mekânlarını ziyaret ettiği zamanlar dışında durmaksızın onu takip ediyor, onu izliyorlardı. Egwene iki Aes Sedai onun gardiyanı değil, şeref maiyetiymiş gibi davranmaya çalışıyordu. Poposundaki acıyı da duymazdan gelmeye çabalıyordu.</p>

    <p>Bütün işaretler Egwene’in Elaida’ya karşı savaşını kazanmakta olduğunu gösteriyordu. Önceden, Egwene öğle yemeğinde çömezlerin Elaida’nın Rand’ı tutsak tutma konusunda uğradığı dramatik başarısızlık hakkında dedikodu yaptığını duymuştu. Olayın üzerinden aylar geçmişti ve bunun gizli tutulmuş olması gerekiyordu. Sonra, bir de Asha’manların onları yok etmek için gönderilmiş Aes Sedailerle bağ kurduğu söylentisi vardı. Elaida’nın verdiği, sözde bilinmiyor olması gereken bir başka görev. Egwene bu başarısızlıkların Kule sakinlerinin akıllarından çıkmaması için adımlar atmıştı, Elaida’nın Shemerin’e karşı istikrarsız muamelesi için attığı adımlar gibi.</p>

    <p>Çömezler ne hakkında dedikodu yapıyorsa, Aes Sedailerin kulağına gidiyordu. Evet, Egwene kazanıyordu. Ama eskiden bu zafer karşısında hissettiği tatmini yitirmeye başlamıştı. Aes Sedailerin eskimiş çadır bezi gibi dağıldığını görmekten kim zevk alabilirdi ki? Büyük şehirlerin en büyüğü olan Tar Valon’un çöp yığınlarıyla dolmasından kim memnuniyet duyabilirdi? Egwene Elaida’yı ne kadar küçük görürse görsün, Amyrlin Makamı’nın böyle bir beceriksizlikle yönetildiğini görmek onu sevindiriyordu.</p>

    <p>Ve şimdi, bu gece, Elaida ile şahsen yüz yüze gelecekti. Egwene koridorlarda yavaşça yürüyor, erken gitmiş olmamak için ağırdan alıyordu. Akşam yemeğinde nasıl ilerleyecekti? Kule’de geçirdiği dokuz gün sırasında, Egwene Elaida’yı görmemişti bile. Kadına hizmet etmek tehlikeli olacaktı. Elaida’yı kızdırma işini azıcık abartırsa, kendini idama gönderilmiş bulurdu. Ama yaltaklanamaz, kendini sevdirmeye çalışamazdı. Canına mal olsa bile kadının önünde <em>eğilmeyecekti.</em></p>

    <p>Egwene bir köşeyi dolandı ve olduğu yerde kalakaldı. Neredeyse sendeleyecekti. Koridor, üzerine parlak seramikten bir duvar resmi yapılmış taş bir duvarla aniden bitiyordu. Duvar resmi eski bir Amyrlin’i betimliyordu. Kadın süslü altın bir koltuğa oturmuştu ve elini, diyarın krallarını ve kraliçelerini uyarırcasına kaldırmıştı. Resmin dibindeki plaka, bunun Mosadorin’indeki isyanı sona erdiren Caraighan Maconar olduğunu bildiriyordu. Egwene duvar resmini belli belirsiz hatırlıyordu; onu en son gördüğünde, Kule kütüphanesindeydi. Ama onu orada gördüğünde Amyrlin’in yüzü bir kan maskesi değildi. Saçaklardan sarkan cesetler de yoktu.</p>

    <p>Katerine yüzü solarak Egwene’in yanına yanaştı. Kimse Kule’deki odaların ve koridorların olağanüstü bir biçimde yer değiştirmesinden bahsetmekten hoşlanmıyordu. Değişiklikler, dünya daha önemli ve korkunç sorunlarla uğraşırken yetke didişmelerinin ikinci planda kaldığını ciddi bir biçimde hatırlatıyordu. Egwene ilk defa bir koridorun yer değiştirmekle kalmayıp, duvar resminin de değiştiğini görüyordu. Karanlık Varlık hareketleniyordu ve Desen’in kendisi sarsılıyordu.</p>

    <p>Egwene döndü ve yanlış yerdeki duvar resminden uzun adımlarla uzaklaştı. Şu anda bu sorunlara odaklanamazdı. Belli bir yer temizlerken, ilk önce tek bir lekeyi seçip ovmaya başlar, bu şekilde işe koyulurdunuz. O lekesini seçmişti. Beyaz Kule’nin bütün olması <em>şarttı.</em></p>

    <p>Ne yazık ki, yolundan bu şekilde sapması zaman alacaktı. Egwene gönülsüzce adımlarını sıklaştırdı; erken gitmek olmazdı, ama geç kalmayı da istemezdi. Onu izleyen iki kadın da eteklerini hışırdatarak, geldikleri koridorlardan geri döndüler. Onlar bunu yaparken Egwene Alviarin’in telaşla köşeyi dolandığını, başını eğerek Çömezler Sorumlusu’nun çalışma odasına yöneldiğini gördü. Demek ceza görecekti. Neden gecikmişti?</p>

    <p>İki köşe daha dolandıktan ve soğuk taş basamaklardan bir kat çıktıktan sonra, Egwene kendini Kule’nin Kızıl Ajah bölümünden geçerken buldu. Şu anda Amyrlin’in dairesine giden en kısa yol buydu. Duvarlara kızıl duvar halıları asılmıştı ve bıraktığı etki yerdeki kızıl seramiklerle vurgulanmıştı. Koridorlarda yürüyen kadınların yüzlerinde, sertlikte birbirine eş ifadeler vardı; şallarını dikkatle omuzlarına ve kollarına dolamışlardı. Burada, kendi Ajah bölümlerinde daha özgüvenli olmalıydılar, ama göğüslerinde Tar Valon Alevi simgesi taşıyan hizmetkârlara karşı bile güvensiz ve kuşkulu görünüyorlardı. Egwene, bu şekilde acele etmek zorunda kalmadığını dileyerek koridorlardan geçti. Acele etmek, sinmiş gibi görünmesine sebep oluyordu. Yapacak bir şey yoktu. Kule’nin merkezinde, birkaç kat merdiven çıktı ve sonunda Amyrlin’in dairesine giden koridora vardı.</p>

    <p>Çömez olarak görevleri ve dersleri, sahte Amyrlin ile yüzleşmesi hakkında düşünecek zaman bırakmamıştı ona. Bu, Siuan’ı makamından indiren, Rand’ı dövdüren kadındı. Aes Sedaileri yıkımın eşiğine getiren kadın. Elaida’nın Egwene’in öfkesini bilmesi gerekiyordu; küçük düşmesi, utandırılması gerekiyordu! O...</p>

    <p>Egwene Elaida’nın yaldızlı kapısının önünde durdu. <em>Hayır.</em></p>

    <p>Sahneyi kolaylıkla gözlerinin önüne getirebiliyordu. Elaida öfkeye kapılmış, Egwene Kule’nin altındaki karanlık hücrelere gönderilmiş. Bu ne işe yarayacaktı? Kadına meydan <em>okuyamazdı,</em> henüz değil. Bu yalnızca anlık bir tatmin verirdi, ardından ise güçten düşürücü başarısızlık gelirdi.</p>

    <p>Ama Işık, Elaida karşısında eğilemezdi de! Amyrlin öyle bir şey yapmazdı!</p>

    <p>Ya da... hayır. Amyrlin ne gerekiyorsa onu yapardı. Hangisi daha önemliydi? Beyaz Kule mi, yoksa Egwene’in gururu mu? Bu savaşı kazanmanın tek yolu Elaida’nın <em>kendisinin</em> kazandığını düşünmesini sağlamaktı. Hayır... Hayır, kazanmanın tek yolu Elaida’nın <em>savaş olmadığını</em> düşünmesini sağlamaktı.</p>

    <p>Egwene bu geceden sağlam kurtulmasına yetecek kadar uzun süre uygar bir dil kullanabilecek miydi? Emin değildi. Bununla birlikte, o bu yemekten ayrılırken Elaida hâkimiyetin kendisinde olduğunu, Egwene’in gerektiği gibi sindiğini hissediyor olmalıydı. Bunu başarmanın ve gururunu da biraz korumasının en iyi yolu, hiçbir şey söylememek olurdu.</p>

    <p>Sessizlik. Bu akşam silahı bu olacaktı. Egwene kendini hazırlayarak kapıyı çaldı.</p>

    <p>İlk şaşkınlığını, kapıyı bir Aes Sedai açtığında yaşadı. Elaida’nın bu işi görecek hizmetkârları yok muydu? Egwene, Aes Sedai’yi tanımıyordu, ama yüzündeki yaşı belirsizlik açıktı. Şalından anlaşıldığı gibi, Grilerdendi ve dolgun göğüslü, ince bir kadındı. Altın kahverengi saçları sırtına dökülüyordu ve son zamanlarda büyük gerilim yaşamış gibi, bakışları dalgındı.</p>

    <p>Elaida içeride oturuyordu. Egwene kapıda duraksadı. Rakibini, Nynaeve ve Elayne ile birlikte Kara Ajah’ı avlamak üzere Beyaz Kule’den ayrıldığından beri –üzerinden bir sonsuzluk geçmiş gibi gelen bir dönüm noktası– ilk defa görüyordu. Düzgün hatları olan, heykelsi Elaida haşinliğini azıcık kaybetmiş gibiydi. Yalnızca kendisinin anladığı bir şakayı düşünmekteymiş gibi güven içinde, hafifçe gülümseyerek oturuyordu. Sandalyesi adeta bir tahttı; oymalı, yaldızlı, kırmızı beyaz boyalıydı. Masaya, muhtemelen isimsiz Gri Aes Sedai için, ikinci bir servis hazırlanmıştı.</p>

    <p>Egwene daha önce bir Amyrlin’in özel dairesini hiç ziyaret etmemişti, ama Siuan’ınkinin neye benziyor olması gerektiğini hayal edebiliyordu. Sade, ama çıplak değil. Buranın önemli birinin odası olduğunu işaret etmeye yetecek kadar süs var, ama dikkat çekecek kadar süs yok. Siuan altında, her şeyin bir işlevi olmalıydı –belki aynı anda birden fazla işlev. Gizli bölmeleri olan masalar. Aynı zamanda harita görevi gören duvar halıları. Muhafızların ihtiyaç duyması ihtimaline karşı yağlanmış halde bulundurulan, şöminenin üzerine çapraz asılmış kılıçlar.</p>

    <p>Ya da belki yalnızca hayaldi bu. Yine de, Elaida farklı bir daireye yerleşmekle yetinmemişti; dekorasyon da gözle görülür ölçüde daha zengindi. Tüm dairenin dekorasyonu tamamlanmamıştı henüz –Elaida’nın her gün yeni odalar eklediği söylentisi vardı– ama olanlar da çok savurganca döşenmişti. Duvarlardan ve tavanlardan tamamı kırmızı, ipek brokarlar sarkıyordu. Ayak altındaki Tear halısı uçan kuşları betimliyordu ve o kadar incelikle dokunmuştu ki bir resim sanılabilirdi. Odanın her yerine bir düzine farklı tarz ve yapımda mobilya parçaları dağılmıştı ve her biri bolca oymayla, fildişi kakmalarla süslenmişti. Orada bir dizi sarmaşık, burada düğüm düğüm kabartma bir tasarım, bir başka yerde çapraz yılan desenleri.</p>

    <p>Şatafattan daha da çıldırtıcı olanı, Elaida’nın omuzlarındaki etoldü. Altı renk çizgilerle kaplanmıştı. Yedi değil, altı! Egwene kendi Ajahını seçmemişti, ama seçse Yeşil’i seçecekti. Ama bu onun, çizgilerinde mavinin de olduğu şalın ortadan kaybolduğunu gördüğünde öfkeye kapılmasını engellememişti. İnsan, Amyrlin Makamı bile olsa, Ajahlardan birini öylesine <em>dağıtamazdı!</em></p>

    <p>Ama Egwene dilini tuttu. Bu görüşme hayatta kalmak hakkındaydı. Egwene Kule’nin iyiliği için acı kamçılara dayanabilirdi. Elaida’nın kibrine de dayanabilir miydi?</p>

    <p>“Diz kırmak yok mu?” diye sordu Elaida, Egwene odaya girerken. “İnatçı olduğunu <em>söylemişlerdi.</em> Eh, o zaman, bu yemek bittiği zaman Çömezler Sorumlusu’nu ziyaret edeceksin ve bu kusurunu raporlayacaksın. Buna ne diyorsun?”</p>

    <p><em>Senin bu yapı için, geçmiş senelerde şehre ve sakinlerine dadanmış en kötü hastalık kadar pis ve yıkıcı bir veba olduğunu. Senin...</em></p>

    <p>Egwene bakışlarını Elaida’nın bakışlarından çevirdi. Ve –utançtan iliklerine dek titrediğini hissederek– başını eğdi.</p>

    <p>Elaida, jeste hemen kanmış görünerek güldü. “Dürüst olmak gerekirse, daha fazla sorun yaratacağını beklemiştim. Anlaşılan Silviana gerçekten işini biliyor. Bu iyi; Kule’de son zamanlarda çok kişinin yaptığı gibi, onun da görevinden kaytardığından endişeleniyordum. Eh, işine bak bakalım. Bütün gece yemeğimi beklemeyeceğim.”</p>

    <p>Egwene yumruklarını sıktı, ama hiçbir şey söylemedi. Arka duvarın dibine uzun bir servis masası konulmuştu ve üzerinde pek çok gümüş tabak vardı; parlatılmış kubbeli kapakları, altındaki sıcak yemeklerden dolayı buğulanmış, su damlatıyordu. Bir de gümüş çorba çanağı vardı. Kenarda, Gri Aes Sedai kapının yanında bekliyordu. Işık! Kadın dehşet içineydi. Egwene bir Aes Sedai’nin yüzünde nadiren böyle bir ifade görmüştü. Sebebi neydi?</p>

    <p>“Gel Meidani,” dedi Elaida Gri’ye. “Bütün gece oyalanacak mısın? Otur!”</p>

    <p>Egwene bir an şok içinde büzüldü. Meidani? Kadın Sheriam ve diğerleri tarafından Beyaz Kule’de casusluk yapması için gönderilenlerden biriydi! Egwene tabaklardaki yemekleri kontrol ederken omzunun üzerinden arkasına bir bakış fırlattı. Meidani Elaida’nın yanındaki küçük, daha az süslü sandalyeye gitti. Griler her zaman akşam yemeği için bu şekilde süslenir miydi? Kadının boynunda zümrütler parlıyordu. Sade yeşil elbisesi en pahalı ipektendi ve bir başka kadında olsa ortalama görünürdü, ama Meidani’nin ince bedeninde büyük görünen göğüslerini ortaya çıkarıyordu.</p>

    <p>Beonin, Gri Aes Sedaileri, Elaida’nın onların casus olduğunu bildiğine dair uyardığını söylemişti. O zaman neden Meidani Kule’den kaçmamıştı? Onu burada tutan neydi?</p>

    <p>Eh, en azından şimdi kadının yüzündeki dehşet ifadesi anlamlı geliyordu. “Meidani,” dedi Elaida şarabından yudumlayarak, “bugün oldukça solgunsun. Yeterince güneş görüyor musun?”</p>

    <p>“Tarihsel belgeler üzerinde epey zaman harcıyorum Elaida,” dedi Meidani titrek bir sesle. “Unuttun mu?”</p>

    <p>“Ah, doğru,” dedi Elaida düşünceli düşünceli. “Geçmişte hainlere nasıl davranıldığını bilmek iyi olacak. Kelle uçurmak bana fazla kolay ve basit bir ceza gibi geliyor. Kule’yi bölenler, kusurlarıyla gösteriş yapanlar için çok <em>özel</em> bir ödül gerekir. Eh, araştırmana devam et madem.”</p>

    <p>Meidani oturdu ve ellerini kucağında kavuşturdu. Onun yerinde Aes Sedai olmayan biri olsa, alnındaki teri siliyor olurdu. Egwene gümüş çorba kasesini karıştırdı. Kepçeyi kavrayan elinin parmak boğumları gerginlikten bembeyaz olmuştu. Elaida <em>biliyordu.</em> Meidani’nin casus olduğunu biliyordu, ama yine de kadını akşam yemeğine davet etmişti. Onunla oyun onamak için.</p>

    <p>“Acele et kızım,” diye azarladı Elaida Egwene’i.</p>

    <p>Egwene çorba çanağını kaldırdı ve küçük masaya yürüdü. Tutamaçlar parmaklarının altında ılıktı. Kaseleri, içinde Kraliçe’nin Tacı mantarları yüzen kahverengimsi çorbayla doldurdu. Çorba o kadar biberliydi ki, başka her tür tadı bastırırdı. O kadar çok yiyecek bozulmuştu ki, baharat eklemeden çorbayı yemek imkânsız olurdu.</p>

    <p>Egwene, tıpkı öküzlerin arkasından gelen araba tekerleği gibi, düşünmeden çalışıyordu. Seçimler yapması gerekmiyordu; karşılık vermesi gerekmiyordu. Yalnızca çalışıyordu. Çorba kaselerini titizlikle doldurdu, sonra ekmek sepetini getirdi ve küçük porselen ekmek tabaklarına –fazla kabuklu olmayan– birer ekmek parçası koydu. Büyük tereyağı kütlesinden bıçakla çabucak, ama dikkatle birer küçük parça tereyağı keserek, onları da servis etti. Hancı kızı olarak büyüyen biri, doğru düzgün yemek servisi yapmayı da öğreniyordu.</p>

    <p>Çalışırken bile için için kaynıyordu. Her adımı açılıydı ve bunun tek sebebi hâlâ yanan poposu değildi. Tuhaf bir biçimde, o fiziksel acı önemsiz geliyordu. Sessiz kalmanın acısının yanında, bu korkunç, kurumlu, kibirli kadınla yüzleşememenin acısının yanında ikincil önemde kalıyordu.</p>

    <p>İki kadın –ekmeklerindeki buğday bitlerini görmezden gelerek– çorbalarına başlarlarken, Egwene odanın kenarına çekildi ve ellerini önünde kavuşturarak, dimdik durdu. Elaida ona bir bakış fırlattı, sonra gülümsedi. Anlaşılan bir başka uysallık işareti görmüştü. Aslında Egwene kendine hareket edebilecek kadar güvenmiyordu, çünkü herhangi bir hareketin Elaida’nın yüzüne bir tokat atarak biteceğinden korkuyordu. Işık, bu çok zordu!</p>

    <p>“Kule’de neler konuşuluyor Meidani?” diye sordu Elaida çorbaya ekmek banarak.</p>

    <p>“Ben... dinlemek için fazla zamanım yok...”</p>

    <p>Elaida öne eğildi. “Ah, kuşkusuz bir şeyler biliyorsundur. Kulakların var ve Griler bile dedikodu eder. O asiler hakkında neler diyorlar?”</p>

    <p>Meidani daha da soldu. “Ben... ben...”</p>

    <p>“Hımm,” dedi Elaida. “Çömezliğimizden seni bu kadar kalın kafalı olarak hatırlamıyorum Meidani. Bu son birkaç haftada beni etkilemedin; neden şal kazandığını merak etmeye başladım. Belki de daha baştan senin omuzlarına yakışmıyordu.”</p>

    <p>Meidani’nin gözleri irileşti.</p>

    <p>Elaida ona gülümsedi. “Ah, sana takılıyorum yalnızca çocuğum. Yemeğine dön.”</p>

    <p>Şaka yapıyor! Bir kadından şalını nasıl çaldığı, onu Kule’den kaçmasına sebep olacak kadar küçük düşürdüğü hakkında şaka yapıyor! Işık! Elaida’ya neler oluyordu? Egwene bu kadınla daha önce de karşılaşmıştı ve Elaida ona sert görünmüştü, zalim değil. Güç insanları değiştiriyordu. Elaida’nın durumunda, Amyrlin Makamı’na oturmak onun sertliğini ve ciddiliğini almış, yerine baş döndürücü bir hak ve zulüm duygusu koymuş gibi görünüyordu.</p>

    <p>Meidani başını kaldırdı. “Ben... ben Aes Sedailerin Seanchanlar hakkında endişe ifade ettiklerini duydum.”</p>

    <p>Elaida çorbasını yudumlayarak elini kayıtsızca salladı. “Peh. Onlar bizim için tehlike oluşturamayacak kadar uzakta. Gizliden gizliye Yenidendoğan Ejder için mi çalıştıklarını merak ediyorum. Her durumda, onlar hakkındaki söylentilerin oldukça abartılı olduğunu tahmin ediyorum.” Elaida Egwene’e baktı. “<em>Bazılarının</em> işittikleri her şeye inanmaları beni öteden beri çok eğlendirmiştir.”</p>

    <p>Egwene konuşamıyordu. Denese de ancak kekeleyebilirdi. Elaida, kendi aptal boyuna soğuk bir <em>a’dam</em> geçirseler Seanchanlar hakkındaki bu ‘abartılı’ söylentiler hakkında ne düşünürdü acaba? Egwene bazen o bandı kendi derisinde hissediyor, kaşınıyor, hareket edemiyordu. Bazen, kilit altına alınması, basit bir metal halkayla duvardaki bir askıya bağlanmış olması gerekirmiş gibi, serbestçe hareket etmek hâlâ biraz midesini bulandırıyordu.</p>

    <p>Düşünde ne gördüğünü <em>biliyordu</em> ve o düşlerin kehanet niteliğinde olduğunu da biliyordu. Seanchanlar Beyaz Kule’ye saldıracaktı. Açık ki Elaida uyarılarına inanmıyordu.</p>

    <p>“Hayır,” dedi Elaida, Egwene’e bir kepçe daha çorba getirmesini işaret ederek. “Sorun bu Seanchanlar değil. Asıl tehlike Aes Sedailerin gösterdiği mutlak itaatsizlik. Köprülerdeki o aptalca konuşmalara son vermek için ne yapmam lazım? Benim yetkemi kabullenmek için daha kaç Aes Sedai kefaret ödemeli?” Kaşığını çorba kasesine vurarak oturdu. Egwene servis masasındaki çorba çanağını kaldırdı ve kepçeyi gümüş tutamacından aldı.</p>

    <p>“Evet,” dedi Elaida düşünceli düşünceli, “Aes Sedailer <em>itaatkâr</em> olsa, Kule bölünmezdi. Bu asiler aptal bir ürkek kuş sürüsü gibi kaçıp gitmek yerine itaat ederdi. Aes Sedailer <em>itaatkâr</em> olsa, Yenidendoğan Ejder ellerimizde olurdu ve ‘Siyah Kule’lerinde eğitim gören o korkunç adamların işi uzun zaman önce görülmüş olurdu. Sen ne düşünüyorsun Meidani?”</p>

    <p>“Ben... itaat kesinlikle önemli Elaida.”</p>

    <p>Egwene çanağına çorba koyarken Elaida başını iki yana salladı. “<em>Bunu</em> kim olsa itiraf eder Meidani. Ben ne yapılması gerektiğini sordum. Neyse ki, benim bir fikrim var. Üç Yemin’in Beyaz Kule’ye itaatten hiç bahsetmemesi sana da tuhaf gelmiyor mu? Aes Sedailer yalan söyleyemez, insanların başka insanları öldürmesi için silah yapamaz ve Güç’ü, savunma amacı dışında, başkalarına karşı silah olarak kullanamaz. Bu yeminler bana her zaman fazla gevşek gelmiştir. Neden Amyrlin’e itaat etme konusunda yemin yok? Bu basit söz hepimizin bir parçası olsa, ne kadar çok acı ve güçlük önlenmiş olurdu. Belki de bir revizyonun zamanı geldi.”</p>

    <p>Egwene kıpırdamadan durdu. Kendisi de bir zamanlar yeminlerin önemini anlamamıştı. Pek çok çömez ve Kabuledilmiş’in onların faydasını sorguladığını tahmin ediyordu. Ama her Aes Sedai’nin öğrenmesi gerektiği gibi, Egwene de onların önemini öğrenmişti. Aes Sedaileri Aes Sedai <em>yapan</em> Üç Yemin’di. Aes Sedailerin dünya için en iyisi neyse onu yapmasını sağlayan onlardı, ama en önemlisi, Üç Yemin onları suçlamalara karşı koruyordu.</p>

    <p>Onları değiştirmek... eh, benzeri görülmemiş bir felaket olurdu. Elaida bunu <em>biliyor</em> olmalıydı. Sahte Amyrlin kendi kendine gülümseyerek çorbasına döndü. Kuşkusuz, itaat talep eden dördüncü bir yemin tasarlamaktaydı. Bunun Kule’nin kendisine zarar vereceğini göremiyor muydu? Amyrlin’i bir önderden bir despota dönüştürecekti!</p>

    <p>Egwene’in öfkesi için için kaynıyor, ellerindeki çorba gibi dumanlar saçıyordu. Bu kadın, bu... yaratık! Beyaz Kule’deki sorunların sebebi <em>oydu,</em> asiler ile sadıklar arasındaki bölünmeden <em>o</em> sorumluydu. Rand’ı <em>o</em> tutsak almış, dövdürmüştü. Kadın tam bir felaketti!</p>

    <p>Egwene titrediğini hissetti. Biraz sonra patlayacak, Elaida’nın gerçeği işitmesine izin verecekti. Gerçek içinde kaynıyordu ve Egwene onu zar zor tutabiliyordu.</p>

    <p><em>Hayır!</em> diye düşündü. <em>Bunu yaparsam, bu çatışma sona erer. Savaşımı kaybederim.</em></p>

    <p>Bu yüzden Egwene kendini durdurabilmek için aklına gelen tek şeyi yaptı. Çorbayı yere döktü.</p>

    <p>Uçuşan kırmızı, sarı ve yeşil kuşlarla bezeli narin halıya kahverengimsi sıvı saçıldı. Elaida bir küfür salladı, yerinden fırladı ve çorbadan uzaklaştı. Sıvı elbisesine bulaşmamıştı. Ne yazık. Egwene sakin sakin masadan bir peçete kaptı ve yere dökülen çorbayı silmeye başladı.</p>

    <p>“Seni beceriksiz ahmak!” diye azarladı Elaida.</p>

    <p>“Üzgünüm,” dedi Egwene, “keşke bu olmasaydı.” İçtendi de. Bu akşamın hiç olmamış olmasını diliyordu. Kontrolün Elaida’da olmadığını diliyordu; Kule’nin hiç bölünmemiş olmasını diliyordu. Yere çorba dökmek zorunda kalmadığını diliyordu. Ama dökmüştü. Ve bu yüzden bunun icabına baktı, diz çöktü ve halıyı ovdu.</p>

    <p>Elaida parmağını uzatarak kekeledi: “O halı senin tüm köyünden daha fazla para eder yabani! Meidani, ona yardım et!”</p>

    <p>Gri hiç itiraz etmedi. O tarafa seğirtti ve içinde şarap soğutulan soğuk su dolu kovayı alıp, Egwene’in yardımına koştu. Elaida odanın uzak tarafındaki kapıya gidip hizmetkârları çağırdı.</p>

    <p>“Beni çağırt,” diye fısıldadı Egwene, Meidani temizliğe yardım etmek için diz çöktüğünde.</p>

    <p>“Ne?”</p>

    <p>“Talimat vermek için beni çağırt,” dedi Egwene sessizce, sırtı dönük duran Elaida’ya bir bakış fırlatarak. “Konuşmamız lazım.”</p>

    <p>Egwene başta Salidar’dan gelen casuslardan kaçınmayı amaçlamıştı ve Beonin’i ulak olarak kullanmıştı. Ama sormak istediği çok fazla soru vardı. Neden Meidani Kule’den kaçmamıştı? Casuslar ne planlıyorlardı? Diğerleri arasında Elaida tarafından ele geçirilip, Meidani kadar kötü dövülen var mıydı?</p>

    <p>Meidani önce Elaida’ya, sonra Egwene’e baktı. “Bazen öyle görünmüyor olabilirim, ama ben hâlâ Aes Sedai’yim <em>kızım.</em> Sen bana emir veremezsin.”</p>

    <p>“Ben senin Amyrlininim Meidani,” dedi Egwene sakin sakin, bir peçete dolusu çorbayı bir sürahiye sıkarak. “Sen de bunu hatırlasan iyi olacak. Üç Yemin’in yerine sonsuza dek Elaida’ya hizmet etme yeminleri etmek istemiyorsan.”</p>

    <p>Meidani ona baktı, sonra Elaida tiz bir sesle hizmetkârlara bağırınca büzüldü. Zavallı kadının zor zamanlar geçirdiği açıktı.</p>

    <p>Egwene elini onun omzuna koydu. “Elaida makamdan <em>indirilebilir</em> Meidani. Kule yeniden <em>birleştirilecek.</em> Bunun olmasını sağlayacağım, ama cesaretimizi korumalıyız. Beni çağırt.”</p>

    <p>Meidani başını kaldırıp Egwene’i inceledi. “Nasıl... nasıl yapıyorsun bunu? Günde üç dört kez cezalandırıldığını, arada sana daha fazla dayak atabilmek için Şifa verdiklerini söylüyorlar. Buna nasıl tahammül edebiliyorsun?”</p>

    <p>“Tahammül ediyorum, çünkü tahammül etmek zorundayım,” dedi Egwene elini indirerek. “Tıpkı hepimizin yapmak zorunda olduğumuz şeyleri yapmamız gibi. Burada, Elaida’yı izleme görevinin güç olduğunu görebiliyorum, ama bil ki, emeğin fark edildi ve takdir ediliyor.”</p>

    <p>Egwene Meidani’nin gerçekten de Elaida’yı gözetlemek için mi gönderildiğini bilmiyordu, ama bir kadının çektiklerinin iyi bir amacı olduğunu düşünmesi her zaman daha iyiydi. Doğru şeyi söylemiş gibiydi, çünkü Meidani sırtını dikleştirdi, cesaretlendi ve başını salladı. “Teşekkür ederim.”</p>

    <p>Elaida arkasında üç hizmetkârla geri dönüyordu.</p>

    <p>“Beni çağırt,” diye emretti Egwene Meidani’ye yine, fısıldayarak. “Bu Kule’de, muhtelif Ajah bölümleri arasında dolaşmak için iyi bir bahanesi olan pek az kişiden biriyim. Kırılanı onarabilirim, ama yardımına ihtiyacım var.”</p>

    <p>Meidani duraksadı, sonra başını salladı. “Pekâlâ.”</p>

    <p>“Sen!” diye terslendi Elaida, Egwene’e yaklaşarak. “Dışarı! Silviana’ya, seni daha önce hiçbir kadını kamçılamadığı gibi kamçılamasını söyle! Seni cezalandırmasını, sonra oracıkta Şifa vermesini, sonra yine dövmesini istiyorum! Git!”</p>

    <p>Egwene doğruldu ve peçeteyi hizmetkârlardan birine uzattı. Sonra kapıya yürüdü.</p>

    <p>“Ve beceriksizliğin görevlerinden kurtulmanı sağladı sanma,” diye devam etti Elaida arkasından. “Bir başka gün yine gelip, bana hizmet edeceksin. Ve tek bir <em>damla</em> bile dökersen, seni bir hafta boyunca penceresiz ve ışıksız bir hücreye kapattırırım. Anladın mı?”</p>

    <p>Egwene odadan çıktı. Bu kadının duygularına hâkim olabilen gerçek bir Aes Sedai olduğu olmuş muydu hiç?</p>

    <p>Ama Egwene de duygularına hâkim olamamıştı. Çorbayı yere bırakmak zorunda kaldığı noktaya gelmesine asla izin vermemeliydi. Elaida’nın ne kadar çıldırtıcı olduğunu hafife almıştı, ama bu bir daha olmayacaktı. Yürürken derin derin nefes alarak sakinleşti. Öfkenin ona faydası yoktu. Gizlice avlunuza giren ve tavuklarınızı yiyen gelinciğe kızmazdınız. Yalnızca bir kapan kurardınız ve hayvandan kurtulurdunuz. Öfke anlamsızdı.</p>

    <p>Elleri hâlâ hafifçe biber ve baharat kokarken Kule’nin en alt katına, ana mutfakların yanındaki çömez yemek salonuna gitti. Egwene son dokuz gün içinde o mutfaklarda sık sık çalışmıştı; her çömezin iş yapması gerekiyordu. Mekândaki kokular –kömür ve duman, kaynayan çorbalar ve keskin, kokusuz sabunlar– onun için çok tanıdıktı. Aslında, babasının İki Nehir’deki hanının mutfağındaki kokulardan o kadar da farklı değildi.</p>

    <p>Beyaz duvarlı oda boştu, masalarla ilgilenen yoktu, ama bir tanesinde, sıcak kalsın diye tencere kapağıyla örtülmüş küçük bir tepsi duruyordu. Yastığı da oradaydı, çömezler tarafından sırayı yumuşatması için bırakılmıştı. Egwene yaklaştı, ama yastığı her zamanki gibi görmezden geldi. Yine de, jest için minnettardı. Oturdu ve yemeğinin kapağını açtı. Ne yazık ki, aynı kahverengimsi sıvıdan bir çanak buldu. Elaida’nın yemeğinin geri kalanını oluşturan, soslu ya da sossuz, kızarmış etten ve tereyağlı ince fasulyelerden iz yoktu.</p>

    <p>Yine de yemekti ve Egwene’in midesi minnettardı. Elaida cezaya <em>hemen</em> gitmesini emretmemişti, bu yüzden Silviana’nın yemek yemesi emri öncelikliydi. Ya da en azından, orada Egwene’i savunacak bir sav vardı.</p>

    <p>Tek başına, sessizce yemek yedi. Çorba gerçekten de baharatlıydı ve tadı da kokusu kadar biberliydi, ama Egwene aldırmadı. Bunun dışında, gerçekten oldukça iyi bir çorbaydı. Ona birkaç dilim ekmek de bırakmışlardı, ama somunların ucu denk gelmişti. Sonuçta, hiç yemek yiyemeyeceğini düşünen biri için hiç de kötü bir yemek değildi.</p>

    <p>Egwene düşünceler içinde yemeğini yedi ve Laras ile yamaklarının diğer odada kap kaçağı çarparak bulaşık yıkamalarını dinledi. Ne kadar sakin hissettiğine şaşmıştı. Değişmişti; onda farklı bir şey vardı. Elaida’yı izlemek, bunca aydır rakibi olan kadınla sonunda yüzleşmek, yaptığı şeylere yeni bir ışıkta bakmaya zorlamıştı onu.</p>

    <p>Elaida’yı zayıflattığını, Beyaz Kule’nin kontrolünü içeriden ele geçirdiğini hayal etmişti. Şimdi, Elaida’yı zayıflatması gerekmediğini fark ediyordu. Kadın bunu kendi kendine pekâlâ yapabiliyordu. Niye, Egwene Elaida Üç Yemin’i değiştirme niyetini ilan ettiğinde Temsilcilerin ve Ajah başlarının tepkisini gözlerinin önüne getirebiliyordu!</p>

    <p>Egwene’in yardımı olsa da olmasa da, Elaida sonunda devrilecekti. Egwene’in Amyrlin olarak görevi bu düşüşü hızlandırmak değildi –Kule’yi ve sakinlerini bir arada tutmak için elinden geleni yapmaktı. Daha fazla bölünmeyi göze alamazlardı. Görevi hepsini tehdit eden kargaşa ve yıkımı engellemek, Kule’yi yeniden inşa etmekti. Çorbasını bitirir, kalan son ekmek parçasıyla çanağını sıyırırken, Kule’deki Aes Sedailer için bir güç olabilmek amacıyla <em>elinden gelen her şeyi</em> yapması gerektiğini fark etti. Zaman iyice daralmıştı. Rand, rehber olacak kimsesi yokken, dünyaya ne yapıyordu? Seanchanlar kuzeye ne zaman saldıracaktı? Tar Valon’a varabilmek için Andor’dan geçmeleri gerekirdi. Bu nasıl bir yıkım yaratırdı? Kuşkusuz saldırı gelmeden önce Kule’yi birleştirmek için biraz zamanı vardı, ama kaybedecek zamanı yoktu.</p>

    <p>Egwene tabağını asıl mutfağa götürdü ve onu kendisi yıkayarak iri yarı Mutfaklar Hanımı’ndan onaylar bir baş sallama kazandı. Bunun ardından Egwene Silviana’nın çalışma odasına yollandı. Cezasını bir an önce aradan çıkarması gerekiyordu; bu gece, âdeti olduğu üzere, Leane’i ziyaret etmeyi planlıyordu daha. Egwene kapıyı çalıp içeri girdi ve Silviana’yı çalışma masasının başında, iki gümüş lambanın ışığı altında kalın bir kitabı karıştırırken buldu. Egwene içeri girdiğinde Silviana küçük bir kırmızı kumaş parçasıyla sayfasını işaretledi, sonra kitabı kapadı. Yıpranmış kapağın üzerinde <em>Tutuşan Alev Üzerine Düşünceler</em> yazıyordu; muhtelif Amyrlinlerin terfisi hakkında bir tarihçe. İlginç.</p>

    <p>Egwene masanın önündeki tabureye oturdu –poposundaki ani keskin acı karşısında irkilmedi– ve sakin sakin akşamı anlattı, ama çorba çanağını bilinçli olarak yere bıraktığı gerçeğini atladı. Ama onu Elaida’nın Üç Yemini iptal edip değiştirmekten bahsettikten sonra düşürdüğünü söyledi.</p>

    <p>Silviana bunun üzerine düşünceli düşünceli baktı.</p>

    <p>“Eh,” dedi kadın ayağa kalkıp kamçısını alarak, “Amyrlin konuştu.”</p>

    <p>“Evet, konuştum,” dedi Egwene ve ayağa kalkıp, eteğini ve iç etekliğini kaldırarak, dayak yemek için pozisyon aldı.</p>

    <p>Silviana duraksadı, sonra kamçılamaya başladı. Tuhaf bir biçimde, Egwene bağırma arzusu hissetmedi. Canı acıyordu elbette, ama haykıramıyordu işte. Ceza ne kadar da saçmaydı!</p>

    <p>Aes Sedailerin koridorlarda karşılaştıkları zaman birbirlerine korku, kuşku ve güvensizlik ile baktıklarını görünce hissettiği acıyı hatırladı. Dilini tutarak Elaida’ya hizmet etmenin ıstırabını hatırladı. Ve Kule’deki herkesin böyle bir zalime itaat yeminiyle bağlanması fikri karşısında hissettiği muazzam dehşeti hatırladı.</p>

    <p>Egwene zavallı Meidani için hissettiği acımayı hatırladı. Hiçbir Aes Sedai’ye bu şekilde davranılmamalıydı. Hapse atmak bir şeydi. Ama bir kadını ezmek, onunla oynamak, işkence imaları yapmak? Tahammül edilemezdi.</p>

    <p>Bu şeylerin her biri Egwene’in içinde bir acıydı; göğsüne saplanmış, kalbini delen bir bıçak. Dayak sürerken, bedenine yaptıkları hiçbir şeyin, Beyaz Kule’nin Elaida’nın ellerinde çektikleri karşısında ruhunun çektiği acıyla yarışamayacağını fark etti. O içsel ıstırap karşılaştırıldığında, dayak saçmaydı.</p>

    <p>Bu yüzden gülmeye başladı.</p>

    <p>Zorlama bir kahkaha değildi. Meydan okuyan bir kahkaha değildi. İnanmazlığın kahkahasıydı. Akıl almazlığın. Onu dövmenin herhangi bir şeyi çözeceğini nasıl düşünebilmişlerdi? Saçmalıktı!</p>

    <p>Kamçı durdu. Egwene döndü. Bu kadar olamazdı kuşkusuz!</p>

    <p>Silviana ona endişeli bir ifade ile bakıyordu. “Çocuğum?” diye sordu. “Sen iyi misin?”</p>

    <p>“Çok iyiyim.”</p>

    <p>“Sen... emin misin? Düşüncelerin nasıl?”</p>

    <p><em>Gerilim altında yıkıldığımı düşünüyor,</em> diye düşündü Egwene. <em>O beni dövüyor ve ben gülüyorum.</em></p>

    <p>“Düşüncelerim iyi,” dedi Egwene. “Yıkıldığım için gülmüyorum Silviana. Beni dövmek saçma olduğu için gülüyorum.”</p>

    <p>Kadının ifadesi karardı.</p>

    <p>“Görmüyor musun?” diye sordu Egwene. “Acıyı hissetmiyor musun? Kule’nin çevrende dağılıp gittiğini izlemenin ıstırabını? Herhangi bir dayak bununla boy ölçüşebilir mi?”</p>

    <p>Silviana yanıt vermedi.</p>

    <p><em>Anlıyorum,</em> diye düşündü Egwene. <em>Aiellerin ne yaptığını fark etmemiştim. Yalnızca daha sert olmam gerektiğini varsaymıştım; bunun acıya karşı gülmeyi öğreteceğini sanmıştım. Ama sertlik, değil. Beni güldüren güç değil. Anlayış.</em></p>

    <p>Kule’nin yıkılmasına göz yummak, Aes Sedailerin başarısızlığa uğramasına göz yummak –bunun acısı onu yok ederdi. Bunu durdurması gerekiyordu, çünkü o Amyrlin Makamı’ydı.</p>

    <p>“Seni cezalandırmayı reddedemem,” dedi Silviana. “Bunun farkındasındır.”</p>

    <p>“Elbette,” dedi Egwene. “Ama lütfen bana bir şeyi hatırlat. Shemerin hakkında söylediğin neydi? Neden Elaida onun şalını aldığı halde sonuçlarına katlanmadı?”</p>

    <p>“Çünkü Shemerin bunu kabullendi,” diye yanıt verdi Silviana. “Kendi kendine, şalı gerçekten kaybetmiş gibi davrandı. Mücadele etmedi.”</p>

    <p>“Ben aynı hatayı yapmayacağım Silviana. Elaida istediğini <em>söyleyebilir.</em> Ama bu benim kim olduğumu, aramızdan herhangi birinin kim olduğunu değiştirmez. Üç Yemin’i değiştirmeye çalışsa bile, direnenler olacaktır, doğru olana sadık kalanlar olacaktır. Bu yüzden, beni dövdüğünde, Amyrlin Makamı’nı dövüyorsun. Ve bu ikimizi birden güldürecek kadar komik olmalı.”</p>

    <p>Ceza sürdü ve Egwene acıya kucak açtı, onu içine aldı ve önemsiz saydı, cezanın bitmesi için sabırsızlandı.</p>

    <p>Daha yapılacak çok işi vardı.</p>
  </div>
</body>
</html>