<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="4. Gece Çökerken">4<br/>
    Gece Çökerken</h1>

    <p>Gawyn batıda güneşin bulutları kavurup öldürmesini, son ışıkların solmasını izledi. Daimi kasvetin pusu güneşin kendisini sarmıştı. Tıpkı geceleri yıldızları gözlerinden sakladığı gibi. Bugün bulutlar havada olağanüstü yüksekteydi. Genellikle bulutlu günlerde Ejderdağı’nın ucu görünmezdi, ama bu yoğun, gri pus çoğunlukla yeterince yüksekte süzülür; dağın kırık, çentikli ucunu ancak süpürürdü.</p>

    <p>“Saldıralım,” diye fısıldadı Jisao tepede, Gawyn’in yanında çömeldiği yerden.</p>

    <p>Gawyn bakışlarını gün batımından aşağıdaki küçük köye çevirdi. Yatmadan önce hayvanlarını kontrol eden çiftçiler dışında kıpırtısız olmalıydı. İnsanlar akşam yemeklerini bitirirken pencerelerde yanan birkaç donyağından mum dışında loş olmalıydı.</p>

    <p>Ama loş değildi. Sessiz de değildi. Köy bir düzine tıknaz şeklin taşıdığı öfkeli meşalelerle aydınlıktı. O meşale ışığı ve ölmeye yüz tutmuş güneşin aydınlığı altında Gawyn o şekillerin her birinin, kolayca tanımlanması imkânsız kahverengi ve siyah üniformalar giymiş olduğunu seçebiliyordu. Üniformalarındaki üç yıldızlı armayı göremiyordu, ama orada olduğunu biliyordu.</p>

    <p>Uzaktaki avantajlı gözlem yerinden Gawyn sona kalan kişinin sendeleyerek evlerinden çıktığını, korku ve endişe içinde kalabalık meydandaki diğerlerine katıldıklarını gördü. Bu köylüler silahlı gücü gönülsüzlükle kabulleniyordu. Kadınlar çocuklarına sarılıyor, erkekler gözlerini yere dikmeye özen gösteriyordu. “Sorun istemiyoruz,” diyordu duruşları. Kuşkusuz diğer köylerden bu istilacıların düzenli olduklarını duymuşlardı. Askerler aldıkları malların bedelini ödüyor ve genç erkek köylüler zorla askere alınmıyordu –ama katılmak isteyenler de reddedilmiyordu. Gerçekten çok tuhaf bir istila ordusuydu. Bununla birlikte, Gawyn insanların ne düşüneceğini biliyordu. Bu ordu Aes Sedailer tarafından yönetiliyordu ve Aes Sedailer söz konusu olduğunda neyin normal, neyin garip olduğunu kim söyleyebilirdi?</p>

    <p>Işık’a şükür bu devriye kolunda Aes Sedai yoktu. Nazik, ama yine de sert davranan askerler köylüleri dizdi ve gözden geçirdi. Sonra her ev ve ahıra ikişer asker girerek içeriyi kontrol ettiler. Hiçbir şey alınmayacak, hiçbir şey kırılmayacaktı. Her şey çok düzgün ve dürüsttü. Gawyn subayın köy muhtarından özür dilediğini duyabiliyordu neredeyse.</p>

    <p>“Gawyn?” diye sordu Jisao. “Ancak bir düzine sayıyorum. Rodic’in ekibini kuzeyden gönderirsek iki tarafı keseriz ve onları aramızda ezeriz. Hava yeterince karardı, geldiğimizi görmezler. Onları ter bile dökmeden hallederiz.</p>

    <p>“Ya köylüler?” diye sordu Gawyn. “Orada çocuklar var.”</p>

    <p>“Başka zamanlarda bu bizi durdurmamıştı.”</p>

    <p>“O zamanlar farklıydı,” dedi Gawyn başını iki yana sallayarak. “Aradıkları son üç köy Dorlan’a uzanan düz bir çizgi üzerinde. Bu grup yok olursa, bir sonraki grup onların neyi açığa çıkarmak üzere olduğunu merak eder. Koca orduyu bu yöne çekeriz.”</p>

    <p>“Ama...”</p>

    <p>“Hayır,” dedi Gawyn usulca. “Ne zaman gerilememiz gerektiğini bilmek zorundayız Jisao.”</p>

    <p>“Demek bunca yolu boşuna geldik.”</p>

    <p>“Bunca yolu bir fırsat için geldik,” dedi Gawyn, zirveden gerileyip, ufukta siluetini göstermediğinden emin olarak. “Bu fırsatı inceledik ve kullanmamaya karar verdik. Ancak bir aptal önünde bir kuş bulduğu için okunu fırlatır.”</p>

    <p>“Tam önündeyse neden fırlatmayacaksın ki?” diye sordu Jisao Gawyn’e katılırken.</p>

    <p>“Çünkü bazen ödül oka değmez,” dedi Gawyn. “Gel.”</p>

    <p>Aşağıda, lambalarını örtmüş, karanlıkta bekleyen kişiler, askerlerin köyde aradığı adamların kendisiydi. Gareth Bryne yakında bir yerde bir baskın gücü saklandığını öğrenince hiç memnun kalmamış olmalıydı. Onu temizlemek için titizlikle çalışıyordu, ama Tar Valon yakınındaki kırlara köyler serpiştirilmişti; ormanlar ve saklı vadiler küçük, hareketli bir vurucu gücü saklayabilirdi. Şimdiye dek Gawyn Delikanlıları gözlerden gizleyerek, arada bir Bryne’ın güçlerine baskın düzenlemeyi ya da pusu kurmayı başarmıştı. Ama üç yüz adamla yapabilecekleriniz sınırlıydı. Özellikle de karşınızdaki beş Büyük Kumandan’dan birisiyse.</p>

    <p><em>Bana akıl hocası olan adamların her biriyle savaşmaya mı yazgılıyım?</em> Gawyn atının dizginlerini aldı ve sağ elini kaldırıp, sonra keskin bir jestle köyden uzağı göstererek, sessizce geri çekilme emri verdi. Adamlar yorum yapmadan harekete geçtiler, atlarından indiler ve hem gizlilik hem güvenlik açısından atlarını çekerek götürdüler.</p>

    <p>Gawyn, Hammar ile Coulin’in ölümlerini aştığını sanıyordu; Gawyn’e savaş meydanının bazen müttefikleri aniden düşmana çevirdiğini öğreten Bryne’ın kendisiydi. Gawyn eski öğretmenleriyle savaşmıştı ve Gawyn kazanmıştı. O kadar.</p>

    <p>Bununla birlikte, son zamanlarda zihni o cesetleri derinliklerden çıkarıp, ortalıklarda taşımaya kararlı görünüyordu. Neden bunca zaman sonra, şimdi?</p>

    <p>Çektiği vicdan azabının Bryne ile, savaş sanatları konusunda ilk ve en etkili öğretmeniyle karşılaşmasından dolayı olduğunu tahmin ediyordu. Gawyn atı Yürekli’yi kararmaya yüz tutmuş arazide çekerek götürürken başını iki yana salladı; Bryne’ın keşif kolunun gözetçi bırakmış olması ihtimaline karşı, adamlarını yoldan uzak tutuyordu. Gawyn’in çevresindeki elli adam mümkün olduğunca sessiz yürüyor, esnek toprak nal seslerini boğuyordu.</p>

    <p>Bryne keşif kollarına bir baskın gücünün saldırdığını öğrendiğinde şok geçirmişse, Gawyn de biçtiği adamların üniformalarındaki o üç yıldızı görünce aynı ölçüde şok geçirmişti. Beyaz Kule’nin düşmanları Andor’un tamamındaki en büyük askeri beyni nasıl taraflarına katabilmişti? Ve Kraliçe’nin Askerleri’nin Kumandan Generali’nin bir grup Aes Sedai asinin yanında ne işi vardı? Adam Caemlyn’de, Elayne’i koruyor olmalıydı.</p>

    <p>Işık izin verse de Elayne Andor’a varmış olsa. Hâlâ asilerin yanında olamazdı. Kendi ülkesi bir kraliçeden yoksunken değil. Andor’a karşı görevi Beyaz Kule’ye karşı görevinden daha baskındı.</p>

    <p><em>Ya senin görevin Gawyn Trakand?</em> diye düşündü kendi kendine.</p>

    <p>Ona kalan görev ya da şeref olduğundan emin değildi. Belki de Hammar hakkındaki vicdan azabı, Dumai Kuyuları’nda savaş ve ölüm kâbusları, yavaş yavaş yanlış tarafa sadakat yemini ettiğini fark ediyor olmasından kaynaklanıyordu. Onun sadakati Elayne’e ve Egwene’e aitti. O zaman umurunda olmayan bir savaşta ne işi vardı hâlâ? Neden –anlatılanlara bakarak– Elayne ve Egwene’in seçtiği tarafa <em>karşı</em> savaşanlara yardım ediyordu?</p>

    <p><em>Onlar yalnızca Kabuledilmiş,</em> dedi kendi kendine. <em>Elayne ve Egwene bu tarafı kendileri seçmemişti –onlar yalnızca onlara ne emredilmişse onu yapıyordu!</em> Ama Egwene’in ona aylar önce, Cairhien’de söylediği şeyler, kararını gönüllü olarak verdiğini düşündürüyordu.</p>

    <p>Egwene bir taraf seçmişti. Hammar bir taraf seçmişti. Gareth Bryne, görünüşe göre, bir taraf seçmişti. Ama Gawyn hâlâ <em>her iki tarafta birden</em> olmak istiyordu. Bu bölünme onu paramparça ediyordu.</p>

    <p>Köyden bir saat uzakta, Gawyn at binme emri verdi ve yola çıktılar. Bir umut, Bryne’ın keşif kolu köyün dışındaki araziyi aramayı akıl edemezdi. Eğer ararlarsa, elli atlının izlerini gözden kaçırmaları zordu. Bundan kaçınmanın yolu yoktu. Şimdi yapılacak en iyi şey sıkı toprağa ulaşmaktı. Orada bin senedir yolu ezen ayaklar ve trafik, geçişlerine dair işaretleri gizlerdi. Önde iki çift asker at sürüyor, arkada başka iki çift geriyi gözetliyordu. Kalanlar sessizliklerini koruyordu, ama artık atları gök gürültüsü gibi bir sesle dörtnala kalkmışlardı. Kimse neden geri çekildiklerini sormamıştı, ama Gawyn, tıpkı Jisao gibi, onların da merak ettiğini biliyordu.</p>

    <p>Bunlar iyi adamlardı. Belki fazla iyi. At sürerlerken Rajar atını Gawyn’inkinin yanına çekti. Daha birkaç ay önce Rajar genç bir delikanlıydı. Ama artık Gawyn onu ancak bir asker olarak düşünebiliyordu. Deneyimli bir asker. Bazı adamlar seneler boyunca yaşayarak deneyim kazanırdı. Diğerleri aylar boyunca arkadaşlarının ölmesini izleyerek.</p>

    <p>Gawyn başını kaldırıp yukarı baktı. Yıldızları özlüyordu. Yüzlerini o bulutların arkasına saklamışlardı. Tıpkı kara peçelerin ardındaki Aieller gibi. “Nerede hata yaptık Rajar?” diye sordu Gawyn at sürerlerken.</p>

    <p>“Hata mı Lord Gawyn?” diye sordu Rajar. “Hata yaptığımızı sanmıyorum. O devriyenin hangi köyleri denetlemeye karar vereceğini bilemezdik. Sizin umduğunuz gibi, eski Arabacı Yolu’ndan dönmeyeceklerini de bilemezdik. Adamların bazıları şaşırmış olabilir, ama geri çekilmek doğru karardı.”</p>

    <p>“Ben baskından bahsetmiyordum,” dedi Gawyn başını iki yana sallayarak. “Bu koca kahrolası durumdan bahsediyorum. Erzak baskınlarına çıkıyor olmamalıydın, zamanını izcileri öldürerek geçiriyor olmamalıydın; şimdiye dek, taze Aes Sedai olmuş birinin Muhafızı olmuş olmalıydın.” <em>Ben de Caemlyn’de, Elayne’in yanında olmalıydım.</em></p>

    <p>“Çark dilediği gibi dokur,” dedi kısa boylu adam.</p>

    <p>“Eh, bizi bir çukura dokudu,” diye mırıldandı Gawyn bir kez daha kapalı havaya bakarak. “Ve Elaida bizi o çukurdan çıkarmaya çok da hevesli görünmüyor.”</p>

    <p>Rajar paylarcasına Gawyn’e baktı. “Beyaz Kule’nin yöntemleri kendine aittir Lord Gawyn, amaçları da öyle. Onları sorgulamak bize düşmez. Aes Sedaisinin emirlerini sorgulayan bir Muhafız ne işe yarar? İkisinin de ölümüne sebep olmak için iyi bir yol bu.”</p>

    <p><em>Sen bir Muhafız değilsin Rajar. Sorun da bu!</em> Gawyn hiçbir şey söylemedi. Bu sorular diğer Delikanlıların hiçbirinin aklına gelmemiş gibiydi. Onlar için dünya çok daha basit bir yerdi. Beyaz Kule’nin ve Amyrlin Makamı’nın emrettiği yapılırdı, o kadar. O emirlerin sizi öldürmek için tasarlanmış gibi görünmesini boş verin.</p>

    <p>Bizzat Gareth Bryne’ın kumanda ettiği, savaşla katılaşmış elli bin askerden oluşan bir güce karşı üç yüz genç? Amyrlin’in iradesi ya da değil, bu bir ölüm tuzağıydı. Delikanlıların bu kadar süre hayatta kalmalarının tek sebebi, Gawyn’in öğretmenlerinin âdetlerini bilmesiydi. Bryne’ın nereye devriye ve izci göndereceğini biliyordu, onun arama düzenlerinden nasıl kaçınacağını biliyordu.</p>

    <p>Boşuna bir çabaydı. Gawyn’in gerçek bir baskın gücü için yeterli birliği yoktu, özellikle de kuşatması yerleşmiş Bryne’a karşı. Bunun ötesinde, ordunun bir erzak hattının olmaması gibi olağanüstü bir gerçek vardı. Yiyeceklerini nasıl ediniyorlardı? Çevre köylerden erzak satın alıyorlardı, ama onları besleyecek kadar yiyecek yoktu. Hiçbir uyarı vermeden kış ortasında belirecek kadar hızlı hareket ederken ihtiyaç duydukları her şeyi nasıl yanlarında taşımış olabilirlerdi?</p>

    <p>Gawyn’in saldırıları anlamsızdı. Amyrlin’in onu ve diğer Delikanlıları ayaklarının altından uzaklaştırmak istediğini düşündürüyordu. Dumai Kuyuları’ndan önce, Gawyn durumun bu olduğundan kuşkulanmıştı. Şimdi, zaman geçtikçe emin oluyordu. <em>Ama hâlâ onun emirlerine itaat ediyorsun,</em> diye düşündü kendi kendine.</p>

    <p>Başını iki yana salladı. Bryne’ın izcileri operasyon üssüne tehlikeli ölçüde yaklaşmıştı ve Gawyn daha fazlasını öldürme riskine girerse kendini ele verirdi. Dorlan’a dönme zamanıydı. Belki oradaki Aes Sedailerin şimdi ne yapacakları konusunda bir önerileri olurdu.</p>

    <p>Atının üzerinde kamburunu çıkardı ve gecenin içinde at sürmeye devam etti. <em>Işık, keşke yıldızları görebilseydim,</em> diye düşündü.</p>
  </div>
</body>
</html>