<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="34. Efsaneler">34<br/>
    Efsaneler</h1>

    <p>“Tamam,” dedi Mat, Roidelle’in en iyi haritalarından birini masasına açarak. Talmanes, Thom, Noal, Juilin ve Mandevwin sandalyelerini masanın çevresine çekmişlerdi. Mat, bölge haritasının yanına, orta büyüklükte bir kasabanın yerleşim planını açtı. Onlara Trustair’in haritasını çizecek bir tüccar bulmak zaman almıştı, ama Mat Hinder Çeşmesi’nden sonra bir kasabaya neyle karşılaşacağını bilmeden girmek istememişti.</p>

    <p>Mat’in tentesi çam ormanının gölgesi altındaydı ve serin bir gündü. Zaman zaman rüzgâr esiyor, yukarıdaki dallardan ölü çam yaprakları yağıyor, yere düşerken bazıları çadırın tepesini tırmalıyordu. Dışarıda, askerler birbirlerine sesleniyordu ve öğle yemeği dağıtılırken tencereler tangırdıyordu.</p>

    <p>Mat kasabanın haritasını inceledi. Aptal olmayı bırakma zamanıydı. Tüm dünya aleyhine dönmeye karar vermişti –kırsal dağ kasabaları bile bugünlerde ölüm kapanlarıydı. Bir gün bir bakacaktı, yol kenarındaki papatyalar onu yemek için çete kuruyor.</p>

    <p>Hayalet Shiota kasabasına gömülen zavallı çerçiyi hatırlayınca duraksadı. O hayalet mekân yok olduğunda, geriye kelebekler ve çiçeklerle kaplı bir çimenlik kalmıştı. Aralarında papatyalar da vardı. <em>Yak beni,</em> diye düşündü Mat.</p>

    <p>Eh, Matrim Cauthon gelişigüzel bir kır kasabasında ölmeyecekti. Bu sefer <em>plan</em> yapacaktı ve <em>hazır</em> olacaktı. Tatminle başını salladı.</p>

    <p>“Han burada,” dedi Mat kasaba haritasını göstererek. “Sıkılı Yumruk. İki ayrı yolcu iyi bir han olduğu konusunda hemfikir; kasabadaki üç han arasında en iyisi. Beni arayan kadın nerede olduğunu saklamak için çaba göstermemiş. Bu onun iyi korunduğunu düşündüğü anlamına geliyor. Korumaları olacağını bekleyebiliriz.”</p>

    <p>Mat Roidelle’in haritalarından bir tanesini daha çıkardı. Bu Trustair çevresindeki coğrafyayı daha iyi gösteriyordu. Kasaba bir çukura kurulmuştu ve yaylalardan inen derelerin beslediği küçük bir gölün yanında, alçak tepelerin arasındaydı. Gölde iyi alabalıklar olduğu anlatılıyordu, kasabalıların başlıca işi tuzlanmış alabalıktı.</p>

    <p>“Burada üç hafif süvari birliği istiyorum,” dedi Mat yukarı yamacı göstererek. “Ağaçların arasına saklanacaklar, ama gökyüzünü tamamen görecekler. Eğer kırmızı geceçiçeği patlarsa, doğrudan buradaki anayolu kullanarak yardıma gelecekler. Süvarilere destek kuvvet olarak kasabanın iki yanına yüz okçu yerleştireceğiz. Geceçiçeği yeşil olursa, süvariler girecek ve burada, burada ve burada anayolları tutacak.”</p>

    <p>Mat başını kaldırdı ve Thom’u gösterdi. “Thom, sen Haman, Fergin ve Mandevwin’i ‘çırak’ olarak al. Noal da uşağın olabilir.”</p>

    <p>“Uşak mı?” diye sordu Noal. Eksik dişli, gaga burunlu, boğum boğum bir adamdı. Ama babadan oğula geçmiş, savaşta çentilmiş eski bir kılıç kadar zorluydu. “Bir âşığın neden uşağa ihtiyacı olsun ki?”</p>

    <p>“Tamam,” dedi Mat. “O zaman hizmetkâr olarak da iş gören kardeşi olsun. Juilin, sen...”</p>

    <p>“Bir dakika Mat,” dedi Mandevwin göz bandının yakınını kaşıyarak. “Ben bir âşığın çırağı mı olacağım? Sesimin şarkı söylemeye uygun olduğundan emin değilim. Beni duymuşsundur herhalde. Ve tek gözüm olduğundan, top çevirme konusunda da başarılı olacağımdan kuşkuluyum.”</p>

    <p>“Sen yeni bir çıraksın,” dedi Mat. “Thom yeteneksiz olduğunu biliyor, ama sana acıdığından yanına aldı, çünkü... annenle baban korkunç bir öküz ayaklanması sırasında öldüğünden beri yanında yaşadığın büyük halan karanfil hastalığına yakalandı ve delirdi. Sana masa artıklarını yedirmeye ve Marks adlı ev köpeğiymişsin gibi davranmaya başladı. Halbuki Marks sen daha yedi yaşındayken evden kaçmıştı.”</p>

    <p>Mandevwin kafasını kaşıdı. Saçlarına kır düşmüştü. “Ama çırak olmak için biraz yaşlı değil miyim?”</p>

    <p>“Saçma,” dedi Mat. “Senin yüreğin genç ve hiç evlenmediğinden –âşık olduğun tek kadın sepicinin oğluyla kaçtı– Thom’un gelişi her şeye yeniden başlamak için bir fırsat sundu sana.”</p>

    <p>“Ama ben büyük halamı bırakmak istemiyorum,” diye itiraz etti Mandevwin. “Çocukluğumdan beri bakmış bana! Sırf kafası karıştı diye dürüst bir adam yaşlı bir kadını bırakmaz.”</p>

    <p>“Büyük hala falan yok,” dedi Mat çileden çıkarak. “Bu yalnızca bir masal, sahte adına eşlik edecek bir hikâye.”</p>

    <p>“Beni daha şerefli gösteren bir hikâyem olamaz mı?” diye sordu Mandevwin.</p>

    <p>“Çok geç,” dedi Mat. Masasının üzerindeki bir yığını karıştırarak el yazısı ile kaplı beş sayfalık bir demet aradı. “Artık değiştiremezsin. Gecenin yarısını senin hikâyen üzerinde çalışarak harcadım. Eldeki hikâyelerin en iyisi. Al, bunu ezberle.” Mandevwin’e kâğıt demetini uzattı, sonra kâğıt yığınından bir başka demet aldı ve karıştırdı.</p>

    <p>“Bu işi biraz abartmıyor muyuz evlat?” diye sordu Thom.</p>

    <p>“Beni bir daha hazırlıksız yakalayamayacaklar Thom,” dedi Mat. “Yak beni, ama bir daha olmasına izin vermeyeceğim. Hazırlık yapmadan tuzağa düşmekten bıktım. Kendi kaderimi kontrol altına almayı ve sorundan soruna koşmaktan vazgeçmeyi planlıyorum. Kontrolü ele almanın zamanı geldi.”</p>

    <p>“Bunu neyle yapacaksın peki?” dedi Juilin.</p>

    <p>“Hikâyeleri de olan girift gizli kimliklerle,” dedi Mat, Thom ve Noal’a kendi sayfalarını vererek. “İşte bununla yapacağım.”</p>

    <p>“Ya ben?” diye sordu Talmanes. Sesi tamamen ciddi olsa da, gözlerindeki o ışıltı geri dönmüştü. “Tahmin edeyim Mat. Ben de bir zamanlar Aiellerin yanında eğitim görmüş gezgin bir tüccarım ve köye geldim, çünkü gölde babama hakaret eden bir alabalık yaşadığını öğrendim.”</p>

    <p>“Saçma,” dedi Mat ona kendi sayfalarını uzatarak. “Sen bir Muhafız’sın.”</p>

    <p>“Bu biraz şüphe uyandırıcı,” dedi Talmanes.</p>

    <p>“<em>Zaten</em> şüphe uyandırıcı olman gerekiyor,” dedi Mat. “Bir adamı iskambilde yenmek, o başka şey düşünürken daha kolaydır. Eh, sen bizim ‘başka şeyimiz’ olacaksın. Gizemli bir iş peşinde bir kasabadan geçen bir Muhafız çok dikkat çekecek kadar muhteşem bir olay olmayacak, ama ne aramaları gerektiğini bilenler için iyi bir şaşırtmaca olacak. Fen’in pelerinini kullanabilirsin. Onu ödünç almama izin vereceğini söyledi; o hizmetçilerin kaçmasına izin verdiği için vicdan azabı çekiyor.”</p>

    <p>“Elbette, onların öylesine <em>kaybolduklarını</em> ona söylemedin,” diye ekledi Thom. “Bunu engellemenin yolu olmadığını da söylemedin.”</p>

    <p>“Ona söylemenin ne anlamı olurdu ki?” dedi Mat. “Geçmişe takılıp kalmanın faydası yok bana sorarsan.”</p>

    <p>“Muhafız, öyle mi?” dedi Talmanes kendi sayfalarını karıştırarak. “Kaş çatışım üzerinde çalışmam gerek.”</p>

    <p>Mat ona ifadesiz bir yüzle baktı. “Bu işi ciddiye almıyorsun.”</p>

    <p>“Ne dedin? Bu işi ciddiye alan var mı ki?” Kavrulsundu o ışıltı. Mat gerçekten de bu adamın nükteden anlamadığını mı düşünmüştü? Anlıyordu, ama içinden. İnsanı en çok deli eden biçimde.</p>

    <p>“Işık, Talmanes,” dedi Mat. “O kasabada bir kadın Perrin’le beni arıyor. Neye benzediğimizi o kadar iyi biliyor ki, kendi annemden daha iyi bir resim çizebiliyor. Karanlık Varlık omzunun üzerinden bakıyormuş gibi, tüylerimi ürpertiyor bu. Kavrulası mekâna gidemem, çünkü her bir kahrolası adam, kadın ve çocukta yüzümün resmi var ve bilgi karşılığında altın vadedilmiş!</p>

    <p>“Şimdi, belki hazırlıklar konusunda biraz ileri gitmiş olabilirim, ama bu kişiyi, gecenin bir yarısı bir sürü Karanlıkdostunun –ya da daha kötüsünün– boğazımı kesmesini emredemeden bulmayı düşünüyorum. Anlaşıldı mı?”</p>

    <p>Mat beş adamın gözlerinin içine teker teker baktı, başını salladı ve çadır girişine yöneldi, ama Talmanes’in sandalyesinin yanında duraksadı. Boğazını temizledi, sonra yarı mırıldandı: “Gizliden gizliye resim yapmaya bayılıyorsun ve kendini adadığın bu ölüm hayatından kaçmayı diliyorsun. Güneye gidiyorsun, ama daha doğrudan bir yol yerine Trustair’den geçmeyi tercih ettin, çünkü dağları seviyorsun. Senelerdir görmediğin, Andor’un güneyinde bir av gezisi sırasında ortadan kaybolan erkek kardeşinden haber almayı umuyorsun. Çok zor bir hayatın oldu. Dördüncü sayfayı oku.”</p>

    <p>Mat aceleyle gölgeli öğlene çıktı, ama Talmanes’in gözlerini devirdiğini de gördü. Kavrulası adam! O sayfalarda kaliteli dram vardı!</p>

    <p>Çamların arasından gökyüzünün bulutlu olduğunu görebiliyordu. Yine. Bu ne zaman sona erecekti? Mat başını iki yana sallayarak kamptan geçti ve ona selam verenlere, ‘Lord Mat’ diye seslenenlere başını salladı. Birlik bugün burada kalıyordu –kasabadan yarım gün uzakta, yalıtılmış, ormanlık bir tepedeydiler– ve saldırı için son hazırlıklarını yapıyorlardı. Buradaki üç iğneli çamlar yüksek, dalları yaygındı; gölgelerinde çok fazla çalı yetişmemişti. Çadırlar çamların çevresine toplanmıştı ve gölgeli, serin hava çam ve humus kokuyordu.</p>

    <p>Mat kampı dolaşarak adamların işlerini kontrol etti, her şeyin verimli bir biçimde yapıldığından emin oldu. O eski anılar, Eelfinn’in verdiği anılar kendi anılarına öyle karışmıştı ki, hangi içgüdülerin onlardan kaldığını, hangilerinin kendisinin olduğunu ayırt edemiyordu.</p>

    <p>Yine Birlik’in arasında olmak güzeldi; Mat onları ne kadar özlediğini fark etmemişti. Adamların geri kalanıyla, Estean ve Daerid’in yönettiği birliklerle, bir araya gelmek iyi olacaktı. Onların işinin Mat’in emrindeki güçten daha kolay olduğunu diliyordu.</p>

    <p>Turunu atarken, ilk süvarileri kontrol etti. Onlar kampın geri kalanından ayrıydı –atlılar her zaman kendilerini piyadelerden üstün görürdü. Bugün, sık sık olduğu gibi, at yemi konusunda endişeleniyorlardı. İyi bir süvari için atı her zaman önce gelirdi. Hinder Çeşmesi’nden buraya kadarki yolculuk atları zorlamıştı, özellikle de onları otlatabilecekleri çok yer bulamadıklarından. Bu bahar pek az şey yetişiyordu ve kıştan kalanlar da tuhaf ölçüde seyrekti. Atlar saman yemeyi reddediyordu. Sanki samanlar da, kilerlerdeki yiyecekler gibi bozulmuştu. Fazla tahılları yoktu; tahıl arabalarının ayak uyduramayacağı kadar hızlı hareket ettiklerinden, bulabildikleri ile beslenmeyi ummuşlardı.</p>

    <p>Eh, bu konuda yapacak başka bir şey bulmaları gerekecekti. Mat süvarileri sorun üzerinde çalıştığına dair temin etti ve süvariler de ona inandı. Lord Mat onları hiç hayal kırıklığına uğratmamıştı. Elbette, hayal kırıklığına uğrattıkları mezarlarında çürümekteydiler. Mat bayrağı açma talebini reddetti. Belki Trustair baskınından sonra açarlardı.</p>

    <p>O anda yanında gerçek piyade yoktu; hepsi Estean ve Daerid’in yanındaydılar. Talmanes harekete ihtiyaç duyduklarını anlamış, üç süvari birliği ve yaklaşık dört bin atlı arbaletçi getirmişti. Mat sonra arbaletçileri denetledi ve duraksayarak iki ekibin kampın arkasında atış talimi yapmasını izledi.</p>

    <p>Mat yüksek bir çamın yanında durdu ve gövdeye yaslandı. Çamın en alçaktaki dalları başının altmış santim üzerindeydi. Arbaletçiler nişan almayı değil, koordinasyon çalışıyorlardı. Çoğu savaşta gerçekten nişan almazdınız, bu yüzden arbaletler bu kadar çok işe yarardı. Uzun yay için gereken eğitimin onda biri yeterliydi. Gerçekten de uzun yay daha hızlıydı ve menzili daha uzundu, ama bir ömür boyu çalışmak istemiyorsanız, bu arbaletler onların işini görmek için iyiydi.</p>

    <p>Dahası, arbaletin yeniden kurulması süreci safları birlikte atış yapma konusunda eğitmeyi daha kolay kılıyordu. Ekibin kumandanı uzak tarafta durmuş, elindeki çubuğu iki saniyede bir ağaca vurarak tempo veriyordu. Tahtanın her şaklaması bir emirdi. İlkinde arbaleti omza kaldırıyorlardı. İkincide atış yapıyorlardı. Üçüncü de indiriyorlardı. Dördüncüde kuruyorlardı. Beşincide yine omza kaldırıyorlardı. Adamlar gittikçe daha iyi oluyorlardı –daha istikrarlı bir biçimde öldürmek için düzenli dalgalar halinde atış yapıyorlardı. Her dördüncü şaklamada ağaçlara bir ok dalgası salıyorlardı.</p>

    <p><em>Bunlardan daha fazlasına ihtiyacımız var,</em> diye düşündü Mat, eğitim atışları sırasında ne kadar çok okun kırıldığını fark ederek. Talim için, savaştan daha fazla cephane harcardınız, ama şu anda harcanan her ok, savaşta iki üç oka denkti. Adamlar gerçekten de gittikçe daha iyi oluyorlardı. Kanlısu Çağlayanları’nda savaşırken <em>bunlara</em> denk birkaç birliği olsa, belki Nashif dersini çok daha erken öğrenirdi.</p>

    <p>Elbette, daha hızlı atış yapabilseler <em>daha</em> faydalı olurlardı. İşi yavaşlatan arbaletin kurulmasıydı. Kolun çevrilmesi değil, her seferinde arbaleti indirme gerekliliği. Sırf silahı çevirmek dört saniyeye mal oluyordu. Talmanes’in Murandy’deki bir mekanikçiden yapmayı öğrendiği yeni mekanizmalar ve kutular işi çok hızlandırmıştı. Ama mekanikçi mekanizmaları Caemlyn’de satmaya götürüyordu. Yolda başka kimlerin satın aldığını kim bilebilirdi? Kısa süre içinde, herkes edinebilirdi onları. Hem sizin hem düşmanlarınızın sahip olduğu bir avantajın değeri yoktu.</p>

    <p>Bu kutular Altara’da Seanchanlara karşı Mat’in kazandığı başarıda büyük rol oynamıştı. Avantajdan vazgeçmek istemiyordu. Arbaletleri daha da hızlı yapmanın bir yolunu bulabilir miydi?</p>

    <p>Düşünceler içinde, kampta birkaç şeyi daha kontrol etti –Birlik’e aldıkları Altaralılar yerlerine alışıyordu. At yemi ve belki arbalet oku dışındaki malzemeler iyi görünüyordu. Mat tatmin olarak, Aludra’yı aramaya gitti.</p>

    <p>Kadın kampın arka tarafına, kayalık yamaçla bir yarığın yakınına yerleşmişti. Bu mekân Aes Sedailerin ve hizmetkârlarının kullandığı ağaçlıktan çok daha küçük olsa da, gözle görülür ölçüde daha korunaklıydı. Mat’in Aludra’ya ulaşmak için ağaçların arasına gerilmiş üç ayrı bez örtünün çevresinden dolanması gerekti. Örtüler Aludra’nın çalışma mekânını gizlemek içindi. Bayle Domon elini kaldırarak onu durdurdu ve Aludra girmesine izin verene kadar beklemek zorunda kaldı.</p>

    <p>İnce, siyah saçlı Havai Fişekçi küçük kampının ortasında, bir ağaç kütüğünün üzerinde oturuyordu. Tozlar, kâğıt ruloları, not almak için bir yazı tahtası ve aletleri; çevresinde, yere serilmiş örtülerin üzerine düzgünce sıralanmıştı. Kadın artık saçlarını örmüyordu ve uzun saçları omuzlarına dökülüyordu. Kadın bu haliyle, Mat’e tuhaf görünüyordu. Ama yine de güzeldi.</p>

    <p><em>Kavrul Mat. Artık evlisin,</em> dedi kendi kendine. Ama Aludra gerçekten güzeldi.</p>

    <p>Egeanin de oradaydı, Aludra’nın üzerinde çalışabilmesi için bir geceçiçeği kabuğunu dik tutuyordu. Dolgun dudaklı Aludra konsantrasyonla kaşlarını çatmış, kabuğa hafif hafif vuruyordu. Egeanin’in siyah saçları uzuyor, kadının Seanchan asillerine daha az benzemesine sebep oluyordu. Mat hâlâ kadına nasıl hitap edeceğine karar verememişti. Kadın Leilwin olarak tanınmak istiyordu ve bazen Mat onu bu şekilde düşünüyordu. Sırf biri zorunlu olduğunuzu söyledi diye, adınızı değiştirmek aptalcaydı, ama Mat kadının Tuon’u kızdırmak istememesini anlıyordu. Oldukça inatçı biriydi Tuon. Mat kendini yine güneye bakarken yakaladı ve kendine hâkim oldu. Kan ve küller! Ona bir şey olmayacaktı.</p>

    <p>Her durumda, Tuon artık gitmişti. O zaman Egeanin neden kendine Leilwin deme soytarılığını sürdürüyordu? Mat Tuon gittikten sonra ona bir iki kez adıyla hitap etmişti, ama sert bir azar işitmişti. Kadınlar! Hiç mantıklı değillerdi, özellikle de Seanchan kadınlar.</p>

    <p>Mat, Bayle Domon’a baktı. Kaslı, sakallı Illianlı Aludra’nın kampının girişinde bir ağaca yaslanmıştı. Yanında, iki beyaz örtü dalgalanıyordu. Adam onu görünce elini uyarırcasına kaldırdı. Sanki bütün bu kamp Mat’in değilmiş gibi!</p>

    <p>Ama Mat adamı itip geçmedi. Aludra’yı kızdırmayı göze alamazdı. Kadın ejder tasarımlarını bitirmek üzereydi ve Mat onları ele geçirmeye kararlıydı. Ama Işık, kendi kampında kontrol noktasından geçmek canını sıkıyordu!</p>

    <p>Aludra başını işinden kaldırdı ve bir tutam saçı kulağının arkasına attı. Mat’i fark etti, sonra başını geceçiçeğine indirdi ve yine çekiciyle vurmaya başladı. Lanet küller! Bunu görmek Mat’in kadını neden daha sık ziyaret etmediğini hatırlatmıştı. Kontrol noktası yeterince kötüydü, ama kadının çekiçle patlayıcı bir şeyi dövmesi şart mıydı? Hiç mi kafası çalışmıyordu? Ama tüm Havai Fişekçiler böyleydi. Mat’in babasının diyeceği gibi, kafalarında birkaç tahta eksikti.</p>

    <p>“Girebilir,” dedi Aludra. “Teşekkür ederim Domon Efendi.”</p>

    <p>“Benim için bir zevk Aludra Hanım,” dedi Bayle, elini indirip cana yakın bir tavırla, Mat’e başını sallayarak. Mat ceketini düzeltti ve ilerledi. Arbaletleri sormayı düşünüyordu. Ama başka bir şey gözüne takıldı. Aludra’nın yanında, yere, ayrıntılı çizimlerle kaplı düzenli sayfalar ve yanlarında rakamlar olan listeler yayılmıştı.</p>

    <p>“Bunlar ejderin planları mı?” diye sordu Mat hevesle. Tek dizinin üzerine çöktü ve kâğıtlara dokunmadan inceledi. Aludra bu tür konularda tuhaf olabiliyordu.</p>

    <p>“Evet.” Aludra hâlâ çekiçle vuruyordu. Biraz huzursuz bir ifadeyle onu süzdü. Tuon yüzünden olduğunu tahmin ediyordu Mat.</p>

    <p>“Ya bu sayılar?” Mat kadının rahatsızlığını görmezden gelmeye çalıştı.</p>

    <p>“Gereken malzemeler,” dedi kadın. Çekicini indirdi ve geceçiçeği silindirini her yönden inceledi. Leilwin’e bakarak başını salladı.</p>

    <p>Lanet küller, ama sayılar büyüktü! Bir kömür dağı, sülfür ve... yarasa pisliği mi? Notlar, Puslu Dağlar’ın güney ucunda, yarasa pisliği üretimi konusunda uzmanlaşmış bir şehir olduğunu iddia ediyordu. Hangi şehir <em>yarasa pisliği</em> toplama konusunda uzmanlaşırdı ki? Bakır ve kalay da gerekiyordu, ama bir sebepten, yanlarında sayılar yoktu. Yalnızca küçük yıldız işaretleri.</p>

    <p>Mat başını iki yana salladı. O görkemli geceçiçeklerinin yalnızca kâğıt, toz ve yarasa pisliğinden ibaret olduğunu bilseler, sıradan insanlar nasıl tepki verirlerdi? Havai Fişekçilerin meslekleri konusunda bu kadar ağzı sıkı olmasına şaşmamak gerekirdi. Bu yalnızca rekabeti önlemek için değildi. Süreç hakkında ne kadar çok şey bilirseniz, olayın kendisi o kadar az harika ve o kadar çok sıradan gelirdi.</p>

    <p>“Çok malzeme var,” dedi Mat.</p>

    <p>“Benden istediğin şey bir mucize Matrim Cauthon,” diye yanıt verdi kadın, geceçiçeğini Leilwin’e uzatıp, yazı tahtasını alarak. Öne bağlanmış sayfaya notlar aldı. “Bu mucizeyi, bir malzeme listesine dönüştürdüm. Bu da başlı başına bir mucize, değil mi? Biri güneşi avucuna bırakırsa, sıcaktan yakınmazsın.”</p>

    <p>“Bana o kadar mümkün gelmiyor,” diye mırıldandı Mat daha çok kendi kendine. “Bu sayı maliyet mi?”</p>

    <p>“Ben yazman değilim,” dedi Aludra. “Bunlar yalnızca tahmin. Elimden geldiğince hesap ettim, ama kalanları daha bilgili birinin yapması gerekecek. Yenidendoğan Ejder bu tür maliyetleri karşılayabilir.” Leilwin meraklı bir ifadeyle Mat’e baktı. Tuon yüzünden işler onunla da değişmişti. Ama Mat’in beklediği şekilde değil.</p>

    <p>Rand’dan bahsedilince Mat’in gözlerinin önünde renkler döndü ve Mat içini çekerek başını iki yana sallayıp, renkleri dağıttı. Belki Rand bu tür maliyetleri karşılayabilirdi, ama <em>Mat’in</em> karşılayamayacağı açıktı. Ah, bu kadar para bulabilmek için Andor kraliçesiyle zar atması gerekirdi!</p>

    <p>Ama bu Rand’ın sorunuydu. Kavrulsun, Mat’in onun için yaşadıklarını takdir etse iyi olacaktı. “Buna insan gücü tahmini dahil değil,” dedi Mat sayfaları yeniden tarayarak. “Bu proje için kaç dökümhane lazım olacak?”</p>

    <p>“Elime ne kadar geçirebiliyorsam o kadar,” dedi Aludra sertçe. “Bana vadettiğin de bu değil miydi? Andor’dan Tear’a kadarki bütün dökümhaneler.”</p>

    <p>“Sanırım,” dedi Mat. Kadının bu sözü ciddiye almasını beklememişti. “Ya bakır ve kalay? Onların miktarları yok.”</p>

    <p>“Hepsine ihtiyacım var.”</p>

    <p>“Hepsi... Ne demek, <em>hepsi?</em>”</p>

    <p>“Hepsi,” diye tekrarladı Aludra basitçe ve sakinlikle, lapası için daha fazla bulutmeyve reçeli istermiş gibi. “Dünyanın Omurgası’nın bu yanında bulabildiğin her bakır ve kalay parçası.” Duraksadı. “Belki de bu kulağa fazla hırslı geliyor.”</p>

    <p>“Kahrolası doğru, hırslı,” diye mırıldandı Mat.</p>

    <p>“Evet,” dedi Aludra. “Ejder’in Caemlyn, Cairhien, Illian ve Tear’ı kontrol altına aldığını varsayalım. Bana o dört şehirdeki her bakır ve kalay madeni ve deposunu verebilirse, sanırım yeterli olur.”</p>

    <p>“Her depo,” dedi Mat ifadesiz bir sesle.</p>

    <p>“Evet.”</p>

    <p>“Dünyanın en büyük dört şehrindeki.”</p>

    <p>“Evet.”</p>

    <p>“Ve bunun yeterli olacağını ‘sanıyorsun’.”</p>

    <p>“Öyle dediğimi sanıyorum Matrim Cauthon.”</p>

    <p>“Harika. Ne yapabileceğime bakarım. Hazır başlamışken, kahrolası Karanlık Varlık’ın gelip ayakkabılarını cilalamasını da ister misin? Belki Arthur Şahinkanadı’nı da mezarından çıkarırız ve senin için dans ettiririz.”</p>

    <p>Arthur Şahinkanadı’nın lafı geçince Leilwin Mat’e dik dik baktı. Aludra bir an sonra not almayı bitirdi, sonra dönüp Mat’e baktı. Yalnızca biraz düşmanca, ifadesiz bir sesle konuştu. “Ejderlerim savaşta büyük güç olacak. Sana verdiğim listenin fazla savurgan olduğunu iddia ediyorsun. Bunlar yalnızca ihtiyaçlar.” Onu süzdü. “Yalan söyleyip, senden bu <em>kayıtsızlığı</em> beklemediğimi iddia etmeyeceğim Cauthon Efendi. Kötümserlik en sevdiğin arkadaşlarından biri, değil mi?”</p>

    <p>“Bunu söylemene gerek yoktu,” diye homurdandı Mat çizimlere bakarak. “Onu doğru düzgün tanımam bile. En iyi durumda, tanıdık olduğumuz söylenebilir. Yemin ederim.”</p>

    <p>Bunun üzerine Bayle hıhladı. Yüzündeki ifadeye bakarak, bunun eğlentiden mi, yoksa küçümsemeden mi kaynaklandığını anlamak zordu. Mat ona bakmadı. Aludra gözlerini ona dikmişti. Bir an için göz göze geldiler ve Mat muhtemelen kadına sert davrandığını fark etti. Belki de onun yanında huzursuz oluyordu. Birazcık. Tuon’dan önce birbirlerine yaklaşmışlardı. Aludra’nın gözlerinin arkasında saklı olan acı mıydı?</p>

    <p>“Üzgünüm Aludra,” dedi. “Bu şekilde konuşmamalıydım.”</p>

    <p>Kadın omuzlarını silkti.</p>

    <p>Mat derin bir nefes aldı. “Bak, biliyorum ben... şey, Tuon’un nasıl...”</p>

    <p>Kadın elini sallayarak onu susturdu. “Önemli değil. Benim ejderlerim var. Bana onları yaratma şansını getirdin. Artık başka meseleler önemli değil. Sana mutluluk dilerim.”</p>

    <p>“Pekâlâ,” dedi Mat. Çenesini ovaladı, sonra içini çekti. Üzerinde durmamak en iyisiydi. “Her neyse, umarım bu işi halledebilirim. <em>Çok</em> kaynak istiyorsun.”</p>

    <p>“Dökümhaneler ve malzemeler,” dedi Aludra, “ihtiyaç duyduğum şeyler. Ne fazla ne az. Burada, kaynak olmadan yapabileceğimi yaptım. Yine de denemek için haftalara ihtiyacım olacak –ilk önce tek bir ejder yapıp kontrol edeceğiz. Bu yüzden, bütün bunları toparlamak için biraz zamanın olacak. Ama bu iş çok zaman alacak ve sen hâlâ ejderlerin ne zaman gerekli olacağını söylemeyi reddediyorsun.”</p>

    <p>“Sana benim de bilmediğim şeyleri söyleyemem Aludra,” dedi Mat kuzeye bakarak. Tuhaf bir çekiştirme hissediyordu, sanki biri iç organlarına bir balık oltası takmıştı ve hafif hafif –ama ısrarla– çekiyordu. <em>Rand, bu sen misin, kavrulası?</em> Renkler döndü. “Yakında Aludra,” derken buldu Mat kendini. “Zaman dar. Çok dar.”</p>

    <p>Kadın, onun sesinde bir şey sezmiş gibi duraksadı. “Eh,” dedi. “Eğer durum buysa, taleplerim o kadar da savurgan değil, değil mi? Eğer dünya savaşa girerse, yakında ok başları ve at nalları için demirhanelere ihtiyaç olacak. Onları şimdi, benim ejderlerim için işe koşmak en iyisi. Seni temin ederim, bitirdiğimiz her ejder, savaşta bin kılıca bedel olacak.”</p>

    <p>Mat içini çekti, ayağa kalktı ve şapkasını eğdi. “Tamam, o zaman,” dedi. “Bu adil. Rand’ın bunu önerdiğim anda beni kavurup küle çevirmediğini varsayarak, ne yapabileceğime bakacağım.”</p>

    <p>“Aludra Hanım’a saygı göstermek akıllıca olur,” dedi Leilwin Mat’i süzerek, o ağır ve peltek Seanchan aksanıyla. “Ona karşı bu kadar küstah olmak yerine.”</p>

    <p>“O içtenlikti!” dedi Mat. “En azından o son kısmı. Yak beni kadın. Bir adamın ne zaman içten olduğunu anlayamıyor musun?”</p>

    <p>Kadın, bu cümlenin de bir tür alay mı olduğuna karar vermeye çalışıyormuş gibi, onu süzdü. Mat gözlerini devirdi. Kadınlar!</p>

    <p>“Aludra Hanım çok yetenekli,” dedi Leilwin sertçe. “Bu planlarla sana nasıl bir armağan verdiğini anlamıyorsun. Ah, bu silahlar İmparatorluk’un elinde olsa...”</p>

    <p>“Eh, onları İmparatorluk’a vermemeye bak Leilwin,” dedi Mat. “Bir sabah uyanıp, senin unvanını geri almak için bu planlarla birlikte kaçtığını öğrenmek istemiyorum!”</p>

    <p>Kadın onun böyle bir şey düşünmesi karşısında gücenmiş gibi baktı, ama Mat’e mantıklı bir hareket olurmuş gibi geliyordu. Seanchanların tuhaf bir şeref anlayışı vardı –Tuon, eline bol bol fırsat geçmesine rağmen, bir kez bile ondan kaçmaya çalışmamıştı.</p>

    <p>Elbette, Tuon en baştan itibaren onunla evleneceğini tahmin etmişti. O <em>damane</em>’nin Kehaneti vardı elinde. Kavrulsun, Mat bir daha güneye bakmayacaktı. Bakmayacaktı işte!</p>

    <p>“Gemimi artık farklı rüzgârlar sürüklüyor Cauthon Efendi,” dedi Leilwin basitçe, ona sırtını dönüp Bayle’e bakarak.</p>

    <p>“Ama Seanchanlarla savaşmamıza yardım etmiyorsun,” diye itiraz etti Mat. “Sanki sen...”</p>

    <p>“Şu anda derin sularda yüzüyorsun evlat,” diye araya girdi Bayle yumuşak bir sesle. “Evet, aslanbalıkları ile dolu derin sular. Bu kadar çok çırpınmayı bırakmanın zamanı gelmiş olabilir.”</p>

    <p>Mat ağzını kapadı. “Tamam madem,” dedi. İkisinin ona daha saygılı davranıyor olması gerekmiyor muydu? Mat bir tür yüksek Seanchan prensi falan değil miydi? Bunun Leilwin ya da sakallı denizci karşısında etkili olmayacağını biliyor olmalıydı.</p>

    <p>Her durumda, <em>gerçekten</em> içtendi. Aludra’nın sözleri, başta ne kadar çılgınca gelirse gelsin, akla yakındı. Pek çok dökümhaneyi işe koşmaları gerekecekti. Caemlyn’e ulaşmak için harcaması gereken haftalar şimdi daha çok canını sıkıyordu. Yolda geçecek haftalar, ejder yaparak geçmeliydi! Bilge bir adam uzun bir yürüyüş konusunda endişelenmenin faydası olmadığını öğrenirdi –ama Mat son zamanlarda hiç de bilge hissetmiyordu.</p>

    <p>“Tamam,” dedi yine. Aludra’ya baktı. “Ama, tamamen farklı sebeplerden dolayı, bu planları yanımda götürmek ve güvende tutmak istiyorum.”</p>

    <p>“Tamamen farklı sebepler mi?” diye sordu Leilwin ifadesiz bir sesle, bir hakaret daha ararmış gibi.</p>

    <p>“Evet,” dedi Mat. “Sebep şu ki, Aludra o geceçiçeklerine yanlış bir şekilde vurduğu ve Tarwin Geçidi yolunun yarısına kadar uçtuğu sırada burada olmalarını istemiyorum.”</p>

    <p>Aludra buna güldü, ama Leilwin yine alınmış göründü. Bir Seanchan’ı gücendirmemek zordu. Onları, bir de lanet Aielleri. Pek çok açıdan birbirlerinin zıddı, ama başka pek çok açıdan tıpatıp aynı olmaları tuhaftı.</p>

    <p>“Planları alabilirsin Mat,” dedi Aludra. “Onları altınlarınla birlikte o sandıkta sakladığın sürece. Bu kampta, senin en çok özen göstereceğin tek nesne o.”</p>

    <p>“Çok teşekkür ederim,” dedi Mat, eğilip sayfaları toparlayarak ve örtülü hakareti duymazdan gelerek. Daha yeni barışmamışlar mıydı? Kahrolası kadın. “Bu arada, neredeyse unutuyordum. Arbaletler hakkında bir şey biliyor musun Aludra?”</p>

    <p>“Arbaletler mi?” diye sordu kadın.</p>

    <p>“Evet,” dedi Mat sayfaları üst üste yığarak. “Onları daha hızlı kurmanın bir yolu olması gerektiğini düşünüyorum. Bilirsin, o yeni kranklar gibi, ama belki bir tür yay falan eklenerek. Belki silahı indirmeden çevirebileceğin bir krank.”</p>

    <p>“Bu benim uzmanlık alanım değil Mat,” dedi Aludra.</p>

    <p>“Biliyorum. Ama buna benzer konularda akıllısın ve belki...”</p>

    <p>“Başkasını bulmak gerekecek,” dedi Aludra dönüp bir başka tamamlanmamış geceçiçeği alarak. “Ben çok meşgulüm.”</p>

    <p>Mat şapkasının altına uzandı ve kafasını kaşıdı. “Bu...”</p>

    <p>“Mat!” diye seslendi biri arkasından. “Mat, benimle gelmen gerek!” Mat döndü. Olver koşarak kampa girdi. Bayle elini uyarırcasına kaldırdı, ama Olver onun altından geçip gitti.</p>

    <p>Mat doğruldu. “Ne?” diye sordu.</p>

    <p>“Kampa biri geldi,” dedi Olver yüzünde heyecanlı bir ifadeyle. O yüz görülecek manzaraydı. Başına göre fazla iri kulaklar, ezik bir burun, fazla geniş bir ağız. Bu yaşta bir çocukta çirkinlik sevimliydi. Büyüdüğü zaman böyle bir şansı olmayacaktı. Belki kamptaki adamlar ona silah kullanmayı öğreterek doğru şeyi yapıyorlardı. Öyle bir yüzle, çocuğun kendisini savunmayı bilmesi en iyisiydi.</p>

    <p>“Dur, yavaş ol,” dedi Mat Aludra’nın planlarını kemerine tıkarak. “Biri mi geldi? Kim? Neden bana ihtiyacınız var?”</p>

    <p>“Talmanes seni çağırmaya yolladı beni,” dedi Olver. “Kadının önemli biri olduğunu düşünüyor. Kadında senin resmin olan sayfalar varmış ve ‘ayırt edici’ bir yüzü varmış, o da ne demekse. Bu...”</p>

    <p>Olver devam etti, ama Mat dinlemeyi bırakmıştı. Aludra ve diğerlerine başını salladı, sonra koşarak kamptan çıktı, örtülerin arasından geçip ormana daldı.</p>

    <p>Orada, kısa bacaklı beyaz bir kısrağın üzerinde oturmuş, anaç havalı tombul bir kadın vardı. Kadının elbisesi kahverengiydi ve kır düşmüş saçlarını topuz yapmıştı. Bir grup asker çevresini almıştı. Talmanes ve Mandevwin, bir limanın girişini tıkayan iki taş sütun gibi, kadının tam önünde duruyordu.</p>

    <p>Kadında Aes Sedai yüzü vardı ve atının yanında yaşlı bir Muhafız dikiliyordu. Tıknaz adamın saçları kırlaşmış olsa da, tüm Muhafızlardaki aynı tehlikeli havayı yayıyordu. Adam kollarını kavuşturmuş, Birlik’in askerlerini amansız bakışlarla süzüyordu.</p>

    <p>Aes Sedai koşarak yaklaşan Mat’e gülümsedi. “Ah, çok hoş,” dedi ciddi bir şekilde. “Ayrıldığımızdan beri daha dakik olmuşsun Matrim Cauthon.”</p>

    <p>“Verin,” dedi Mat koşudan dolayı hafifçe nefes nefese. Talmanes’e baktı. Adamın elinde, üzerinde Mat’in resmi bulunan bir sayfa vardı. “Trustair’de resimlerimi dağıtan birini mi buldun?”</p>

    <p>Verin kahkaha attı. “Öyle de diyebilirsin.”</p>

    <p>Mat ona döndü ve kadının koyu kahverengi Aes Sedai gözlerine baktı. “Kan ve lanet küller,” diye mırıldandı. “<em>Sendin,</em> değil mi? Beni arayan sendin!”</p>

    <p>“Hem de epey zamandır,” dedi Verin hafif bir sesle. “Hem de istemediğim halde.”</p>

    <p>Mat gözlerini yumdu. Karmaşık baskın planı buraya kadar. Kavrulsun! Ne kadar da iyi bir plandı! “Burada olduğumu nasıl öğrendin?” diye sordu gözlerini açarak.</p>

    <p>“Bir saat önce nazik bir tüccar Trustair’de bana gelerek, seninle hoş bir görüşme yaptığını ve Trustair yerleşim şeması için ona epey para ödediğini anlattı. Sana bizzat gelip, zavallı kasabayı senin... meslektaşlarının baskınından kurtarayım dedim.”</p>

    <p>“Bir saat önce mi?” dedi Mat kaşlarını çatarak. “Ama Trustair yarım gün uzakta!”</p>

    <p>“Gerçekten de öyle.” Verin gülümsedi.</p>

    <p>“Yak beni,” dedi Mat. “Yolculuğu biliyorsun, değil mi?”</p>

    <p>Verin’in gülümsemesi genişledi. “Bu orduyla Andor’a ulaşmaya çalıştığını tahmin ediyorum Cauthon Efendi.”</p>

    <p>“Duruma bağlı,” dedi Mat. “Bizi oraya götürebilir misin?”</p>

    <p>“Çok kısa sürede,” dedi Verin. “Akşama adamların Caemlyn’de olur.”</p>

    <p>Işık! Bu yürüyüş yirmi gün kısalacak mıydı? Belki Aludra’nın ejderlerinin üretimini yakında başlatabilirdi! Verin’i süzerek duraksadı ve kendini heyecanına hâkim olmaya zorladı. Aes Sedailer söz konusu olduğunda her zaman bir bedel olurdu.</p>

    <p>“Sen ne istiyorsun?” diye sordu.</p>

    <p>“Dürüst olmak gerekirse,” diye yanıt verdi Verin hafifçe içini çekerek. “Benim <em>istediğim</em> Matrim Cauthon, senin <em>ta’veren</em> ağından kurtulmak! Beni bu dağlarda ne kadar beklettin biliyor musun?”</p>

    <p><em>“Beklettim mi?”</em></p>

    <p>“Evet,” dedi Verin. “Gel, konuşacak çok şeyimiz var.” Dizginleri silkeleyerek atını kampa soktu ve Talmanes ile Mandevwin gönülsüzce kenara çekilerek onun geçmesine izin verdiler. Mat ikisine katıldı ve kadının doğrudan, yemek pişirmek için yakılmış ateşlere yönelmesini izledi.</p>

    <p>“Bir baskın olmayacak galiba,” dedi Talmanes. Sesi hiç de üzüntülü değildi.</p>

    <p>Mandevwin güz bandına dokundu. “Bu, zavallı yaşlı halama geri dönebileceğim anlamına mı geliyor?”</p>

    <p>“Senin zavallı yaşlı halan falan yok,” diye hırladı Mat. “Hadi gelin, kadının ne diyeceğine bakalım.”</p>

    <p>“İyi,” dedi Mandevwin. “Ama bir dahaki sefere ben Muhafız olacağım, tamam mı Mat?”</p>

    <p>Mat içini çekerek Verin’in peşinden seğirtti.</p>
  </div>
</body>
</html>