<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="5. Bir Kan Masalı">5<br/>
    Bir Kan Masalı</h1>

    <p>Rand ezilmiş malikâne çimenliğini aştı. Bayraklar önünde dalgalanıyordu. Her yan çadırlarla çevriliydi ve atlar batıda, uzakta bağlandıkları yerde kişniyorlardı. Havada düzgün işleyen bir savaş kampının kokuları vardı; Duman ve yahni tencerelerinin kokusu, zaman zaman gelen at pisliği ya da yıkanmamış beden kokularından çok daha güçlüydü.</p>

    <p>Bashere’in adamları kampı düzenli tutuyor, ordunun işlemesini sağlayan yüz ayrı küçük işle meşgul oluyordu: Kılıçları biliyor, derileri yağlıyor, dereden su taşıyorlardı. Bazıları sol tarafta, çayırın uzak tarafında, dere boyunda büyüyen bodur ağaçlarla çadırların arasındaki açıklıkta saldırı çalışıyordu. Atları uzun bir sıra halinde çamurlu zemini ezerken adamlar parlak kargıları düz tutuyorlardı. Manevralar onların becerilerini hazır tutmakla kalmıyor, atları da çalıştırmış oluyordu.</p>

    <p>Rand her zamanki gibi, bir maiyet sürüsü ile hareket ediyordu. Mızrağın Kızları onun korumalarıydı ve Aieller, Saldaealı askerleri ihtiyatla gözlüyordu. Rand’ın yanında pek çok Aes Sedai vardı. Artık çevresinden ayrılmıyorlardı. Desen’de onun eski, Aes Sedaileri bir kol boyu uzakta tutma ısrarı için yer yoktu. Desen dilediği gibi dokurdu ve deneyim Rand’a bu Aes Sedailere ihtiyaç duyduğunu göstermişti. Artık onun ne istediğinin önemi yoktu. Artık bunu anlıyordu.</p>

    <p>Kampındaki Aes Sedailerin çoğunun ona sadakat yemini etmiş olması pek teselli vermiyordu. Aes Sedailerin yeminlere kendilerine has bir biçimde uyduklarını herkes bilirdi ve Rand’a olan ‘sadakatlerinin’ ne gerektirdiğine kendileri karar verecekti.</p>

    <p>Elza Penfell –bugün ona eşlik eden Aes Sedai oydu– Rand’a yemin edenlerden biriydi. Kadın Yeşil Ajah’tandı ve Aes Sedailerin özelliği olan yaşı belirsizliği fark etmeseniz, güzel sayılabilecek bir yüzü vardı. Rand’ın kaçırılmasına ve günler boyunca bir kutuda kapalı tutulmasına, zaman zaman ve ancak dayak yemesi için çıkarılmasına yardım ettiği gerçeğine rağmen, bir Aes Sedai için hoş bir kadındı.</p>

    <p>Zihninin arkasında Lews Therin hırladı.</p>

    <p>O geçmişte kalmıştı. Elza yemin etmişti. Bu, Rand’ın onu kullanması için yeterliydi. Bugün ona eşlik eden diğer kadın daha az öngörülebilir biriydi; Cadsuane’in maiyetindendi. Corele Hovian –mavi gözlü, çılgın siyah saçları ve daimi bir gülümsemesi olan ince bir Sarı– Rand’ın dediğini yapma yemini etmemişti. Buna rağmen Rand ona güvenme dürtüsü hissediyordu, çünkü kadın bir kez onun hayatını kurtarmaya çalışmıştı. Rand ancak o, Samitsu ve Damer Flinn sayesinde hayatta kalmıştı. Rand’ın yan tarafındaki iyileşmeyen iki yaradan biri –Padan Fain’in lanetli hançerinin armağanı– hâlâ o günü hatırlatıyordu. O cerahatli şerrin daimi acısı, altındaki daha eski yaranın, Rand’ın uzun zaman önce Ishamael ile savaşırken aldığı yaranın ona denk acısının üzerine binmişti.</p>

    <p>Yakında o yaralardan biri –ya da belki ikisi– Rand’ın kanını Shayol Ghul’ün kayalarının üzerine dökecekti. Rand onu onların mı öldüreceğinden emin değildi; Rand’ın canını almak için yarışan muhtelif faktörlerin sayısı ve çeşitliliği göz önüne alındığında, hangisinin üzerine bahis oynamak gerektiğini Mat bile bilemezdi.</p>

    <p>Rand Mat’i düşünür düşünmez gözlerinin önünde renkler döndü ve geniş siperlikli şapka takmış, küçük bir asker kalabalığının önünde zar atan sırım gibi, kahverengi gözlü bir adam imgesi oluştu. Mat sırıtıyordu ve gösteriş yapıyor görünüyordu, ki sıradışı bir şey değildi, ama atışların sonucunda el değiştiren para yokmuş gibiydi.</p>

    <p>Rand ne zaman Mat ya da Perrin’i düşünse görüntüler geliyordu ve Rand onları kovalamaktan vazgeçmişti. İmgelerin belirmesine neyin sebep olduğunu bilmiyordu; muhtemelen <em>ta’veren</em> doğası kendi köyünden gelen diğer iki <em>ta’veren</em>’le etkileşim halindeydi. Her ne idiyse, alışmıştı. Yalnızca bir araç daha. Mat hâlâ Birlik’le birlikte gibiydi, ama Birlik’in kampı artık ormanlık alanda değildi. Bakış açısından anlamak zordu, ama Mat bir yerlerde, bir şehrin dışında gibi görünüyordu. En azından, az ötedeki geniş bir yoldu. Rand bir süredir Mat’in yanındaki ufak tefek, esmer tenli kadını görmüyordu. O kimdi? Nereye gitmişti?</p>

    <p>Görüntü soldu. Bir umut, Mat yakında onun yanına dönerdi. Shayol Ghul’de Mat’e ve onun taktik becerilerine ihtiyaç duyacaktı.</p>

    <p>Bashere’in levazım subaylarından biri –gür bıyıklı, çarpık bacakları ve tıknaz bir bedeni olan bir adam– Rand’ı gördü ve sık adımlarla yaklaştı. Rand Saldaealının uzak durmasını işaret etti; şu anda erzak raporları dinleyecek durumda değildi. Levazım subayı hemen selam çaktı ve geriledi. Eskiden olsa, Rand ne kadar çabuk itaat gördüğüne şaşardı. Askerlerin itaat etmesi doğruydu. Rand, şu anda Kılıçtan Taç’ı takmıyor olsa da, bir kraldı.</p>

    <p>Rand, şimdi çadırlar ve at sıraları ile dolmuş olan çayırı geçti. Bitmemiş topraktan duvarı aşarak kamptan çıktı. Burada, hafif yamaçtan aşağı çam ağaçları devam ediyordu. Bir ağaç kümesinin içinde, hemen sağda Yolculuk alanı vardı, kapıyollar için güvenli bir yer sağlamak için halatlarla çevrilmiş kare bir bölüm.</p>

    <p>Şu anda havada asılı, bir başka mekâna açılan bir kapıyol vardı. Küçük bir grup insan kapıyoldan geçiyor, çam kozalakları saçılmış yere çıkıyorlardı. Rand kapıyolu oluşturan örgüleri görebiliyordu; bu kapıyol <em>saidin</em>’le, dikkatle açılmıştı.</p>

    <p>Gruptaki adamların çoğu rengârenk Deniz Halkı giysileri giymişlerdi –erkekler soğuk bahar havasına rağmen çıplak göğüslüydü; kadınların üzerinde bol, parlak bluzlar vardı. Hepsi bol pantolonlar giymişlerdi ve kulaklarında ya da burunlarında halkalar vardı, süslerin karmaşıklığı takan kişinin konumunu gösteriyordu.</p>

    <p>Rand Deniz Halkı’nı beklerken, Yolculuk yerini koruyan askerlerden biri elinde mühürlü bir mektupla Rand’a yaklaştı. Mektup Asha’manlar aracılığıyla Rand’ın doğudaki bağlantılarının birinden gelmiş olmalıydı. Gerçekten de, açtığında Tear kralı Darlin’den geldiğini gördü. Rand ona bir ordu toplaması ve onunla Arad Doman’a yürümesi talimatları bırakmıştı. Ordu toplama işi biteli bir süre olmuştu ve Darlin –bir kez daha– şimdi emirlerinin ne olacağını merak ediyordu. Kimse basitçe ona söyleneni yapamıyor muydu?</p>

    <p>“Bir haberci yolla,” dedi Rand askere, mektubu sabırsızlıkla kaldırarak. “Darlin’e asker toplamaya devam etmesini söyle. Onun, kılıç tutabilen bütün Tearlıları askere almasını ve onları ya savaş için eğitmesini ya da da demirhanelerde işe koşmasını istiyorum. Son Savaş yaklaştı. Çok yaklaştı.”</p>

    <p>“Baş üstüne Lord Ejder,” dedi asker selam vererek.</p>

    <p>“Söyle ona, onun harekete geçmesini istediğimde ona bir Asha’man yollayacağım,” dedi Rand. “Onu hâlâ Arad Doman’da kullanmayı planlıyorum, ama ilk önce Aiellerin neler keşfettiğini görmem gerek.”</p>

    <p>Asker eğildi ve çekildi. Rand Deniz Halkı’na döndü. İçlerinden biri ona yaklaştı.</p>

    <p>“Coramoor,” dedi başını sallayarak. Harine orta yaşlı, saçlarında beyaz tutamlar olan düzgün hatlı bir kadındı. Atha’an Miere bluzu parlak maviydi ve bir Tenekeci’yi bile etkileyebilecek kadar renkliydi. Kadının her kulağında beşer etkileyici altın halka vardı ve üzerine altın madalyonlar asılmış bir burun zinciri taşıyordu.</p>

    <p>“Gelip bizi şahsen karşılayacağını beklememiştik,” diye devam etti Harine.</p>

    <p>“Sana sormak istediğim, beklemesi imkânsız sorular var.”</p>

    <p>Harine şaşırmış göründü. Kadın Coramoor’un –Rand için kullandıkları bir isim– Deniz Halkı büyükelçisiydi. Deniz Halkı’ndan bir bakıcısı olmadan haftalar geçirdiği için Rand’a kızgındılar –Rand yanında hep bir tane bulundurmaya söz vermişti– ama Logain onların Harine’i geri göndermekte tereddüt ettiklerini söylemişti. Bunun sebebi neydi? Kadın daha yüksek bir rütbeye mi terfi etmişti, artık Rand’a eşlik etmek için fazla mı önemliydi? Herhangi biri Coramoor’a eşlik edemeyecek kadar önemli olabilir miydi? Deniz Halkı hakkında, ona pek mantıklı gelmeyen pek çok şey vardı.</p>

    <p>“Elimden geldiğince yanıt vereceğim,” dedi Harine ihtiyatla. Arkasında, hamallar eşyalarının geri kalanını kapıyoldan içeri taşıdı. Flinn diğer yanda durmuş, kapıyı açık tutuyordu.</p>

    <p>“Güzel,” dedi Rand kadının önünde ileri geri adımlayarak. Bazen öyle yorgun –iliklerine dek bitkin– hissediyordu ki, hareket etmeyi sürdürmesi gerektiğini biliyordu. Asla durmadan. Durursa düşmanları onu bulurdu. Ya bu ya da kendi zihinsel ve fiziksel yorgunluğu onu yere yıkardı.</p>

    <p>“Bana şunu söyle,” diye sordu ileri geri adımlayarak. “Vadedilen gemiler nerede? Tahıl doğuda çürürken Doman halkı açlıktan ölecek. Logain taleplerimi kabul ettiğinizi söyledi, ama gemilerinizden iz yok. Haftalar oldu!”</p>

    <p>“Gemilerimiz hızlıdır,” dedi Harine aksi aksi, “ama yolculuk etmeleri gereken uzun bir mesafe var –ve Seanchanlar tarafından kontrol edilen denizlerden geçmemiz lazım. İstilacılar devriyelerinde son derece titiz ve pek çok seferinde gemilerimizin dönüp kaçması gerekti. Bir anda size yemek getirebileceğimizi mi bekliyordunuz? Belki de bu kapıyolları kullanmak seni sabırsız kıldı Coramoor. Sen yapmasan bile, bizim gemiciliğin ve savaşların gerçeklikleri ile uğraşmamız gerekiyor.”</p>

    <p>Ses tonu, bu durumda gerçekliklerle onun uğraşmak durumunda kalacağını ima ediyordu. “Sizden sonuç bekliyorum,” dedi Rand başını iki yana sallayarak. “Gecikme beklemiyorum. Yaptığınız anlaşmaya uymaya zorlanmaktan hoşlanmadığınızı biliyorum, ama bir şeyi kanıtlamak için oyalanılmasına tahammül etmeyeceğim. Sizin yavaşlığınız yüzünden insanlar ölüyor.”</p>

    <p>Harine tokat yemiş gibi baktı. “Kuşkusuz,” dedi, “Coramoor Pazarlığa uymayacağımızı ima etmiyor.”</p>

    <p>Deniz Halkı inatçı ve gururlu bir halktı, Dalgahanımları ise daha da fazla. Koca bir Aes Sedai ırkı gibiydiler. Rand duraksadı. <em>Başka konularda kızgın olduğum için ona bu şekilde hakaret etmemeliyim.</em> “Hayır,” dedi sonunda. “Hayır, bunu ima etmiyorum. Söylesene Harine, yaptığımız anlaşmada oynadığın rol için çok cezalandırıldın mı?”</p>

    <p>“Çırılçıplak ayak bileklerimden asıldım ve artık bağıramaz hale gelene kadar kamçılandım.” Sözler ağzından çıkar çıkmaz gözleri şokla irileşti. İnsanlar sık sık, Rand’ın <em>ta’veren</em> doğasının etkisi altında, itiraf etmeye niyetli olmadıkları şeyler söylerlerdi.</p>

    <p>“O kadar sert mi?” dedi Rand gerçekten şaşırarak.</p>

    <p>“Daha kötüsü de olabilirdi. Klanımın Dalgahanımı olarak konumumu koruyorum.”</p>

    <p>Ama epey küçük düştüğü ya da büyük <em>toh</em> edindiği ya da Deniz Halkı şerefe her ne isim veriyorsa ondan edindiği açıktı. Rand orada olmasa bile acı ve sıkıntıya sebep oluyordu!</p>

    <p>“Geri döndüğüne sevindim,” demeye zorladı Rand kendini. Gülümsemeden, ama daha yumuşak bir sesle. Elinden gelenin en iyisi buydu. “Sağduyunla beni etkiledin Harine.”</p>

    <p>Kadın başını sallayarak teşekkür etti. “Pazarlığa uyacağız Coramoor. Korkmana gerek yok.”</p>

    <p>Rand’ın aklına başka bir şey geldi, ona sormak için geldiği asıl sorulardan biri. “Harine. Sana halkın hakkında hassas bir soru sormak istiyorum.”</p>

    <p>“Sorabilirsin,” dedi kadın dikkatle.</p>

    <p>“Deniz Halkı yönlendirebilen erkeklere nasıl davranıyor?”</p>

    <p>Kadın duraksadı. “Bu kıyıbağlıların bilmesi gereken konulardan değil.”</p>

    <p>Rand onunla göz göze geldi. “Yanıt vermeyi kabul edersen, ben de karşılığında senin bir sorunu yanıtlarım.” Atha’an Miere ile başa çıkmanın en iyi yolu zorlamak ya da zorbalık etmek değil, değiş tokuş önermekti.</p>

    <p>Harine duraksadı. “Bana iki soru hakkı verirsen,” dedi, “yanıt veririm.”</p>

    <p>“Sana bir soru hakkı veririm Harine,” dedi Rand bir parmağını kaldırarak. “Ama onu elimden geldiğince dürüst bir biçimde yanıtlamaya söz veriyorum. Bu adil bir pazarlık ve sen bunu biliyorsun. Şu anda sabrım kıt.”</p>

    <p>Harine parmaklarını dudaklarına dokundurdu. “Anlaştık o zaman, Işık altında.”</p>

    <p>“Anlaştık,” dedi Rand. “Işık altında. Benim sorumun cevabı?”</p>

    <p>“Yönlendirebilen erkeklere bir seçim şansı veriliyor,” dedi Harine. “Bacaklarına bağlı bir taşı tutarak gemilerinin pruvasından denize atlayabilirler ya da üzerinde su ya da yiyecek olmayan ıssız bir adaya bırakılabilirler. İkincisi daha utanç verici bir seçenek olarak görülüyor, ama bazıları, kısa bir süre daha yaşayabilmek için, o seçeneği seçiyor.”</p>

    <p>Doğrusunu söylemek gerekirse, kendi halkının erkeklerini ehlileştirerek yaptıklarından pek de farklı değildi. “Artık <em>saidin</em> temiz,” dedi Rand ona. “Bu uygulamanın durması gerek.”</p>

    <p>Kadın dudaklarını büzerek onu süzdü. “Senin... adamın bundan bahsetti Coramoor. Bazıları bunu kabullenmeyi güç buluyor.”</p>

    <p>“Ama doğru,” dedi Rand kararlılıkla.</p>

    <p>“Öyle olduğuna inandığından kuşkum yok.”</p>

    <p>Rand yumruğunu sıktı ve dişlerini gıcırdatarak yeni bir öfke patlamasını bastırdı. Lekeyi <em>temizlemişti!</em> O, Rand al’Thor, Efsaneler Çağı’ndan beri eşi benzeri görülmemiş bir iş başarmıştı. Nasıl karşılık görüyordu peki? Kuşku ve şüpheyle. Çoğu onun delirdiğini ve dolayısıyla gerçekten var olmayan bir ‘temizleme’ gördüğünü varsayıyordu.</p>

    <p>Yönlendirilen erkeklere her zaman kuşkuyla yaklaşılmıştı. Ama Rand’ın söylediklerini ancak onlar doğrulayabilirdi! Rand zaferi karşılığında coşku ve hayret beklemişti, ama bunu tahmin etmiş olmalıydı. Eskiden erkek Aes Sedailer kadın Aes Sedailer kadar saygı görse de, bunun üzerinden çok zaman geçmişti. Jorlen Corbesan’ın günleri zamanda kaybolup gitmişti. Artık insanlar Kırılış ve Delilik’ten başka şey hatırlamıyorlardı.</p>

    <p>Yönlendirebilen erkeklerden nefret ediyorlardı. Ama Rand’ı izleyerek, onlardan birine hizmet ediyorlardı. Çelişkiyi görmüyorlar mıydı? Onları, Tek Güç’e dokunabilen erkekleri öldürmek için artık sebep kalmadığına nasıl ikna edebilirdi? Onlara <em>ihtiyacı</em> vardı! Deniz Halkı’nın okyanusa attığı erkeklerin arasında yeni bir Jorlen Corbesan olabilirdi!</p>

    <p>Yerinde donakaldı. Jorlen Corbesan Kırılış’tan önce en yetenekli Aes Sedailerden biriydi, Rand’ın gördüğü en hayret verici <em>ter’angreal</em>’lerden bazılarını yapan adam. Yalnız, Rand onları <em>görmemişti.</em> Onlar Lews Therin’in anılarıydı, kendisinin değil. Jorlen’in Sharom’daki araştırma merkezi yok edilmişti. Delik’ten gelen Güç dalgasında adamın kendisi de ölmüştü.</p>

    <p><em>Ah, Işık,</em> diye düşündü Rand çaresizlik içinde. <em>Kendimi kaybediyorum. Kendimi onun içinde kaybediyorum.</em></p>

    <p>En korkutucu olanı da, Rand’ın artık kendini Lews Therin’i uzaklaştırmayı istemeye ikna edemiyor olmasıydı. Lews Therin, kusurlu da olsa, Delik’i mühürlemenin bir yolunu biliyordu, ama Rand’ın bu işe nasıl yaklaşacağı konusunda en ufak fikri yoktu. Dünyanın güvenliği ölü bir delinin anılarına dayalı olabilirdi.</p>

    <p>Rand’ın çevresindeki insanların çoğu şok olmuş görünüyordu. Harine’in bakışları hem huzursuz hem de biraz korku doluydu. Rand yine kendi kendine mırıldanmakta olduğunu fark etti ve aniden sustu.</p>

    <p>“Yanıtını kabul ediyorum,” dedi gergin gergin. “Senin bana sormak istediğin soru nedir?”</p>

    <p>“Daha sonra sorarım,” dedi kadın. “Düşünme fırsatı bulduktan sonra.”</p>

    <p>“Nasıl istersen.” Rand sırtını döndü. Aes Sedailer, kızlar ve hizmetkârlardan oluşan maiyeti de takip etti. “Yolculuk yerinin nöbetçileri seni odana götürecek ve eşyalarım taşıyacak.” Eşyalar dağ gibiydi. “Flinn, buraya gel!”</p>

    <p>Yaşlı Asha’man kapıdan dışarı sıçradı ve en sondaki hamallara diğer yandaki rıhtımlara geri koşmalarını işaret etti. Kapının kıvrılarak bir ışık yarığına dönüşmesine ve yok olmasına izin verdi, sonra Rand’ın peşinden seğirtti. Onunla Muhafız bağı kurmuş olan Corele’e bir bakış fırlattı ve gülümsedi.</p>

    <p>“Geri dönmekte bu kadar oyalandığım için özür dilerim Lord Ejder.” Flinn’in köselemsi bir yüzü ve başında birkaç tel saçı vardı. Hayatı boyunca askerlik yapmış olsa da, Rand’ın Emond Meydanı’ndan tanıdığı bazı çiftçilere çok benziyordu. Flinn Şifa öğrenmek için gelmişti Rand’a. Rand bunun yerine onu bir silaha dönüştürmüştü.</p>

    <p>“Emredildiği gibi yaptın,” dedi Rand çayıra geri yürüyerek. Tüm dünyanın önyargıları için Harine’i suçlamak istiyordu, ama bu adil değildi. Daha iyi bir yola ihtiyacı vardı, herkesi anlamaya zorlayacak bir yola.</p>

    <p>“Kapıyollar açma konusunda hiçbir zaman olağanüstü olmadım,” diye devam etti Flinn. “Androl gibi değil. Benim...”</p>

    <p>“Flinn,” dedi Rand araya girerek. “Yeter.”</p>

    <p>Asha’man kızardı. “Özür dilerim Lord Ejder.”</p>

    <p>Kenarda, Corele Flinn’in omzunu okşayarak hafifçe güldü. “Sen ona aldırma Damer,” dedi peltek Murandy aksanıyla. “Bütün sabah, kış vaktinde bir fırtına bulutunun olduğu kadar aksiydi.”</p>

    <p>Rand ona dik dik baktı, ama kadın iyi huylulukla gülümsemekle yetindi. Aes Sedailer genel olarak yönlendirebilen erkekler hakkında ne düşünürse düşünsün, Asha’manlarla Muhafız bağı kuranlar onları annelerin çocukları korudukları gibi koruyor gibiydi. Corele Rand’ın adamlarından biriyle bağ kurmuştu, ama bu Flinn’in onun adamlarından biri olduğu gerçeğini değiştirmiyordu. Her şeyden önce bir Asha’man, sonra bir Muhafız.</p>

    <p>“Sen ne düşünüyorsun Elza?” dedi Rand, Corele’den diğer Aes Sedai’ye dönerek. “Leke ve Harine’in söyledikleri hakkında?”</p>

    <p>Yuvarlak yüzlü kadın duraksadı. Elleri arkasında yürüdü ve koyu yeşil elbisesinde yalnızca dikkat çekmeyen işlemeler vardı. Bir Aes Sedai için pratik bir kadındı. “Lord Ejder lekenin temizlendiğini söylüyorsa,” dedi kadın dikkatle, “o zaman sözlerinden kuşku edildiğini başkalarının duyabileceği bir yerde ifade etmek kesinlikle uygunsuz kaçıyor.”</p>

    <p>Rand yüzünü buruşturdu. Kesinlikle bir Aes Sedai yanıtıydı. Elza yeminlere aldırmadan, dilediği şeyi yapardı.</p>

    <p>“Ah, ikimiz de orada, Shadar Logoth’taydık,” dedi Corele gözlerini devirerek. “Ne yaptığını gördük Rand. Dahası, bağ kurduğumuz zaman sevgili Damer aracılığıyla eril gücü hissedebiliyorum. O değişti. Leke gitti. Güneş ışığı kadar temiz, ama eril yarıyı yönlendirmek hâlâ bir yaz fırtınası ile güreşmek gibi geliyor.”</p>

    <p>“Evet,” dedi Elza, “ama öyle olsa bile, başkalarının buna inanmasının ne kadar zor olacağını fark etmelisin Lord Ejder. Delilik Zamanı sırasında bazılarının Aes Sedailerin delirmeye yazgılı olduklarını kabullenmesi onyıllar aldı. Bu gerçek öyle uzun zamandır bilinçlerde ki, güvensizliklerini aşmaları daha da uzun zaman alacaktır.”</p>

    <p>Rand dişlerini sıktı. Kampın kenarında, duvarın hemen yanındaki küçük bir tepeye gelmişti. Peşinde Aes Sedailerle, zirvesine doğru yürümeye devam etti. Buraya kısa tahta bir platform dikilmişti –duvarın üzerinden ok atmak için bir atış kulesi.</p>

    <p>Rand tepenin zirvesinde durdu. Mızrağın Kızları çevresini aldılar. Rand, o düzgün çadır sıraları ile Saldaea kampına bakarken ona selam veren askerleri fark etmedi bile.</p>

    <p>Dünyaya bırakacağı tek şey bu muydu? Temizlenmiş bir leke, ama yine de ellerinde olmayan bir şey yüzünden öldürülen ya da sürgüne gönderilen erkekler? Çoğu ulusu kendisine bağlamıştı. Ama biliyordu ki insan bir balyayı ne kadar sıkı bağlarsa, halatlar kesildiğinde o kadar çabuk ayrılırdı. O öldüğü zaman ne olacaktı? Kırılış’takine denk savaşlar ve yıkım mı? Son seferkinde bir yardımı olmamıştı, çünkü deliliği ve Ilyena’nın ölümü karşısında hissettiği ıstırap onu boğmuştu. Bu sefer benzer bir şeyi önleyebilir miydi? Başka seçeneği var mıydı?</p>

    <p>O <em>ta’veren</em>’di. Desen onun çevresinde bükülüp şekilleniyordu. Ama kral olmaktan bir şey öğrenmişti: Ne kadar yetke kazanırsanız, hayatınız üzerinde o kadar az kontrol sahibi oluyordunuz. Görev gerçekten de bir dağdan daha ağırdı; Rand’ın elini kehanetler kadar sık zorluyordu. Ya da ikisi aslında aynı şey miydi? Görev ve kehanet? Rand’ın bir <em>ta’veren</em> olarak doğası ve tarihteki yeri? Hayatını değiştirebilir miydi? Ölürken, ulusları yaralı, parçalanmış ve kanlar içinde bırakmak yerine, dünyayı daha iyi bir yer olarak bırakabilir miydi?</p>

    <p>Kampı, işleri peşinde dolanan adamları, yeri burunlarıyla dürtükleyen ve köklerine dek çiğnenmemiş kış otları arayan atları izledi. Rand bu ordunun hafif yolculuk etmesini emretmişti, ama yine de kampı takip edenler vardı. Yemeklere ve çamaşıra yardım eden kadınlar, atlara ve araçlara bakan demirciler ve nalbantlar, mesaj getirip götüren, silah eğitimi alan genç çocuklar. Saldaea bir Sınırboyu ulusuydu ve savaş bu halk için bir yaşam tarzıydı.</p>

    <p>“Bazen onlara imreniyorum,” diye fısıldadı Rand.</p>

    <p>“Lordum?” diye sordu Flinn ona yaklaşarak.</p>

    <p>“Kamp halkı,” dedi Rand. “Onlara denileni yapıyorlar, her gün emir altında çalışıyorlar. Bazen, sıkı emirler altında. Ama emir altında olsalar da, bu insanlar benden daha özgür.”</p>

    <p>“Siz mi Lordum?” dedi Flinn yaşlı parmağıyla köselemsi yüzünü ovalayarak. “Siz yaşayan en güçlü adamsınız! Siz <em>ta’veren</em>’siniz. Desen bile sizin iradenize uyuyor bana göre!”</p>

    <p>Rand başını iki yana salladı. “Öyle olmuyor Flinn. Oradaki insanlar, istedikleri zaman atlarına binip gidebilirler. Canları isterse kaçarlar. Savaşmayı başkalarına bırakırlar.”</p>

    <p>“Zamanımda birkaç Saldaealı tanıdım Lordum,” dedi Flinn. “Beni affedin, ama aralarından herhangi birinin bunu yapacağından kuşkuluyum.”</p>

    <p>“Ama <em>yapabilirler,</em>” dedi Rand. “Bu mümkün. Bütün yasalarına ve yeminlerine rağmen, onlar özgür. Ben ise, dilediğimi yapabilirmişim gibi <em>görünsem de</em> öyle sıkı bağlanmışım ki bağlar etimi kesiyor. Gücüm ve nüfuzum kader karşısında anlamsız. Özgürlüğüm yalnızca bir yanılsama Flinn. Bu yüzden onlara imreniyorum. Bazen.”</p>

    <p>Flinn ellerini arkasında kavuşturdu. Nasıl yanıt verebileceğini bilmediği açıktı.</p>

    <p><em>Hepimiz yapmak zorunda olduğumuz şeyi yaparız,</em> diye döndü Moiraine’in sesi geçmişten, Rand’ın hafızasına. <em>Desen’in emrettiği gibi. Bazıları için diğerlerine göre daha az özgürlük vardır. Seçmemiz ya da seçilmemiz fark etmez. Olması gereken olmalıdır.</em></p>

    <p>Moiraine anlıyordu. <em>Deniyorum Moiraine,</em> diye düşündü Rand. <em>Yapılması gerekeni yapacağım.</em></p>

    <p>“Lord Ejder!” diye seslendi biri. Rand sese döndü ve Bashere’in izcilerinden birinin tepe yukarı koşmakla olduğunu gördü. Kızlar ihtiyatla, siyah saçlı genç adamın yaklaşmasına izin verdiler.</p>

    <p>“Lordum,” dedi izci selam vererek. “Kampın dışında Aieller var. İkisini yamacın sekiz yüz metre aşağısında, ağaçların arasında dolaşırken gördük.”</p>

    <p>Kızlar hemen ellerini oynatmaya başlayarak gizli el konuşmaları ile konuştular.</p>

    <p>“O Aiellerden biri sana el salladı mı asker?” diye sordu Rand kuru kuru.</p>

    <p>“Lordum?” diye sordu adam. “Bunu neden yapmak istesinler ki?”</p>

    <p>“Onlar Aiel. Onları görmüşsen, bu görmeni istemişler demektir –ve bu da, düşman değil müttefik oldukları anlamına gelir. Bashere’e kısa süre sonra Rhuarc ve Bael’le görüşeceğimizi bildir. Arad Doman’ı sağlama alma zamanı geldi.”</p>

    <p class="paragraf">Merise konuştu. “Graendal’ın planları. Onlar hakkında bildiklerini yine anlat.” Cadsuane gibi Yeşil Ajah’tan olan uzun boylu Aes Sedai sert ifadesini koruyordu. Kollarını göğsünde kavuşturmuştu ve siyah saçlarının yan tarafına gümüş bir tarak takmıştı.</p>

    <p>Tarabonlu kadın sorguyu yönetmek için iyi bir seçimdi ya da en azından Cadsuane’in elindeki en iyi seçim. Tüm yaratımın en korkulan varlıklarından birine bu kadar yakın olmak Merise’i hiç huzursuz etmemiş gibi görünüyordu ve sorgulamasında amansızdı. Ne kadar sert olduğunu kanıtlamak için biraz fazla uğraşıyordu ama. Örneğin, saçlarını böylesine sıkı bir topuz yapması ya da Asha’man Muhafızı ile gösteriş yapması gibi.</p>

    <p>Oda Rand al’Thor’un Doman’daki malikânesinin ikinci katındaydı. Dış duvar kalın silindir çam kütüklerinden, iç duvarlar ise tahta kerestelerden oluşmuştu ve hepsi aynı koyu renk cilayla cilalanmıştı. Eskiden yatak odası olan mekânın hemen hemen bütün mobilyaları boşaltılmıştı; zımparalanmış ahşap zeminde halı bile yoktu. Aslında, şu anda odada var olan tek mobilya Cadsuane’in oturduğu sağlam sandalyeydi.</p>

    <p>Cadsuane bilinçli olarak bir kendine hâkimiyet havası yayarak çayını yudumladı. Bu önemliydi, özellikle de içten içe insanın özkontrolle uzaktan yakından alakası yoksa. Örneğin o anda Cadsuane çay fincanını parmakları arasında kırmak, sonra da belki bir saat boyunca parçaları ayaklarının altında ezmek istiyordu.</p>

    <p>Bir yudum daha aldı.</p>

    <p>Kızgınlığının kaynağı –Merise’in sorguladığı kişi– kolları arkasında bağlanmış, Hava örgüleri ile havada baş aşağı asılı duruyordu. Tutsağın kısa dalgalı saçları ve esmer bir teni vardı. İçinde bulunduğu duruma rağmen kendine hâkim dinginlik konusunda yüzü Cadsuane’inki ile yarışıyordu. Üzerinde sade kahverengi bir elbise vardı –yüzünü örtmesin diye eteği bir Hava örgüsü ile bacaklarına yapıştırılmıştı–; bağlanmış, kalkan konulmuştu, ama tutsak olmasına rağmen bir şekilde hâkimiyet ondaymış gibi görünüyordu.</p>

    <p>Merise tutsağın önünde duruyordu. Odadaki, onlar dışındaki yegâne insan olan Narishma duvara yaslanmıştı.</p>

    <p>Cadsuane sorguyu bizzat idare etmiyordu şimdilik. Bir başkasının sorguyu idare etmesine izin vermek onun işine geliyordu; düşünmesine ve plan yapmasına izin veriyordu. Odanın dışında Erian, Sarene ve Nesune tutsağın kalkanını tutuyordu, normalde gerekli görünenden iki kişi fazla.</p>

    <p>Konu Terkedilmişler olunca insan riske girmezdi.</p>

    <p>Tutsakları Semirhage’ti. Pek çok kişinin yalnızca efsane sandığı bir canavar. Cadsuane kadın hakkındaki hikâyelerin kaçının doğru olduğunu bilmiyordu. Semirhage’in kolay kolay sindirilemediğini, huzursuz edilemediğini ya da yönlendirilemediğini biliyordu. Ve bu bir sorundu.</p>

    <p>“Ee?” diye sordu Merise. “Sorum: Bir yanıtın var mı?”</p>

    <p>Semirhage Merise’e baktı. Konuştuğunda sesinde buz gibi bir horgörü vardı. “Kanının yerine bir başka şey konulduğunda insana ne olur, biliyor musun?”</p>

    <p>“Benim sorum...”</p>

    <p>“Ölür elbette,” dedi Semirhage, Merise’in sözünü adeta bıçakla keserek. “Ölüm genellikle anında olur ve çabuk ölümler pek ilgi çekici değildir. Deneyler yaparak, kanın yerine konabilecek daha etkili çözeltiler buldum. Deneğin değişiminden sonra kısa bir süre yaşamasına izin veriyorlar.”</p>

    <p>Sustu.</p>

    <p>“Soruyu yanıtla,” dedi Merise, “yoksa yine pencerenin dışında asılı kalırsın ve...”</p>

    <p>“Kan değişimi için Tek Güç gerekiyor elbette,” diye lafını kesti Semirhage yine. “Diğer yöntemler yeterince hızlı değil. Örgüyü bizzat ben keşfettim. Bir bedendeki kanı bir anda çekip bir kovaya doldurabiliyor, aynı zamanda çözeltiyi alıp damarlara pompalayabiliyorum.”</p>

    <p>Merise dişlerini sıkarak Narishma’ya baktı. Asha’man’ın üzerinde her zamanki gibi siyah pantolon ve ceket vardı. Uzun siyah saçlarını örgü yapmış, uçlarına çanlar takmıştı. Adam kütük duvara yaslanıyordu. Çocuksu bir yüzü vardı, ama gittikçe daha tehlikeli bir hal alıyordu. Belki de bu Merise’in diğer Muhafızları ile birlikte eğitim görmesinden kaynaklanıyordu. Belki de bir Terkedilmiş’i sorgulayabilen insanların çevresinde yaşamasından.</p>

    <p>“Seni uyarıyorum...” diye başladı Merise yine.</p>

    <p>“Bir denek kan değişimden sonra bir saat yaşamıştı,” dedi Semirhage sakin bir sesle, sohbet edercesine. “Bunu en büyük zaferlerimden biri sayarım. Tüm bu süre boyunca acı çekti elbette. Gerçek acı, parmaklarındaki hemen hemen görünmez damarlara kadar, bedeninin her <em>damarında</em> hissettiği bir ıstırap. Bedenin her yerine böyle bir acı vermenin başka yolunu bilmiyorum.”</p>

    <p>Merise ile göz göze geldi. “Bir gün örgüyü sana gösteririm.”</p>

    <p>Merise hafifçe soldu.</p>

    <p>Cadsuane elini sallayarak Semirhage’in başının çevresine, işitmesini engelleyecek bir Hava kalkanı ördü, sonra Ateş ve Hava’dan iki küçük ışık topu ördü ve onları Terkedilmiş’in gözlerinin hemen önüne koydu. Işıklar gözlerini kör edecek ya da onlara zarar verecek kadar parlak değildi, ama görmesini engelleyeceklerdi. Bu Cadsuane’e has numaralardandı; çok fazla Aes Sedai tutsağı sağır etmeyi akıl ediyor, ama onların izlemesine izin veriyordu. İnsan kimin dudak okumayı bildiğini asla bilemezdi ve Cadsuane’in mevcut tutsaklarını hafife almaya hiç niyeti yoktu.</p>

    <p>Merise sinirli bakışlarla Cadsuane’e döndü.</p>

    <p>“Onun üzerindeki hâkimiyetini kaybediyorsun,” dedi Cadsuane sertçe, çayını sandalyesinin yanında yere bırakarak.</p>

    <p>Merise duraksadı, sonra başını salladı. Gerçekten öfkeli görünüyordu. Büyük olasılıkla kendi kendine kızmıştı. “Bu kadın; hiçbir şey onun üzerinde işe yaramıyor,” dedi. “Ona ne yaparsak yapalım sesinin tonu asla değişmiyor. Aklıma gelen her ceza daha fazla tehdit getirmekten başka işe yaramıyor. Ve her biri bir öncekinden daha korkunç! Işık!” Yine dişlerini sıktı, kollarını kavuşturdu ve burnundan derin derin nefes aldı. Narishma, onunla konuşmak için yanına gidecekmiş gibi doğruldu, ama Merise elini sallayarak onu engelledi. Merise Muhafızlarına karşı gerektiği kadar katıydı, ama onlara haddini bildirmeye kalkan başka herkesi terslerdi.</p>

    <p>“Onu konuşturabiliriz,” dedi Cadsuane.</p>

    <p>“Gerçekten mi Cadsuane?”</p>

    <p>“Pof! Elbette yapabiliriz. O da başka herkes gibi insan.”</p>

    <p>“Doğru,” dedi Merise. “Ama üç <em>bin</em> sene yaşamış. Üç bin sene Cadsuane.”</p>

    <p>“O zamanın büyük kısmını hapsedilmiş olarak geçirdi,” dedi Cadsuane, önemsemezce burnunu çekerek. “Karanlık Varlık’ın zindanında kapalı olarak, muhtemelen trans ya da uyku halinde geçirilmiş yüzyıllar. O seneleri çıkarırsan, bizden daha yaşlı değil. Hatta bazılarından epey genç tahminimce.”</p>

    <p>Kendi yaşını incelikle hatırlatmıştı. Aes Sedailer arasında nadiren konuşulan bir konuydu bu. Aslında, yaş hakkındaki tüm bu konuşmalar Terkedilmiş’in Merise’i ne kadar huzursuz ettiğini gösteriyordu. Aes Sedailer sakin görünme konusunda deneyimliydiler, ama Cadsuane’in kalkanı tutanları odanın dışına dikmesinin bir sebebi vardı. Çok belli ediyorlardı. Normalde sinirleri sağlam bir kadın olan Merise bile bu sorgular sırasında kontrolünü çok sık kaybediyordu.</p>

    <p>Elbette, Merise ve diğerleri –bugünlerde Kule’deki tüm kadınlar gibi– hâlâ ideal bir Aes Sedai olamadıklarını hissediyorlardı. Bu, göreceli olarak genç Aes Sedailerin yumuşayıp zayıflamasına, didişmeye eğilimli olmalarına izin verilmişti. Bazıları Rand’a sadakat yemini etmeye zorlanmalarına izin vermişti. Cadsuane bazen hepsini birden birkaç onyıllık bir kefarete yollayabilmeyi diliyordu.</p>

    <p>Ya da belki konuşan yalnızca Cadsuane’in yaşıydı. Yaşlı bir kadındı ve bu onu aptallık karşısında gittikçe daha tahammülsüz kılıyordu. İki yüz seneden daha fazla zaman önce, ne kadar uzun sürerse sürsün, Son Savaş’a katılacağına dair kendi kendine yemin etmişti. Tek Güç kullanmak insanın ömrünü uzatırdı ve Cadsuane kararlılık ve metanetin o seneleri daha da uzattığını öğrenmişti. Cadsuane yaşayan en yaşlı insanlardan biriydi.</p>

    <p>Ne yazık ki seneler ona, siz ne kadar plan yaparsanız yapın, ne kadar kararlı olursanız olun, hayatın dilediğiniz gibi ilerlemesini sağlayamadığınızı da öğretmişti. Ama bu, dilediği olmadığında sinirlenmesini engellemiyordu. Senelerin insana sabır da öğrettiğini sanırdınız, ama Cadsuane için tam tersini yapmıştı. Yaşlandıkça, beklemeye daha tahammülsüz oluyordu, çünkü geriye çok fazla senesinin kalmadığını biliyordu.</p>

    <p>Yaşlılığın yanında sabır getirdiğini iddia eden herkes ya yalan söylüyordu ya da bunamıştı.</p>

    <p>“Bu kadın konuşturulabilir ve konuşacak,” diye tekrarladı Cadsuane, “Efsaneler Çağı’ndan örgüler bilen birinin dans ede ede kendi idamına gitmesine izin vermeyeceğim. Kendi ‘yaratıcı’ örgülerinden bazılarını kendisi üzerinde kullanmamız gerekse bile, o kadının beynindeki her bilgi kırıntısını çekeceğiz.”</p>

    <p>“<em>A’dam.</em> Keşke Lord Ejder <em>a’dam</em>’ı onun üzerinde kullanmamıza izin verse...” dedi Merise, Semirhage’e bakarak.</p>

    <p>Cadsuane sözünden dönmeyi hiç bu kadar arzulamamıştı. Kadının boynuna bir <em>a’dam</em> geçirseler... ama hayır, birini <em>a’dam</em> aracılığı ile konuşturmak için acı vermek gerekirdi. Bu işkence ile aynı şeydi ve al’Thor bunu yasaklamıştı.</p>

    <p>Semirhage Cadsuane’in ışıklarına karşı gözlerini yummuştu, ama hâlâ sakin ve kontrollüydü. Kadının zihninden neler geçiyordu? Kurtarılmayı mı bekliyordu? Gerçek işkenceden kaçınabilmek için onları onu öldürmeye mi zorlamayı düşünüyordu. Gerçekten de kaçabileceğini, sonra da onu sorgulayan Aes Sedailerden intikam alabileceğini mi varsayıyordu?</p>

    <p>Büyük olasılıkla sonuncusuydu –ve en azından bir parça endişe hissetmemek zordu. Kadın Tek Güç konusunda, efsanelerde bile hatırlanmayan şeyler biliyordu. Üç bin sene uzun, çok uzun bir zamandı. Semirhage üzerindeki kalkanı bilinmeyen bir yöntemle kırabilir miydi? Eğer kırabiliyorsa, neden hâlâ kırılmamıştı? Cadsuane eline bir parça çatalkök geçirene kadar rahat etmeyecekti.</p>

    <p>“Örgülerin; onları bırakabilirsin Cadsuane,” dedi Merise ayağa kalkarak. “Kendimi topladım. Korkarım, dediğim gibi, onu bir süreliğine pencerenin dışına asmamız gerekecek. Belki onu acıyla tehdit edebiliriz. Al’Thor’un aptal şartlarını biliyor olamaz.”</p>

    <p>Cadsuane öne eğildi ve Terkedilmiş’in gözlerinin önüne ışık topları asan örgüleri salıverdi, ama onun kulaklarını tıkayan Hava kalkanını kaldırmadı. Semirhage’in gözleri aniden açıldı, sonra hemen Cadsuane’i buldu. Evet, kontrolün kimde olduğunu biliyordu. İkisi göz göze geldi.</p>

    <p>Merise sorularına devam etti ve Graendal’ı sordu. Al’Thor diğer Terkedilmiş’in Arad Doman’da bir yerde olabileceğini düşünüyordu. Cadsuane diğer sorularla daha fazla ilgileniyordu, ama Graendal kabul edilebilir bir başlangıç noktası oluşturuyordu.</p>

    <p>Semirhage bu sefer Merise’in sorularına sessizlikle yanıt verdi ve Cadsuane kendini al’Thor hakkında düşünürken buldu. Oğlan onun eğitimine, Semirhage’in sorulara direndiği kadar inatla direnmişti. Ah, evet, bazı önemsiz şeyler öğrenmişti –ona saygıyla davranmak, en azından görgülüymüş numarası yapmak gibi, ama daha fazlası değil.</p>

    <p>Cadsuane başarısız olduğunu kabullenmekten nefret ederdi. Ve bu bir başarısızlık değildi, şimdilik, ama yakındı. O oğlan dünyayı yok etmeye yazgılıydı. Belki onu kurtarmaya da. İlki kaçınılmazdı, ikincisi koşullara bağlıydı. İkisinin yer değiştirmesini dilerdi, ama dilekler ancak tahtadan oyulmuş para kadar işe yarardı. Onları dilediğiniz gibi boyayabilirdiniz, ama yine de tahtaydılar.</p>

    <p>Dişlerini gıcırdatarak oğlanı aklından çıkardı. Semirhage’i izlemesi gerekiyordu. Kadının ağzından çıkan her laf ipucu olabilirdi. Semirhage Merise’i görmezden gelerek Cadsuane’in bakışlarına karşılık verdi.</p>

    <p>Yaşamış en güçlü kadınlardan birini nasıl konuşturabilirdiniz? Daha Karanlık Varlık serbest kalmadan önceki günlerde bile sayısız korkunç eylemde bulunmuş bir kadını? O siyah, oniksten farksız gözlere bakarken Cadsuane bir şeyi fark etti. Al’Thor’un Semirhage’i incitmelerini yasaklamış olması anlamsızdı. Bu kadını acıyla yıkamazlardı. Semirhage Terkedilmişlerin en büyük işkencecisiydi, ölüm ve acıya ilgi duyan bir kadın.</p>

    <p>Hayır, bu yöntemi kullanmalarına izin verilseydi bile, kadını bu şekilde konuşturamazlardı. Cadsuane bir ürpertiyle o gözlere bakarken, yaratıkta kendinden bir şey gördüğünü sandı. Yaş, kurnazlık ve inat.</p>

    <p>Böylece ona yanıtlanacak tek bir soru kalıyordu. Bu görev kendisine verilmiş olsa, Cadsuane kendi kendini nasıl konuştururdu?</p>

    <p>Fikir o kadar huzursuz ediciydi ki, birkaç dakika sonra Corele’in gelişi sorguyu kesintiye uğratınca rahatladı. İnce, neşeli Murandyli, Cadsuane’e sadıktı ve bu akşam al’Thor’u izlemekle o görevlendirilmişti. Corele’in getirdiği, al’Thor’un yakında Aiel şefleri ile görüşeceği haberi sorguya son verdi. Kalkanı koruyan üç Aes Sedai içeri girerek, Semirhage’i tutsak tutulduğu odaya götürdüler ve orada onu Hava akışları ile bağlayıp, ağzını tıkadılar.</p>

    <p>Cadsuane Terkedilmiş’in hava örgüleri üzerinde taşınarak götürülmesini izledi, sonra başını iki yana salladı. Semirhage günün açılış sahnesiydi yalnızca. Oğlanın işini görme zamanıydı.</p>
  </div>
</body>
</html>