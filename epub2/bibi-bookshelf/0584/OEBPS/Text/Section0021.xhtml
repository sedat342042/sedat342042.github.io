<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="11. Adrin’in Ölümü">11<br/>
    Adrin’in Ölümü</h1>

    <p><em>Bence yine dövülmeli,</em> dedi Lerian parmaklarını Kızların el konuşmasının karmaşık hareketleriyle oynatarak. <em>Adam çocuk gibi ve bir çocuk tehlikeli bir şeye dokunduğunda, dayak yer. Bir çocuk bıçaklardan uzak duracak şekilde, doğru düzgün eğitilmediği zaman, utanç annesiyle babasınındır.</em></p>

    <p><em>Önceki dayağın bir faydası olmamış gibi,</em> diye yanıt verdi Surial. <em>Adam dayağı bir çocuk gibi değil, bir erkek gibi kabul etti, ama eylemlerini değiştirmedi.</em></p>

    <p><em>O zaman yine denemeliyiz,</em> diye yanıt verdi Lerian.</p>

    <p>Aviendha elindeki taşı nöbetçi yerindeki yığına bıraktı, sonra döndü. Kampın girişini izleyen Kızları görmezden geldi, onlar da onu. Ceza görürken Aviendha’yla konuşmak onun utancını artırmaktan başka işe yaramazdı ve mızrak-kardeşleri bunu yapmazdı.</p>

    <p>Konuşmalarını anladığını da belli etmedi. Kimse eski bir Mızrağın Kızı’nın el konuşmasını unutmasını beklemese de, dikkat çekmemek en iyisiydi. El konuşması Kızlara aitti.</p>

    <p>Aviendha ikinci yığından büyük bir taş seçti, sonra kampta yürümeye başladı. Ellerini göremediğinden Kızların sohbetlerini sürdürüp sürdürmediklerini bilemiyordu. Ama tartışmaları kafasını meşgul ediyordu. Rand al’Thor’un koruma almadan general Rodel Ituralde ile konuşmaya gitmesine kızmışlardı. Adam ilk kez böyle aptalca davranmıyordu, ama doğru yolu öğrenmeye gönülsüz görünüyordu –ya da belki öğrenemiyordu. Koruma almadan kendini tehlikeye attığı her seferinde, Kızların her birinin suratına tokat atmış gibi hakaret etmiş oluyordu onlara.</p>

    <p>Aviendha muhtemelen mızrak-kardeşlerine karşı küçük bir <em>toh</em> edinmişti. Rand al’Thor’a Aiel âdetlerini öğretmek onun göreviydi ve bu görevde başarısız olduğu açıktı. Ne yazık ki, sebebini bilmese de, Bilgelere karşı daha da büyük bir <em>toh</em>’u vardı. Mızrak-kardeşlerine karşı edindiği daha düşük görev uygun bir zamanı beklemek zorundaydı.</p>

    <p>Taş taşımaktan kolları ağrımıştı. Taşlar pürüzsüz ve ağırdı; Aviendha’nın onları malikânenin yanındaki ırmaktan kazıp çıkarması gerekmişti. O ırmağa gidecek gücü ancak Elayne’le geçirdiği zaman –suyun içinde banyo yapmak zorunda kaldığı zaman– vermişti. Bu konuda kendi kendini utandırmamıştı. En azından bu küçük bir ırmaktı –ıslaktopraklılar ona dere diyordu. Dere, ellerinizi batırabileceğiniz ya da su tulumu doldurabileceğiniz küçük bir dağ akıntısıydı. Bir adımda geçemediğiniz kadar geniş olanlara kesinlikle ırmak deniyordu.</p>

    <p>Her zamanki gibi bulutlu bir gündü ve kamp sakindi. Daha birkaç gün önce, Aieller geldiğinde ortalıklarda dolaşan adamlar şimdi daha uyuşuktu. Kamp kesinlikle bakımsız değildi; Davram Bashere ıslaktopraklı olmasına rağmen, buna izin vermeyecek kadar dikkatli bir kumandandı. Bununla birlikte, adamlar kesinlikle daha yavaş hareket ediyordu. Aviendha bazılarının karanlık gökyüzünün morallerini bozduğundan yakındığını duymuştu. Islaktopraklılar ne kadar tuhaftı! Hava durumunun insanın moraliyle ne ilgisi vardı? Aviendha onları bekleyen akınlar olmaması ya da bir avın kötü gitmesi konusunda hoşnutsuz olmayı anlardı. Ama gökyüzünde bulut olduğu için hoşnutsuz olmak? Gölge burada o kadar az mı takdir ediliyordu?</p>

    <p>Başını iki yana sallayarak yoluna devam etti. Kaslarını zorlayacak taşlar seçmişti. Aksini yapmak cezayı hafife almak olurdu ve Aviendha bunu yapmazdı –her adım şerefini incitse de. Faydasız bir iş yaparak herkesin gözleri önünde, tüm kampı aşması gerekiyordu! Ter çadırının önünde, hepsinin önünde çırılçıplak durmayı yeğlerdi. Bin tur koşmayı ya da yürüyemeyecek kadar feci dayak yemeyi yeğlerdi.</p>

    <p>Malikânenin yanına ulaştı ve gizlice rahat bir nefes alarak taşı bıraktı. Bashere’in ordusundan iki ıslaktopraklı asker dikilmiş, malikânenin kapısını koruyorlardı. Aviendha’nın yolunun diğer ucundaki iki Kız’ın buradaki karşılıkları bu askerlerdi. Aviendha eğilip, duvarın dibindeki ikinci yığından iri bir taş alırken adamların konuşmalarına kulak misafiri oldu.</p>

    <p>“Yak beni, hava amma da sıcak,” diye yakındı adamlardan biri.</p>

    <p>“Sıcak mı?” diye yanıt verdi diğeri bulutlu gökyüzüne bakarak. “Şaka yapıyorsun.”</p>

    <p>İlk nöbetçi oflayıp poflayarak ve terleyerek eliyle yelpazelendi. “Bunu nasıl hissetmezsin?”</p>

    <p>“Ateşin falan çıkmış olmalı.”</p>

    <p>İlk koruma başını iki yana salladı. “Sıcaktan hoşlanmıyorum o kadar.”</p>

    <p>Aviendha taşı kaldırdı ve çayırda yürümeye başladı. Bir süre düşündükten sonra, ıslaktopraklı olmanın ortak bir özellik gerektirdiğine karar verdi: yakınmaktan hoşlanmak. Islaktopraklardaki ilk ayları sırasında bunu utanç verici bulmuştu. O nöbetçi, zayıflığını teşhir ederek arkadaşının yanında mahcup olmaya aldırmıyor muydu?</p>

    <p>Hepsi böyleydi, Elayne bile. Onun hamileliği sırasında yaşadığı ağrılar, mide bulantıları ve kızgınlıklar hakkında konuşmasını dinleseniz, ölüm döşeğinde olduğunu sanırdınız! Bununla birlikte, yakınmak Elayne’in de yaptığı bir şeyse, Aviendha onu bir zayıflık işareti olarak görmeyi reddediyordu. Birincil-kardeşi böylesine utanç verici şekilde davranmazdı.</p>

    <p>Bu yüzden, bunda gizli bir şeref olmalıydı. Belki de ıslaktopraklılar zayıflıklarını arkadaşlarına, dostluk ya da güven sunmanın bir türü olarak teşhir ediyorlardı. Arkadaşlarınız zayıflıklarınızı bilirse, onlarla mızrak dansı yapmanız durumunda onlara avantaj verirdi. Ya da belki, yakınmak ıslaktopraklıların tevazu gösterme biçimiydi. Tıpkı bir <em>gai’shain</em>’in itaat ederek şerefini göstermesi gibi.</p>

    <p>Teorilerinden Elayne’e bahsetmişti ve karşılığında yalnızca sevgi dolu bir kahkaha almıştı. Bu durumda, ıslaktopraklı toplumunun, dışarlıklılara bahsedilmesi yasaklanmış bir özelliği miydi? Elayne Aviendha’nın öğrenmemesi gereken bir şeyi öğrendiğini anladığı için mi gülmüştü?</p>

    <p>Her durumda, kesinlikle şeref göstermenin bir yoluydu ve bu Aviendha için yeterliydi. Keşke kendisinin Bilgelerle yaşadığı sorunlar da bu kadar basit olsaydı! Islaktopraklıların dengesiz, doğal olmayan şekillerde davranması beklenen bir şeydi. Ama Bilgeler bu kadar garip davrandığı zaman ne yapacaktı?</p>

    <p>Sinirleri bozuluyordu –Bilgeler yüzünden değil, kendisi yüzünden. Aviendha güçlü ve cesurdu. Bazıları kadar cesur değildi elbette; Elayne kadar cesur olabilmeyi diliyordu. Yine de, Aviendha mızrak, Tek Güç ya da zekâsını kullanarak çözemediği pek az sorun hatırlıyordu. Ama içinde bulunduğu durumu çözmeyi kesinlikle başaramamıştı.</p>

    <p>Kampın diğer yanına ulaştı, taşı bıraktı ve ellerini çırptı. Kızlar düşünceler içinde, kıpırdamadan duruyorlardı. Aviendha diğer yığına gitti ve çentikli kenarları olan uzunca bir taş aldı. Üç karış genişliğindeydi ve pürüzsüz yüzeyi ellerinden kayıyordu. Sıkıca kavrayabilmek için üç kez kaydırması gerekmişti. Ezilmiş kış otları üzerinde Saldaea çadırlarını geçerek malikâneye yöneldi.</p>

    <p>Elayne olsa, Aviendha’nın sorunu enine boyuna düşünmediğini söylerdi. Başka insanlar gerginken Elayne sakin ve düşünceli olurdu. Aviendha bazen birincil-kardeşinin eyleme girişmeden önce bu kadar çok konuşmasına kızıyordu. <em>Benim de onun gibi olmam gerek. Artık bir Mızrağın Kızı olmadığımı hatırlamam gerekiyor. Silahımı kaldırarak saldırıya geçemem.</em></p>

    <p>Sorunlara Elayne gibi yaklaşması gerekiyordu. Şerefini geri almasının tek yolu buydu ve ancak o zaman Rand al’Thor üzerinde hak iddia edebilir, Elayne ve Min’in yaptığı gibi onu kendisinin kılabilirdi. Bağ aracılığıyla onu hissedebiliyordu; şu anda odasındaydı, ama uyumuyordu. Kendini çok zorluyor, pek az uyuyordu.</p>

    <p>Taş parmaklarında kaydı ve Aviendha ağırlığını dengeler, onu yorgun kollarında kaldırırken tökezledi. Bashere’in askerlerinden bazıları yüzlerinde dalgın ifadelerle yanından geçtiler ve Aviendha kızardığını hissetti. Adamlar onun cezalandırılıyor olduğunu bilmese de, onların önünde mahcup düşmüştü.</p>

    <p>Elayne bu durumu nasıl mantığa vururdu? Bilgeler ‘yeterince hızlı öğrenmediği için’ Aviendha’ya kızgındı. Ama ona ders vermiyorlardı. Yalnızca o soruları soruyorlardı. Durumları konusunda ne düşündüğü hakkında, Rand al’Thor hakkında, Rhuarc’ın <em>Car’a’carn</em> ile görüşmesini nasıl idare ettiği hakkında sorular.</p>

    <p>Aviendha soruların sınav olduğunu düşünmeden edemiyordu. Yanlış yanıtlar mı veriyordu? Eğer öyleyse, neden ona doğru yanıtları öğretmiyorlardı?</p>

    <p>Bilgeler onun yumuşak olduğunu düşünmüyordu. Geriye ne kalıyordu? Elayne olsa ne derdi? Aviendha mızraklarını geri alabilmeyi, onları bir şeylere saplayabilmeyi diliyordu. Saldırmak, kendini bir başkası karşısında sınamak, öfkesini boşaltmak isliyordu.</p>

    <p><em>Hayır,</em> diye düşündü hararetle. <em>Bunu bir Bilge olarak yapmayı öğreneceğim. Tekrar şeref bulacağım!</em></p>

    <p>Malikâneye ulaştı ve taşı bıraktı. Alnını sildi; Elayne’in öğrettiği gibi sıcağı ve soğuğu görmezden gelmek, bedenini bu kadar sıkı çalıştırırken terlemesini engellememişti.</p>

    <p>“Adrin?” diye sordu kapı nöbetçilerinden biri arkadaşına. “Işık, hiç iyi görünmüyorsun. Gerçekten.”</p>

    <p>Aviendha malikâne kapısına baktı. Sıcaktan yakınan nöbetçi elini alnına götürmüş, kapı çerçevesine yaslanmıştı. Adam gerçekten iyi <em>görünmüyordu.</em> Aviendha <em>saidar</em>’a sarındı. Şifa konusunda çok iyi değildi, ama belki...</p>

    <p>Adam aniden uzandı ve şakaklarını tırmaladı. Gözleri geriye devrildi ve parmakları etini kazıdı. Ama yaralardan kan yerine kömür kadar kara bir madde fışkırdı. Aviendha yoğun sıcaklığı bu mesafeden hissedebiliyordu.</p>

    <p>Arkadaşı kafasının yan taraflarında kara ateşten yarıklar açarken diğer nöbetçinin ağzı dehşetle açık kaldı. Siyahımsı bir katran kaynayıp tıslayarak aktı. Adamın giysileri alev aldı ve ısıda eti büzüldü.</p>

    <p>Adam tek ses çıkarmamıştı.</p>

    <p>Aviendha şokunu üzerinden attı ve hemen basit bir Hava deseni örerek diğer nöbetçiyi güvenliğe çekti. Adamın arkadaşı şimdi, içinde yer yer kararmış kemikler görünen, zonklayan bir kara katran yığınıydı. Kafatası yoktu. Isı o kadar yoğundu ki, Aviendha’nın nöbetçiyi de birlikte çekerek gerilemesi gerekti.</p>

    <p>“Sal... saldırıya uğradık!” diye fısıldadı adam. “Yönlendirenler!”</p>

    <p>“Hayır,” dedi Aviendha, “bu çok daha kötü bir şey. Koş, yardım çağır!”</p>

    <p>Adam hareket edemeyecek kadar şok içinde görünüyordu, ama Aviendha onu ittirerek harekete geçirdi ve adam sonunda kıpırdadı. Katranın kendisi yayılmıyor gibiydi ve bu bir nimetti, ama malikânenin kapısını tutuşturmuştu bile. İçeridekiler tehlikeyi haber almadan tüm binayı ateşe verebilirdi.</p>

    <p>Aviendha alevi söndürmek amacıyla Hava ve Su ördü. Ama örgüleri ateşe yaklaştığında dalgalanıp dağıldı. Çözülmediler, ama bu ateş bir şekilde onlara direniyordu.</p>

    <p>Aviendha yoğun, kavurucu ısı karşısında bir adım daha geriledi. Alnı ter içinde kalmıştı ve yüzünü sıcağa karşı gölgelemek için kolunu kaldırdı. Yığın çok kızgın kömürler gibi kıpkırmızı ve beyaz parlamaya başladığında ortasındaki kömürleşmiş kısmı zar zor seçebilmeye başladı. Ateş binanın ön duvarına yayıldı. Aviendha içeriden çığlıklar duydu.</p>

    <p>Aviendha silkelendi, sonra hırladı ve Toprak ve Hava örerek çevresinden toprak parçaları çekti. Bunları ateşe atarak ateşi boğmaya çalıştı. Örgüsü sıcağı çekemiyordu, ama bu onun ateşin <em>içine</em> bir şeyler atmasını engellemiyordu. Ot kaplı toprak parçaları tıslayıp cızırdadı, inanılmaz ısı karşısında solgun otlar bir anda küle dönüştü. Aviendha harcadığı çabayla ve sıcaktan terleyerek çalışmaya devam etti.</p>

    <p>Uzakta, kova isteyen insanların sesini duydu –aralarında nöbetçiler de olabilirdi.</p>

    <p>Kova? Elbette! Üç Kat Topraklar’da su yangınla savaşmak için kullanılamayacak kadar değerliydi. Kum ya da toprak kullanılırdı. Ama burada su <em>kullanırlardı.</em> Aviendha geriye doğru birkaç adım attı ve malikânenin yanında kıvrıla kıvrıla akan ırmağı aradı. Oynaşan kırmızı ve turuncu alevleri yansıtan su yüzeyini zar zor seçebiliyordu. Tüm malikâne tutuşmuştu bile! İçeride yönlendirenler olduğunu hissedebiliyordu –Aes Sedailer ya da Bilgeler. Bir umut, binanın arkasına kaçarlardı. Yangın içerideki holü sarmıştı ve o hole açılan odaların dışarıya bakan kapıları yoktu.</p>

    <p>Aviendha devasa bir Hava ve Su sütunu ördü, ırmağın suyunu kristal bir sel halinde aldı ve onu kendine doğru çekti. Su sütunu havada, Rand’ın sancağındaki yaratık gibi kıvrılıyordu. Camsı, yılankavi ejderha alevlere çarptı. Tıslayan bir buhar patlaması oldu ve Aviendha’yı kapladı.</p>

    <p>Sıcak o kadar güçlüydü ki, buhar dalgası derisini kavurdu, ama Aviendha gerilemedi. Daha fazla su çekti ve kalın sütunu buharın içinde zar zor seçebildiği kararmış yığına fırlattı.</p>

    <p>O sıcak öylesine yoğundu ki! Aviendha dişlerini sıkarak birkaç adım geriledi ve çalışmaya devam etti. Sonra ani bir patlama oldu, ırmaktan bir başka su sütunu kalktı ve ateşe çarptı. Bu, Aviendha’nın aldığı suyla birlikte, ırmağın tüm akışını buraya yöneltmişti. Aviendha gözlerini kırpıştırdı. Diğer sütunu onun göremediği örgüler yönetiyordu, o sırada ikinci kat penceresinde duran bir şekil gördü. Adam elini uzatmıştı ve yüzünde yoğun bir konsantrasyon vardı. Rand’ın Asha’manlarından biri, Naeff. Hava’da özellikle güçlü olduğunu söylüyorlardı.</p>

    <p>Ateşler çekilmişti; geriye yalnızca katransı bir yığın kalmıştı ve güçlü bir ısı yayıyordu. Yanındaki duvar ve giriş kararmış bir deliğe dönüşmüştü. Aviendha, çok yorgun hissetmesine rağmen su çekmeye ve ateşe atmaya devam etti. Bu kadar çok su çekmek, yönlendirme sınırını zorlamasını gerektiriyordu.</p>

    <p>Kısa süre sonra su tıslamayı bıraktı. Aviendha akışını yavaşlattı, sular damlatarak kesilmesine izin verdi. Çevresindeki toprak ıslaktı; ıslak kül kokan kararmış bir düzensizlik. Çamurlu suda tahta ve kömür parçaları yüzüyordu ve Aviendha’nın toprağı kopardığı yerlerdeki çukurlar su dolmuştu. Aviendha tereddütle öne çıkarak talihsiz askerden kalan yığını inceledi. Lav taşı gibi camsı ve siyahtı, ıslak ıslak parlıyordu. Aviendha bir parça kararmış tahta aldı –fırlattığı suyun gücüyle duvardan kopmuştu– ve yığını dürtükledi. Sert ve katıydı.</p>

    <p>“Kavrul!” diye bağırdı bir ses. Aviendha başını kaldırdı. Rand al’Thor, malikânenin önünde oluşmuş olan delikten dışarı çıkıyordu. Yumruğunu sallayarak gökyüzüne bakıyordu. “İstediğin kişi benim! Yakında istediğin savaşı bulacaksın!”</p>

    <p>“Rand,” dedi Aviendha duraksayarak. Çayırda, savaş beklermiş gibi endişeyle bakan askerler dolanıyordu. Malikânenin içindeki odalardan şaşkın hizmetkârlar başlarını uzatıyordu. Tüm yangın beş dakikadan az sürmüştü.</p>

    <p>“Seni durduracağım!” diye kükredi Rand. Hizmetkârlar ve askerler korkuyla bağırdılar. “Beni duydun mu? Seni yakalamaya geliyorum! Gücünü boşa harcama! Bana karşı ihtiyacın olacak!”</p>

    <p>“Rand!” diye seslendi Aviendha.</p>

    <p>Rand donakaldı, sonra sersem sersem Aviendha’ya baktı. Göz göze geldiler. Aviendha, tıpkı biraz önceki yoğun alevleri hissettiği gibi, onun öfkesini hissetti. Rand döndü ve uzun adımlarla uzaklaştı, binaya girdi ve kararmış tahta basamakları çıktı.</p>

    <p>“Işık!” dedi endişeli bir ses. “<em>O</em> yakındayken bu tür şeyler sık sık olur mu?”</p>

    <p>Aviendha döndüğü zaman tanımadığı bir üniforma giymiş genç bir adamın durmuş, izlemekte olduğunu gördü. Adam sırık gibiydi, açık kahverengi saçları ve bakır rengi derisi vardı –adını hatırlamıyordu, ama Rand’ın Rodel Ituralde’yle görüşmesinden sonra yanında getirdiği subaylardan biri olduğundan emindi.</p>

    <p>Aviendha yığına dönerek, uzakta askerlerin emirler bağırmasını dinledi. Bashere gelmişti ve kontrolü ele alıyor, adamlarına çevreyi gözlemelerini söylüyordu, ama muhtemelen tek amacı onlara yapacak bir iş vermekti. Bu bir saldırı başlangıcı değildi. Bu Karanlık Varlık’ın dünyaya dokunuşlarından bir başkasıydı yalnızca; tıpkı bozulan et, hiç yoktan ortaya çıkan böcekler ve sıçanlar, tuhaf hastalıklardan düşüp ölen adamlar gibi.</p>

    <p>“Evet,” dedi Aviendha adamın sorusuna karşılık, “sık sık olur. En azından, <em>Car’a’carn</em>’ın çevresinde, diğer yerlere göre daha sık olur. Kendi adamlarınız arasında benzer olaylar yaşadınız mı?”</p>

    <p>“Hikâyeler duydum,” dedi adam. “Ama önemsemedim.”</p>

    <p>“Hikâyelerin tamamı abartı değil,” dedi Aviendha askerin kararmış kalıntılarına bakarak. “Karanlık Varlık’ın zindanı zayıfladı.”</p>

    <p>“Lanet küller,” dedi genç adam sırtını dönerek. “Bizi nasıl bir işe soktun Rodel?” Adam başını iki yana salladı ve uzun adımlarla uzaklaştı.</p>

    <p>Bashere’in subayları emirler bağırıyor, adamları temizlik yapmak üzere organize ediyordu. Bu olaydan sonra Rand malikâneden taşınacak mıydı? Şer kabarcıkları belirdiğinde genellikle insanlar uzaklaşmak isterdi. Ama Rand’la arasındaki bağda herhangi bir aciliyet duygusu yoktu. Aslında... Rand dinlenmeye çekilmiş gibiydi! O adamın ruh halleri de Elayne’in hamileliğindeki ruh halleri kadar değişkendi.</p>

    <p>Aviendha başını iki yana salladı ve temizliğe yardım etmek için kararmış tahta parçaları toparlamaya başladı. Çalışırken, binadan pek çok Aes Sedai çıktı ve hasarı incelemeye başladılar. Malikânenin tüm ön cephesi kara lekelerle kaplanmıştı ve girişteki delik en az dört buçuk metre genişliğindeydi. Kadınlardan biri, Merise, Aviendha’yı takdirle süzdü. “Yazık,” dedi.</p>

    <p>Aviendha bir parça kömürleşmiş tahta tutarak doğruldu. Giysileri hâlâ sırılsıklamdı. Güneşi örten o bulutlar varken, kuruması uzun sürecekti. “Yazık mı?” diye sordu. “Malikâneyi mi kastediyorsun?” Mekânın sahibi olan şişman Lord Tellaen girişin iç tarafında bir tabureye oturmuş, alnını silerek ve başını iki yana sallayarak kendi kendine sızlanıyordu.</p>

    <p>“Hayır,” dedi Merise. “Seni kastediyorum. Örgüler konusundaki becerin etkileyici. Seni Beyaz Kule’ye alabilsek, şimdiye dek Aes Sedai olurdun. Örgünde bazı kabalıklar var, ama Aes Sedailerden ders alsan bunu çabucak düzeltirdin.”</p>

    <p>İşitilir bir burun çekme sesi geldi ve Aviendha hızla döndü. Melaine arkasında duruyordu. Altın saçlı Bilge kollarını göğsünde kavuşturmuştu. Kadın gebeydi ve karnı şişmeye başlamıştı. Yüzünde hoşnutsuzluk vardı. Aviendha kadının işitilmeden arkasından yaklaşmasına nasıl izin verebilmişti? Bitkinliğinin kendisini dikkatsiz kılmasına izin veriyordu.</p>

    <p>Melaine ve Merise uzun uzun bakıştılar; sonra uzun boylu Aes Sedai yeşil eteklerini savurarak döndü ve gidip alevlerin arasında kısılı kalan hizmetkârlarla konuştu, Şifa’ya ihtiyaç duyup duymadıklarını sordu. Melaine onun uzaklaşmasını izledi, sonra başını iki yana salladı. “Dayanılmaz kadın,” diye mırıldandı. “Eskiden onları nasıl gördüğümüzü düşünmek!”</p>

    <p>“Bilge?” diye sordu Aviendha.</p>

    <p>“Ben çoğu Aes Sedai’den daha güçlüyüm Aviendha ve sen de benden çok daha güçlüsün. Örgüler konusundaki kavrayışın ve kontrolün çoğumuzu mahcup ediyor. Senin doğal olarak yaptıklarını öğrenmek için başkaları çok çabaladılar. ‘Örgülerinin kabalığı’ diyor! Belki Cadsuane Sedai dışında, herhangi bir Aes Sedai’nin senin o su sütunuyla yaptıklarını yapabileceğinden kuşkuluyum. Suyu o kadar uzağa taşımak için ırmağın kendi akışını ve basıncını kullanman gerekirdi.”</p>

    <p>“Yaptığım bu muydu?” diye sordu Aviendha gözlerini kırpıştırarak.</p>

    <p>Melaine ona baktı, sonra kendi kendine yine hıhladı. “Evet, yaptığın buydu. Sende <em>öyle</em> büyük bir yetenek var ki çocuğum.”</p>

    <p>Aviendha övgü karşısında kabardı; bir Bilge’nin övgüsü nadir, ama her zaman içten olurdu.</p>

    <p>“Ama <em>öğrenmeyi</em> reddediyorsun,” diye devam etti Melaine. “Fazla zaman yok! Sana soracak bir sorum daha var. Rand al’Thor’un bu Domanlı tüccar şefleri kaçırma planı konusunda ne düşünüyorsun?”</p>

    <p>Aviendha yine gözlerini kırpıştırdı. O kadar yorulmuştu ki, düşünmek zor geliyordu. Domanlıların tüccarları önderleri yapmaları baştan mantıksızdı. Bir tüccar halkı nasıl yönetebilirdi? Tüccarların kendi mallarına odaklanması gerekmiyor muydu? Saçmalıktı. Islaktopraklılar tuhaf âdetleriyle onu şok etmekten ne zaman vazgeçeceklerdi?</p>

    <p>Hem, Melaine bu soruyu neden başka zaman değil de, <em>şimdi</em> soruyordu?</p>

    <p>“İyi bir plana benziyor Bilge,” dedi Aviendha. “Ama mızraklar bir kaçırma işi için kullanılmaktan hoşlanmıyor. Bence <em>Car’a’carn</em> tüccarlara koruma sunduğunu söylemeliydi –zorla koruma. Şeflerce, kaçırılmak yerine korundukları söylense daha iyi tepki verirlerdi.”</p>

    <p>“Sen adına ne dersen de, yine aynı şeyi yapıyor olacaklardı.”</p>

    <p>“Ama ne ad verdiğin önemlidir,” dedi Aviendha. “Her iki tanım da doğruysa, bu yalan sayılmaz.”</p>

    <p>Melaine’in gözleri ışıldadı ve Aviendha kadının dudaklarında bir gülümseme izi yakaladı. “Görüşme hakkında başka ne düşünüyorsun?”</p>

    <p>“Rand al’Thor hâlâ <em>Car’a’carn</em>’ın bir ıslaktopraklı kralı gibi taleplerde bulunabileceğini düşünüyor gibi. Bu benim utancım. Doğru yolu açıklamayı başaramadım.”</p>

    <p>Melaine elini salladı. “Orada utancın yok. <em>Car’a’carn</em>’ın ne kadar keçi inatlı olduğunu hepimiz biliyoruz. Bunu Bilgeler de denediler ve hiçbiri onu doğru düzgün eğitmeyi başaramadı.”</p>

    <p>Demek öyle. Demek Bilgelerin gözündeki utancının sebebi bu değildi. O zaman neydi? Aviendha kızgınlık içinde dişlerini gıcırdattı, sonra kendini konuşmaya zorladı. “Yine de, ona hatırlatılması gerek. Tekrar tekrar. Rhuarc bilge ve sabırlı bir adam, ama bütün klan şefleri aynı değildir. Diğerlerinden bazılarının Rand al’Thor’u takip etme kararında yanılıp yanılmadıklarını merak edeceklerini biliyorum.”</p>

    <p>“Doğru,” dedi Melaine. “Ama Shaidolara ne olduğuna bak.”</p>

    <p>“Onların haklı olduğunu söylemedim Bilge,” dedi Aviendha. Bir grup asker tereddüt içinde camsı kara yığını kaldırmaya çalışmaya başlamışlardı. Yığın yere yapışmış gibi görünüyordu. Aviendha sesini alçalttı. “<em>Car’a’carn</em>’ı sorgulamaları yanlış, ama kendi aralarında konuşuyorlar. Rand al’Thor onun hakaretlerini sonsuza dek kabul etmeyeceklerini fark etmek zorunda. Shaidolar gibi onun aleyhine dönmeyebilirler, ama örneğin, Timolan Üç Kat Topraklar’a dönse ve <em>Car’a’carn</em>’ı küstahlığı ile baş başa bıraksa şaşırmam.”</p>

    <p>Melaine başını salladı. “Endişelenme. Hepimiz bu... olasılığın farkındayız.”</p>

    <p>Bu, Miagoma Aiellerinin şefi olan Timolan’ı yatıştırmak için Bilgeler gönderildiği anlamına geliyordu. Bu ilk defa olmayacaktı. Rand al’Thor Bilgelerin Aiellerinin sadakatini sürdürmek için ondan habersiz ne kadar çok çalıştıklarının farkında değil miydi? Muhtemelen değildi. Onları kendisine yemin etmiş, kullanılmaya hazır, tek bir homojen grup olarak görüyordu. Bu Rand’ın önemli zayıflıklarından biriydi. Aiellerin de diğer halklar gibi, kullanılmaktan hoşlanmadığını göremiyordu. Klanlar onun sandığından çok daha gevşek bağlarla bağlıydılar birbirlerine. Onun için kan davaları bir kenara konulmuştu. Bunun ne kadar inanılmaz olduğunu anlamıyor muydu? O ittifakın hâlâ ne kadar kararsız olduğunu göremiyor muydu?</p>

    <p>Ama o yalnızca doğum itibarıyla bir ıslaktopraklı olmakla kalmıyordu, Bilge de değildi. Aiellerin bile pek azı Bilgelerin bir düzine ayrı alanda yaptıkları işleri görebilirdi. Aviendha bir Mızrağın Kızı iken hayat ne kadar da basit görünüyordu! Onun gözlerinden uzakta ne kadar çok şey olup bittiğini görse sersemlerdi.</p>

    <p>Melaine görmeyen gözlerle hasar görmüş binaya bakıyordu. “Bir kalıntının kalıntısı,” dedi kendi kendine konuşurmuş gibi. “Ya o bizi bu tahtalar gibi yanmış, kırılmış bırakırsa? O zaman Aiellerin hali ne olur? Topallaya topallaya Üç Kat Topraklar’a dönüp, eskisi gibi yaşamaya devam mı ederiz? Pek çok kişi buradan ayrılmak istemeyecektir. Bu topraklar çok fazla şey vadediyor.”</p>

    <p>Aviendha bu sözlerin ağırlığı karşısında güzlerini kırpıştırdı. <em>Car’a’carn</em>’ın onlarla işi bittikten <em>sonra</em> ne olacağını pek düşünmemişti. O şu ana, şerefini yeniden kazanmaya, Son Savaş’ta Rand al’Thor’u korumak üzere orada olmaya odaklanmıştı. Ama bir Bilge yalnızca bugünü ya da yarını düşünemezdi. Onun ilerideki seneleri, rüzgârların getireceği zamanları düşünmesi gerekirdi.</p>

    <p>Kalıntının kalıntısı. Rand Aiel halkını kırmıştı. Gerçekten de, onlara ne olacaktı?</p>

    <p>Melaine yüzü yumuşayarak Aviendha’ya baktı. “Çadırlara git ve dinlen çocuğum. Üç gün boyunca kumların üzerinde, karınüstü sürünmüş bir <em>sharadan</em> gibi görünüyorsun.”</p>

    <p>Aviendha kollarına baktı ve kül tanelerini gördü. Giysileri ıslanmış ve lekelenmişti ve yüzünün de aynı ölçüde kirli olduğunu tahmin ediyordu. Bütün gün taş taşımaktan kolları ağrıyordu. Bitkinliği, onu kabullendikten sonra, fırtına gibi üzerine çökmüştü. Aviendha dişlerini sıktı ve kendini dik durmaya zorladı. Yere yıkılarak kendini utandırmayacaktı! Ama söylendiği gibi, gitmek üzere döndü.</p>

    <p>“Ah, Aviendha, bir şey daha,” diye seslendi Melaine. “Yarın cezanı tartışacağız.”</p>

    <p>Aviendha şok içinde döndü.</p>

    <p>“Taş taşımayı bitirmediğin için,” dedi Melaine enkazı süzerek. “Ve yeterince hızlı öğrenmediğin için. Şimdi git.”</p>

    <p>Aviendha içini çekti. Bir soru seansı daha ve hak etmediği bir ceza daha. Bunların arasında bir tür bağlantı vardı. Ama ne?</p>

    <p>Şu anda bu konuda düşünemeyecek kadar bitkindi. Tek istediği yatmaktı. Tehlikeli bir biçimde, kendini Caemlyn sarayındaki yumuşak, rahat şilteleri hatırlarken buldu. Bu düşünceleri zorla aklından çıkardı. Yastıklar ve kaz tüyü yorganlar içinde o kadar derin uyursanız o kadar gevşerdiniz ki, geceleyin biri sizi öldürmeye çalışsa bile uyanmazdınız! Elayne’in onu o yumuşak tüylü ölüm tuzaklarında uyumaya ikna etmesine nasıl izin vermişti?</p>

    <p>O düşünceyi de –tehlikeli bir düşünce– uzaklaştırırken aklına bir başka düşünce geldi. Odasında dinlenen Rand al’Thor’a dair bir düşünce. Ona gidebilirdi...</p>

    <p>Hayır! Şerefini geri alana kadar değil. Ona dilenci gibi gitmeyecekti. Ona şerefli bir kadın olarak gidecekti. Ne yanlış yaptığını çözebileceğini varsayarak.</p>

    <p>Başını iki yana salladı ve koşarak çayırın kenarındaki Aiel kampına gitti.</p>
  </div>
</body>
</html>