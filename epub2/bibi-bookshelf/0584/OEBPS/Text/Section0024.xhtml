<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="14. Bir Kutu Açılıyor">14<br/>
    Bir Kutu Açılıyor</h1>

    <p>“Demek bu Gölgeruhlulardan biri,” dedi Sorilea. Beyaz saçlı Bilge tutsağın çevresinde dolaşarak düşünceli düşünceli Semirhage’e baktı. Elbette, Cadsuane Sorilea gibi birinin korkacağını düşünmemişti. Aiel kadın haşin bir yaratıktı, fırtına ardına fırtınaya direnmiş, rüzgârların önünde sabır göstermiş bir heykel gibiydi. Aieller arasında bu Bilge özellikle bir güç timsaliydi. Al’Thor’a Bandar Eban’dan rapor getirenlerle birlikte, malikâneye yeni gelmişti.</p>

    <p>Cadsuane Rand al’Thor’u takip eden Aieller arasında pek çok şey bulmayı beklemişti: haşin savaşçılar, tuhaf âdetler, şeref ve sadakat, incelik ve politika konusunda deneyimsizlik. Haklı çıkmıştı. Ama bulmayı beklemediği şey dengiydi. Özellikle de, zar zor yönlendirebilen bir Bilge’de bulmayı beklememişti. Ama, tuhaf bir biçimde, kösele suratlı Aiel kadını bu şekilde görüyordu.</p>

    <p>Sorilea’ya güvendiğinden değil. Bilge’nin kendi hedefleri vardı ve o hedefler Cadsuane’inki ile tam olarak uyumlu olmayabilirlerdi. Ama Sorilea’yı becerikli bulmuştu ve bugünlerde bu dünyada bu sözcüğü hak eden pek az insan vardı.</p>

    <p>Semirhage aniden irkildi ve Sorilea başını yana eğdi. Terkedilmiş bu sefer süzülmüyordu; dimdik duruyordu, üzerinde sert kahverengi elbise vardı ve kısa, siyah saçları taranmamış, dağınıktı. Hâlâ bir üstünlük ve kontrol duygusu saçıyordu. Tıpkı, benzer bir durumda olsa, Cadsuane’in yapacağı gibi.</p>

    <p>“Bu örgüler nedir?” diye sordu Sorilea işaret ederek. Söz konusu örgüler Semirhage’in zaman zaman irkilmesine yol açıyordu.</p>

    <p>“Benim özel numaralarımdan,” dedi Cadsuane örgüleri çözüp, nasıl yapılacağını göstermek için yeniden örerek. “Her birkaç dakikada bir deneklerin kulaklarında bir çınlama ve gözlerinde bir çakma yaratıyor ve böylece uykuya dalmalarını engelliyor.”</p>

    <p>“Onu yorarak konuşturmayı umuyorsun,” dedi Sorilea Terkedilmiş’i inceleyerek.</p>

    <p>Semirhage’in duymaması için örgüler kullanılıyordu elbette. İki gündür doğru düzgün uyumuyor olmasına rağmen, kadının yüzünde dingin bir ifade vardı. Gözleri açıktı, ama parlayan ışıklarla görmesi engelleniyordu. Muhtemelen bitkinliğe kapılmamak için özel bir zihinsel numarası vardı.</p>

    <p>“Bunun onu konuşturacağından kuşkuluyum,” diye itiraf etti Cadsuane. “Pof! Ancak irkilmesine sebep oluyor.” O, Sorilea ve Bair –yönlendirme yeteneği olmayan yaşlı bir Bilge– odada yalnızdı. Semirhage’in kalkanını koruyan Aes Sedailer odanın dışındaki yerlerinde oturuyorlardı.</p>

    <p>Sorilea başını salladı. “Gölgeruhlulardan biri o kadar kolay yönlendirilemez. Yine de... kısıtlamalar... düşünülünce, akıllıca bir şey denemişsin.”</p>

    <p>“<em>Car’a’carn</em> ile konuşabiliriz,” dedi Bair. “Onu bu kadının bir süreliğine bize teslim edilmesine ikna edebiliriz. Birkaç gün... hassas Aiel sorgulamasına maruz kalırsa, ne istersen anlatır.”</p>

    <p>Cadsuane yorumsuzca gülümsedi. Sanki sorgulama işini bir başkasının yapmasına izin verirmiş gibi! Bu kadının sırları, müttefiklerinin ellerinde olsa bile, riske atamayacağı kadar değerliydi. “Eh, dilediğiniz gibi sorabilirsiniz,” dedi, “ama al’Thor’un dinleyeceğini sanmıyorum. Aptal oğlanın konu kadınları incitmek olduğunda nasıl olduğunu biliyorsunuz.”</p>

    <p>Bair içini çekti. Nine olacak yaştaki bu kadının ‘hassas Aiel sorgulaması’ ile uğraşacağını düşünmek tuhaf geliyordu.</p>

    <p>“Evet,” dedi. “Haklısın sanırım. Rand al’Thor tanıdığım tüm diğer klan şeflerinden iki kat daha inatçı. Aynı zamanda, iki kat daha kibirli. Kadınların acıya erkekler kadar iyi dayanamadığını düşünmek!”</p>

    <p>Cadsuane buna hıhladı. “Dürüst olmak gerekirse, ben bu kadını asıp kırbaçlamayı düşündüm. Al’Thor’un yasakları kararsın gitsin! Ama işe yarayacağını sanmıyorum. Pof! Bu kadını konuşturmak için acıdan başka bir şey bulmamız gerekecek.”</p>

    <p>Sorilea hâlâ Semirhage’e bakıyordu. “Onunla konuşmak istiyorum.”</p>

    <p>Cadsuane bir jest yaptı ve Semirhage’in işitmesini, görmesini ve konuşmasını engelleyen örgüler dağıldı. Kadın görüş alanını temizlemek için gözlerini –yalnızca bir kez– kırptı, sonra Sorilea ile Bair’e döndü. “Ah,” dedi. “Aieller. Eskiden ne kadar iyi hizmetkârlardınız. Söylesenize, yeminlerinize ihanet ettiğinizi bilmek canınızı ne kadar yakıyor? Atalarınız soylarının ellerinin kaç ölümle lekelendiğini bilse cezalandırılmak için yalvarırdı.”</p>

    <p>Sorilea tepki vermedi. Cadsuane al’Thor’un Aieller hakkında açıkladığı birkaç şeyi biliyordu, ikinci üçüncü elden alınmış bilgiler. Al’Thor Aiellerin eskiden Yaprağın Yolu’nu takip ettiklerini, zarar vermemeye yeminli olduklarını, sonra yeminlerinden döndüklerini iddia ediyordu. Cadsuane bu söylentiler hakkında daha fazlasını öğrenmekle ilgileniyordu. Semirhage’in o savları desteklediğini duymak da ilgisini çekmişti.</p>

    <p>“Beklediğimden çok daha insansı görünüyor,” dedi Sorilea Bair’e. “İfadeleri, ses tonu, aksanı tuhaf, ama anlaması kolay. Bunu beklememiştim.”</p>

    <p>Bu yorum üzerine Semirhage’in gözleri bir anlığına kısıldı. Garip. Bu, cezaların getirdiğinden daha güçlü bir tepkiydi. Işık ve ses patlamaları yalnızca hafif, istemsiz irkilmelere yol açmıştı. Ama Sorilea’nın yorumu Semirhage’i duygusal bir düzeyde etkilemiş gibiydi. Cadsuane’in uzun zamandır başarısız olduğu yerde gerçekten de Bilgeler başarılı olabilir miydi?</p>

    <p>“Sanırım hatırlamamız gereken bu,” dedi Bair. “Bir kadın, ne kadar yaşlı olursa olsun, ne sırlar hatırlıyor olursa olsun, yalnızca bir kadındır. Eti kesilebilir, kanı dökülebilir, kemikleri kırılabilir.”</p>

    <p>“Aslında, neredeyse hayal kırıklığına uğramış hissediyorum Cadsuane Melaidhrin,” dedi Sorilea ak saçlı kafasını iki yana sallayarak. “Bu canavarın çok küçük dişleri var.”</p>

    <p>Semirhage başka tepki vermedi. Yeniden kendine hâkim olmuştu, yüzü dingin, gözleri azametliydi. “Siz yeni, yeminsiz Aieller ve şeref anlayışınız hakkında bir şeyler duydum. Klanlarınızın üyelerinin kendilerini utandırması için ne kadar acı ve sıkıntı gerekeceğini araştırmak çok hoşuma gidecek. Söylesenize, içinizden birinin bir demirciyi öldürüp etini yemesi için, onu ne kadar zorlamam gerekir sizce?”</p>

    <p>Aieller arasında demircilerin neredeyse kutsal konumunu bildiğine göre, bilgisi ‘bir şeylerden’ daha fazlaydı. Sorilea yorum karşısında gerildi, ama üzerinde durmadı. Dinlemeye karşı olan örgüyü yeniden ördü, sonra durdu ve Semirhage’in gözlerinin önündeki ışık kürelerini de geri getirdi. Evet, Güç’te zayıftı, ama hızlı öğreniyordu.</p>

    <p>“Onu bu şekilde tutmak akıllıca mı?” diye sordu Sorilea. Ses tonu, karşısında başkası olsa sormak yerine emir vereceğini ima ediyordu. Sözlerini Cadsuane için yumuşatmıştı ve bu Cadsuane’in dudaklarına bir gülümseme getirecekti neredeyse. O ve Sorilea iki yaşlı şahin gibiydiler. Oturup hükmetmeye alışıktılar ve şimdi komşu ağaçlara yuva kurmaya zorlanmışlardı. İkisi için de saygı göstermek kolay değildi.</p>

    <p>“Benim seçme şansım olsa,” diye devam etti Sorilea, “sanırım onun gırtlağını keserdim ve cesedini kurusun diye tozlara atardım. Onu bu şekilde canlı tutmak, çalı karayılanını evcil hayvan olarak beslemeye benziyor.”</p>

    <p>“Pof!” dedi Cadsuane yüzünü buruşturarak. “Tehlike konusunda haklısın, ama onu şimdi öldürmek çok daha kötü olur. Al’Thor öldürdüğü Terkedilmişlerin sayısını bana tam olarak veremiyor –ya da vermiyor, ama en azından yarısının hâlâ hayatta olduğunu ima ediyor. Son Savaş’ta savaşmak üzere orada olacaklar ve Semirhage’ten öğreneceğimiz her örgü, bizi şaşırtmak için kullanabilecekleri örgülerden birinin daha eksilmesi demek.”</p>

    <p>Sorilea ikna olmuş görünmüyordu, ama daha fazla ısrar etmedi. “Ya nesne?” dedi. “Onu görebilir miyim?”</p>

    <p>Cadsuane neredeyse hayır diye tersleyecekti. Ama... Sorilea Cadsuane’e Yolculuğu öğretmişti, inanılmaz ölçüde güçlü bir araç. Bu bir armağandı, bu şekilde ona elini uzatmıştı. Cadsuane’in bu kadınlarla çalışması gerekliydi, özellikle de Sorilea ile. Al’Thor tek bir kadının idare edebileceğinden daha büyük bir projeydi.</p>

    <p>“Benimle gelin,” dedi Cadsuane ahşap odadan çıkarak. Bilgeler takip ettiler. Dışarıda, Cadsuane Aes Sedailere –Daigian ile Sarene– Semirhage’in uyanık, gözlerinin açık kaldığından emin olmaları talimatını verdi. İşe yarayacak gibi değildi, ama şu anda Cadsuane’in elindeki en iyi strateji buydu.</p>

    <p>Ama... Sorilea’nın yorumu üzerine Semirhage’in o anlık bakışı, o öfke izi de vardı. Bir insanın öfkesini kontrol edebilirseniz, diğer duygularını da kontrol edebilirdiniz. İşte bu yüzden al’Thor’a öfkesine hâkim olmayı öğretmeye bu kadar çok odaklanmıştı.</p>

    <p>Kontrol ve öfke. Sorilea ne demişti de tepki almıştı? Semirhage’in hayal kırıklığı uyandıracak derecede insan göründüğünü söylemişti. Sanki Sorilea Terkedilmişlerden birinin bir Myrdraal ya da Draghkar kadar çarpık olmasını beklermiş gibi. Neden olmasın? Terkedilmişler üç bin senedir efsane karakterlerdi, karanlık ve gizem dolu gölgelerdi. Onların pek çok açıdan Karanlık Varlık’ın takipçilerinin en insansı olanları olduğunu öğrenmek hayal kırıklığı uyandırabilirdi: küçük, yıkıcı ve kavgacı. En azından, al’Thor bu şekilde davrandıklarını iddia ediyordu. Adam onlara tuhaf bir biçimde aşinaydı.</p>

    <p>Ama Semirhage kendini bir insandan daha fazlası olarak görüyordu. O tavır, o çevresine hâkimiyet onun için bir güç kaynağıydı.</p>

    <p>Cadsuane başını iki yana salladı. Çok fazla sorun, çok az zaman. Ahşap koridorun kendisi de al’Thor denen çocuğun aptallıklarının bir başka işaretiydi; Cadsuane hâlâ tatsızlık ölçüsünde güçlü bir duman kokusu alabiliyordu. Malikânenin önündeki kocaman delik –yalnızca kumaşla örtülmüştü– bahar gecesi boyunca içeriye soğuk hava alıyordu. Buradan taşınmaları gerekirdi, ama al’Thor onu kovalamalarına izin vermeyeceğini söylemişti.</p>

    <p>Al’Thor Son Savaş’ı dört güzle bekliyor gibiydi. Ya da belki yalnızca pes etmişti. Oraya varmak için, tıpkı hana gitmek için kar yığınlarını yara yara geçen bir gece yolcusu gibi, insanların önemsiz didişmelerini yarıp geçmesi gerektiğini hissediyordu. Sorun şuydu ki, al’Thor Son Savaş’a hazır değildi. Cadsuane bunu konuşma tarzından, davranış tarzından anlayabiliyordu. Dünyaya o karanlık, neredeyse sersemlemiş ifadeyle bakışından. Şu anda olduğu adam dünyanın kaderini belirlemek üzere Karanlık Varlık’la yüzleşirse, Cadsuane tüm insanlar adına korkardı.</p>

    <p>Cadsuane ve iki Bilge, Cadsuane’in malikânedeki odasına vardılar: öndeki ezik çayırı ve kampı gören, sağlam, zarar görmemiş bir oda. Dekorasyon konusunda pek az talepte bulunmuştu: sağlam bir yatak, kilitlenebilir bir sandık, bir ayna ve sehpa. Başka şeylerle uğraşamayacak kadar yaşlı ve sabırsızdı.</p>

    <p>Sandık yalnızca bir aldatmacaydı; içinde biraz altın ve bazı görece önemsiz nesneleri saklıyordu. Sahip olduğu en kıymetli eşyaları –<em>ter’angreal</em> süslerini– ya üzerinde taşıyor ya da ayna masasının üzerindeki gösterişsiz belge kutusuna kilitliyordu. Meşeden yapılmış, kötü cilalı eski kutuda, kullanılmış görünmesine yetecek kadar ezik ve çukur vardı –ama diğer eşyaların yanında uyumsuz kaçacak kadar da hırpani değildi. Sorilea kapıyı üçünün arkasından kaparken, Cadsuane kutunun tuzaklarını etkisiz hale getirdi.</p>

    <p>Pek az Aes Sedai’nin Tek Güç’ü yeni şekillerde kullanmanın yollarını öğrenmesi ona garip geliyordu. Zamanın sınadığı, geleneksel örgüleri öğreniyorlardı, ama başka neler yapabileceklerini hiç düşünmüyorlardı. Doğru, Tek Güç’le deney yapmak felakete yol açabilirdi, ama tehlike yaratmadan pek çok basit geliştirme yapılabilirdi. Bu kutunun üzerine bıraktığı örgü de onlardan biriydi. Son zamanlara dek Ateş, Ruh ve Hava’dan yapılan ve kutuyu biri izinsiz açmaya kalkarsa içindeki belgeleri yok eden standart örgüyü kullanıyordu. Etkili, ama pek yaratıcı değil.</p>

    <p>Yeni örgüsü çok daha kullanışlıydı. Kutudaki nesneleri yok etmiyordu –Cadsuane onların yok edilebileceklerinden emin değildi. Bunun yerine, görünmez olacak şekilde içe alınmış örgüler, kıvrımlı Hava iplikleri yolluyor, kutu açıldığında odadaki herkesi yakalıyordu. Sonra bir başka örgü büyük bir şamata çıkarıyor, yüz boru çalınıyormuş gibi bir ses çıkıyor, bir yandan da havada ışıklar çakarak alarm veriyordu. Biri kutuyu açar, yerinden oynatır, hatta en narin Tek Güç ipliğiyle dokunursa bile, örgüler yine harekete geçiyordu.</p>

    <p>Cadsuane kapağı kaldırdı. Abartılı önlemler gerekliydi. Çünkü bu kutunun içinde, çok ciddi bir tehlike arz eden iki nesne vardı.</p>

    <p>Sorilea yaklaşıp kutunun içindekilere baktı. Biri otuz santim boyunda, elinde bir küre tutan bilge, yaşlı bir adam heykelciğiydi. Diğeri ise siyah metalden bir tasma ve iki bilezikten oluşuyordu: bir erkek için yapılmış bir <em>a’dam.</em> Bu <em>ter’angreal</em>’le, bir kadın yönlendirebilen bir adamı köleye çevirebilir, onun Tek Güç’e dokunma yeteneğini kontrol edebilirdi. Tasmayı sınamamışlardı. Al’Thor bunu yasaklamıştı.</p>

    <p>Sorilea tısladı. Heykeli görmezden geldi ve bileziklerle tasmaya odaklandı. “Bu nesne şer taşıyor.”</p>

    <p>“Evet,” dedi Cadsuane. Basit bir nesne için ‘şer’ sözcüğünü nadiren kullanırdı, ama bu nesne hak ediyordu. “Nynaeve al’Meara bu şeyden biraz anladığını iddia ediyor. Kızın bu şeyleri <em>nereden</em> bildiğini ağzından koparamamış olsam da, yalnızca tek bir erkek <em>a’dam</em> olduğunu bildiğini ve onun okyanusa atılmasını ayarladığını söylüyor. Ama onun yok edilmesine şahsen tanık olmadığını da itiraf ediyor. Seanchanlar tarafından örnek olarak kullanılmış olabilir.”</p>

    <p>“Bunu görmek huzursuz edici,” dedi Sorilea. “Gölgeruhlulardan, hatta Seanchanlardan biri onu bununla yakalasa...”</p>

    <p>“Işık hepimizi korusun,” diye fısıldadı Bair.</p>

    <p>“Ve bunlara sahip olanlar, al’Thor’un barış yapmak istediği halk, öyle mi?” Sorilea başını iki yana salladı. “Bu rezaletin yaratılması kan davası için haklı sebeptir. Buna benzer başkaları olduğunu duydum. Onlardan ne haber?”</p>

    <p>“Başka yere saklandı,” dedi Cadsuane kapağı kapayarak. “Ele geçirdiğimiz kadın <em>a’dam</em>’ı ile birlikte. Bazı tanıdıklar –dünyadan el etek çekmiş Aes Sedailer– zayıflıklarını keşfetmek için sınıyorlar onları.” <em>Callandor</em> da onlardaydı. Cadsuane onu gözünün önünden ayırmaktan nefret ediyordu, ama kılıcın hâlâ keşfedilebilecek sırlar barındırdığını hissediyordu.</p>

    <p>“Bunu burada tutmamın sebebi, bir erkek üzerinde denemenin bir yolunu bulmak istemem,” dedi. “Zayıflığını keşfetmek için en iyi yol bu olur. Ama al’Thor Asha’manlarından birine takmama izin vermiyor. Kısa bir süre için bile olsa.”</p>

    <p>Bu Bair’i huzursuz etli. “Bir mızrağın gücünü, onu birine saplayarak sınamaya benziyor,” diye mırıldandı.</p>

    <p>Ama Sorilea başını sallayarak onayladı. O anlıyordu.</p>

    <p>Bu kadın <em>a’dam</em>’larını ele geçirdikten sonra Cadsuane’in yaptığı ilk şey, bir tanesini takmak ve ondan kaçmanın yollarını aramak olmuştu. Bunu son derece kontrollü koşullar altında yapmıştı elbette, yanında onun <em>a’dam</em>’dan kurtulmasına yardım edecek güvenilir kadınlar varken yapmıştı. Sonunda olan da bu olmuştu. Cadsuane kendi başına <em>a’dam</em>’ı çıkarmanın yolunu bulamamıştı.</p>

    <p>Ama düşmanınız size bir şey yapmayı planlıyorsa, ona nasıl karşı çıkacağınızı keşfetmeliydiniz. Bu, kendi kendinizi tasmaya vurmanız anlamına gelse bile. Al’Thor bunu göremiyordu. Sorduğu zaman, yalnızca ‘o lanet kutu’ ve dayak yemek hakkında homurdanmıştı.</p>

    <p>“O adam hakkında bir şeyler yapmamız gerek,” dedi Sorilea, Cadsuane ile göz göze gelerek. “Son görüşmemizden bu yana daha da kötüleşti.”</p>

    <p>“Öyle,” dedi Cadsuane. “Benim vereceğim eğitimden kaçınmayı başardı.”</p>

    <p>“O zaman tartışalım,” dedi Sorilea bir tabure çekerek. “Bir plan yapılmalı. Herkesin iyiliği için.”</p>

    <p>“Herkesin iyiliği için,” diye onayladı Cadsuane. “En çok da al’Thor’un iyiliği için.”</p>
  </div>
</body>
</html>