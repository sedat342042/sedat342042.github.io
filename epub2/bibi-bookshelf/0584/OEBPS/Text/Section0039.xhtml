<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="29. Bandar Eban’a Giderken">29<br/>
    Bandar Eban’a Giderken</h1>

    <p><em>Moiraine Damodred benim zayıflığım yüzünden öldü.</em></p>

    <p>Rand devasa kapılardan geçip Bandar Eban’a girerken Tai’daishar’ı yürüme hızına yavaşlattı. Aieller önden, maiyeti arkasından geliyordu. Kapılara şehrin mührünün oyulduğu söyleniyordu, ama açık olduklarından onları göremiyordu.</p>

    <p><em>Murandy tepelerinde kellesini uçurduğum o isimsiz Karanlıkdostu. Yanındakilerin nasıl göründüğünü unuttum, ama o kadının yüzünü asla unutmayacağım.</em></p>

    <p>Listeyi kafasından geçiriyordu. Artık neredeyse gündelik bir ayin olmuştu, onun elleriyle öldürdüğü ya da onun eylemleri yüzünden ölen kadınların isimleri. Şehrin içindeki sokak sıkı topraktandı ve yol kavşaklarında tekerlek izleri birbirlerini kesiyordu. Burada toprak Rand’ın alışık olduğundan daha hafifti.</p>

    <p><em>Colavaere Saighan ben onu dilenciye döndürdüğüm için öldü.</em></p>

    <p>Domanlıların yanından geçti. Kadınlar incecik elbiseler içindeydi, erkeklerin ince bıyıkları ve rengârenk ceketleri vardı. Buradaki yolların kenarlarına tahta kaldırımlar yapılmıştı ve insanlar onların üzerine doluşmuş, izliyordu. Rand bayrakların ve sancakların rüzgârda çırpındığını duyabiliyordu. Şehirde onlardan çok var gibiydi.</p>

    <p>Liste hep Moiraine’le başlıyordu. En çok o isim canını yakıyordu, çünkü onu kurtarabilirdi. Kurtarmalıydı. Moiraine onun uğruna kendisini feda ettiği için Rand kendinden nefret ediyordu.</p>

    <p>Bir çocuk kaldırımdan inip sokağa koşacak oldu, ama babası onu elinden yakaladı ve kalabalığın arasına çekti. İnsanların bazıları öksürüp mırıldanıyordu, ama çoğu sessizdi. Rand’ın sıkı toprakta yürüyen birliklerinin sesi o sessizlikte gök gürültüsü gibi geliyordu.</p>

    <p>Lanfear yine dirilmiş miydi? Ishamael geri dönebiliyorsa, o da dönmüş olabilir miydi? Bu durumda, Moiraine’in ölümü boşa olmuştu ve Rand’ın korkaklığı daha da can yakıcıydı. Bir daha asla. Liste kalacaktı, ama yapılması gerekeni yapmayacak kadar zayıf olmayacaktı bir daha.</p>

    <p>Kaldırımdaki insanlar tezahürat yapmıyordu. Eh, Rand özgürlük dağıtmak için gelmemişti. Yapılması gerekeni yapmak için gelmişti. Belki Graendal’ı burada bulurdu; Asmodean kadının kırsalda olduğunu söylemişti, ama bu uzun zaman önceydi. Eğer onu bulursa, belki işgalinin vicdan azabını hafifletirdi.</p>

    <p>Artık vicdanı var mıydı? Karar veremiyordu.</p>

    <p><em>Cosaida Chareenlerinden Liah’yı, kendi iyiliği için olduğuna inanarak ben öldürdüm.</em> Tuhaf bir biçimde, Lews Therin de onunla birlikte adları saymaya başladı; kafasının içinde garip bir yankı.</p>

    <p>İleride, büyük bir Aiel grubu şehir meydanında durmuş, onu bekliyordu. Meydanın ortasında at şeklinde bakır çeşmeler köpüklü bir dalganın üzerinden atlıyordu. Çeşmenin önünde atlı bir adam, çevresinde şeref muhafızları ile bekliyordu. Sağlam yapılı, kare yüzlü, derisi kırışmış, kır saçlı bir adamdı. Alnı, Cairhien askerleri arasında yaygın olan moda uyarınca tıraşlanıp pudralanmıştı. Dobraine güvenilir bir adamdı, en azından bir Cairhienli ne kadar güvenilir olabiliyorsa o kadar.</p>

    <p><em>Demir Dağ Taardadlarından Sendara, Dumanlı Su Miagomalarından Lamelle, Kızıl Tuz Goshienlerinden Andhilin.</em></p>

    <p><em>Ilyena Therin Moerelle,</em> dedi Lews Therin iki isim arasında. Rand ses etmedi. En azından deli adam yine çığlık atmıyordu.</p>

    <p>“Lord Ejder,” dedi Dobraine rahatça, Rand’a eğilerek yaklaşırken. “Bandar Eban şehrini ellerinize teslim ediyorum. Emrettiğiniz gibi düzen sağlandı.”</p>

    <p>“Senden tüm ülkede düzen sağlamanı istedim Dobraine,” dedi Rand alçak sesle. “Tek bir şehirde değil.”</p>

    <p>Asil adam hafifçe büzüldü.</p>

    <p>“Benim için Tüccarlar Konseyi’nden birini yakaladın mı?” diye sordu Rand.</p>

    <p>“Evet,” dedi Dobraine. “Milisair Chadmar. Şehrin kaosundan son kaçanlardan.” Adamın gözleri hevesliydi. Her zaman güvenilir bir adam olmuştu, ama bu bir aldatmaca mıydı? Rand son zamanlarda insanlara güvenmekte güçlük çekiyordu. En güvenilir görünenler, en dikkatli olması gerekenlerdi. Ve Dobraine Cairhienliydi. Rand oyunlar oynamaktan hoşlanan Cairhienlilerin tekine bile güvenmeye cesaret edebilir miydi?</p>

    <p><em>Moiraine Cairhienliydi. Ona güveniyordum. Genellikle.</em></p>

    <p>Belki Dobraine Rand’ın Arad Doman kralı olarak onu seçmesini umuyordu. Adam Cairhien naibiydi, ama pek çok diğeri gibi o da Rand’ın Güneş Tahtı için Elayne’i düşündüğünü biliyordu.</p>

    <p>Eh, Rand bu krallığı Dobraine’e verebilirdi. Adam çoğundan daha iyiydi. Rand adama başını sallayarak yolu göstermesini istedi. Dobraine isteneni yaparak, Aiellerle birlikte geniş bir yan sokağa döndü. Rand içinden listeyi sayarak devam etti.</p>

    <p>Buradaki binalar yüksek ve kare şeklindeydi. Üst üste yığılmış kutulara benziyorlardı. Çoğunda balkonlar vardı ve balkonlar da aşağıdaki kaldırımlar gibi tıka basa doluydu.</p>

    <p>Rand’ın listesindeki her isim ona acı veriyordu, ama o acı artık tuhaf, uzak bir şeydi. Duyguları... Semirhage’i öldürdüğü günden beri farklıydı. Semirhage ona vicdan azabını ve acısını gömmeyi öğretmişti. Kadın onu zincire vurmayı düşünmüştü, ama bunun yerine ona güç vermişti.</p>

    <p>Rand listeye onun ve Elza’nın isimlerini ekledi. Orada olmaya hakları yoktu. Semirhage bir kadından çok canavardı. Elza da ona ihanet etmişti; baştan beri Gölge’ye hizmet ediyordu. Ama Rand yine de isimleri ekledi. Rand onların öldürülmeleri konusunda diğerleri kadar sorumluydu. Hatta daha fazla. Moiraine’i kurtarmak için Lanfear’ı öldürmeye gönülsüz davranmıştı, ama yeniden yakalanmamak için Semirhage’i şerateşle öldürüp, varoluştan silmişti.</p>

    <p>Eyerinde, bir kesede taşıdığı şeyi yokladı. Pürüzsüz bir heykelcikti. Cadsuane’e hizmetkârlarının heykelciği kadının odasından aldığını söylememişti. Cadsuane sürüldüğüne göre, asla söylemeyecekti de. Kadının hâlâ maiyetinin peşinden geldiğini, yüzünü bir daha göstermemesi emrinin sınırlarını zorladığını biliyordu. Ama Cadsuane Rand’ın emrettiği gibi yapıyordu ve bu yüzden Rand üzerinde durmuyordu. Onunla konuşmayacaktı ve kadın da onunla konuşmayacaktı.</p>

    <p>Cadsuane bir araçtı ve o araç etkisiz olmuştu. Rand onu kenara attığı için pişman değildi.</p>

    <p><em>Soğuk Zirve Miagomalarından Mızrağın Kızı Jendhilin,</em> diye düşündü. Lews Therin de onunla birlikte mırıldandı. Liste fazla uzundu. Rand ölene kadar daha da uzayacaktı.</p>

    <p>Ölüm artık onu endişelendirmiyordu. Sonunda, Lews Therin’in bütün bunların bitmesi feryatlarını anlamaya başlamıştı. Rand ölmeyi hak ediyordu. Bir adamın bir daha asla doğmamasını sağlayacak kadar güçlü bir ölüm var mıydı? Sonunda listenin sonuna geldi. Eskiden, isimleri unutmamak için kendi kendine tekrarlıyordu. Artık bu imkânsızdı; istese de onları unutamazdı. Onları, kendisinin ne olduğunu hatırlamak için tekrarlıyordu.</p>

    <p>Ama Lews Therin’in ekleyecek bir ismi daha vardı. <em>Elmindreda Farshaw,</em> diye fısıldadı.</p>

    <p>Rand Tai’daishar’ın dizginlerini çekti ve Aieller, Saldaealı süvariler ve kamp hizmetkârlarından oluşan alayı sokağın ortasında durdurdu. Dobraine beyaz aygırının üzerinde sorarcasına döndü.</p>

    <p><em>Onu öldürmedim!</em> diye düşündü Rand. <em>Lews Therin, o yaşıyor. Onu öldürmedik! Her durumda, suç Semirhage’teydi.</em></p>

    <p>Sessizlik. Rand parmaklarının onun derisini nasıl sıktığını hissedebiliyordu hâlâ; kudretsiz, ama aynı zamanda son derece güçlü. Eylemlerinin ardında Semirhage olsa bile, Min’i uzaklara gönderip koruyamayacak kadar zayıf olan Rand’dı.</p>

    <p>Onu göndermemişti. Zayıf olduğu için değil, içindeki bir parça artık aldırış etmediği için. Min’e değil –onu deli gibi seviyordu ve her zaman sevecekti. Ama ölüm, acı ve yıkımın onu takip ettiğini, onları bir pelerin gibi peşinde sürüklediğini biliyordu. Min burada ölebilirdi, ama onu gönderirse, yine de tehlikede olacaktı. Rand’ın düşmanları onun Min’i sevdiğini tahmin ediyordu muhtemelen.</p>

    <p>Güvenlik yoktu. Min ölürse, onu da listeye ekleyecekti ve acısını çekecekti.</p>

    <p>Neden durduğu sorgulanamadan yine harekete geçti. Tai’daishar’ın nalları rutubetten gevşeyen toprak sokakları dövdü. Buraya sık sık yağmur yağıyordu; Bandar Eban kuzeybatının en büyük limanıydı. Güneydekiler kadar büyük bir şehir olmasa da, aynı ölçüde etkileyiciydi. Tahtadan inşa edilmiş kare ev sıraları ikinci ve üçüncü katlarda çıkıntı yapıyordu. Çocukların oyun blokları gibi, katlara bölünmüş kusursuz kareler halinde üst üste yığılmışlardı. Şehri dolduruyorlar, hafif bir eğimle geniş limana doğru iniyorlardı.</p>

    <p>Şehrin en geniş olduğu yer limandı. Okyanusu içecekmiş gibi, ağzını ardına dek açmış bir insan kafası gibi görünüyordu. Rıhtımlar hemen hemen boştu; Deniz Halkı gemilerinden –üç direkli yelkenliler– ve trol teknelerinden başka demir atmış gemi yoktu. Limanın büyüklüğü, gemiler olmayınca, oranın daha da ıssız görünmesine sebep oluyordu.</p>

    <p>Bandar Eban’da her şeyin yolunda olmadığını gösteren ilk işaret buydu.</p>

    <p>Hemen hemen boş liman dışında, şehrin en çarpıcı tarafı bayraklardı. Ne kadar mütevazı olursa olsun her binaya dikilmiş ya da asılmışlardı. O bayrakların çoğu o binada yapılan işi ilan ediyordu –Caemlyn’de basit, tahta bir tabelanın yapacağı gibi. Bayraklar çoğundan daha gösterişliydi, parlak renklere sahiptiler ve binaların üzerinde rüzgârda dalgalanıyorlardı. Çoğu binanın yanından, onlara uyan, duvar halılarına benzeyen bayraklar sarkıyordu ve parlak harflerle her dükkânın sahibini, usta zanaatkârını ya da tüccarını ilan ediyordu. Evlerde bile, içinde yaşayan ailenin isimlerini açıklayan bayraklar vardı.</p>

    <p>Bakır tenli, siyah saçlı Domanlılar parlak giysileri tercih ediyordu. Doman kadınları, utanç verici ölçüde ince elbiseleriyle ünlüydüler. Domanlı genç kızların küçük yaşlardan itibaren erkekleri yönlendirme sanatı konusunda eğitilerek evlenme çağına hazırlandıkları söyleniyordu.</p>

    <p>Onların yol kenarlarında dikilip izlemelerini görmek, Rand’ı karanlık düşüncelerinden sıyırmaya yetmeliydi. Belki bir sene önce olsa alık alık bakardı, ama artık onlara bakmıyordu bile. Aslında, Doman halkının bu şekilde bir araya toplandıklarında çok daha az çarpıcı olduğunu düşündü. Yabanotlarının arasında bir çiçek görülecek manzaradır, ama her gün çiçek tarhlarının yanından geçiyorsanız, hiçbiri dikkatinizi çekmez.</p>

    <p>Ne kadar dalgın olursa olsun, kıtlığın izlerini görebiliyordu. Yüzleri süzülmüş çocuklar, yanakları çökmüş yetişkinler. Bu şehir birkaç hafta önce kargaşa içindeydi, ama Dobraine ve Aieller düzeni sağlamıştı. Binaların bazılarında özensizce onarılmış pencereler ya da kırık tahtalar vardı. Bayrakların bazılarının yırtıldığı ve alelacele dikildiği açıktı. Kanun uygulanıyordu, ama kanunsuzluk hâlâ taze bir anıydı.</p>

    <p>Rand’ın grubu merkezdeki yol kavşağına geldi. Kocaman, dalgalanan bayraklar buranın Arandi Meydanı olduğunu ilan ediyordu. Dobraine alayı doğuya çevirdi. Cairhienlinin yanındaki Aiellerin çoğu, <em>siswai’aman</em> olduklarını anlatan kırmızı baş bantları takmıştı. Ejderin Mızrakları. Rhuarc yirmi bin Aiel’in şehrin çevresinde ve yakındaki kasabalarda kamp kurmasını sağlamıştı; şimdiye dek Domanlılar bu Aiellerin Yenidendoğan Ejder’i izlediklerini öğrenmiş olmalıydı.</p>

    <p>Rand Deniz Halkı gemilerinin –sonunda– güneyden tahılla gelebildiklerine memnun olmuştu. Bir umut, düzenin sağlanmasında Dobraine ve Aieller kadar işe yarardı.</p>

    <p>Alay şehrin zengin mahallesine döndü. Rand evlerin daha şatafatlı olduğu yeri nerede bulacağını biliyordu: rıhtımlardan mümkün olduğunca uzak, ama yine de şehir duvarlarından rahat bir mesafe uzakta. Rand zenginleri haritaya bakmadan bulabilirdi. Şehrin yerleşimi o mekânı talep ediyordu neredeyse.</p>

    <p>Bir at Rand’ın yanına yanaştı. Rand başta Min olduğunu varsaydı –ama hayır, Min arkada, Bilgelerin yanında at sürüyordu. Min artık ona farklı gözle mi bakıyordu, yoksa Rand’a mı öyle geliyordu? Min onun yüzünü her gördüğünde boğazındaki parmaklarını mı hatırlıyordu?</p>

    <p>Yanına gelen Merise’ti. Sakin, boz bir at sürüyordu. Aes Sedailer Rand’ın Cadsuane’i sürgüne göndermesine çok kızmışlardı. Bu hiç şaşırtıcı değildi. Aes Sedailer çok sakin ve kontrollü görünmekten hoşlanırdı, ama Merise ve diğerleri Cadsuane’e, köyü ziyaret eden bir kralın karşısındaki bir hancı kadar yaltaklanıyordu.</p>

    <p>Tarabonlu kadın bugün şalını takarak, Yeşil Ajah’la bağlantılı olduğunu ilan etmeyi tercih etmişti. Belki de yetkesini dayatma çabasıyla takmıştı onu. Rand içten içe göğüs geçirdi. Bir yüzleşme beklemişti, ama yolculuğun bunu herkesin öfkesi dinene kadar geciktireceğini ummuştu. Cadsuane’e bir açıdan saygı duyuyordu, ama ona hiç güvenmemişti. Başarısızlığın sonuçları olmalıydı ve onun işini gördükten sonra çok rahatlamıştı. Artık kadının iplerine dolanmayacaktı.</p>

    <p>En azından daha az ipe dolanacaktı.</p>

    <p>“Bu sürgün tam bir saçmalık Rand al’Thor,” dedi Merise önemsemezce. Onu, belki zorla bir şeyler yaptırmak daha kolay olsun diye, bilinçli olarak mı kızdırmaya çalışıyordu? Aylarca Cadsuane’le uğraştıktan sonra, bu kadının soluk taklidi neredeyse komikti.</p>

    <p>“Ondan af dilemelisin,” diye devam etti Merise. “Bizimle birlikte yolculuk etmeye tenezzül etti, ama senin anlamsız kısıtlamaların yüzünden bu sıcakta pelerin kullanıp, başlığını takmak zorunda kalıyor. Kendinden utanmalısın.”</p>

    <p>Yine Cadsuane. Rand onun emrinde boşluk bulmasına izin vermemeliydi.</p>

    <p>“Ee?” diye sordu Merise.</p>

    <p>Rand başını çevirdi ve Merise’in gözlerine baktı. Son birkaç saat içinde şok edici bir şey öğrenmişti. İçindeki kaynayan öfkeyi bastırarak –<em>cuendillar</em> olarak– uzun süredir kavrayamadığı bir şey anlamıştı.</p>

    <p>İnsanlar öfkeye tepki vermiyorlardı. Taleplere tepki vermiyorlardı. Sessizlik ve sorular çok daha etkiliydi. Gerçekten de, tam eğitimli bir Aes Sedai olan Merise bu ifadenin önünde büzüldü.</p>

    <p>Rand ifadesine duygu katmadı. Öfkesi, kızgınlığı, tutkusu... hâlâ orada, içinde gömülüydü. Ama onu buzla kaplamıştı, soğuk ve kıpırtısızdı. Semirhage’in ona gitmeyi öğrettiği yerin –boşluk gibi olan, ama çok daha tehlikeli yerin– buzuydu.</p>

    <p>Belki de Merise onun içindeki donmuş öfkeyi sezebiliyordu. Ya da belki diğer şeyi seziyordu, o... gücü kullandığı gerçeğini. Lews Therin uzaktan uzağa ağlamaya başladı. Rand ne zaman Semirhage’in tasmasından kaçmak için yaptığı şeyi düşünse, deli adam bunu yapıyordu.</p>

    <p>“Yaptığın şey aptalca bir hamleydi,” diye devam etti Merise. “Sen...”</p>

    <p>“Yani benim aptal olduğumu mu düşünüyorsun?” diye sordu Rand usulca.</p>

    <p>Taleplere sessizlikle, meydan okumalara sorularla karşılık ver. Ne kadar çok işe yaradığı şaşırtıcıydı. Merise sustu, sonra gözle görülür bir biçimde ürperdi. Bakışlarını Rand’ın eyerindeki keseye çevirdi. Rand orada küre tutan küçük adam heykelini taşıyordu. Rand dizginleri gevşekçe tutarak keseyi yokladı.</p>

    <p>Heykelcikle gösteriş yapmıyordu. Onu yalnızca taşıyordu, ama Merise ve diğerlerinin çoğu, dilerse kullanabileceği neredeyse sınırsız gücü biliyordu. Bu herkesin bildiğinden daha büyük bir silahtı. Onunla, Rand dünyayı bile yok edebilirdi belki. Ve heykelcik sakin sakin eyerinde oturuyordu. İnsanlar üzerinde böyle bir etkisi vardı.</p>

    <p>“Ben... Hayır, öyle düşünmüyorum,” diye itiraf etti Merise. “Her zaman değil.”</p>

    <p>“Sence başarısızlıklar cezalandırılmamalı mı?” diye sordu Rand yine yumuşak bir sesle. Neden öfkesinin kontrolünü kaybetmişti ki? Bu küçük sıkıntılar onun öfkesine, gazabına değmezdi. Biri onu çok fazla rahatsız ederse, tek yapması gereken onu bir mum gibi söndürmekti.</p>

    <p>Tehlikeli bir düşünce. Onun düşüncesi miydi? Yoksa Lews Therin’in mi? Yoksa... düşünce... bir başka yerden mi gelmişti?</p>

    <p>“Kuşkusuz çok haşin davrandın,” dedi Merise.</p>

    <p>“Çok haşin mi?” diye sordu Rand. “Onun hatasını anlıyor musun Merise? Neler olabileceğini düşündün mü? Neler olması <em>gerektiğini?</em>”</p>

    <p>“Ben...”</p>

    <p>“Her şeyin sonu Merise,” diye fısıldadı Rand. “Yenidendoğan Ejder Karanlık Varlık’ın kontrolünde. İkimiz, aynı tarafta savaşıyoruz.”</p>

    <p>Kadın sustu, sonra, “Evet,” dedi. “Ama sen de hatalar yaptın. Benzer bir felaketle sonuçlanabilirlerdi.”</p>

    <p>“Ben hatalarımın bedelini ödüyorum,” dedi Rand yüzünü çevirerek. “Onları her gün ödüyorum. Her saat. Her nefeste.”</p>

    <p>“Ben...”</p>

    <p>“Yeter.” Sözcüğü bağırarak değil, sessizce söyledi. Gözlerini gözlerine dikerek hoşnutsuzluğunu kadının tüm gücüyle hissetmesini sağladı. Merise aniden eyerinde çöktü ve iri iri açılmış gözlerle ona baktı.</p>

    <p>Yan taraftan yüksek bir çatırtı ve ardından ani bir gümbürtü geldi. Çığlıklar havayı yardı. Rand korkuyla döndü. Seyircilerle dolu bir balkon desteklerinden kurtulmuş, sokağa düşmüş, kayaya çarpan fıçı gibi kırılmıştı. Ama sesler sokağın her iki yanından gelmişti. Rand kaşlarını çattı ve döndü; <em>ikinci</em> bir balkon da –ilkinin hemen karşısındaki– düşmüştü.</p>

    <p>Merise soldu, sonra atını telaşla çevirdi ve yaralılara yardım etmeye gitti. Diğer Aes Sedailer de düşenlere Şifa vermeye koşuyordu.</p>

    <p>Rand Tai’daishar’ı dürterek yürüttü. Bu Güç’le yapılmış değildi, <em>ta’veren</em> doğasının olasılıkları değiştirmesi yüzünden olmuştu. Nereyi ziyaret ederse etsin, olağanüstü ve gelişigüzel olaylar oluyordu. Doğumlar, ölümler, düğünler ve kazalar çoğalıyordu. Rand onları görmezden gelmeyi öğrenmişti.</p>

    <p>Ama bu kadar... şiddetli... bir olay nadiren görülüyordu. Yeni güçle bağlantısından kaynaklanmadığından emin olabilir miydi? Rand’ın ulaştığı, kullandığı ve zevk aldığı o görünmeyen, ama baştan çıkarıcı güç kuyusundan? Lews Therin yaptıklarının imkânsız olması gerektiğini düşünüyordu.</p>

    <p>İnsanoğlunun Karanlık Varlık’ın zindanına delik açmalarının asıl sebebi güçtü. Yönlendirmek için yeni bir enerji kaynağı, tıpkı Tek Güç gibi, ama farklı. Yabancı, garip ve engin potansiyele sahip. O güç kaynağı Karanlık Varlık’ın kendisi çıkmıştı.</p>

    <p>Lews Therin sızlandı.</p>

    <p>Rand’ın erişim anahtarını yanında taşımasının bir sebebi vardı. Onu yaratılmış en büyük <em>sa’angreal</em>’lerden birine bağlıyordu. Rand o gücü kullanarak, Nynaeve’in yardımıyla, <em>saidin</em>’i temizlemişti. Erişimi anahtarı hayal edilmesi imkânsız bir ırmağa, okyanus kadar engin bir boraya ulaşmasını sağlamıştı. Tecrübe ettiği en büyük şeydi.</p>

    <p>İsimsiz gücü kullandığı ana kadar.</p>

    <p>O diğer güç ona sesleniyor, ona şarkı söylüyor, onu baştan çıkarıyordu. Onca güç, onca ilahi güç. Ama onu dehşete de düşürüyordu. Ona dokunmaya cüret edemezdi, bir daha olmazdı.</p>

    <p>Bu yüzden anahtarı taşıyordu. İki enerji kaynağı arasında hangisinin daha tehlikeli olduğundan emin değildi, ama ikisi de onu çağırdığı sürece, ikisine de direnebilirdi. Tıpkı dikkatini çekmek için bağıran iki kişi gibi, sesleri birbirlerini boğuyordu. Şimdilik.</p>

    <p>Dahası, ona bir daha tasma takmalarına izin vermeyecekti. Erişim anahtarı Semirhage’e karşı yardım etmezdi ona –ne kadar büyük olursa olsun, Tek Güç’ün hazırlıksız yakalanan bir adama faydası olmazdı– ama belki gelecekte işine yarardı. Eskiden olsa, onun sunduğu güçten korkarak onu yanında taşımaya cesaret edemezdi. Artık bu tür zayıflıklara tahammülü yoktu.</p>

    <p>Hedefi seçmek kolaydı; geniş, görkemli bir malikânenin arazisine beş yüz kadar Cairhienli silahlı adam kamp kurmuştu. Aiellerin de orada çadırları vardı –ama onlar yakındaki binalara ve çatılara da yerleşmişti. Aieller için belli bir yerde kamp kurmak, orayı korumakla aynı şeydi, çünkü dinlenen bir Aiel devriye gezen sıradan bir askerden iki kat tetikte olurdu. Rand güçlerinin büyük kısmını şehrin dışında bırakmıştı; Rand’ın adamları için duvarların içinde kalacak yer ayarlama işini Dobraine ve kâhyalarına bırakacaktı.</p>

    <p>Rand Tai’daishar’ı durdurdu, sonra yeni evini inceledi.</p>

    <p><em>Bizim evimiz yok,</em> diye fısıldadı Lews Therin. <em>Biz onu yok ettik. Yaktık, tıpkı ateşe atılmış kum gibi erittik.</em></p>

    <p>Malikâne kütük evden kesinlikle daha iyiydi. Geniş arazisi demir kapılarla sınırlanmıştı. Çiçek tarhları boştu –bu bahar çiçekler büyümekte duraksıyordu– ama çimenlik Rand’ın gördüğü çoğundan daha yeşildi. Eh, daha çok sarı ve kahverengiydi, ama yeşil kısımlar da vardı. Bahçıvanlar büyük çaba harcıyordu ve çabaları çimenliğin kenarlarındaki, hayvan biçiminde kesilmiş Aryth porsukağacı sıraları biçiminde kendini gösteriyordu.</p>

    <p>Malikânenin kendisi bir saraydan farksızdı; şehirde krala ait bir saray da vardı elbette. Ama Tüccarlar Konseyi’nin evlerinden daha gösterişsiz olduğu söyleniyordu. Malikânenin tepesinde dalgalanan bayrak parlak altın rengi ve siyahtı ve buranın Chadmar Evi’nin konağı olduğunu ilan ediyordu. Belki bu Milisair diğerlerinin gidişini fırsat olarak görmüştü. Eğer öyleyse, kazandığı tek gerçek fırsat, Rand tarafından tutsak alınmak olmuştu.</p>

    <p>Malikâne arazisinin kapıları açık duruyordu ve Rand’ın maiyetindeki Aieller çoktan içeri dalmış, topluluk ya da klan üyelerine katılıyorlardı. Rand’ın emir ve talimatlarını beklememeleri sinir bozucuydu, ama Aieller Aiel’di işte. Beklemelerini önerse, sanki harika bir şaka yapmış gibi, kahkahayla karşılanırdı. Rüzgârı ehlileştirmek, onların ıslaktopraklı gibi davranmasını sağlamaktan daha kolaydı.</p>

    <p>Bu aklına Aviendha’yı getirdi. Kız aniden nereye gitmişti? Rand bağ aracılığıyla onu hissedebiliyordu, ama his soluktu –kız çok uzaklardaydı. Doğuda. Orada, Kıraç’ta ne işi vardı?</p>

    <p>Başını iki yana salladı. Kadınları anlamak zordu. Bir Aiel kadını anlamak on kat daha zordu. Rand onunla biraz zaman geçirmeyi ummuştu, ama kız ondan kaçınmaya özen gösteriyordu. Eh, belki de uzak durmasına sebep olan Min’in varlığıydı. Aviendha’nın kaçması daha iyiydi. Rand’ın düşmanlarının henüz ondan haberi yoktu.</p>

    <p>Tai’daishar’ı kapılardan geçirdi, araba yolundan geçerek malikâneye yöneldi. Atından indi, heykelciği kayışından aldı ve ceketinin geniş cebine attı. Cebi, heykelciğin sığması için yeni genişlettirmişti. Atını bir seyise teslim etti –malikânenin kendi hizmetkârlarından, yeşil ceket ve onun altına bembeyaz bir gömlek giymiş, kabarık yakası ve manşetleri olan bir adam. Malikânenin hizmetkârları Rand’ın, malikânenin eski sakinine korumasını bağışladığına göre, mekânı kendisininmiş gibi kullanacağı konusunda tembihlenmişlerdi.</p>

    <p>Binanın merdivenlerine tırmanırken Dobraine de ona katıldı. Bina bembeyaz badanalıydı, öndeki merdiven sahanlığının iki yanına ahşap sütunlar sıralanmıştı. Rand ön kapıdan içeri girdi. Pek çok sarayda yaşamış olmasına rağmen yine de etkilendi. Ve tiksindi. Malikânenin ön kapılarının arkasında bulduğu şatafatı gören biri, şehir halkının açlıktan kırıldığını asla tahmin edemezdi. Girişin ötesinde çok sinirli hizmetkârlardan bir sıra dikiliyordu. Rand onların korkusunu hissedebiliyordu. İnsanın yaşadığı yere Yenidendoğan Ejder’in gelmesi gündelik bir olay değildi.</p>

    <p>Rand binici eldivenini kolunun altına sıkıştırıp çıkardı, sonra kemerine taktı. “O nerede?” diye sordu hizmetkârlara göz kulak olan Beralna ve Riallin adındaki iki Kız’a dönerek.</p>

    <p>“İkinci kat,” dedi Kızlardan biri. “Çay yudumluyor, ama eli öyle titriyor ki, porseleni kıracak.”</p>

    <p>“Ona tutsak olmadığını söyleyip duruyoruz,” dedi diğer Kız. “Yalnızca gitmesi yasak.”</p>

    <p>İkisi de bunu gülünç buluyordu. Rand yana baktı. Rhuarc ona katılmak üzere geliyordu. Uzun boylu, alev saçlı klan şefi, ışıldayan avizesi ve süslü vazoları ile, tüm odayı süzdü. Rand onun ne düşündüğünü biliyordu. “Beşte birini alabilirsiniz,” dedi. “Ama yalnızca bu mahallede yaşayan zenginlerden.”</p>

    <p>Bu iş böyle yapılmazdı; Aiellerin herkesten beşte bir almasına izin vermeliydi. Ama Rhuarc itiraz etmedi. Çeteler ve kabadayılarla savaşmış olmalarına rağmen, Aiellerin Bandar Eban’ı alması gerçek bir fetih değildi. Belki de onlara hiçbir şey vermemeliydi. Ama buna benzer malikâneler düşünülünce, burada, en azından zenginler arasında, Aieller için ayrılabilecek bir servet vardı.</p>

    <p>Kızlar bunu beklemişler gibi başlarını salladılar, sonra, muhtemelen kendi paylarını seçmeye başlamak için, koşarak uzaklaştılar. Dobraine onları endişeyle izledi. Cairhienli pek çok seferde Aiellerin beşte birlerini almalarına tahammül etmişti.</p>

    <p>“Onların kervan nöbetçilerini uykuda bulan eşkıyalar gibi yağma yapmasına neden izin verdiğini hiç anlamıyorum,” dedi Corele odaya girerken, yüzünde bir gülümseme vardı. Etkileyici eşyaları görünce tek kaşını kaldırdı. “Ne kadar da şirin bir yermiş. Askerlerin bahar goncalarını ezmesine izin vermek gibi, değil mi?”</p>

    <p>Merise’i başından attıktan sonra, onunla uğraşmak için şimdi de Corele’i mi göndermişlerdi? Kadın hoş bir ifadeyle Rand’la göz göze geldi, ama Rand o bakışlarını kaçırıp dönene kadar bakmaya devam etti. Bunun Aes Sedailer üzerinde hiç işe yaramadığı zamanları hatırlıyordu.</p>

    <p>Dobraine’e döndü. “Burada iyi iş çıkardınız,” dedi lorda. “Benim dilediğim kadar geniş bir bölgede düzen sağlayamamış olsanız da. Silahlı adamlarını topla. Narishma’ya sizin için Tear’a açılan bir kapıyol yapması talimatı verildi.”</p>

    <p>“Tear mı Lordum?” diye sordu Dobraine şaşkınlıkla.</p>

    <p>“Evet,” dedi Rand. “Darlin’e söyle, habercilerle başımı ağrıtmayı bıraksın. Güçlerini toplamaya devam edecek; doğru zamanın geldiğine karar verdiğimde onu Arad Doman’a getireceğim.” Bu, Dokuz Ayın Kızı ile görüşmesinden sonra olacaktı. O görüşme çok şeyi belirleyecekti.</p>

    <p>Dobraine biraz hayal kırıklığına uğramış göründü. Yoksa yalnızca Rand mı öyle yorumluyordu? Dobraine’in yüz ifadesi nadiren değişirdi. Bu krallık hakkındaki umutlarının solup gittiğini mi düşünüyordu? Rand’a karşı entrika mı çeviriyordu? “Peki Lordum. Hemen yola çıkmam bekleniyor sanırım?”</p>

    <p><em>Dobraine ondan kuşku etmemiz için hiç sebep vermedi bize. Hatta Elayne’in Güneş Tahtı’na oturması için destek bile topladı!</em></p>

    <p>Rand adamdan çok uzun zaman uzak kalmıştı. Ona güvenmesine izin vermeyecek kadar uzun. Ama şimdilik onu buradan uzaklaştırmak en iyisiydi; buraya yerleşmek için çok fazla zamanı olmuştu ve Rand Cairhienlilerin siyasi oyunlardan kaçınacağına güvenmezdi.</p>

    <p>“Evet, bir saat içinde gidiyorsun,” dedi Rand. Dönüp zarif beyaz merdiveni tırmandı.</p>

    <p>Dobraine her zamanki gibi metin duruşuyla selam verdi ve ön kapıdan çıktı. Hemen itaat etmişti. Ağzından tek bir şikâyet çıkmamıştı. Gerçekten iyi bir adamdı. Rand öyle olduğunu biliyordu.</p>

    <p><em>Işık, bana neler oluyor?</em> diye düşündü Rand. <em>Bazı insanlara güvenmem gerek. Değil mi?</em></p>

    <p><em>Güvenmek mi?..</em> diye fısıldadı Lews Therin. <em>Evet, belki ona güvenebiliriz. O yönlendiremiyor. Işık, asıl kendimize güvenemeyiz...</em></p>

    <p>Rand dişlerini sıktı. Alsalam bulunamazsa krallığı Dobraine’e vererek ödüllendirecekti adamı. Ituralde tahtı istemiyordu.</p>

    <p>Düz ve geniş merdiven bir sahanlıkla bitiyor, sonra ikiye ayrılıyor, dönerek ikinci kata çıkıyor, iki yandan aynı sahanlığa kavuşuyordu. “Bana bir görüşme odası lazım olacak,” dedi Rand aşağıda kalan hizmetkârlara. “Birde taht. Hemen.”</p>

    <p>On dakikadan az süre sonra, Rand ikinci katta gösterişli bir biçimde döşenmiş bir odada oturmuş, tüccar Milisair Chadmar’ın ona getirilmesini bekliyordu. Süslü beyaz ahşap sandalyesi tam olarak bir taht sayılmazdı, ama iş görürdü. Belki Milisair de onu görüşmelerde kullanmıştı. Oda bir taht odası biçiminde döşenmiş gibiydi. Hafifçe yükseltilmiş bir kürsüde oturuyordu. Hem kürsü hem de yer, köşedeki kaideler üzerinde duran Deniz Halkı porselenlerine uyan süslü desenlere sahip yeşil kırmızı kilimlerle kaplıydı. Arkasındaki dört geniş pencere –her biri yürüyerek içinden geçebileceği kadar büyüktü– odaya bulutlu gökyüzünün ışığını alıyordu. Rand bir kolunu dizlerine dayayarak sandalyesinde öne eğilirken gün ışığı sırtına düşüyordu. Heykelcik hemen önünde yerde duruyordu.</p>

    <p>Kısa süre sonra Milisair Chadmar Aiel nöbetçilerin yanından geçip odaya girdi. Üzerinde şu ünlü Doman elbiselerinden biri vardı. Vücudunu boyundan ayak parmaklarına dek kaplıyordu, ama neredeyse şeffaftı ve her kıvrımına yapışıyordu –kadında onlardan epey vardı. Elbise koyu yeşildi ve kadın boynuna inciler asmıştı. Kıvırcık siyah saçları omuzlarından aşağı dökülüyordu ve bukleler yüzünü çevreliyordu. Rand kadının bu kadar genç olmasını beklememişti. Otuzlarında ancak gösteriyordu.</p>

    <p>Onu idam etmek yazık olacaktı.</p>

    <p><em>Yalnızca bir gün oldu,</em> diye düşündü kendi kendine, <em>beni izlemeyi reddettiği için bir kadını idam etmeyi düşünmeye başladım bile. İdamı hak eden suçluları idam etme fikrine bile dayanamadığım günler hatırlıyorum. Ama yapılması gereken yapılmalıydı.</em></p>

    <p>Milisair’in derin reveransı, onun yetkesini kabul ettiğini ima eder gibiydi. Ya da belki elbisesinin vurguladıklarını daha iyi görmesi içindi. Tam da Dumanlılardan beklenecek bir davranış. Kadın açısından ne yazık ki, Rand’ın kadınlarla zaten nasıl halledeceğini bilemediği bir sürü sorunu vardı.</p>

    <p>“Lord Ejder,” dedi Milisair reveransından doğrularak. “Size nasıl hizmet edebilirim?”</p>

    <p>“Kral Alsalam’dan en son ne zaman haber aldın?” diye sordu Rand. Bilinçli olarak, kadına odadaki sandalyelerden birine oturma izni vermedi.</p>

    <p>“Kral mı?” diye sordu kadın şaşırarak. “Haftalar oldu.”</p>

    <p>“En son mesajı getiren haberciyle konuşmam gerek,” dedi Rand.</p>

    <p>“Onu bulabileceğimizden emin değilim.” Kadın allak bullak olmuş gibiydi. “Şehirdeki her habercinin geliş gidişlerini takip etmiyorum Lordum.”</p>

    <p>Rand öne eğildi. “Bana yalan mı söylüyorsun?” diye sordu usulca.</p>

    <p>Kadının ağzı, belki de onun açık sözlülüğü yüzünden, şokla açık kaldı. Domanlılar Cairhienli gibi değildi –onlar siyasi sinsilikle doğuyordu sanki– ama yine de incelikli bir halktı. Özellikle de kadınları.</p>

    <p>Rand ne incelikli ne de sinsiydi. O fatihe dönüşmüş bir koyun çobanıydı ve Aiel kanı taşısa da, yüreğinde bir İki Nehirliydi. Kadın her ne politika oyunlarına alışık olursa olsun, Rand üzerinde etkili olmayacaktı. Onun oyunlara tahammülü yoktu.</p>

    <p>“Ben...” dedi Milisair ona bakarak. “Lord Ejder...”</p>

    <p>Kadın ne saklıyordu? “Ona ne yaptın?” diye sordu Rand tahmin yürüterek. “Haberciye?”</p>

    <p>“Kral’ın nerede olduğu konusunda hiçbir şey bilmiyordu,” dedi Milisair çabucak. Sözcükler ağzından dökülüyordu sanki. “Sorgucularım oldukça titiz çalıştı.”</p>

    <p>“Öldü mü?”</p>

    <p>“Ben... Hayır Lord Ejder.”</p>

    <p>“O zaman onu bana getirteceksin.”</p>

    <p>Kadın daha da soldu ve yan tarafa baktı; belki de içgüdüyle kaçış yolu arıyordu. “Lord Ejder,” dedi tereddütle bakışlarını yine ona çevirerek. “Artık burada olduğunuza göre, belki Kral... saklanmaya devam eder. Belki onu aramaya gerek yoktur.”</p>

    <p><em>O da kralın öldüğünü düşünüyor,</em> diye düşündü Rand. <em>Bu onu risk almaya zorladı.</em></p>

    <p>“Alsalam’ı bulmak gerek,” dedi Rand, “en azından başına ne geldiğini öğrenmeliyiz. Kaderini bilmeliyiz ki, yeni bir kral seçebilesiniz. Bu şekilde oluyor, değil mi?”</p>

    <p>“Bir an önce taç giyeceğinizden eminim Lord Ejder,” dedi kadın hemen.</p>

    <p>“Buranın kralı ben olmayacağım,” dedi Rand. “Haberciyi bana getir Milisair. Belki o zaman yeni kralın taç giymesini görecek kadar yaşarsın. Gidebilirsin.”</p>

    <p>Kadın duraksadı, sonra reverans yaptı ve çekildi. Rand Min’in dışarıda Aiellerle birlikte durmuş, tüccarın çıkmasını izlediğini gördü. Onunla göz göze geldi. Kız rahatsız olmuş görünüyordu. Milisair hakkında bir şeyler mi görmüştü? Neredeyse onu çağıracaktı, ama kız hızla uzaklaşıp gözden kayboldu. Kenarda, Alivia onun gidişini merakla izliyordu. Eski <em>damane</em> son zamanlarda uzak duruyordu. Doğru zamanı bekliyor, Rand’ın ölmesine yardım etme yazgısını gerçekleştirene kadar oyalanıyor gibiydi.</p>

    <p>Rand kendini ayakta buldu. Min’in gözlerindeki o bakış. Rand’a kızgın mıydı? Boynuna sarılan elini, onu yere bastıran dizini mi hatırlıyordu?</p>

    <p>Sandalyeye oturdu. Min bekleyebilirdi. “Tamam,” dedi Aiellere hitaben. “Bana yazmanlar ve kâhyalar getirin. Rhuarc ve Bael de gelsin. Şehirden kaçmamış, isyanlarda öldürülmemiş şehir ileri gelenlerini de getirin. Tahıl dağıtım planlarının üzerinden geçmeliyiz.”</p>

    <p>Aieller ulaklar gönderdi ve Rand sandalyesine yerleşti. İnsanların beslenmesini, düzeni ve Tüccarlar Konseyi’nin toplanmasını sağlayacaktı. Hatta yeni bir kral seçtirecekti.</p>

    <p>Ama <em>aynı zamanda,</em> Alsalam’ın nereye gittiğini öğrenecekti. Çünkü içgüdüleri Graendal’ı bulmak için en iyi yolun bu olduğunu söylüyordu. En iyi ipucu.</p>

    <p>Graendal’ı bulursa, tıpkı Semirhage gibi, onu da şerateşle öldürecekti. Ne yapılması gerekiyorsa yapacaktı.</p>
  </div>
</body>
</html>