<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="7. Arad Doman Planı">7<br/>
    Arad Doman Planı</h1>

    <p>“Fırtına geliyor,” dedi Nynaeve malikânenin penceresinden dışarı bakarak.</p>

    <p>“Evet,” diye yanıt verdi Daigian şöminenin yanındaki sandalyesinden, pencereden dışarı bakmaya zahmet etmeden. “Haklı olabilirsin canım. Yemin ederim hava haftalardır kapalı!”</p>

    <p>“Yalnızca bir hafta oldu,” dedi Nynaeve bir eliyle uzun siyah örgüsünü tutarak. Diğer kadına baktı. “On gündür bir parça açık gökyüzü görmedim.”</p>

    <p>Daigian kaşlarını çattı. Beyaz Ajah’tan, tombul ve kıvrımlı bir kadındı. Alnında, uzun zaman önce Moiraine’in yaptığı gibi, küçük bir taş taşıyordu, ama Daigian’ınki, uygun olduğu üzere, beyaz bir aytaşıydı. Anlaşılan geleneğin kadının Cairhienli bir asil olmasıyla ilgisi vardı. Tıpkı elbisesinde taşıdığı dört renkli çizgi gibi.</p>

    <p>“On gün mü dedin?” dedi Daigian. “Emin misin?”</p>

    <p>Nynaeve emindi. O hava durumuna dikkat ederdi; bir köy Hikmeti olarak görevlerinden biriydi bu. Artık Aes Sedai olmuştu, ama bu eski kimliğinden vazgeçtiği anlamına gelmiyordu. Hava durumu her zaman orada, zihninin arkasındaydı. Rüzgârın fısıltılarında yağmuru, güneşi, karı sezebiliyordu.</p>

    <p>Ama son zamanlarda hissettikleri fısıltı değildi. Daha çok uzak bağırışlar gibiydi ve gittikçe güçleniyordu. Ya da çarpışan dalgalar gibi. Hâlâ kuzeyde, uzaktaydılar, ama duymazdan gelmek gittikçe güçleşiyordu.</p>

    <p>“Eh,” dedi Daigian, “tarihte havanın on gün boyunca bulutlu olduğu tek zaman bu değildir, eminim!”</p>

    <p>Nynaeve örgüsünü çekiştirerek başını iki yana salladı. “Bu normal değil,” dedi. “Ve benim bahsettiğim fırtına o kapalı göklerle ilgili değil. Hâlâ uzakta, ama geliyor. Korkunç olacak. Gördüğüm tüm fırtınalardan daha kötü. Çok daha kötü.”</p>

    <p>“Tamam, o zaman,” dedi Daigian hafif huzursuz bir sesle, “onunla geldiğinde ilgileniriz. Devam edebilmemiz için oturacak mısın?”</p>

    <p>Nynaeve tombul Aes Sedai’ye baktı. Daigian Güç’te son derece zayıftı. Beyaz Aes Sedai, Nynaeve’in karşılaştığı en zayıf Aes Sedai olabilirdi. Dile getirilmeyen, ama geleneksel Aes Sedai kuralları, önderliği Nynaeve’in ele alabileceği anlamına geliyordu.</p>

    <p>Ne yazık ki Nynaeve’in konumu hâlâ tartışılırdı. Egwene onu şala bir fermanla terfi ettirmişti, tıpkı Elayne’i terfi ettirdiği gibi: Sınav olmamıştı, Nynaeve Yemin Çubuğu’nu tutarak yemin etmemişti. Çoğu için –Egwene’i gerçek Amyrlin olarak kabul edenler için bile– bunlar Nynaeve’i daha az Aes Sedai yapıyordu. Kabuledilmiş değil, ama bir Aes Sedai’ye denk de değil.</p>

    <p>Cadsuane’in yanındaki Aes Sedailer özellikle kötüydü, çünkü onlar desteklerini ne Beyaz Kule’ye ne de asilere vermişti. Ve Rand’a sadakat yemini eden Aes Sedailer en kötüsüydü; çoğu hâlâ Beyaz Kule’ye sadıktı, Elaida ve Rand’ı aynı anda desteklemekte bir sorun görmüyorlardı. Nynaeve hâlâ Rand’ın ne düşünceyle Aes Sedailerin ona sadakat yemini etmesine izin verdiğini merak ediyordu. Ona hatasını defalarca açıklamıştı –hem de oldukça mantıklı bir biçimde– ama bugünlerde Rand’la konuşmak bir taşla konuşmaktan farksızdı. Yalnız, daha az etkili ve çok daha deli edici oluyordu.</p>

    <p>Daigian hâlâ onun oturmasını bekliyordu. Bir irade savaşı başlatmak yerine, Nynaeve denileni yaptı. Daigian Terkedilmişlerle giriştikleri bir çatışmada Muhafızını –bir Asha’man olan Eben– kaybetmesinin acısını çekiyordu hâlâ. Nynaeve o çatışmayı, Rand’ın örmesi için ona muazzam miktarlarda <em>saidar</em> aktararak geçirmişti.</p>

    <p>Nynaeve bu kadar güç çekmenin coşkusunu hâlâ hatırlıyordu –o muhteşem kendinden geçişi, gücü, <em>yaşam</em> duygusunu. Bu onu korkutuyordu. Güce dokunmak için kullandığı <em>ter’angreal</em>’in zarar görmesinden memnundu.</p>

    <p>Ama eril <em>ter’angreal</em> hâlâ sağlamdı: güçlü bir <em>sa’angreal</em>’e erişimin anahtarı. Nynaeve’in bildiği kadarıyla Rand Cadsuane’i <em>ter’angreal</em>’i ona iade etmeye henüz ikna edememişti. Cadsuane iade etmese daha iyiydi. Hiçbir insan, hatta Yenidendoğan Ejder bile, o kadar Tek Güç yönlendirmemeliydi. İnsan baştan çıkıyor, içinden neler yapmak geçiyordu...</p>

    <p>Rand’a erişim anahtarını unutması gerektiğini <em>söylemişti.</em> Tıpkı taşa konuşmak gibi. İri yarı, kızıl saçlı, demir suratlı ahmak bir taş. Nynaeve kendi kendine homurdandı. Bu Daigian’ın tek kaşını kaldırmasına sebep oldu. Kadın acısını kontrol etme konusunda oldukça iyiydi, ama Nynaeve –Doman malikânesinde odası Daigian’ın odasının yanındaydı– kadının geceleri kendi kendine ağladığını duymuştu. İnsanın Muhafızını kaybetmesi kolay değildi.</p>

    <p><em>Lan...</em></p>

    <p>Hayır, şu anda <em>onu</em> düşünmemek en iyisiydi. Lan iyiydi. Ancak binlerce kilometrelik yolculuğunun sonunda tehlikede olacaktı. Orada, tuğla duvara doğru bırakılmış tek bir ok gibi, kendini Gölge’ye fırlatmayı düşünüyordu...</p>

    <p><em>Hayır!</em> diye düşündü kendi kendine. <em>Yalnız olmayacak. Yalnız kalmamasını sağladım.</em></p>

    <p>“Pekâlâ,” dedi Nynaeve kendini odaklanmaya zorlayarak, “devam edelim.” Daigian’a saygı göstermiyordu. Kadına bir iyilik yapıyor, ona acısını unutturuyordu. En azından Corele bu şekilde açıklamıştı. Kesinlikle <em>Nynaeve’in</em> iyiliği için görüşmüyorlardı. Nynaeve’in kanıtlayacak hiçbir şeyi yoktu. Diğerleri ne düşünürse düşünsün, ne ima ederse etsin, o <em>gerçekten</em> bir Aes Sedai’ydi.</p>

    <p>Bütün bunlar Daigian’a yardım etmek için bir aldatmacaydı. Hepsi bu. Başka şey yoktu.</p>

    <p>“Seksen birinci örgü bu,” dedi Beyaz. <em>Saidar</em>’ın parıltısına büründü ve yönlendirerek Hava, Ateş ve Ruh’tan çok karmaşık bir örgü yaptı. Karmaşık, ama işe yaramaz. Örgü havada sıradışı bir ışıkla yanan üç ateş halkası yarattı, ama bunun anlamı neydi? Nynaeve ateş topları ve ışık topları yapmayı zaten biliyordu; neden zaten bildiği şeyleri çok daha karmaşık bir biçimde tekrarlayan örgüleri öğrenmek için zaman harcıyordu ki? Ve neden her bir halkanın birazcık farklı renkte olması gerekiyordu?</p>

    <p>Nynaeve elini kayıtsızca salladı ve örgüyü tıpatıp tekrarladı. “Gerçekten,” dedi, “bu hepsinden daha faydasız görünüyor! Bütün bunların anlamı ne?”</p>

    <p>Daigian dudaklarını büzdü. Hiçbir şey söylemedi, ama Nynaeve Daigian’ın bütün bunların Nynaeve için çok daha zor olması gerektiğini düşündüğünü biliyordu. Kadın sonunda konuştu. “Sınav hakkında sana çok şey söylemememiz gerek. Söyleyebileceğim tek şey, bu örgüleri tıpatıp örmen gerekeceği ve bunu dikkatin feci dağılmışken yapacağın. Zamanı geldiğinde anlayacaksın.”</p>

    <p>“Bundan kuşkuluyum,” dedi Nynaeve ifadesizce, konuşurken örgüyü üç kez kopya ederek. “Çünkü –sana şimdiye kadar bir düzine kez söylediğim gibi– ben sınava girmeyeceğim. Ben zaten Aes Sedai’yim”</p>

    <p>“Elbette öylesin canım.”</p>

    <p>Nynaeve dişlerini gıcırdattı. Bu kötü bir fikirdi. Corele’e başvurduğunda –sözde Nynaeve’in kendi Ajahındandı– kadın onu dengi olarak kabul etmeyi reddetmişti. Genelde yaptığı gibi hoş bir biçimde davranmıştı, ama ima açıktı. Hatta kadın anlayışlı bir tavır takınmıştı. Anlayışlı! Nynaeve’in onun acımasına ihtiyacı varmış gibi. Nynaeve’e her Kabuledilmiş’in sınav için öğrendiği yüz örgüyü öğrenebilirse, bunun onun inanılırlığına yardımcı olabileceğini bile söylemişti.</p>

    <p>Sorun bunun Nynaeve’i neredeyse öğrenci muamelesi gördüğü bir duruma sokmasıydı. Yüz örgüyü bilmenin faydasını <em>anlayabiliyordu</em> –onları öğrenmek için çok az zaman harcamıştı ve bunu hemen her Aes Sedai biliyordu. Bununla birlikte, dersleri kabul ederken, <em>kendisinin de</em> kendini öğrenci olarak gördüğünü ima etmek istememişti!</p>

    <p>Örgüsüne uzandı, ama kendini durdurdu. Gözle görülebilir duygu ifadeleri, diğer Aes Sedailerin ona nasıl davrandığında bir başka faktördü. Keşke yaşı belirsiz yüzü olsaydı! Peh!</p>

    <p>Daigian’ın bir sonraki örgüsü havada bir <em>pop</em> sesi çıkardı ve örgü yine gereksiz ölçüde karmaşıktı. Nynaeve düşünmeden onu kopyaladı ve aynı anda ezberledi.</p>

    <p>Daigian bir anlığına, yüzünde dalgın bir ifadeyle örgüye baktı.</p>

    <p>“Ne?” diye sordu Nynaeve aksi aksi.</p>

    <p>“Hımm? Ah, yok bir şey. Yalnızca... o örgüyü en son ördüğümde onu şeyleri ürkütmek için... ben... boş ver.”</p>

    <p>Eben. Muhafız gençti, on beş on altı yaşlarında ve kadın onu çok seviyordu. Eben ve Daigian, bir Aes Sedai ile Muhafızı gibi değil, abla kardeş gibi, birlikte oyunlar oynuyorlardı.</p>

    <p><em>Yalnızca on altı yaşında bir genç,</em> diye düşündü Nynaeve, <em>öldü. Rand’ın onları bu kadar gençken alması gerekiyor muydu?</em></p>

    <p>Daigian’ın yüzü gerildi. Duygularını Nynaeve’in yapabildiğinden çok daha iyi kontrol ediyordu.</p>

    <p><em>Işık izin verse de, ben asla aynı duruma düşmesem,</em> diye düşündü. <em>En azından daha uzun seneler boyunca.</em> Lan henüz onun Muhafızı değildi, ama Nynaeve onu en kısa zamanda almaya kararlıydı. Ne de olsa, kocası olmuştu bile. Bağın Myrelle’de olması onu hâlâ kızdırıyordu.</p>

    <p>“Yardımcı olabilirim Daigian,” dedi Nynaeve öne eğilip, elini kadının dizine koyarak. “Belki Şifa yapmayı denersem...”</p>

    <p>“Hayır,” dedi kadın sertçe.</p>

    <p>“Ama...”</p>

    <p>“Yardım edebileceğinden kuşkuluyum.”</p>

    <p>“Her şeye Şifa verilebilir,” dedi Nynaeve inatla, “nasıl yapılacağını henüz bilmesek bile. Ölüm dışında her şeye.”</p>

    <p>“Peki sen ne yapardın canım?” diye sordu Daigian. Nynaeve onun kendisine ismiyle hitap etmeyi reddetmesinin bilinçli mi olduğunu, yoksa ilişkilerinin bilinçdışı bir etkisi mi olduğunu merak etti. Bir Kabuledilmiş’e yapacağı gibi ‘çocuğum’ diye hitap edemezdi, ama ‘Nynaeve’ demek de eşitlik ima ederdi.</p>

    <p>“Ben bir şeyler yapabilirim,” dedi Nynaeve. “Hissettiğin bu acı, bağın etkisi olmalı ve dolayısıyla Tek Güç’le ilgili bir şey. Güç sana acı veriyorsa, o zaman Güç o acıyı alabilir de.”</p>

    <p>“Peki bunu neden isteyeyim?” diye sordu Daigian bir kez daha kendine hâkim olarak.</p>

    <p>“Şey... eh, çünkü acı olduğu için. Canını acıtıyor.”</p>

    <p>“Acıtmalı,” dedi Daigian. “Eben öldü. Sen de senin o iri yarı devi kaybetsen acını unutmak ister miydin? Onun için hissettiklerinin, sağlam bir rostodaki bozulmuş et parçası gibi kesilip atılmasını ister miydin?”</p>

    <p>Nynaeve ağzını açtı, ama durdu. İster miydi? O kadar basit değildi –Lan için hissettikleri gerçekti, bir bağın sonucu değil. O kocasıydı ve onu seviyordu. Daigian Muhafızını sahiplenmişti, ama bu bir teyzenin en sevdiği yeğenine duyduğu sevgi gibiydi. Aynı değildi.</p>

    <p>Ama Nynaeve o acının alınmasını <em>ister miydi?</em> Aniden Daigian’ın sözlerinin ne kadar asil olduğunu fark ederek ağzını kapadı. “Anlıyorum. Özür dilerim.”</p>

    <p>“Önemli değil canım,” diye devam etti Daigian. “Bazen mantığı bana çok basit geliyor, ama korkarım başkaları bunu kabullenmiyor. Gerçekten de, bazıları meselenin mantığının zamana ve bireye bağlı olduğunu öne sürebilir. Sana bir sonraki örgüyü göstereyim mi?”</p>

    <p>“Evet, lütfen,” dedi Nynaeve kaşlarını çatarak. Kendisi Güç’te o kadar güçlüydü ki –yaşayan en güçlü kadın– genellikle yeteneği hakkında düşünmezdi. Çok uzun boylu bir adamın insanların boyuna dikkat etmemesi gibi; başka herkes ondan kısaydı ve bu yüzden boyları arasındaki fark o kadar önemli değildi.</p>

    <p>Anılardaki herkesten daha uzun süre Kabuledilmiş olarak kalan bu kadın gibi olmak nasıl bir şeydi acaba? Şalı zar zor, hatta bazılarının dediğine göre kıl payı farkla kazanmış olmak? Daigian’ın tüm diğer Aes Sedailere saygı göstermesi gerekiyordu. İki Aes Sedai karşılaştığı zaman, düşük konumdaki her zaman Daigian’dı. İkiden fazla Aes Sedai buluştuğu zaman, çaylarını getiren Daigian’dı. Daha güçlü Aes Sedailerin yanında ezilip büzülmesi, yaltaklanması bekleniyordu. Eh, o kadar da değil, kadın yine de bir Aes Sedai’ydi, ama yine de...</p>

    <p>“Bu sistemde doğru olmayan bir şey var Daigian,” dedi Nynaeve dalgın dalgın.</p>

    <p>“Sınav sisteminde mi? Kadınların terfi etmeye layık olup olmadıklarını belirleyen bir tür sınav olması uygun geliyor ve gerilim altında zor örgüleri yapabilmek bu gerekliliği sınıyormuş gibi geliyor bana.”</p>

    <p>“Onu kastetmedim,” dedi Nynaeve, “bize nasıl muamele edildiğini belirleyen sistem demek istedim. Birbirimiz tarafından.”</p>

    <p>Daigian kızardı. Bir başkasının, gücünden herhangi bir biçimde bahsetmek görgüsüzlüktü. Ama, eh, Nynaeve başkalarının beklentilerine uyma konusunda asla iyi olmamıştı. Özellikle de aptallık beklediklerinde. “Oracıkta oturuyorsun,” dedi, “tüm diğer Aes Sedailer kadar bilgilisin –iddiaya girerim çoğundan <em>daha fazla</em> bilgilisin– ama annesinin kucağından yeni inmiş herhangi bir Kabuledilmiş şalı kazandığı anda, o ne diyorsa onu yapmak zorundasın.”</p>

    <p>Daigian daha beter kızardı. “İşimize bakmalıyız.”</p>

    <p>Doğru değildi işte. Ama Nynaeve üstelemedi. Daha önce, Kandaşlara Aes Sedailere karşı dik durmalarını öğretirken bu tuzağa bir kere düşmüştü. Fazla zaman geçmeden ona da diklenmeye başlamışlardı, ki Nynaeve’in amacı bu değildi. Aes Sedailerin arasında da benzer bir devrim yaratmak istediğinden emin değildi.</p>

    <p>Dikkatini derse vermeye çalıştı, ama yaklaşan fırtına hissi gözlerini pencereye çekip duruyordu. Oda ikinci kattaydı ve dışarıdaki kampı iyi görüyordu. Nynaeve tamamen tesadüf eseri Cadsuane’i gördü; masum görünüşlü <em>ter’angreal</em>’lerle bezenmiş o kır topuz uzaktan bile belli oluyordu. Kadın, yanında Corele ile sık adımlarla avluyu geçiyordu.</p>

    <p><em>O ne yapıyor?</em> diye merak etti Nynaeve. Cadsuane’in hızı onu kuşkulandırmıştı. Ne olmuştu? Rand’la ilgili bir şey mi? Eğer o adam yine yaralanmışsa...</p>

    <p>“Affedersin Daigian,” dedi Nynaeve ayağa kalkarak. “İlgilenmem gereken bir şey olduğunu hatırladım.”</p>

    <p>Diğer kadın irkildi. “Ah. Eh, tamam o zaman Nynaeve. Başka zaman devam edebiliriz sanırım.”</p>

    <p>Nynaeve kapıdan çıkıp merdivenleri inene kadar, Daigian’ın onun adını kullandığını fark etmedi. Çayıra çıkarken gülümsedi.</p>

    <p>Kampta Aieller vardı. Bu kendi başına pek olağandışı değildi; Rand’ın yanında genellikle koruma görevi yapan Mızrağın Kızları olurdu. Ama bu Aieller erkekti, toz kahverengisi <em>cadin’sor</em> giymişlerdi ve yanlarında mızrak taşıyorlardı. Çoğunun başında Rand’ın simgesi olan baş bantlarından vardı.</p>

    <p>Cadsuane bu yüzden acele ediyordu; Aiel klan şefleri gelmişse, Rand onlarla görüşmek istiyor olmalıydı. Nynaeve öfke içinde çayırda yürüdü –pek de yeşil bir çayır değildi. Rand onu çağırtmamıştı. Muhtemelen onu dahil etmek istemediği için değil, sırf aklına gelmeyecek kadar yün kafalı olduğu için. Yenidendoğan Ejder ya da değil, adam planlarını başkalarıyla paylaşmayı nadiren akıl edebiliyordu. Nynaeve, bunca zaman sonra, Rand’ın ondan biraz daha deneyimli birinin tavsiyesini almanın önemini öğrendiğini sanırdı. Düşüncesizliği yüzünden şimdiye kadar kaç kere kendini kaçırtmış, yaralatmış ya da tutsak ettirmişti?</p>

    <p>Kamptaki tüm diğerleri ona eğilip yaltaklanıyor, onu el üstünde tutuyor olabilirdi, ama Nynaeve onun aslında yalnızca Emond Meydanı’ndan bir koyun çobanı olduğunu biliyordu. Hâlâ, çocukken Matrim’le birlikte eşek şakası yaptıkları zamanki gibi başını belaya sokuyordu. Yalnız, şimdi köyün kızlarını kızdırmak yerine, koskoca ulusları kargaşaya sürükleyebiliyordu.</p>

    <p>Çayırın kuzey tarafında –malikânenin tam karşısında, duvarın yakınında– yeni gelen Aieller, sarımsı kahverengi çadırlarla, kendi kamplarını kuruyorlardı. Onları Saldaealılardan daha farklı bir biçimde düzenliyorlardı; Aieller düz sıralar yerine, topluluğa göre düzenlenmiş küçük grupları tercih ediyordu. Bashere’in adamlarından bazıları gelip geçen Aiellere selam veriyorlardı, ama hiçbiri yardım teklif etmiyordu. Aieller alıngan insanlar olabiliyordu ve Nynaeve Saldaealıların çoğundan daha az mantıksız olduğunu öğrenmiş olsa da, yine de onlar Sınırboyluydular. Aiellerle çatışmak önceki senelerde onlar için neredeyse bir yaşam tarzıydı ve Aiel Savaşı’nın üzerinden o kadar uzun zaman geçmemişti. Şimdilik hepsi aynı tarafta savaşıyordu, ama bu Saldaealıların, Aieller kalabalık geldikten sonra daha dikkatli adım atmalarını önlememişti.</p>

    <p>Nynaeve Rand’dan ya da tanıdığı başka Aiellerden iz aradı. Aviendha’nın aralarında olduğundan kuşkuluydu; o Caemlyn’de, Elayne’in yanında, onun Andor tahtını güvene almasına yardımcı oluyor olmalıydı. Nynaeve onları bıraktığı için hâlâ vicdan azabı çekiyordu, ama <em>birinin</em> Rand’ın <em>saidin</em>’i temizlemesine yardım etmesi gerekiyordu. Bu, Rand’ın tek başına yapmasına izin vereceğiniz türden bir şey değildi. Şimdi, o neredeydi?</p>

    <p>Nynaeve Saldaealılarla yeni Aiel kampı arasındaki sınırda durdu. Kargı taşıyan askerler ona saygıyla başlarını salladılar. Kahverengi ve yeşiller içindeki Aieller, su kadar akıcı hareketlerle çimenlerin üzerinde süzülüyorlardı. Mavili ve yeşilli kadınlar malikânenin yanındaki dereden çamaşır taşıyorlardı. Geniş iğneli çamlar rüzgârda titriyordu. Kamp Bel Tine zamanında köy çayırının olduğu kadar hareketliydi. Cadsuane ne yöne gitmişti?</p>

    <p>Kuzeydoğuda yönlendirme sezdi. Nynaeve gülümsedi ve sarı eteklerini hışırdatarak, kararlı adımlarla yola çıktı. Yönlendirenler ya Aes Sedai ya da Bilge olmalıydı. Gerçekten de, çayırın köşesine büyükçe bir Aiel çadırı dikilmiş olduğunu gördü. Doğrudan o tarafa yürüdü. Dik bakışları –ya da belki ünü– Saldaealı askerleri yolundan çekilmeye cesaretlendiriyordu. Çadırın girişinde nöbet tutan Kızlar içeri girmesini engellemeye çalışmadılar.</p>

    <p>Rand içeride, siyahlar ve kırmızılar içinde, sol kolu arkasında durmuş, sağlam ahşap bir masanın üzerinde harita karıştırıyordu. Bashere yanında, kendi kendine başını sallayarak ve önünde tuttuğu küçük haritayı inceleyerek dikiliyordu.</p>

    <p>Nynaeve içeri girince Rand başını kaldırdı. İnsanı tartan o anlık bakışla, ne zaman Muhafız’a benzemeye başlamıştı? Her tehdidi gören o gözler, her an saldırı beklermiş gibi gergin bir vücut? <em>O kadının onu İki Nehir’den götürmesine asla izin vermemeliydim,</em> diye düşündü Nynaeve. <em>Onu ne hale getirdiğine baksana.</em></p>

    <p>Kendi aptallığı karşısında hemen kaşlarını çattı. Rand İki Nehir’de kalsaydı, delirirdi ve belki hepsini birden yok ederdi –işi ilk önce Trolloclar, Soluklar ya da Terkedilmişler halletmezse. Moiraine gelip Rand’ı almasaydı, Rand şimdi ölmüş olurdu. Onunla birlikte ışık ve dünyanın umudu da ölürdü. Yalnız, eski önyargılarından kurtulmak kolay değildi.</p>

    <p>“Ah, Nynaeve,” dedi Rand gevşeyerek ve haritalarına geri dönerek. Bashere’e onları incelemesini işaret etti, sonra Nynaeve’e döndü. “Ben de seni çağırtmak üzereydim. Rhuarc ve Bael burada.”</p>

    <p>Nynaeve kollarını kavuşturarak tek kaşını kaldırdı. “Öyle mi?” dedi ifadesizce. “Ben de kamptaki bunca Aiel’in, Shaidoların saldırısına uğradığımız anlamına geldiğini varsaymıştım.”</p>

    <p>Ses tonu üzerine Rand’ın yüzü sertleşti ve gözleri... tehlikeli oldu. Ama sonra neşelendi ve kafasını ferahlatmak ister gibi iki yana salladı. Eski Rand’dan –masum bir koyun çobanı olan Rand’dan– bir şeyler geri dönmüş gibi oldu. “Evet, elbette fark etmişsindir,” dedi. “Burada olduğun için memnunum. Klan şefleri geri döner dönmez başlayacağız. Başlamadan önce halklarını yerleştirmeleri konusunda ısrar ettim.”</p>

    <p>Nynaeve’in oturmasını işaret ederek elini salladı. Yerde minderler vardı, ama sandalye yoktu. Aieller sandalyeleri reddederdi ve Rand onların rahat etmesini istemişti. Nynaeve, kendi sinirlerinin ne kadar gergin olduğuna şaşarak onu süzdü. Rand, ne kadar etkili biri haline gelmiş olursa olsun, yalnızca yün kafalı bir köylüydü. <em>Öyleydi.</em></p>

    <p>Ama Rand’ın gözlerindeki o ifadeyi, o öfke çakmasını unutamıyordu. Taç takmanın pek çok adamı kötü etkilediği söylenirdi. Nynaeve bunun Rand al’Thor’un başına gelmesini engellemeye kararlıydı, ama Rand aniden onu hapse attırmaya karar verirse ne yapardı? Bunu yapmazdı, değil mi? Rand değil.</p>

    <p><em>Semirhage onun deli olduğunu söyledi,</em> diye düşündü Nynaeve. <em>Dedi ki... geçmiş hayatından sesler duyuyormuş. Başka kimsenin duyamadığı şeyleri dinliyormuş gibi başını yana eğdiğinde olan bu mu?</em></p>

    <p>Ürperdi. Min çadırdaydı elbette; oturmuş, köşede kitap okuyordu: <em>Kırılış Sonrası.</em> Min sayfalara fazla dikkatli bakıyormuş gibi görünüyordu; Rand ile Nynaeve arasındaki konuşmaları dinliyordu. Rand’daki değişimler hakkında ne düşünüyordu? Min Rand’a herkesten daha yakındı –öyle yakın ki, Emond Meydanı’nda yaşıyor olsalar, Nynaeve onları, ikisinin de başını fırıl fırıl döndürecek şekilde azarlardı. Emond Meydanı’nda olmasalar ve kendisi artık Hikmet olmasa bile, Rand’ın hoşnutsuzluğundan haberi olmasını sağlamıştı. Rand’ın yanıtı basitti: “Onunla evlenirsem, ölümüm ona daha fazla acı getirir.”</p>

    <p>Daha fazla ahmaklık elbette. Tehlikeye atılmayı planlıyorlarsa, bu evlenmek için <em>daha iyi</em> bir sebepti. Çok açık. Nynaeve yere oturdu, eteklerini düzeltti ve Lan hakkında <em>düşünmemeye</em> özen gösterdi. Daha gidecek çok uzun yolu vardı ve...</p>

    <p>Ve Nynaeve, o Afet’e varmadan önce bağın ona devredildiğinden <em>emin olması</em> gerekiyordu. Ne olur ne olmaz diye.</p>

    <p>Aniden dimdik oturdu. Cadsuane. Kadın burada değildi; nöbetçiler dışında çadırda yalnızca Rand, Nynaeve, Min ve Bashere vardı. Kadın Nynaeve’in bilmediği bir şey mi...</p>

    <p>Cadsuane içeri girdi. Kır saçlı Aes Sedai’nin üzerinde basit, sarımsı kahverengi bir elbise vardı. O dikkat çekmek için giysilere değil, kendi varlığına güvenirdi ve elbette saçları altın süslerle ışıldıyordu. Ardından Corele girdi.</p>

    <p>Cadsuane kulak misafiri olunmasına karşı bir örgü ördü ve Rand itiraz etmedi. Kendi haklarını savunmayı öğrenmeliydi –o kadın onu neredeyse evcilleştirmişti ve Rand’ın buna ses çıkarmaması huzursuz ediciydi. Semirhage’i sorgulama konusunda olduğu gibi. Terkedilmişler, yumuşak davranılmak için fazla güçlü, fazla tehlikeliydi. Semirhage yakalandığı anda yalıtılmalıydı... ama Nynaeve’in bu konudaki fikri, Moghedien’i tutsak etme konusundaki kendi deneyimiyle bağlantılıydı.</p>

    <p>Corele Nynaeve’e gülümsedi; herkes için bir gülümsemesi var gibiydi. Cadsuane her zamanki gibi Nynaeve’i görmezden geldi, ki bu hiç sorun değildi. Nynaeve’in onun onayına ihtiyacı yoktu. Cadsuane, sırf tüm diğer Aes Sedailerden daha yaşlı olduğu için herkese emir verebileceğini düşünüyordu. Eh, Nynaeve yaşın bilgelikle bir ilgisi olmadığını kesin olarak biliyordu. Cenn Buie dünya kadar yaşlıydı, ama adamda ancak bir taş yığını kadar sağduyu vardı.</p>

    <p>Takip eden birkaç dakika içinde kampın diğer Aes Sedailerinin çoğu ve kamp önderleri çadıra geldi; belki de Rand gerçekten haberciler göndermişti ve belki gerçekten Nynaeve’i de çağırtacaktı. Yeni gelenlerin arasında Merise ve Muhafızları da vardı. Örgülerinin sonunda çanlar çınlayan Asha’man Jahar Narishma bunlardan biriydi. Damer Flinn, Elza Penfell ve Bashere’in subaylarından birkaç kişi de geldi. Rand her biri geldiğinde, tetikte ve ihtiyatlı bir ifadeyle başını kaldırıp baktı, ama sonra hemen haritalarına döndü. Paranoyaklaşmaya mı başlamıştı? Bazı deliler herkesten kuşkulanırdı.</p>

    <p>Sonunda, pek çok başka Aiel’le birlikte, Rhuarc ve Bael de geldiler. Ava çıkmış kediler gibi, uzun adımlarla çadırın geniş girişinden geçtiler. Tuhaftır, Bilgelerden bir grup da vardı aralarında –Nynaeve yaklaştığında onları sezmişti. Genellikle, Aieller söz konusu olduğunda, bir olay ya klan şefinin ya da Bilgelerin işi olarak görülürdü –tıpkı İki Nehir’de ya Köy Kurulu’nun ya da Kadın Kurulu’nun işi olarak görüldüğü gibi. Rand hepsinin gelmesini mi istemişti, yoksa kendilerine has sebeplerden mi gelmeye karar vermişlerdi?</p>

    <p>Nynaeve Aviendha’nın nerede olduğu konusunda yanılmıştı; uzun boylu, kızıl saçlı kadını Bilge grubunun arkasında görünce şok geçirdi. Caemlyn’den ne zaman ayrılmıştı? Ve kenarları lime lime olmuş, yıpranmış kumaşı neden taşıyordu?</p>

    <p>Nynaeve’in Aviendha’ya soru sormaya fırsatı olmadı. Rand, Rhuarc ve diğerlerine başını salladı ve oturmalarını işaret etti. Oturdular. Rand harita masasının yanında ayakta kaldı. Yüzünde düşünceli bir ifadeyle kollarını arkasına götürdü, eliyle kesik kolunu tuttu. Herhangi bir giriş yapmadı. “Bana Arad Doman’da yaptıklarınızı anlatın,” dedi Rhuarc’a. “İzcilerim bana bu ülkenin barış içinde olmadığını bildirdi.”</p>

    <p>Rhuarc Aviendha’nın uzattığı çayı aldı –demek kız hâlâ çırak sayılıyordu– ve Rand’a döndü. Klan şefi çayı içmedi. “Pek az zamanımız oldu Rand al’Thor.”</p>

    <p>“Bahane istemiyorum Rhuarc,” dedi Rand. “Yalnızca sonuç istiyorum.”</p>

    <p>Diğer Aiellerin çoğunun yüzü öfkeyle doldu ve kapıdaki Kızlar birbirlerine kızgın el işaretleri yaptılar.</p>

    <p>Rhuarc herhangi bir öfke işareti vermedi, ama Nynaeve adamın fincanı tutan elinin gerildiğini düşündü. “Seninle su paylaştım Rand al’Thor,” dedi. “Beni buraya hakaret etmek için çağıracağın aklıma gelmezdi.”</p>

    <p>“Hakaret değil Rhuarc,” dedi Rand. “Yalnızca gerçekler. Harcayacak zamanımız yok.”</p>

    <p>“Zamanımız yok mu, Rand al’Thor?” dedi Bael. Goshien Aiellerinin klan şefi çok uzun boylu bir adamdı ve otururken bile herkese tepeden bakıyormuş gibi görünüyordu. “Pek çoğumuzu, mızrak cilalayıp ıslaktopraklıları korkutmaktan başka yapacak iş olmadan aylar boyunca Andor’da bıraktın! Şimdi de imkânsız emirlerle bu ülkeye gönderiyorsun ve birkaç hafta sonra peşimizden gelip sonuç talep ediyorsun, öyle mi?”</p>

    <p>“Andor’a Elayne’e yardım etmek için gittiniz,” dedi Rand.</p>

    <p>“O yardım istemiyordu, yardıma ihtiyacı da yoktu,” dedi Bael hıhlayarak. “Ve yardımı reddetmekte haklıydı. Klanımın önderliğini bir başkasının bana vermesindense, tek bir su tulumuyla tüm Kıraç’ı koşarak aşmayı tercih ederim.”</p>

    <p>Rand’ın yüz ifadesi yine karardı. Gözleri fırtına gibiydi. Nynaeve’in aklına yine kuzeyde kaynayan fırtına geldi.</p>

    <p>“Bu ülke bölünmüş Rand al’Thor,” dedi Rhuarc, Bael’inkinden daha sakin bir sesle. “Bu gerçeği açıklamak, bahane uydurmak değil. Zor bir görev hakkında ihtiyatlı olmak korkaklık değil.”</p>

    <p>“Buraya barış getirmek <em>zorundayız,</em>” diye hırladı Rand. “Eğer siz başaramayacaksanız...”</p>

    <p>“Evlat,” dedi Cadsuane, “belki de durup düşünmek istersin. Aiellerin seni hayal kırıklığına uğrattığını kaç sefer gördün? Sen onları kaç kere hayal kırıklığına uğrattın, incittin ya da gücendirdin?”</p>

    <p>Rand ağzını kapadı ve Nynaeve sesini yükselten kendisi olmadığı için dişlerini gıcırdattı. Oturması için bir sandalye verilmiş olan Cadsuane’e baktı –Nynaeve onun yerde oturduğunu gördüğünü hiç hatırlamıyordu. Sandalyenin malikâneden alındığı belliydi; açık avuç gibi yayılan türden, açık renk elgilrim boynuzlarından yapılmıştı ve kırmızı minderi vardı. Aviendha Cadsuane’e bir fincan çay uzattı. Cadsuane çayını dikkatle yudumladı.</p>

    <p>Rand açık bir çabayla öfkesini kontrol altına aldı. “Özür dilerim Rhuarc, Bael. Çok... yorucu aylardı.”</p>

    <p>“<em>Toh</em> kazanmadın,” dedi Rhuarc. “Ama lütfen, otur. Gölgeyi paylaşalım ve uygar bir biçimde konuşalım.”</p>

    <p>Rand işitilir bir sesle içini çekti, sonra başını salladı ve diğer ikisinin önüne oturdu. Oradaki Bilgelerin çoğu –Amys, Melaine, Bair– tartışmaya katılmaya eğilimli görünmüyordu. Nynaeve onların, tıpkı kendisi gibi, izleyici olduklarını fark etti.</p>

    <p>“Arad Doman’a barış getirmek <em>zorundayız</em> dostlarım,” dedi Rand çadırın halısının üzerine, aralarına bir harita sererek.</p>

    <p>Bael başını iki yana salladı. “Dobraine Taborwin, Bandar Eban’da iyi iş çıkardı,” dedi, “ama Rhuarc bu ülkeye bölünmüş derken doğru konuştu. Tıpkı yüksek bir dağın zirvesinden bırakılan bir parça Deniz Halkı porseleni gibi. Bize başlarında kimin olduğunu keşfetmemizi ve düzen sağlayıp sağlayamadığımıza bakmamızı söyledin. Eh, bizim anlayabildiğimiz kadarıyla başlarında <em>kimse</em> yok. Her şehir kendi başının çaresine bakıyor.”</p>

    <p>“Ya Tüccarlar Konseyi?” dedi Bashere onların yanına oturup, bıyıklarını sıvazlayarak haritayı incelerken. “İzcilerim hâlâ bir miktar güçleri olduğunu söyledi.”</p>

    <p>“Onların hükmettiği şehirlerde bu doğru,” dedi Rhuarc. “Ama etkileri zayıf. Başkentte yalnızca bir üyeleri var ve onun da oradaki kontrolü az. Sokaklardaki çatışmaları durdurduk, ama yalnızca büyük çaba göstererek.” Başını iki yana salladı. “Mezra ve klanları değil, toprakları kontrol etmeye çalışmanın sonu budur. Kralları olmadan, bu Domanlılar başta kimin olduğunu bilmiyor.”</p>

    <p>“O nerede?” diye sordu Rand.</p>

    <p>“Kimse bilmiyor Rand al’Thor. Adam ortadan kayboldu. Bazıları aylar önce diyor, diğerleri seneler önce.”</p>

    <p>“Onu Graendal yakalamış olabilir,” diye fısıldadı Rand haritayı dikkatle inceleyerek. “Eğer buradaysa. Evet, sanırım burada. Ama nerede? Kral’ın sarayında olamaz, bu onun âdeti değil. <em>Ona</em> ait bir yeri olmalı, kazandığı ödülleri sergileyebileceği bir yer. Başlı başına bir ödül olan bir yer, ama hemen akla gelecek bir yer değil. Evet, biliyorum. Haklısın. Daha önce de böyle yapmıştı...”</p>

    <p>Ne aşinalık! Nynaeve ürperdi. Aviendha yanında diz çöktü ve bir fincan çay uzattı. Nynaeve kadınla göz göze gelerek fincanı aldı, sonra bir soru fısıldayacak oldu. Aviendha başını sertçe iki yana salladı. Daha sonra, der gibiydi yüz ifadesi. Aviendha ayağa kalktı ve odanın arkasına geriledi. Sonra, yüzünü buruşturarak lime lime kumaşı çıkardı ve iplikleri teker teker çekmeye başladı. Bunun amacı neydi?</p>

    <p>“Cadsuane,” dedi Rand fısıldamayı bırakıp, sesini yükselterek. “Tüccarlar Konseyi hakkında ne biliyorsun?”</p>

    <p>“Çoğunluğu kadın,” dedi Cadsuane, “hem de çok kurnaz kadınlar. Ama aynı zamanda benciller. Kral seçmek onların görevi ve Alsalam ortadan kaybolduktan sonra, yerine birini bulmaları gerekirdi. Aralarında çok fazla insan bunu bir fırsat olarak görüyor ve bu onların bir anlaşmaya varmasını engelliyor. Kendi şehirlerinde gücü ele geçirmek için bu kargaşada bölündüklerini, konum ve ittifak için savaştıklarını, her birinin kendi kral seçimini diğerlerinin değerlendirmesine sunduğunu varsayıyorum.”</p>

    <p>“Ya Seanchanlarla savaşan bu Doman ordusu?” diye sordu Rand. “Bu da onların işi mi?”</p>

    <p>“Bunun hakkında hiçbir şey bilmiyorum.”</p>

    <p>“Rodel Ituralde denen adamdan bahsettin,” dedi Rhuarc.</p>

    <p>“Evet.”</p>

    <p>“Yirmi sene önce iyi savaşmıştı,” dedi Rhuarc kare çenesini ovalayarak. “O, sizlerin Büyük Kumandan dediklerinden. Onunla mızrak dansı yapmak isterim.”</p>

    <p>“Yapmayacaksın,” dedi Rand keskin bir sesle. “En azından ben yaşadığım sürece. Bu ülkeyi güvene alacağız.”</p>

    <p>“Ve bunu savaşmadan yapmamızı bekliyorsun, öyle mi?” diye sordu Bael. “Bu Rodel Ituralde’nin Seanchanlar karşısında kum fırtınası gibi savaştığını, onları senden bile daha fazla kızdırdığını anlatıyorlar Rand al’Thor. Sen onun ülkesini fethederken o uyumayacaktır.”</p>

    <p>“Bir daha söylüyorum,” dedi Rand, “biz buraya fetih için <em>gelmedik.</em>”</p>

    <p>Rhuarc içini çekti. “O zaman neden bizi gönderiyorsun Rand al’Thor? Neden Aes Sedailerini kullanmıyorsun? Sen ıslaktopraklıları anlıyorsun. Bu ülke bir <em>krallık</em> dolusu çocuğa benziyor ve biz onların itaat etmesini sağlamakla görevli bir avuç yetişkiniz. Bir de onları dövmemizi yasaklıyorsun.”</p>

    <p>“Savaşabilirsiniz,” dedi Rand, “ama ancak gerekirse. Rhuarc, bu iş Aes Sedailerin halledebileceğinden daha ileriye gitti. Siz bunu yapabilirsiniz. İnsanlar Aiellerden korkuyor; siz ne derseniz yaparlar. Doman’ın Seanchanlarla savaşını durdurabilirsek, belki Dokuz Ayın Kızı barış arzumun ciddi olduğunu görür. O zaman belki benimle görüşmeyi kabul eder.”</p>

    <p>“Neden daha önce yaptığın gibi yapmıyorsun?” diye sordu Bael. “Neden ülkeyi kendi adına almıyorsun?”</p>

    <p>Bashere başını sallayarak Rand’a baktı.</p>

    <p>“Bu sefer işe yaramaz,” dedi Rand. “Burada savaşmak çok fazla kaynak gerektirir. Bu, Ituralde denen adamdan bahsettin –neredeyse erzaksız ve pek az adamla Seanchanları uzak tutuyor. Bu kadar becerikli bir adama saldırmamızı ister miydin?”</p>

    <p>Bashere ne kadar da düşünceli görünüyordu. Sanki bu Ituralde denen adama saldırmayı düşünürmüş gibi. Erkekler! Hepsi aynıydı. Onlara meydan oku, hemen meraklanırlardı; meydan okumanın muhtemelen kargıyla şişlenmek ile sona ereceğine aldırmazlardı bile.</p>

    <p>“Rodel Ituralde gibi, yaşayan pek az adam var,” dedi Bashere. “Ülkümüze çok yardımı olurdu, orası kesin. Onu yenip yenemeyeceğimi her zaman merak etmişimdir.”</p>

    <p>“Hayır,” dedi Rand yine, haritaya bakarak. Nynaeve’in görebildiği kadarıyla, birliklerin belli yerlerde biriktiğini gösteriyordu ve bazı açıklamalar eklenmişti. Aieller Arad Doman’ın tepesinde kömür rengi işaretlerden düzenli bir yığındı. Ituralde’nin güçleri Almoth Ovası’nın derinliklerinde Seanchanlarla savaşıyorlardı. Arad Doman’ın ortası karman çorman siyah işaretlerle doluydu; büyük olasılıkla muhtelif asillerin kişisel güçleri.</p>

    <p>“Rhuarc, Bael,” dedi Rand. “Sizden Tüccarlar Konseyi’nin üyelerini yakalamanızı istiyorum.”</p>

    <p>Çadır sessizleşti.</p>

    <p>“Bunun akıllıca olacağından emin misin evlat?” diye sordu Cadsuane sonunda.</p>

    <p>“Terkedilmişler karşısında tehlikedeler,” dedi Rand parmağını dalgın dalgın haritaya dokundurarak. “Graendal gerçekten Alsalam’ı yakalamışsa, o zaman adamı geri almanın bize bir faydası olmaz. Kadının İçtepisinin öyle etkisinde olur ki, adamda bir çocuğun zekâsı ancak bulunur. Graendal’ın yöntemi incelikli değil; hiçbir zaman da olmadı. Tüccarlar Konseyi’nin yeni bir kral seçmesine ihtiyacımız var. Bu krallığa barış ve düzen getirmenin tek yolu bu.”</p>

    <p>Bashere başını salladı. “Cüretkâr bir plan.”</p>

    <p>“Biz insan kaçırmayız,” dedi Bael kaşlarını çatarak.</p>

    <p>“Ben kim olduğunuzu söylüyorsam osunuz,” dedi Rand sessizce.</p>

    <p>“Biz hâlâ özgür bir halkız Rand al’Thor,” dedi Rhuarc.</p>

    <p>“Geçişimle Aielleri değiştireceğim,” dedi Rand başını iki yana sallayarak. “Bütün bunlar bittiğinde ne olacağınızı bilmiyorum, ama olduğunuz gibi kalamazsınız. Bu görevi üzerinize almanızı tercih ederim. Takipçilerim arasında en fazla size güveniyorum. Konsey’in üyelerini bu ülkeyi daha büyük bir savaşın içine sürüklemeden yakalayacaksak, sizin kurnazlığınıza ve gizliliğinize ihtiyacım olacak. Tear Taşı’na girdiğiniz gibi, onların saraylarına ve malikânelerine de girebilirsiniz.”</p>

    <p>Rhuarc ve Bael kaşlarını çatarak bakıştılar.</p>

    <p>“Tüccarlar Konseyi’ni yakaladığınızda,” diye devam etti Rand onların endişelerine aldırmaz görünerek, “Aielleri o tüccarların yönettiği şehirlere nakledin. O şehirlerin yozlaşmasına izin vermeyin. Bandar Eban’da yaptığınız gibi düzeni sağlayın. Oradan, haydutları avlamaya başlayın ve kanunu dayatın. Yakında Deniz Halkı’ndan erzak gelir. İlk önce kıyıdaki şehirleri alın, sonra iç taraflara ilerleyin. Bir ay içinde Domanlılar sizden kaçmak yerine size koşmaya başlar. Onlara güvenlik ve yiyecek önerin, düzen kendi başının çaresine bakar.”</p>

    <p>Şaşırtıcı ölçüde mantıklı bir plan. Rand gerçekten de bir erkek için akıllıydı. İçinde pek çok iyilik vardı, belki de tam bir önderdi. Bir de öfkesine hâkim olabilse.</p>

    <p>Rhuarc çenesini ovmaya devam etti. “Senin Saldaealıların bir kısmını alabilsek işe yarardı Davram Bashere. Islaktopraklılar Aielleri izlemekten hoşlanmıyor. Başta ıslaktopraklılar varmış gibi yapabilirlerse, bize gelmeleri daha olası olur.”</p>

    <p>Bashere güldü. “Aynı zamanda bizden iyi hedef olur. Tüccarlar Konseyi’nin birkaç üyesini yakalar yakalamaz, kalanlar kesinlikle peşimizden suikastçılar yollar!”</p>

    <p>Rhuarc bunun muhteşem bir şaka olduğunu düşünürmüş gibi güldü. Aiel mizah anlayışı başlı başına bir tuhaflıktı. “Biz seni hayatta tutarız Davram Bashere. Tutamazsak, içini doldururuz ve seni atına oturturuz. Onların okları için harika bir sadak olursun!”</p>

    <p>Bael bunun üzerine yüksek sesle güldü ve kapının yanındaki Kızlar yine el konuşmalarına başladılar.</p>

    <p>Bashere güldü, ama o da espriyi anlamamış gibiydi. “Yapmak istediğin şeyin bu olduğundan emin misin?” diye sordu Rand’a.</p>

    <p>Rand başını salladı. “Güçlerinin bir kısmını ayır ve Rhuarc’ın belirleyeceği Aiel gruplarıyla yolla.”</p>

    <p>“Ya Ituralde?” diye sordu Bashere haritaya bakarak. “Adam ülkesini istila ettiğimizi fark ettiğinde barış fazla uzun sürmeyecek.”</p>

    <p>Rand bir süre parmaklarını yumuşak bir biçimde haritanın üzerinde tıkırdattı. “Ben onunla şahsen ilgilenirim,” dedi sonunda.</p>
  </div>
</body>
</html>