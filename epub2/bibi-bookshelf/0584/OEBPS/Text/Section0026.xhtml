<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="16. Beyaz Kule’de">16<br/>
    Beyaz Kule’de</h1>

    <p>“Çömezin ne diyeceğini merak ediyorum. Söyle bana Egwene al’Vere, sen olsan durumu nasıl idare ederdin?”</p>

    <p>Egwene, bir elinde iki kollu fındıkkıran, diğerinde yuvarlak bir ceviz; kabuk dolu çanaktan başını kaldırdı. Orada bulunan Aes Sedailer ilk defa onunla konuşuyorlardı. Üç Beyaz’a hizmet ettiği sürenin bir zaman israfı olacağını düşünmeye başlamıştı.</p>

    <p>O akşamki mekân Beyaz Kule’nin üçüncü katında, duvara gömülü küçük bir balkondu. Temsilciler yalnızca pencereli değil, balkonlu odalar da talep edebiliyordu, normal Aes Sedailer için –işitilmemiş olmasa da– olağan olmayan bir şey. Bu balkon küçük bir kule biçimindeydi; kenarında yuvarlak, sağlam bir taş duvar uzanıyordu, yukarıdan benzer bir duvar çıkıntısı sarkıyordu. İkisi arasında epey boşluk vardı ve balkonun gördüğü doğu manzarası, uzakta Kardeşkatili’nin Hançeri’ne kadar tırmanan tepeler oldukça güzeldi. Berrak bir günde uzaktaki Hançer’in kendisi bile görülebiliyordu.</p>

    <p>Balkonda serin bir rüzgâr esti. Bu kadar yüksekte rüzgâr temizdi ve aşağıdaki şehrin pis kokusuyla kirlenmemişti. Balkonun iki yanında, üç parçalı yaprakları ve yapışan dalları ile iki kıvrımlı diksarmaşık bitmiş ve dalları taşların iç tarafını kaplamıştı, onun neredeyse ormanın derinliklerinde bir yıkıntı gibi görünmesine sebep oluyordu. Beyazların kısmında Egwene’in beklemediği kadar çok süs bitkisi vardı, ama Ferane’in biraz kendini beğenmiş olduğu söyleniyordu. Muhtemelen balkonunun bu kadar farklı görünmesi kadının hoşuna gidiyordu, ama kural gereği, Kule’nin parıl parıl siluetini bozmamak için sarmaşıklarını budaması gerekiyordu.</p>

    <p>Üç Beyaz alçak bir masanın çevresinde, hasır sandalyelerde oturuyorlardı. Egwene önlerinde, sırtı açık havaya ve manzaraya dönük, hasır bir taburede oturmuş, diğerleri için ceviz kırıyordu. Bu işi yapabilecek bir sürü hizmetkâr ve mutfak çalışanı vardı. Ama bu, Aes Sedailerin fazla aylaklık ettiğini düşündükleri çömezlerin zamanlarını doldurmak için buldukları türden işlerdendi.</p>

    <p>Egwene kendisine ceviz kırdırmanın yalnızca bir numara olduğunu düşünmüştü. Bir saat boyunca görmezden gelindikten sonra bundan o kadar emin olamamaya başlamıştı, ama şimdi üç kadın da ona bakıyordu. Egwene içgüdülerinden kuşku etmemiş olmalıydı.</p>

    <p>Ferane bir Domanlının bakır tenine ve bir Beyaz için tuhaf olsa da, bir Domanlının mizacına sahipti. Kısa boyluydu, yüzü elma şeklindeydi ve siyah, parlak saçları vardı. Kızıl kahverengi elbisesi inceydi, ama edepliydi; belinde, şu anda sırtında olan şalıyla aynı renkte geniş beyaz bir kuşak vardı. Elbise işlemeliydi ve kumaşı, belki bilinçli bir şekilde, kadının Domanlı soyuna işaret ediyordu.</p>

    <p>Diğer ikisi, Miyasi ve Tesan, başka renk elbiselerin Ajahlarına ihanet olacağından korkarmış gibi, beyazlara bürünmüşlerdi. Bu fikir tüm Aes Sedailer arasında gittikçe daha yaygın oluyordu. Tesan Tarabonluydu; siyah saçları örülmüş, boncuklarla süslenmişti. Boncuklar beyaz ve altın renkteydiler; yukarıdan ve aşağıdan tutulup çekilmiş gibi görünen bir yüzü çevreliyordu. Kadın hep, bir şey hakkında endişeleniyormuş gibi görünüyordu. Ama belki de içinde yaşadıkları zaman yüzündendi. Işık biliyordu ya, hepsinin endişelenmesi gereken pek çok şey vardı.</p>

    <p>Miyasi daha sakindi. Demir grisi saçlarını tepesinde topuz yapmıştı. Aes Sedai yüzü, o saçların bu kadar kırlaşması için gereken seneleri yansıtmıyordu. Uzun boylu ve tombuldu; cevizlerinin titizlikle ayıklanmış olmasını tercih ediyordu. Ceviz parçaları ya da parçalar istemiyordu, yalnızca zarar görmemiş yarımlar istiyordu. Egwene yeni kırdığı bir cevizin yarısını dikkatle kabuğundan çıkardı, sonra kadına uzattı. Küçük kahverengi yumru minik bir hayvanın beyniymiş gibi kırışık ve girintili çıkıntılıydı.</p>

    <p>“Ne sormuştun Ferane?” diye sordu Egwene bir ceviz daha kırıp, kabuğu ayaklarının dibindeki kovaya atarak.</p>

    <p>Beyaz, Egwene’in yakışıksız yanıtı karşısında hafifçe kaşlarını çattı. Bu ‘çömez’in nadiren varsayılan konumuna göre hareket ettiği gerçeğine hepsi alışmaya başlamıştı. “Dedim ki,” dedi Ferane serinkanlılıkla, “<em>sen</em> Amyrlin’in yerinde olsaydın ne yapardın. Bunu eğitiminin bir parçası olarak düşün. Ejder’in yeniden doğduğunu biliyorsun; Son Savaş’ın olabilmesi için Kule’nin onu kontrol etmesi <em>gerektiğini</em> biliyorsun. Sen onu nasıl idare ederdin?”</p>

    <p>İlginç bir soru. Pek ‘eğitim’ gibi gelmiyordu. Ama Ferane’in ses tonu, Elaida’dan yakınabilmesi için izin verdiğini de ima etmiyordu. O seste Egwene’e yönelik çok fazla küçümseme vardı.</p>

    <p>Diğer iki Beyaz sessiz kaldı. Ferane bir Temsilci’ydi ve diğerleri ona saygı gösteriyorlardı.</p>

    <p><em>Elaida’nın Rand konusunda başarısız olduğundan bahsettiğimi sık sık duydu,</em> diye düşündü Ferane’in çelik siyahı gözlerine bakarak. <em>Demek öyle. Bir sınav, öyle mi?</em> Bunu çok dikkatle ele alması gerekecekti.</p>

    <p>Egwene bir başka cevize uzandı. “İlk önce, onun köyüne bir grup Aes Sedai gönderirdim.”</p>

    <p>Ferane tek kaşını kaldırdı. “Ailesini sindirmek için mi?”</p>

    <p>“Elbette hayır,” dedi Egwene. “Onları sorgulamak için. Bu Yenidendoğan Ejder kim? Öfkeli biri mi, tutkulu bir adam mı? Yoksa dikkatli ve ihtiyatlı, sakin bir adam mı? Çayırlarda yalnız kalmayı tercih eden biri mi, yoksa diğer gençlerle kolaylıkla arkadaş olabiliyor mu? Onu bir meyhanede mi, yoksa bir atölyede bulmanız mı daha olası?”</p>

    <p>“Ama <em>sen</em> onu zaten tanıyorsun,” diye araya girdi Tesan.</p>

    <p>“Ben tanıyorum,” dedi Egwene cevizi kırarak. “Ama farazi bir durumdan bahsediyoruz.” <em>Gerçek dünyada Yenidendoğan Ejder’i şahsen tanıdığımı hatırlasanız iyi olur. Bu Kule’de başka kimsenin tanımadığı kadar iyi tanıdığımı.</em></p>

    <p>“Senin sen olduğunu varsayalım,” dedi Ferane. “Onun da senin çocukluk arkadaşın Rand al’Thor olduğunu.”</p>

    <p>“Pekâlâ.”</p>

    <p>“Söyle bana,” dedi Ferane öne eğilerek. “Saydığın adamlar arasında, Rand al’Thor’a en çok uyanı hangisi?”</p>

    <p>Egwene duraksadı. “Hepsi,” dedi parçalanan bir cevizi bir çanaktaki diğerlerinin üzerine atarak. Miyasi ona dokunmazdı, ama diğerleri o kadar titiz değildi. “Eğer ben ben, Ejder de Rand olsaydı, onun –arada bir keçi inatlı olsa da– bir erkek için mantıklı biri olduğunu biliyor olurdum. Eh, çoğu zaman. Daha da önemlisi, onun içten içe iyi bir adam olduğunu biliyor olurdum. Bu yüzden, bir sonraki adımım ona rehberlik önermek için Aes Sedailer göndermek olurdu.”</p>

    <p>“Ya o onları reddederse?” diye sordu Ferane.</p>

    <p>“O zaman casus gönderirdim,” dedi Egwene, “ve eskiden tanıdığım adamın değişip değişmediğini anlamak için izlerdim.”</p>

    <p>“Sen bekler ve casusluk ederken, o bölgeyi dehşete boğar, kargaşa çıkarır, bayrağıyla ordular toplardı.”</p>

    <p>“Ondan istediğimiz de bu değil mi?” diye sordu Egwene. “İstesek bile <em>Callandor</em>’u almasının engellenebileceğini sanmıyorum. Cairhien’de düzeni sağlamayı, Tear ve Illian’ı tek bir önderin altında birleştirmeyi başardı. Andor’la da iyi ilişkiler kurmuş gibi.”</p>

    <p>“Şu Aiellere boyun eğdirmesinden bahsetmeye bile gerek yok,” dedi Miyasi uzanıp bir avuç ceviz alarak.</p>

    <p>Egwene ona keskin bir bakış fırlattı. “Kimse Aiellere <em>boyun eğdiremez.</em> Rand onların saygısını kazandı. O sırada yanındaydım.”</p>

    <p>Miyasi, eli ceviz çanağında, donakaldı. Başını iki yana sallayarak bakışlarını kaçırdı, çanağı aldı ve sandalyesine çekildi. Balkonda serin bir rüzgâr eserek sarmaşıkları salladı. Ferane sarmaşıkların bu bahar gerektiği kadar yeşermediğinden yakınıyordu. Egwene ceviz ayıklama işine geri döndü.</p>

    <p>“Öyle görünüyor ki,” dedi Ferane, “sen olsan, onun dilediği gibi kargaşa ekmesine izin verirdin.”</p>

    <p>“Rand al’Thor bir ırmak gibidir,” dedi Egwene. “Heyecanlanmadığı zaman sakin ve durgundur, ama çok sıkıştırıldığı zaman öfkeli ve ölümcül bir akıntıya dönüşür. Elaida’nın ona yaptığı, Manetherendrelle’i altmış santim genişliğinde bir kanyona sığdırmaya çalışmaktan farksızdı. Bir adamın mizacını anlamak için beklemek aptalca değildir, bir zayıflık işareti de değildir. Bilgi edinmeden eyleme geçmek deliliktir ve Beyaz Kule kaldırdığı fırtınayı hak ediyor.”</p>

    <p>“Belki,” dedi Ferane. “Ama sen olsan, bilgi topladıktan ve bekleme zamanı geçtikten sonra, durumla nasıl başa çıkacağını henüz söylemedin.” Ferane öfkesiyle tanınırdı, ama o anda sesi Beyazlar arasında olağan olan soğukluğu taşıyordu. Duygusuzca konuşan, dış etkilere aldırmadan mantığıyla düşünen birinin soğukluğuydu.</p>

    <p>Sorunlara yaklaşmanın en iyi yolu bu değildi. İnsanlar bir dizi kural ya da sayıdan daha karmaşıktı. Mantığın bir zamanı vardı, doğru, ama duyguların da zamanı vardı.</p>

    <p>Rand, Egwene’in kendine düşünme izni vermediği bir sorundu –her seferinde tek bir sorunla uğraşması gerekiyordu. Ama aynı zamanda, ileriyi düşünerek plan yapması da gerekiyordu. Yenidendoğan Ejder’le nasıl başa çıkacağını düşünmezse, sonunda kendini Elaida’nınki kadar kötü bir durumda bulurdu.</p>

    <p>Rand artık tanıdığı adam değildi. Ama içindeki kişiliğin özü aynı olmalıydı. Egwene Aiel Kıraçları’nda birlikle yolculuk ettikleri aylarda onun öfkesini görmüştü. Bunlar Rand’ın çocukluğunda pek sık ortaya çıkmamıştı, ama şimdi, derinlerde bir yerde saklanmış olması gerektiğini görebiliyordu. Aniden öfkeli bir mizaca sahip olmuş değildi; yalnızca, İki Nehir’de onu kızdıracak şeyler olmamıştı.</p>

    <p>Onunla birlikte yolculuk ettiği aylarda, Rand her adımda daha da sertleşmiş gibiydi. Olağanüstü baskı altındaydı. İnsan böyle bir adamla nasıl başa çıkabilirdi? Dürüst olmak gerekirse, Egwene’in en ufak fikri yoktu.</p>

    <p>Ama bu konuşma Rand’la ne yapacakları konusunda değildi aslında. Ferane’in Egwene’in nasıl bir kadın olduğunu anlamaya çalışması hakkındaydı.</p>

    <p>“Rand alThor kendini bir imparator olarak görüyor,” dedi Egwene. “Ve sanırım artık öyle de. Belli bir yöne itilip kakıldığını düşünürse kötü tepki verir. Onu ben idare etmek zorunda olsam, onu şereflendirmek için bir heyet gönderirdim.”</p>

    <p>“Şatafatlı bir alay mı?” diye sordu Ferane.</p>

    <p>“Hayır,” dedi Egwene. “Ama çok gösterişsiz bir heyet de değil. Bir Gri’nin önderliğinde, bir Yeşil ve bir Mavi’nin de bulunduğu, üç kişilik bir grup. Rand eski ilişkileri yüzünden Mavilere olumlu bakıyor. Yeşiller genellikle Kızılların zıddı olarak algılanır; onu ehlileştirmek değil, onunla çalışmak istediğimizi gösteren incelikli bir işaret. Gri, beklenen bir Ajah olacağı için, ama aynı zamanda bir Gri gönderildiği zaman, bunun ardından ordular değil, pazarlıklar geleceği anlamına geldiği için.”</p>

    <p>“İyi mantık,” dedi Tesan başını sallayarak.</p>

    <p>Ferane o kadar kolay ikna olmadı. “Geçmişte buna benzer heyetler başarısız oldu. Elaida’nın kendi heyetinin başında bir Gri’nin olduğunu sanıyorum.”</p>

    <p>“Evet, ama Elaida’nın heyeti temelden kusurluydu,” dedi Egwene.</p>

    <p>“O nedenmiş peki?”</p>

    <p>“Ah, bir <em>Kızıl</em> tarafından gönderildiğinden elbette,” dedi Egwene bir ceviz kırarak. “Yenidendoğan Ejder’in zamanında Kızıl Ajah’tan birini Amyrlin seçmedeki mantığı anlayamıyorum. Bu Ejder’le Kule arasında düşmanlık yaratmaya yazgılı görünmüyor mu?”</p>

    <p>“Bu sorunlu zamanlarda bir Kızıl’a ihtiyaç duyulduğu da düşünülebilir,” diye karşı çıktı Ferane, “çünkü Kızıllar yönlendirebilen adamlarla başa çıkma konusunda en deneyimli Ajah’tır.”</p>

    <p>“‘Başa çıkmak’, ‘birlikte çalışmak’ ile aynı şey değil,” dedi Egwene. “Yenidendoğan Ejder’in başıboş dolaşmasına izin verilmemeliydi, ama Beyaz Kule ne zamandan beri insanları <em>kaçırıp</em> bizim istediğimizi yapmaya zorlar oldu? Biz herkesten daha incelikli ve dikkatli olarak bilinmez miyiz? Başkalarını yapmaları gereken şeyi yapmaya ikna etmekle, ama bunun kendi fikirleri olduğunu düşünmelerine izin vermemizle övünmez miyiz? Geçmişte ne zaman kralları kutulara kapadık ve itaatsizlik ettikleri için onları dövdük? Neden şimdi –Işık aşkına, hem de bu zamanlarda– incelikli uygulamalarımızı bir kenara bıraktık ve basit kabadayılara dönüştük?”</p>

    <p>Ferane bir ceviz seçti. Diğer iki Beyaz huzursuzluk içinde bakışıyordu. “Sözlerinde sağduyu var,” diye itiraf etti Temsilci sonunda.</p>

    <p>Egwene fındıkkıranı kenara koydu. “Rand al’Thor içten içe iyi bir adam, ama rehberliğe ihtiyaç duyuyor. Bunlar, en incelikli olmamız gereken günler. Onun Aes Sedailere herkesten daha çok güvenmesi, öğütlerimizi dayanak alması sağlanmalı. Dinlemenin ne kadar bilgece olduğu gösterilmeli ona. Bunun yerine, ona kendisi yaramaz bir çocukmuş gibi davranacağımız gösterildi. Yaramazlık yapsa bile, bizim onu böyle gördüğümüzü düşünmesine izin verilmemeli. Beceriksizliğimiz yüzünden bazı Aes Sedaileri tutsak aldı ve Asha’manlarının başka Aes Sedailerle <em>bağ kurmasına</em> izin verdi.”</p>

    <p>Ferane dimdik oturdu. “O rezaletten bahsetmemek en iyisi.”</p>

    <p>“Nedir bu?” dedi Tesan şok içinde, elini göğsüne kaldırarak. Bazı Beyazlar çevrelerindeki dünyaya asla dikkat etmiyor gibiydi. “Ferane? Sen bunu biliyor muydun?”</p>

    <p>“Ben... bu söylentiyi duymuştum,” dedi Miyasi. “Eğer doğruysa, bir şeyler yapılmalı.”</p>

    <p>“Evet,” dedi Egwene. “Ne yazık ki, şu anda al’Thor’a odaklanamayız.”</p>

    <p>“Dünyanın karşısındaki en büyük sorun o,” dedi dar suratlı Tesan öne eğilerek. “İlk önce onu halletmeliyiz.”</p>

    <p>“Hayır,” dedi Egwene. “Başka meseleler var.”</p>

    <p>Miyasi kaşlarını çattı. “Son Savaş yaklaşırken, ben daha önemli meseleler göremiyorum.”</p>

    <p>Egwene başını iki yana salladı. “Şu anda Rand’la uğraşırsak, milin kırık olduğu gerçeğini görmezden gelerek arabasına bakan ve neden araba yatağında satacak ürünü olmadığını merak eden bir çiftçiye benzeriz. Arabayı zamanı gelmeden doldurursan, arabayı bozarsın ve başlangıçtakinden daha kötü bir duruma düşersin.”</p>

    <p>“Tam olarak neyi ima ediyorsun?” diye sordu Tesan.</p>

    <p>Egwene Ferane’e baktı.</p>

    <p>“Anlıyorum,” dedi Ferane. “Beyaz Kule’deki bölünmüşlükten bahsediyorsun.”</p>

    <p>“Çatlak bir taş, bir binanın temeli için iyi midir?” diye sordu Egwene. “Lime lime olmuş bir halat paniğe kapılmış bir atı tutabilir mi? Mevcut durumda, <em>biz</em> Yenidendoğan Ejder’in kendisini idare etmeyi nasıl umabiliriz?”</p>

    <p>“O zaman neden Amyrlin Makamı olduğun konusunda ısrar ederek bölünmeyi dayatıyorsun? Kendi mantığına karşı çıkıyorsun.”</p>

    <p>“Benim Amyrlin Makamı üzerindeki hakkımdan vazgeçmem Kule’yi birleştirir mi?” diye sordu Egwene.</p>

    <p>“Faydası olurdu.”</p>

    <p>Egwene tek kaşını kaldırdı. “Bir anlığına, iddiamdan vazgeçerek, asi hizbi Beyaz Kule’ye yeniden katılmaya ve Elaida’nın önderliğini kabul etmeye ikna ettiğimi varsayalım.” <em>Bunun</em> ne kadar mümkün olduğu konusunda ne düşündüğünü anlatmak için kaşlarını daha da kaldırdı. “Ayrılıklar giderilmiş olur muydu?”</p>

    <p>“Biraz önce olacağını söyledin,” dedi Tesan kaşlarını çatarak.</p>

    <p>“Öyle mi dedim?” dedi Egwene. “Aes Sedailer koridorlarda yalnız yürümeye korkarak koşturmayı bırakır mıydı? Farklı Ajahlardan kadınlar koridorlarda birbirlerine düşmanlıkla bakmayı bırakır mıydı? Saygısızlık etmek istemem ama, kim olduğumuzu, kime sadık olduğumuzu vurgulamak için şallarımızı devamlı takma ihtiyacı hissetmekten vazgeçer miydik?”</p>

    <p>Ferane bakışlarını kısaca beyaz saçaklı şalına indirdi.</p>

    <p>Egwene öne eğilerek sözlerine devam etti. “Kuşkusuz Beyaz Kule’deki tüm kadınlar içinde en çok siz Ajahların birlikte çalışmasının önemini görebiliyorsunuzdur. Farklı yeteneklere ve ilgi alanlarına sahip kadınları belli Ajahların içinde toplamamız gerekiyor. Ama birlikte çalışmayı reddetmemiz mantıklı geliyor mı?”</p>

    <p>“Bu... üzücü gerilime Beyazlar sebep olmadı,” dedi Miyasi hafifçe hıhlayarak. “Fazla duygusal davranan diğerleri yarattı bunu.”</p>

    <p>“Mevcut yönetim kadrosu sebep oldu,” dedi Egwene, “Aes Sedaileri yalıtmanın normal olduğunu, daha Aes Sedaileri yargılanmadan Muhafızlarını öldürmenin sorun olmadığını öğreten bir yönetim. Bir Aes Sedai’nin şalını alınanın, onu bir Kabuledilmiş’e indirgemenin, tüm bir Ajah’ı <em>dağıtmanın</em> sorun olmadığını öğreten bir yönetim. Yenidendoğan Ejder’i kaçırıp hapsetmek kadar tehlikeli bir şeye, Salon’a danışmadan karar verilmesine ne dersiniz? Aes Sedailerin bu kadar korkması ve endişelenmesi beklenmedik bir şey mi? Başımıza gelenler tamamen <em>mantıklı</em> değil mi?”</p>

    <p>Üç Beyaz sustular.</p>

    <p>“Ben boyun eğmeyeceğim,” dedi Egwene. “Bunu yapmam bizi bölünmüş halde bırakacaksa değil. Elaida’nın Amyrlin <em>olmadığını</em> savunmaya devam edeceğim. Eylemleri bunu kanıtladı. Karanlık Varlık’la savaşılmasına yardım etmek mi istiyorsunuz? Eh, ilk adım Yenidendoğan Ejder’le başa çıkmaya çalışmak olmamalı. İlk adım diğer Ajahlardan Aes Sedailere elimizi uzatmak olmalı.”</p>

    <p>“Neden biz?” dedi Tesan. “Diğerlerinin eylemleri bizim sorumluluğumuz değil.”</p>

    <p>“Siz tamamen suçsuz musunuz?” diye sordu Egwene öfkesinin sesine biraz sızmasına izin vererek. Aes Sedailerin hiçbiri mi sorumluluk kabul etmeyecekti? “Siz Beyazlar, bu yolun nereye gittiğini görmüş olmalıydınız. Evet, Siuan ve Maviler de hatasız değil –ama Siuan’ı indirmenin ve sonra Elaida’nın Mavi Ajah’ı dağıtmasına izin vermenin ne kadar hatalı olduğunu <em>siz</em> görebilmeliydiniz. Dahası, kendi Ajahınızın pek çok üyesinin de Elaida’nın Amyrlin yapılmasında rol oynadığına inanıyorum.”</p>

    <p>Miyasi hafifçe büzüldü. Beyazlar Alviarin’in ve onun Elaida’nın Vakanüvisi olarak başarısızlığa uğramasının hatırlatılmasından hoşlanmıyordu. Beyaz’ı görevinden uzaklaştırdığı için Elaida’nın aleyhine dönmek yerine, onları utandırdığı için kendi Ajahlarının üyesinin aleyhine dönmüş görünüyorlardı.</p>

    <p>“Ben hâlâ bunun Grilerin işi olduğunu düşünüyorum,” dedi Tesan, ama biraz önceki kadar emin görünmüyordu. “Onlarla konuşmalısın.”</p>

    <p>“Konuştum,” dedi Egwene. Sabrı tükenmeye başlamıştı. “Bazıları benimle konuşmayı reddediyor ve beni cezaya göndermeye devam ediyor. Diğerleri bu bölünmenin onların hatası olmadığını söylüyor, ama biraz ısrar edince yapabileceklerini yapmayı kabul ediyorlar. Sarılar çok sağduyulu ve bence Kule’deki sorunları iyileştirilmesi mümkün bir yara olarak görmeye başladılar. Hâlâ pek çok Kahverengi Aes Sedai üzerinde çalışıyorum –sorunlar onları o kadar büyülemiş ki, onlar hakkında endişelenmek akıllarına gelmiyor. Pek çok Kahverengi’yi, bölünme örnekleri aramak üzere tarihçeleri incelemeye gönderdim. Renala Merlon’un hikâyesine rastlayacaklarını umuyorum. Bağlantıyı yapmak kolay olmalı, belki buradaki sorunlarımızın çözülebileceğini görmeye başlarlar.</p>

    <p>“Tuhaftır, en inatçılar Yeşiller çıktı. Pek çok açıdan tıpkı Kızıllar gibi olabiliyorlar. Bu can sıkıcı, çünkü beni aralarından biri gibi kabul etmeleri gerekirdi. Geriye yalnızca Kule’den sürülen Maviler ve Kızıllar kalıyor. Son Ajah’ın Aes Sedailerinin önerilerime sıcak bakacağından kuşkuluyum.”</p>

    <p>Ferane düşünceler içinde arkasına yaslandı. Tesan elindeki üç cevizi unutmuş, Egwene’e bakıyordu. Miyasi şaşkınlıktan iri iri açılmış gözlerle demir grisi saçlarını kaşıdı.</p>

    <p>Egwene çok mu fazla bilgi vermişti? Aes Sedailer Rand al’Thor’a çok benziyorlardı; yönlendirildiklerini öğrendiklerinde, bundan hoşlanmıyorlardı.</p>

    <p>“Şok geçirdiniz,” dedi. “Ne, Kule dağılıp giderken çoğunun yaptığı gibi boş mu oturayım sizce? Bu beyaz elbise bana zorla giydirildi ve ben onun temsil ettiği şeyi kabul etmiyorum, ama onu kullanacağım. Bugünlerde çömez beyazı içinde bir kadın, bir Ajah kısmından diğerine geçebilen pek az kişiden biri. Birinin Kule’yi birleştirmek için çalışması gerek ve en iyi seçim benim. Dahası, bu benim görevim.”</p>

    <p>“Ne kadar... mantıklısın,” dedi Ferane yaşı belirsiz alnı kırışarak.</p>

    <p>“Teşekkür ederim,” dedi Egwene. Haddini aştığı için mi endişelenmişlerdi? Aes Sedaileri yönlendirdiği için kızmışlar mıydı? Soğukkanlılıkla, onu yeniden cezalandırmaya mı karar vermişlerdi?</p>

    <p>Egwene bir heyecan dalgası hissetti. Son birkaç gün içinde yalnızca engellerle karşılaşmıştı. Aptal Yeşiller! Amyrlin olarak kabul edildiği zaman çok aptal hissedeceklerdi.</p>

    <p>“Sarı Ajah’tan Suana yakında üçünüzü yemeğe davet edecek,” dedi Egwene. En azından, Egwene onu dürttüğünde yapacaktı Suana teklifi. “Kabul edin ve yemeğinizi gözler önünde, belki Kule bahçelerinden birinde yeyin. Birbirinizin arkadaşlığınızdan keyif alırken görülün. Sonra bir Kahverengi Aes Sedai’yi sizi davet etmeye ikna etmeye çalışacağım. Diğer Aes Sedailer sizi başka Ajahlarla görüşürken görsün.”</p>

    <p>“Yeterince basit,” dedi Miyasi. “Pek az çaba gerekiyor, ama potansiyel kazanç çok.”</p>

    <p>“Göreceğiz,” dedi Ferane. “Çekilebilirsin Egwene.”</p>

    <p>Egwene bu şekilde gönderilmekten hoşlanmıyordu, ama yapabileceği bir şey yoktu. Yine de, kadın adını kullanarak Egwene’e saygı göstermişti. Egwene ayağa kalktı ve sonra –büyük dikkatle– Ferane’e başıyla selam verdi. Tesan ile Miyasi güçlü tepki vermediler, ama ikisinin gözleri de hafifçe irileşti. Egwene’in asla diz kırmadığı Kule’de artık iyi biliniyordu. Ve şok edici şekilde, Ferane de başını hafifçe eğerek selamına yanıt verdi.</p>

    <p>“Beyaz’ı seçersen Egwene al’Vere,” dedi kadın, “bil ki burada sana kucak açılacak. Bugünkü mantığın bu kadar genç biri için olağanüstüydü.”</p>

    <p>Egwene gülümsemesini gizledi. Daha dört gün önce, Bennae Nalsad Egwene’e Kahverengiler arasında bir yer önermişti ve Suana’nın ısrarla ona Sarı’yı önermiş olması Egwene’i hâlâ şaşırtıyordu. Fikrini değiştirmeye neredeyse ikna edeceklerdi onu –ama bunun sebebi daha çok şu anda Yeşillere kızgın olmasıydı. “Teşekkür ederim,” dedi. “Ama Amyrlin’in tüm Ajahları temsil ettiğini hatırlamalısınız. Ama tartışmalarımız zevkliydi. Umarım gelecekte size katılmama yine izin verirsiniz.”</p>

    <p>Bunun ardından Egwene çekildi. Geçerken, balkonun hemen içinde nöbet tutan, Ferane’in tıknaz, çarpık bacaklı Muhafızına geniş geniş gülümsedi. Kule’nin beyaz kısmından çıkana ve Katerine’i koridorda beklerken bulana kadar gülümsemeye devam etti. Kızıl, aynı gün daha önce Egwene’i izlemekle görevlendirilen iki kadından biri değildi. Kule söylentileri, Vakanüvis gizemli bir görevde kaybolduğundan beri Elaida’nın Katerine’e gün geçtikçe daha fazla bağımlı olduğunu söylüyordu.</p>

    <p>Katerine’in keskin yüzünde de gülümseme vardı. Bu iyi bir işaret değildi. “Al,” dedi kadın berrak sıvı dolu tahta bir kupayı uzatarak. Egwene’in bu akşamki çatalkök alma zamanı gelmişti.</p>

    <p>Egwene yüzünü buruşturdu, ama kupayı aldı ve içindekileri içti. Ağzını mendiline sildi, sonra koridorda yürümeye başladı.</p>

    <p>“Nereye gidiyorsun peki?” diye sordu Katerine.</p>

    <p>Kadının sesindeki kendini beğenmişlik Egwene’in duraksamasına sebep oldu. Kaşlarını çatarak döndü. “Bir sonraki dersim...”</p>

    <p>“Artık derslerin olmayacak,” dedi Katerine. “En azından, şimdiye dek aldığın türden olmayacak. Örgüler konusundaki becerilerinin bir çömez için etkileyici olduğu konusunda herkes hemfikir.”</p>

    <p>Egwene kaşlarını çattı. Onu yine Kabuledilmiş mi yapacaklardı? Elaida’nın ona daha fazla özgürlük tanıyacağından kuşkuluydu. Odasında pek az zaman geçiriyordu, bu yüzden daha geniş bir oda sahibi olması önemsizdi.</p>

    <p>“Hayır,” dedi Katerine aylak aylak şalının saçaklarıyla oynayarak. “Öğrenmen gerekenin tevazu olduğuna karar verildi. Amyrlin Aes Sedailere diz kırmayı aptalca reddettiğini öğrendi. Onun görüşüne göre, bu senin dikbaşlı mizacının son simgesi ve bu yüzden yeni türden dersler alacaksın.”</p>

    <p>Egwene bir an korktu. “Ne tür dersler?” dedi sesini sakin tutarak.</p>

    <p>“Gündelik işler ve çalışmalar,” dedi Katerine.</p>

    <p>“Zaten tıpkı çömezler gibi, gündelik işler yapıyorum.”</p>

    <p>“Beni yanlış anlıyorsun,” dedi Katerine. “Bundan sonra, <em>tek</em> yaptığın bu işler olacak. Hemen mutfağa gideceksin –her öğleden sonranı orada çalışarak geçireceksin. Akşamları yer sileceksin. Sabahları başbahçıvana gideceksin ve bahçelerde çalışacaksın. Hayatın bu olacak, her gün bu üç şeyi yapacaksın –her biri için beşer saat– ta ki aptalca gururundan vazgeçene ve üstlerine diz kırmayı öğrenene kadar.”</p>

    <p>Egwene’in sahip olduğu pek az özgürlüğün sonuydu. Katerine’in gözlerinde sevinç vardı.</p>

    <p>“Ah, anlaman için söylüyorum,” dedi Katerine. “Artık Aes Sedaileri kendi dairelerinde ziyaret etmek yok, zaten hâkim olduğun örgüleri çalışarak onların zamanlarını boşa harcamayacaksın. Artık tembellik yok; bunun yerine çalışacaksın. Bu konuda ne düşünüyorsun?”</p>

    <p>Egwene’i endişelendiren, işlerin zorluğu değildi –her gün yaptığı işlere aldırmıyordu. Onu yıkacak olan, diğer Aes Sedailerle temasının kesilmesiydi. Beyaz Kule’yi nasıl birleştirecekti? Işık! Bu bir felaketti.</p>

    <p>Dişlerini sıktı ve duygularını bastırdı. Katerine ile göz göze gelerek, “Pekâlâ. Gidelim,” dedi.</p>

    <p>Katerine gözlerini kırpıştırdı. Bir sinir krizi ya da en azından bir tartışma beklediği açıktı. Ama zamanı değildi. Egwene mutfakların olduğu yöne dönerek Beyazların kısmını geride bıraktı. Bu cezanın ne kadar etkili olduğunu anlamalarına izin veremezdi.</p>

    <p>Yürürken paniğini bastırdı. Kule’nin içlerindeki geniş koridorlara, duvarlardaki destekleri üzerinde lambalar dizilmişti. Uzun, kıvrımlı lambalar, taş tavana minik alevler fışkırtan yılan başlarına benziyordu. Egwene bununla başa çıkabilirdi. Bununla başa çıkacaktı. Onu yıkamayacaklardı.</p>

    <p>Belki birkaç gün çalışmalı, alçakgönüllülük öğrenmiş gibi davranmalıydı. Elaida’nın talep ettiği reveransları yapmalı mıydı? Basit bir şeydi, aslında. Tek bir kez diz kırdıktan sonra, daha önemli görevlerine geri dönebilirdi.</p>

    <p><em>Hayır,</em> diye düşündü. <em>Hayır, bu sonuncusu olmaz. Tek bir kez diz kırarsam, yenilmiş olurum.</em> Pes etmek Elaida’ya Egwene’in yıkılabileceğini kanıtlamış olurdu. Diz kırmak, yok olmakla son bulacak bir düşüşün başlangıcı olurdu. Elaida sonra da Egwene’in Aes Sedailerin unvanlarını kullanması gerektiğine karar verebilirdi. Sahte Amyrlin, daha önce etkili olduğunu bilerek, Egwene’i çalıştırmaya devam ederdi. Egwene orada da mı boyun eğecekti? Sahip olduğu inanılırlığın unutulması, ezilip Kule koridorlarındaki seramiklere karışması ne kadar zaman alırdı?</p>

    <p>Boyun eğmeyecekti. Dayaklar davranışlarını değiştirmemişti, gündelik işler de değiştirmemeliydi.</p>

    <p class="paragraf">Mutfaklarda üç saat çalışmak ruh haline hiç iyi gelmedi. Mutfaklar Hanımı iri yarı Laras, Egwene’i fırına benzeyen ocaklardan birini ovmakla görevlendirmişti. Pis işti, düşünmeye yardımcı olmuyordu. Bu durumdan kurtulmanın yolu olduğundan değil.</p>

    <p>Egwene topuklarının üzerinde çöktü, kolunu kaldırdı ve alnını sildi. Kolunu indirdiğinde islenmişti. Hafifçe içini çekti. Çok fazla kül solumamak için ağzını ve burnunu ıslak bir bez parçasıyla örtmüştü. Nefesi yüzünde sıcak ve boğucuydu, derisi terden yapış yapış olmuştu. Yüzünden düşen ter damlaları isle kararmıştı; bez parçasının ardından tekrar tekrar yanmış külün donuk, kabuklu kokusunu alabiliyordu.</p>

    <p>Ocak, yanmış kırmızı tuğlalardan oluşan kare şeklinde geniş bir yapıydı. İki yanı açıktı ve emekleyerek içine girilebilecek kadar genişti –Egwene’in yaptığı şey de buydu. Duman yollarının ve bacanın içinde siyah birikintiler oluşmuştu ve bacayı tıkamamaları ya da yemeklerin içine düşmemeleri için ovulup temizlenmeleri gerekiyordu. Yemek odasının dışında Egwene Katerine ile Lirene’in gevezelik ettiğini ve gülüştüklerini duyabiliyordu. Kızıllar zaman zaman başlarını içeri uzatıyordu, ama asıl denetçisi odanın diğer yanında tencere ovmakta olan Laras’tı.</p>

    <p>Egwene görevleri için bir iş elbisesi giymişti. Eskiden beyaz olan elbise çömezler tarafından sık sık ocak temizlemek için kullanılmıştı ve is kumaşın liflerine işlemişti. Kumaş gri lekelerle gölgelenmişti.</p>

    <p>Egwene belini ovaladı, elleri ile dizleri üzerinde çöktü ve ocağın içine emekledi. Küçük, tahta bir spatula kullanarak tuğlaların arasından kül parçaları kazıdı, sonra onları toparladı ve kenarları beyaz gri tozla kaplamış pirinç kovalara attı. İlk işi yerdeki bütün külleri kovalara doldurmak olmuştu. Elleri isten o kadar kararmıştı ki, ne kadar ovalarsa ovalasın onları temizleyemeyeceğinden korkuyordu. Dizleri ağrıyordu ve bu, düzenli sabah dayakları yüzünden hâlâ ağrıyan poposu için tuhaf bir tamamlayıcı gibi geliyordu.</p>

    <p>Egwene işine devam ederek spatulasıyla tuğlaların kararmış bir kısmını kazıdı. Ocağın köşesine bıraktığı fener içeriyi pek az aydınlatıyordu. Tek Güç kullanmak için can atıyordu; ama dışarıdaki Kızıllar yönlendirdiğini sezerdi ve Egwene öğleden sonra verdikleri çatalkökün özellikle koyu olduğunu, en ufak sızıntı bile yönlendiremediğini fark etmişti. Aslında, o kadar güçlüydü ki, uykusu gelmişti ve bu, çalışmasını zorlaştırıyordu.</p>

    <p>Hayatı böyle mi olacaktı? Bir ocağın içine tıkılmış, dünyadan uzakta, kimsenin görmediği tuğlaları kazıyarak mı yaşayacaktı? Herkes onu unutursa Elaida’ya karşı çıkamazdı. Sessizce öksürdü, ses ocağın içinde yankılandı.</p>

    <p>Bir plana ihtiyacı vardı. Tek çözüm yolu Kara Ajah’ı ortaya çıkarmaya çalışan Aes Sedaileri kullanmakmış gibi görünüyordu. Ama onları nasıl ziyaret edecekti? Aes Sedailerden eğitim alma bahanesi olmadan, diğer Ajahların kısımlarına girerek Kızıl bakıcılarından kaçmanın yolu yoktu. Bir şekilde, çalışırken gizlice uzaklaşabilir miydi? Yokluğu fark edilirse, muhtemelen kendini <em>daha da kötü</em> bir durumda bulurdu.</p>

    <p>Ama bu el işlerinin hayatını doldurmasına izin veremezdi! Son Savaş yaklaşıyordu, Yenidendoğan Ejder serbestçe dolaşıyordu ve Amyrlin Makamı elleri ve dizleri üzerinde çökmüş, ocak temizliyordu! Egwene dişlerini sıktı ve öfkeyle kazıdı. İs o kadar uzun süredir burada pişiyordu ki, taşın üzerinde parlak siyah bir tabaka oluşturmuştu. Egwene asla tamamını çıkaramazdı. Yerinden düşmeyeceğinden emin olacak kadar temizlemesi yeterli olacaktı.</p>

    <p>Parlak tabakanın üzerinde, ocağın diğer ucunda bir gölgenin yansımasını gördü. Egwene hemen Kaynak’a uzandı –ama elbette hiçbir şey bulamadı. Çatalkök zihnini bulandırmışken değil. Ama ocağın dışında <em>kesinlikle</em> biri vardı, çömelmiş, dikkatle hareket ediyordu...</p>

    <p>Egwene spatulayı bir eliyle kavradı ve diğerini yavaşça uzatarak kül süpürmek için kullandığı fırçayı aldı. Sonra hızla döndü.</p>

    <p>Laras ocağın içine baktığı yerde donakaldı. Mutfaklar Hanımı’nın üzerinde büyük beyaz bir önlük vardı ve o da birkaç is lekesiyle lekelenmişti. Kadının tombul yuvarlak yüzü pek çok kış görmüştü; saçlarına kır düşmüştü ve gözlerinin kenarlarında çizgiler vardı. Bu şekilde eğilirken çenesinin altında ikinci, üçüncü, dördüncü bir çene oluşuyordu. Kalın parmaklı eliyle ocağın ağzını kavramıştı.</p>

    <p>Egwene gevşedi. Neden birinin gizlice ona yaklaştığından o kadar emin hissetmişti ki? Bu, onu kontrol etmeye gelen Laras’tı sadece.</p>

    <p>Ama kadın neden bu kadar sessizce hareket etmişti? Laras gözlerini kısarak yan tarafa baktı. Sonra bir parmağını dudaklarına götürdü. Egwene yine gerildi. Neler oluyordu?</p>

    <p>Laras ocağın önünde geriledi ve Egwene’in izlemesini işaret etti. Mutfaklar Hanımı hafif adımlarla hareket ediyordu, Egwene’in yapabileceğini düşünmediği kadar sessiz. Yardımcı aşçılar ve yamaklar mutfağın diğer kısımlarında şamata yapıyorlardı, ama hiçbiri görüş alanında değildi. Egwene ocaktan dışarı süründü, spatulayı kemerine taktı ve ellerini elbisesine sildi. Bezi yüzünden çekti ve temiz, issiz havayı içine çekti. Derin bir nefes aldı ve Laras ona sert sert bakarak parmağını yine dudaklarına götürdü.</p>

    <p>Egwene başını salladı ve Laras’ın peşinden mutfaklardan çıktı. Birkaç dakika sonra o ve Egwene kilerde duruyordu. İçeride güçlü bir tahıl ve eski peynir kokusu vardı. Seramikler burada yerlerini daha dayanıklı olan tuğlalara bırakmışlardı. Laras birkaç çuvalı kenara itti, sonra yerin bir kısmını çekip açtı. Tahta bir kapaktı, yerin bir parçası gibi görünmesi için üzerine ince tuğlalar yapıştırılmıştı. Kapak açılınca, kilerin altında, küçük, taş duvarlı bir oda ortaya çıktı. Bir insanı barındırabilecek kadar genişti, ama uzun boylu bir adam sıkışmış hissederdi.</p>

    <p>“Bu geceye kadar burada bekle,” dedi Laras alçak sesle. “Seni şu anda çıkaramam. Kule tilki görmüş bir avlu dolusu tavuk kadar huzursuzken olmaz. Ama gecenin geç saatlerinde çöp çıkarılacak ve seni onu götüren kızların arasına saklarım. Bir rıhtım işçisi seni küçük bir kayığa götürecek ve ırmağın karşı kıyısına taşıyacak. Nöbetçiler arasında arkadaşlarım var; başka tarafa bakacaklar. Diğer yakaya vardığında ne yapacağın sana kalmış. Seni kuklaları yapan o aptalların yanına dönmeni tavsiye etmem. Bütün bunlar geçip gidene kadar saklanacak bir yer bul, sonra geri dön ve baştaki her kimse, seni geri alıp almayacağını öğren. Gidişe bakılırsa, o kişi Elaida olmayacak...”</p>

    <p>Egwene şaşkın şaşkın gözlerini kırpıştırdı.</p>

    <p>“Ee,” dedi şişman kadın. “Gir bakalım.”</p>

    <p>“Ben...”</p>

    <p>“Gevezelik etmeye zaman yok!” dedi Laras, asıl konuşan kendisi değilmiş gibi. Çevreye bakınmasına ve ayağını yere vurmasına bakarak, sinirli olduğu açıktı. Ama aynı zamanda, bu tür şeyleri daha önce yaptığı da açıktı. Beyaz Kule’deki basit bir aşçı neden gizli işler çevirme konusunda bu kadar yetenekliydi? Egwene’i kuşatılmış, tahkimat yapılmış bir şehirden çıkarma konusunda neden bu kadar becerikliydi? Ve neden mutfaklarda bir ok deliği vardı? Işık! Onu nasıl açmıştı?</p>

    <p>“Benim için endişelenme,” dedi Laras, Egwene’i süzerek. “Ben başımın çaresine bakabilirim. Mutfaktaki herkesi senin çalıştığın yerden uzak tutarım. O Aes Sedailer seni yalnızca yarım saatte bir kontrol ediyorlar –ve daha biraz önce kontrol ettiklerine göre, tekrar bakmaları zaman alacaktır. Kontrol ettiklerinde, hiçbir şey bilmediğimi söylerim ve herkes senin gizlice mutfaklardan kaçtığını varsayar. Seni kısa zamanda şehirden çıkarırım ve kimse bir şey anlamaz.”</p>

    <p>“Evet,” dedi Egwene sonunda konuşmayı başararak, “ama <em>neden?</em>” Min ile Siuan’a yardım ettikten sonra, Laras’ın bir kaçağa daha yardım etmek istemeyeceğini düşünmüştü.</p>

    <p>Laras ona baktığında, kadının gözlerinde bir Aes Sedai’ninki kadar büyük bir kararlılık vardı. Egwene bu kadını kesinlikle göz ardı etmişti! O gerçekte kimdi?</p>

    <p>“Bir genç kızı yıkmalarında rol oynamayacağım,” dedi Laras sertçe. “O dayaklar utanç vericiydi! Aptal Aes Sedailer. Bunca senedir sadakatle hizmet ediyorum, ama şimdi bana seni hiç durmadan, zorlayabildiğimce zorlamam gerektiğini söylüyorlar. Eh, bir kıza bir şeyler öğretmek değil, onu ezmek amaçlandığı zaman anlarım. Benim mutfaklarımda buna izin vermeyeceğim. Böyle bir şey yapabileceğini düşündüğü için Işık Elaida’yı kavursun! Seni idam etsin ya da çömez yapsın, umurumda değil. Ama bu, yani seni yıkmaya çalışması, kabul edilemez!”</p>

    <p>Kadın ellerini kalçalarına dayadı ve önlüğünden bir un bulutu kalktı. Tuhaf bir biçimde, Egwene kendini teklifi düşünürken buldu. Siuan’ın onu kurtarma önerisini reddetmişti, ama şimdi kaçarsa, asilerin kampına kendi kendini kurtarmış biri olarak dönebilirdi. Bu, kurtarılmış olmaktan çok daha iyi olurdu. Bütün bunlardan, dayaklardan, angaryalardan uzaklaşabilirdi.</p>

    <p>Ne yapmak için? Dışarıda oturup, Kule’nin yıkılmasını izlemek için mi?</p>

    <p>“Hayır,” dedi Laras’a. “Çok naziksin, ama kabul edemem. Üzgünüm.”</p>

    <p>Laras kaşlarını çattı. “Şimdi, beni dinle...”</p>

    <p>“Laras,” diye sözünü kesti Egwene, “Mutfaklar Hanımı bile olsa, kimse bir Aes Sedai’nin karşısında bu ses tonuyla konuşamaz.”</p>

    <p>Laras duraksadı. “Aptal kız. Sen Aes Sedai değilsin.”</p>

    <p>“Sen kabul etsen de etmesen de, gidemem. Beni o deliğe bizzat tıkmayı düşünmüyorsan –bağırmamam için ağzımı tıkaman, beni bağlaman ve ırmağın karşı kıyısına kadar şahsen eşlik etmen gerekir– işime dönmeme izin vermeni öneririm.”</p>

    <p>“Ama neden?”</p>

    <p>“Çünkü,” dedi Egwene dönüp ocağa bakarak. “Birinin onunla mücadele etmesi gerek.”</p>

    <p>“Bu şekilde mücadele edemezsin,” dedi Laras.</p>

    <p>“Her gün bir çatışma,” dedi Egwene. “Boyun eğmeyi reddettiğim her günün bir anlamı var. Elaida ve onun Kızıllarından başka bilen olmasa bile, yine de bir şeydir. Küçük bir şey, ama dışarıdan yapabileceğimden daha fazlası. Gel. Daha iki saatlik işim var.”</p>

    <p>Döndü ve ocağa yürümeye başladı. Laras gizli odasının kapağını gönülsüzce kapadı, sonra ona katıldı. Kadın şimdi yürürken çok gürültü çıkarıyordu. Tezgâhlara çarpıyordu ve ayak sesleri tuğlaların üzerinde yankılanıyordu. İstediği zaman o kadar sessiz olabilmesi ilgi çekiciydi.</p>

    <p>Karda ölü bir tavşanın kanı kadar kırmızı bir kumaş çakması mutfaklardan geçti. Kırmızı etekli, kenarları sarıyla çevrilmiş bir elbise giyen Katerine onu görünce Egwene donakaldı. Kırmızı dudaklarını birbirine bastırmış, gözlerini kısmıştı. Egwene ile Laras’ın uzaklaştığını görmüş müydü?</p>

    <p>Laras yerinde dondu.</p>

    <p>“Neyi yanlış yaptığımı şimdi anlıyorum,” dedi Egwene çabucak Mutfaklar Hanımı’na, kilerde durdukları yerin yakınında olan ikinci ocağı süzerek. “Bana gösterdiğin için teşekkür ederim. Artık daha dikkatli olurum.”</p>

    <p>“Dikkatli ol tabii,” dedi Laras şokunu üzerinden atarak. “Yoksa Çömezler Sorumlusu’nun gönülsüz pataklamalarının yanında <em>gerçek</em> cezanın nasıl bir şey olduğunu görürsün. Şimdi işine bak.”</p>

    <p>Egwene başını salladı ve ocağa doğru seğirtti. Katerine elini kaldırarak onu durdurdu. Egwene’in yüreği güm güm atıyordu.</p>

    <p>“Gerek yok,” dedi. “Amyrlin çömezin bu gece akşam yemeğinde ona hizmet etmesini emretti. Amyrlin’e bir günlük çalışmanın bu çocuk kadar aptalcasına inatçı birini kırmaya yetmeyeceğini söyledim, ama ısrar etti. Sanırım tevazunu kanıtlaman için sana ilk şans veriliyor çocuğum. O şansı kullanmanı öneririm.”</p>

    <p>Egwene kararmış ellerine ve kirli elbisesine baktı.</p>

    <p>“Hadi, koş,” dedi Katerine. “Yıkan ve temizlen. Amyrlin bekletilmez.”</p>

    <p>Yıkanmak, ocağı temizlemek kadar zor oldu. İs ellerini de elbisesi gibi derinlemesine kirletmişti. Egwene neredeyse bir saatini ılık su dolu bir küvette yıkanarak, insan içine çıkabilecek duruma gelmeye çalışarak geçirdi. Tırnakları tuğlalara sürtünmekten çentik çentik olmuştu ve saçlarını her duruladığında bir kova dolusu is çıkıyor gibiydi.</p>

    <p>Ama yıkanma fırsatı bulduğuna memnundu. Banyo yapmak için nadiren bu kadar zaman bulabiliyordu; normalde çabucak ovunmaktan daha fazlası için zaman ayıramıyordu. Küçük, gri seramikli banyo odasında durulanıp ovalanırken, bir sonraki adımını düşündü.</p>

    <p>Kaçma fırsatını reddetmişti. Bu, gördüğü yegâne Aes Sedailerle, yani Elaida ve Kızıllarla çalışmak zorunda olduğu anlamına geliyordu. Ama onlara hatalarını göstermeyi başarabilecek miydi? Hepsini birden kefaret ödemeye yollayıp, hepsinden kurtulabilmeyi diledi.</p>

    <p>Ama hayır. O Amyrlin’di; o, Kızıllar dahil bütün Ajahları temsil ediyordu. Onlara, Elaida’nın Mavilere davrandığı gibi davranamazdı. Ona en düşmanca yaklaşan onlardı, ama bu daha büyük bir meydan okuma anlamına geliyordu yalnızca. Egwene Silviana ile biraz ilerleme kaydetmiş gibiydi. Lirene Doirellin de Elaida’nın ciddi hatalar yaptığını itiraf etmemiş miydi?</p>

    <p>Belki Kızıllardan başkalarını da etkileyebilirdi. Koridorlarda her zaman başka Aes Sedailere rastlıyordu. Aralarından biri konuşmak için ona yaklaşırsa, Kızıllar onu sürükleyip uzaklaştıramazdı. Görgü kurallarına uyarlardı ve bu Egwene’e diğer Aes Sedailerle biraz görüşmek için bir fırsat verirdi.</p>

    <p>Ama Elaida’nın kendisine nasıl davranacaktı? Sahte Amyrlin’in Egwene’in sinmek üzere olduğunu düşünmesine izin vermek akıllıca olur muydu? Yoksa direnme zamanı mı gelmişti?</p>

    <p>Egwene banyosu bittiğinde çok daha temiz ve çok daha güvenli hissediyordu. Savaşı ciddi bir biçimde kötüye gitmişti, ama yine de savaşabilirdi. Islak saçlarını telaşla taradı, üzerine yeni bir çömez elbisesi geçirdi –yumuşak, temiz kumaş tenine ne kadar da hoş değiyordu!– ve çıkıp bakıcılarına katıldı.</p>

    <p>Kadınlar ona Amyrlin’in dairesinin kapısına kadar eşlik etti. Egwene yolda pek çok Aes Sedai grubunun yanından geçti ve onlar görsün diye, dimdik durmaya özen gösterdi. Bakıcıları onu Kule’deki Kızıllara ait olan kısımdan geçirdiler. Yerdeki seramikler kırmızı ve kömür rengi bir desene dönüştü. Burada daha fazla insan dolaşıyordu, şalları içinde kadınlar, göğüslerinde Tar Valon Alevi’ni taşıyan hizmetkârlar. Tek bir Muhafız yoktu; bu Egwene’e her zaman tuhaf gelmişti, çünkü Kule’nin diğer kısımlarında onları görmek çok olağandı.</p>

    <p>Uzun bir tırmanış ve birkaç dönüş sonrası, Elaida’nın dairesine geldiler. Egwene düşünmeden eteklerini düzeltti. Yürüyüş sırasında Elaida’ya son seferinde yaptığı gibi sessizlikle yaklaşması gerektiğine karar vermişti. Onu daha da fazla kızdırmak, daha fazla sınırlanmasına sebep olmaktan başka işe yaramazdı. Egwene kendini küçültmeyecekti, ama Elaida’ya hakaret etmek için özel çaba da göstermeyecekti. Bırak kadın ne istiyorsa onu düşünsün.</p>

    <p>Kapıyı bir hizmetkâr açtı ve Egwene’i içeriye, yemek odasına aldı. Egwene orada bulduğu manzara karşısında şok geçirdi. Elaida’yı yalnız ya da belki Meidani eşliğinde bulacağını varsaymıştı. Yemek odasının kadınlarla dolu olmasını hiç beklememişti. Beş kişi vardı, Kızıl ve Mavi dışında her Ajah’tan bir kişi. Ve her biri Temsilci’ydi. Gizli Kara Ajah avcıları olan Yukiri ve Doesine oradaydı. Ferane de oradaydı, ama kadın Egwene’i görünce şaşırdı; Beyaz bu yemeği önceden bilmiyor muydu, yoksa yalnızca bahsetmekten mi kaçınmıştı?</p>

    <p>Yeşil Ajah’tan Rubinde, Egwene’in görüşmeyi dilediği bir Aes Sedai’nin, Kahverengilerden Shevan’ın yanında oturuyordu. Shevan asi Aes Sedailerle pazarlık edilmesini destekleyenlerden biriydi ve Egwene onu Beyaz Kule’nin birleşmesine içten yardım etmeye ikna edebilmeyi umuyordu.</p>

    <p>Masada Elaida’dan başka Kızıl yoktu. Bunun sebebi Kule’de Kızıl Temsilci bulunmaması mıydı? Belki de Elaida kendisi odadayken durumun dengeli olduğuna inanıyordu, çünkü kendisini hâlâ bir Kızıl olarak düşünmemesi gerektiği halde, o öyle düşünüyordu.</p>

    <p>Uzun bir masaydı; kristal kadehler ışıldıyor, pas kırmızısı sarı renge boyanmış duvarların dibine dizilmiş süslü bronz ayaklı lambaların ışığını yansıtıyordu. Her kadın kendi Ajah renginde güzel bir elbise giymişti. Odada lezzetli etlerin ve buharda pişmiş havuçların kokusu vardı. Kadınlar gevezelik ediyordu. Dost canlısı, ama zorlama tavırlarla. Gergindiler. Orada olmak istemiyorlardı.</p>

    <p>Odanın karşısında, Doesine neredeyse saygılı bir tavırla Egwene’e başıyla selam verdi. Bu bir şeyin işaretiydi. ‘Buradayım, çünkü bu tür şeylerin önemli olduğunu söyledin,’ der gibiydi. Elaida tatmin dolu bir gülümsemeyle masanın başında oturuyordu. Üzerinde uzun kollu kırmızı bir elbise vardı. Korsesi ve kol yenleri kesilmemiş lal taşlarıyla süslenmişti. Hizmetkârlar ileri geri koşuşturuyor, şarap dolduruyor, yemek getiriyorlardı. Elaida neden Temsilcileri yemeğe davet etmişti? Bu Beyaz Kule’nin içindeki ayrılıkları gidermek için bir teşebbüs müydü? Egwene onu yanlış mı değerlendirmişti?</p>

    <p>“Ah, güzel,” dedi Elaida, Egwene’i fark ederek. “Sonunda geldin. Gel buraya çocuğum.”</p>

    <p>Egwene denileni yaparak odadan geçti, son birkaç Temsilci de onu fark etti. Varlığı bazılarının kafasını karıştırmış, diğerlerini meraklandırmış gibiydi. Egwene yürürken bir şeyi fark etti.</p>

    <p>Bu tek akşam, uğruna çalıştığı her şeyi bir kalemde silebilirdi.</p>

    <p>Buradaki Aes Sedailer onu uysallıkla Elaida’ya hizmet ederken görürse, Egwene onların gözlerinde saygınlığını kaybederdi. Elaida Egwene’in boyun eğdiğini ilan etmişti –ama Egwene aksini kanıtlamıştı. Burada, birazcık bile olsa, Elaida’nın iradesine boyun eğerse, bu kanıt olarak görülürdü.</p>

    <p>Işık kadını kavursun! Neden Egwene’in etkilemeye çalıştığı bunca kadını davet etmişti? Basit bir tesadüf müydü? Egwene masanın başında sahte Amyrlin’e katıldı ve bir hizmetkâr ışıl ışıl kırmızı şarap dolu kristal bir sürahi uzattı ona. “Kadehimi dolu tutacaksın,” dedi Elaida. “Orada bekle, ama fazla yaklaşma. Bu akşamki cezandan kalan is kokusunu almamayı tercih ederim.”</p>

    <p>Egwene dişlerini sıktı. İs kokusu mu? Bir saat boyunca ovalandıktan sonra mı? Bundan kuşkuluydu. Yandan bakınca, şarabını yudumlarken Elaida’nın gözlerinde beliren tatmin duygusunu görebiliyordu. Sonra Elaida sağında oturan Shevan’a döndü. Kahverengi, sırık gibi bir kadındı; sıska kolları ve köşeli bir yüzü vardı. Boğum boğum sopalardan yapılmış birine benziyordu. Düşünceli bakışlarla yemek sahibini inceliyordu.</p>

    <p>“Söyle bana Shevan,” dedi Elaida. “Asilerle konuşmak gibi aptalca bir fikirde hâlâ ısrarcı mısın?”</p>

    <p>Shevan karşılık verdi. “Aes Sedailere uzlaşma şansı verilmeli.”</p>

    <p>“Uzlaşma şansları vardı,” dedi Elaida. “Dürüst olmak gerekirse, bir Kahverengi’den daha fazlasını beklerdim. İnatçı davranıyorsun, gerçek dünyanın nasıl işlediğinden hiç haberin yok. Meidani bile benimle aynı fikirde ve o bir Gri! <em>Onların</em> nasıl olduğunu bilirsin.”</p>

    <p>Shevan, öncekinden daha da huzursuz görünerek, bakışlarını kaçırdı. Elaida’nın tek amacı bu kadınlara ve Ajahlarına hakaret etmekse, onları neden akşam yemeğine davet etmişti? Egwene izlerken Kızıl dikkatini Ferane’e çevirdi ve Rubinde’den yakındı. Yeşillerin Temsilcisi olan Rubinde de Elaida’nın konuşmalara son verme çabalarına direniyordu. Elaida konuşurken kupasını Egwene’e doğru kaldırdı ve parmağıyla tıkırdattı. Elaida birkaç yudum ancak almıştı.</p>

    <p>Egwene dişlerini gıcırdatarak kupayı doldurdu. Diğerleri onu daha önce de iş yaparken görmüştü –Ferane için ceviz kırmıştı. Elaida onu bir şekilde kendini küçük düşürmeye zorlamazsa, bu onun saygınlığına zarar vermezdi.</p>

    <p>Ama bu yemeğin amacı neydi? Elaida Ajahları bir araya getirmek için herhangi bir teşebbüste bulunuyormuş gibi görünmüyordu. Tam tersine, onunla fikir uyuşmazlığı içinde olanları göz ardı ederek, o ayrılıkları daha da derinleştiriyordu. Zaman zaman Egwene’in kupasını yeniden doldurmasını istiyordu, ama hiçbir zaman bir iki yudumdan daha fazlasını içmemiş oluyordu.</p>

    <p>Egwene yavaş yavaş anlamaya başladı. Bu yemek Ajahlarla birlikte çalışma amaçlı değildi. Temsilcileri Elaida’nın yapmalarını istediği şeyleri yapmaya zorlamak içindi. Ve Egwene sırf teşhir edilmek üzere oradaydı! Bu diğerlerine Elaida’nın ne kadar güçlü olduğunu kanıtlamak içindi –diğerlerinin Amyrlin atadığı birini alabiliyor, üzerine çömez elbisesi geçirip her gün kefaret ödemeye yollayabiliyordu.</p>

    <p>Egwene yine öfkelendiğini hissetti. Elaida duygularını altüst etmeyi neden her seferinde başarabiliyordu? Çorba kâseleri kaldırıldı ve dumanları tüten, buharda pişmiş tereyağlı havuçlar geldi. Havaya hafif bir tarçın kokusu karıştı. Egwene’e akşam yemeği verilmemişti, ama öyle hasta hissediyordu ki, yemek yemek umurunda bile değildi.</p>

    <p><em>Hayır,</em> diye düşündü kendini toplayarak. <em>Önceki gibi erken bitirmeyeceğim bunu. Dayanacağım. Ben Elaida’dan daha güçlüyüm. Onun deliliğinden daha güçlüyüm.</em></p>

    <p>Konuşmalar devam etti. Elaida, bazen bilinçli olarak, bazen farkında görünmeden, diğerlerine hakaretamiz yorumlar yapmaya devam etti. Diğerleri konuşmaları asilerden, tuhaf bir biçimde kapalı havalara çevirdi. Shevan sonunda güneyde Aiellerin Seanchanlarla çalıştığı söylentilerinden bahsetti.</p>

    <p>“Yine mi Seanchanlar?” dedi Elaida içini çekerek. “Onlar hakkında endişelenmeniz gerekmez.”</p>

    <p>“Kaynaklarım aynı fikirde değil Anne,” dedi Shevan gergin bir şekilde. “Bence onların yaptıklarını dikkatle izlemeliyiz. Bazı Aes Sedailerin bu çocuğa onlarla ilgili deneyimlerini sormasını istedim. Bu konudaki deneyimi oldukça çok. Aes Sedailere ne yaptıklarını işitmen gerek.”</p>

    <p>Elaida çınlayan, ezgili bir kahkaha attı. “Kuşkusuz çocuğun abartmayı ne kadar sevdiğini biliyorsundur!” Egwene’e baktı. “Arkadaşın al’Thor denen ahmak adına yalanlar mı yayıyorsun? Bu istilacılar hakkında neler anlatmanı istedi? Onun için çalışıyorlar, değil mi?”</p>

    <p>Egwene yanıt vermedi.</p>

    <p>“Konuş,” dedi Elaida kupasıyla işaret ederek. “Bu kadınlara yalan söylediğini söyle. İtiraf et, yoksa seni yine cezalandırırım kızım.”</p>

    <p>Konuşmaması karşılığında alacağı ceza, Elaida’nın sözlerine karşı çıkılması karşısında kapılacağı öfkeye katlanmaktan daha iyiydi. Zafere giden yol sessizlikten geçiyordu.</p>

    <p>Ama Egwene parlak beyaz Deniz Halkı porselenleri ve titreşen kırmızı mumlarla kurulmuş uzun maun masaya baktığında, beş çift gözün onu izlediğini gördü. Sorularını okuyabiliyordu. Egwene yalnızken onlarla cüretkâr bir şekilde konuşmuştu, ama dünyadaki en güçlü kadının karşısında iddialarını sürdürebilecek miydi? Egwene’in hayatını avuçlarında tutan bir kadının karşısında?</p>

    <p>Egwene Amyrlin miydi? Yoksa yalnızca rol yapmaktan hoşlanan bir kız mı?</p>

    <p><em>Işık seni kavursun Elaida,</em> diye düşündü Egwene dişlerini sıkarak. Yanıldığını görüyordu. Sessizlik bu kadınların önünde onu zafere götürmeyecekti. <em>Bu işin nasıl ilerlediğini görmek hoşuna gitmeyecek.</em></p>

    <p>“Seanchanlar Rand için çalışmıyor,” dedi Egwene. “Ve onlar Beyaz Kule için ciddi bir tehlike oluşturuyorlar. Söyleyecek yalanlarım yok. Aksini söylemek Üç Yemin’e ihanet etmek olur.”</p>

    <p>“Sen Üç Yemin’i etmedin,” dedi Elaida sertçe, ona dönerek.</p>

    <p>“Ettim,” dedi Egwene. “Yemin Çubuğu elimde değildi, ama sözlerimi doğru kılan Çubuk değil. Yemini yüreğimde ettim ve benim için onlar daha kıymetli, çünkü beni onları tutmaya zorlayan hiçbir şey yok. Ve beni bağlayan o yemin adına, sana tekrar söylüyorum. Ben bir Düşgörenim ve Seanchanların Beyaz Kule’ye saldıracağını gördüm.”</p>

    <p>Elaida’nın gözleri bir anlığına çakmak çakmak oldu ve çatalını öyle bir kavradı ki, parmakları bembeyaz kesildi. Egwene onun gözlerinin içine baktı ve sonunda Elaida yine güldü. “Ah, görüyorum ki her zamanki kadar inatçısın. Katerine’e haklı çıktığını söylemeliyim. Abartıların için cezalandırılacaksın çocuğum.”</p>

    <p>“Bu kadınlar benim yalan söylemediğimi biliyorlar,” dedi Egwene sakin sakin. “Ve yalan söylemem için ısrar ettiğin her seferinde, onların gözlerinde kendini küçük düşürüyorsun. Düşüme inanmasan bile, Seanchanların bir tehdit olduğunu itiraf etmek <em>zorundasın.</em> Onlar çarpık bir <em>ter’angreal</em> kullanarak yönlendirebilen kadınları tasmalıyor ve silah olarak kullanıyor. O tasmayı boynumda hissettim. Bazen hâlâ hissediyorum. Kâbuslarımda.”</p>

    <p>Oda sessizleşti.</p>

    <p>“Sen <em>gerçekten</em> aptal bir çocuksun,” dedi Elaida, Egwene bir tehdit değilmiş gibi davranmaya çalışarak. Dönüp diğerlerinin gözlerine bakmalıydı. Bunu yapsa, gerçeği görürdü. “Eh, elimi zorladın. Önümde diz çöküp af dileyeceksin çocuğum. Şu anda. Aksi halde, seni yalnız başına hapsedeceğim. İstediğin bu mu? Ama dayakların kesileceğini sanma. Gündelik cezanı göreceksin, ama her birinden sonra hücrene atılacaksın. Şimdi, diz çök ve af dile.”</p>

    <p>Temsilciler bakıştılar. Artık geri adım atmak mümkün değildi. Egwene işin buraya gelmemiş olmasını <em>diliyordu.</em> Ama gelmişti ve Elaida kavga istemişti.</p>

    <p>Ona bir darbe indirmenin zamanı gelmişti. “Peki, önünde eğilmezsem ne olacak?” diye sordu Egwene kadınla göz göze gelerek. “O zaman ne olacak?”</p>

    <p>“Öyle ya da böyle, diz çökeceksin,” diye hırladı Elaida, Kaynak’a kucak açarak.</p>

    <p>“Üzerimde Güç mü kullanacaksın?” diye sordu Egwene. “Buna başvurman şart mı? Yönlendirmeden yetken yok mu?”</p>

    <p>Elaida duraksadı. “Gereken saygıyı göstermeyenleri cezalandırmak haklarım dahilinde.”</p>

    <p>“Ve bu yüzden beni itaat etmeye <em>zorlayacaksın,</em>” dedi Egwene. “Kule’deki herkese de aynısını mı yapacaksın Elaida? Bir Ajah sana karşı çıktığında, dağıtılıyor. Biri seni kızdırdığında, onun Aes Sedai olma hakkını elinden almaya çalışıyorsun. Bu iş sona ermeden, bütün Aes Sedailerin önünde eğilmesini isteyeceksin.”</p>

    <p>“Saçmalık!”</p>

    <p>“Öyle mi?” diye sordu Egwene. “Onlara yeni bir yemin ettirme fikrinden bahsettin mi? Her Aes Sedai tarafından Yemin Çubuğu tutularak edilecek, Amyrlin’e itaat etme ve onu destekleme yemininden?”</p>

    <p>“Ben...”</p>

    <p>“İnkâr et,” dedi Egwene. “Bunu söylediğini inkâr et. Yeminler buna izin verecek mi?”</p>

    <p>Elaida donakaldı. Kara Aes Sedai olsa, Yemin Çubuğu’na rağmen inkâr edebilirdi. Ama her durumda, Meidani Egwene’in söylediklerini doğrulayabilirdi.</p>

    <p>“Öylesine konuşuyordum,” dedi Elaida. “Yalnızca spekülasyon, sesli düşünceler.”</p>

    <p>“Spekülasyonlarda genellikle doğruluk payı vardır,” dedi Egwene. “Sen Yenidendoğan Ejder’i bir kutuya kapadın. Biraz önce, bunca tanık önünde bana da aynısını yapmakla tehdit ettin. İnsanlar ona tiran diyor, ama bizim kanunlarımızı yok eden ve korkuyla hüküm süren sensin.”</p>

    <p>Elaida’nın gözleri irileşti. Öfkelendiği açıktı. Kadın... şok olmuş görünüyordu. Dikbaşlı bir çömeze disiplin verirken, nasıl kendini bir dengiyle tartışır bulduğunu anlayamamış gibiydi. Egwene kadının bir Hava ipliği örmeye başladığını gördü. Bunu durdurması gerekiyordu. Bir Hava tıkacı bu tartışmaya son verirdi.</p>

    <p>“Hadi,” dedi Egwene sakin sakin. “Beni susturmak için Güç kullan. Amyrlin olarak, güç kullanmaya başvurmadan, rakibini <em>konuşarak</em> itaat etmeye ikna edebilmen gerekmiyor mu?”</p>

    <p>Egwene göz ucuyla Gri Aes Sedailerden ufak tefek Yukiri’nin bu yorum üzerine başını salladığını gördü.</p>

    <p>Elaida öfkeden çakmak çakmak olmuş gözlerle Hava ipliğini bıraktı. “Basit bir çömezin savını çürütmem gerekmiyor,” diye terslendi Elaida. “Amyrlin’in senin gibi birine açıklamalar yapması gerekmez.”</p>

    <p>“‘Amyrlin en karmaşık ilkeleri ve münazaraları anlar,’” diye ezberden tekrarladı Egwene. “‘Ama sonunda, o herkesin, hatta en düşük işçinin bile hizmetkârıdır.’” Bunu Kahverengi Ajah’tan terfi eden ilk Amyrlin Balladare Arandaille söylemişti. Ölmeden önceki son yazılarında bu sözleri kullanmıştı; bu yazılar onun hükmünü ve Kavarthen savaşları sırasında yaptıklarını açıklıyordu. Arandaille kriz geçtikten sonra, yaptıklarını sıradan insanlara açıklamanın bir Amyrlin’in görevi olduğunu hissediyordu.</p>

    <p>Elaida’nın yanında oturan Shevan takdirle başını salladı. Alıntı belirsizdi; Egwene Siuan’ın ona gizlice verdiği, eski Amyrlinlerin bilgeliği hakkındaki derslere şükretti. Söylediklerinin büyük kısmı gizli tarihçelerden geliyordu, ama Balladare gibi kadınlardan gelen pek çok değerli bilgi de vardı.</p>

    <p>“Sen ne saçmalıyorsun?” dedi Elaida tükürürcesine.</p>

    <p>“Rand al’Thor’u yakaladığında onunla ne yapmayı planlıyordun?” dedi Egwene yorumu duymazdan gelerek.</p>

    <p>“Benim...”</p>

    <p>“<em>Bana</em> yanıt vermiyorsun,” dedi Egwene kadınlarla dolu masaya doğru başını sallayarak, “<em>onlara</em> veriyorsun. Yaptıklarını açıkladın mı Elaida? Planların neydi? Yoksa sorduğum diğer sorulardan kaçındığın gibi, bu sorudan da mı kaçınacaksın?”</p>

    <p>Elaida’nın yüzü kızarmaya başlamıştı, ama bir çabayla sakinleşti. “Son Savaş gelene kadar iyice kalkan koyup onu burada, Kule’de, güvende tutacaktım. Bu onun, pek çok ulusta yarattığı acıyı ve kargaşayı engelleyecekti. Onu kızdırma riskine değerdi.”</p>

    <p>“‘Sabanın toprağı kırdığı gibi, o da insanların hayatlarını kıracak ve var olan her şey onun gözlerindeki ateşlerde kavrulacak,’” dedi Egwene. “‘Adım attığı yerde savaş boruları çalınacak, kuzgunlar sesiyle beslenecek ve o kılıçtan bir taç takacak.’”</p>

    <p>Elaida şaşkın şaşkın kaşlarını çattı.</p>

    <p>“<em>Karaethon Döngüsü,</em> Elaida,” dedi Egwene. “Rand’ı ‘güvende’ olması için hapsettiğinde, henüz Illian’ı almış mıydı? Kılıçtan Taç adını vereceği şeyi takmış mıydı?”</p>

    <p>“Eh, hayır.”</p>

    <p>“Peki, Beyaz Kule’de saklanmışken kehanetleri nasıl yerine getireceğini sanıyordun?” dedi Egwene. “Kehanetlerin çıkarması gerektiğini söylediği savaşları nasıl çıkaracaktı? Ulusları nasıl kırıp, kendine bağlayacaktı? Kilit altına alınırsa, nasıl ‘barış kılıcıyla halkını öldürecekti’ ya da ‘dokuz ayı kendine hizmet etmek üzere bağlayacaktı’? Kehanetler onun ‘kösteksiz’ olacağını söylemiyor mu? ‘Geçerken bıraktığı kargaşadan’ bahsetmiyorlar mı? Eğer o zincire vurulursa, nasıl herhangi bir şey olacaktı?”</p>

    <p>“Ben...”</p>

    <p>“Mantığın hayret verici Elaida,” dedi Egwene soğuk bir sesle. Bunun üzerine Ferane sinsi sinsi gülümsedi; muhtemelen yine Egwene’in Beyaz Ajah’a iyi uyum sağlayacağını düşünüyordu.</p>

    <p>“Peh,” dedi Elaida, “anlamsız sorular soruyorsun. Kehanetler gerçekleşmek <em>zorundaydı.</em> Başka yolu yoktu.”</p>

    <p>“Demek, onu bağlama teşebbüsünün başarısızlığa mahkûm olduğunu söylüyorsun.”</p>

    <p>“Hayır, hiç de değil,” dedi Elaida yine kıpkırmızı kesilerek. “Bununla uğraşmıyor olmamız gerek –bu karar sana kalmış değil. Hayır, asiler ve <em>onların</em> Beyaz Kule’ye ne yaptıkları hakkında konuşmalıyız!”</p>

    <p>Konuyu değiştirmek için iyi bir hamleydi, Egwene’i savunmaya geçmeye zorluyordu. Elaida o kadar da beceriksiz değildi. Yalnızca kibirliydi.</p>

    <p>“Ben <em>onların</em> aramızdaki ayrılığı gidermeye çalıştığını görüyorum,” dedi Egwene. “Olanları değiştiremeyiz. Yanımdakiler onun yalıtılmasına Şifa vermenin bir yolunu bulmuş olsalar da, senin Siuan’a yaptıklarını değiştiremeyiz. İleriye bakmaktan ve yaraları tedavi etmek için elimizden geleni yapmaktan başka çaremiz yok. Sen ne yapıyorsun Elaida? Konuşmaları reddediyorsun, Temsilcileri çekilmeye zorlamaya çalışıyorsun. Senin olmayan Ajahlara hakaret ediyorsun.”</p>

    <p>Sarılardan Doesine sessizce mırıldanarak onayladı. Bu Elaida’nın bakışlarını çekti ve tartışmanın kontrolünü kaybettiğini fark etmiş gibi, bir anlığına sustu. “Bu kadar yeter.”</p>

    <p>“Korkak,” dedi Egwene.</p>

    <p>Elaida’nın gözleri iri iri açıldı. “Ne <em>cüretle!</em>”</p>

    <p>“Gerçeği söylemeye cüret ediyorum Elaida,” dedi Egwene sessizce. “Sen bir korkak ve diktatörsün. Sana Karanlıkdostu derdim, ama Karanlık Varlık’ın seninle ilişkilendirilmekten utanacağını düşünüyorum.”</p>

    <p>Elaida ciyaklayarak bir anda Güç ördü ve Egwene’i duvara çarptı, ellerindeki şarap sürahisi düştü. Sürahi halının yanında, ahşap zemine düşerek kırıldı ve düşerken kana benzeyen sıvı masaya, masada oturanların yarısının üzerine döküldü, beyaz masa örtüsünü kırmızıya boyadı.</p>

    <p>“<em>Bana</em> Karanlıkdostu mu diyorsun?” diye haykırdı Elaida. “Sensin Karanlıkdostu. Sen ve dışarıdaki, beni yapılması gereken işlerden alıkoymaya çalışan asiler.”</p>

    <p>Örülmüş Hava’dan bir patlama Egwene’i yine duvara çarptı ve Egwene yere, sürahinin kırık parçalarının üzerine düşerek kollarını kesti. Bir düzine sopa giysilerini yırtarak onu dövüyordu. Kollarından kan sızıyordu. Elaida onu döverken kan havaya sıçramaya, duvarı lekelemeye başladı.</p>

    <p>“Elaida, kes şunu!” dedi Rubinde. Yeşil elbisesini hışırdatarak ayağa kalktı. “Delirdin mi?”</p>

    <p>Elaida nefes nefese döndü. “Beni baştan <em>çıkarma</em> Yeşil!”</p>

    <p>Sopalar Egwene’i dövmeye devam etti. Egwene sessizce tahammül etti. Bir çabayla doğruldu. Yüzünün ve kollarının şişmeye başladığını hissedebiliyordu. Ama Elaida’ya sakin sakin bakmayı başardı.</p>

    <p>“Elaida!” diye bağırdı Ferane ayağa kalkarak. “Kule kanununu ihlal ediyorsun! Güç’ü bir Kule sakinini cezalandırmak için kullanamazsın!”</p>

    <p>“Kule kanunu benim!” diye bağırdı Elaida. Parmağını Aes Sedailere uzattı. “Benimle alay ediyorsunuz. Ettiğinizi biliyorum. Arkamdan yapıyorsunuz. Beni gördüğünüzde bana saygı gösteriyorsunuz, ama neler söylediğinizi, neler fısıldadığınızı biliyorum. Sizi nankör ahmaklar! Sizin için yaptıklarımdan sonra! Size sonsuza dek tahammül edeceğimi mi sanıyorsunuz? Bu size örnek olsun!”</p>

    <p>Hızla dönerek Egwene’e işaret etti ve onun sakin sakin onu izlemekte olduğunu görünce şok içinde geriledi. Elaida usulca inledi, sopalar inerken elini göğsüne kaldırdı. Örgüleri hepsi görebiliyordu. Egwene’in, ağzı Hava’yla tıkanmamış olduğu halde, bağırmadığını da görüyorlardı. Kollarından kan damlıyordu, bedeni onların gözlerinin önünde dövülüyordu, ama Egwene bağırmak için sebep bulamıyordu. Bunun yerine, bilgelikleri için sessizce Aiel Bilgelerine şükrediyordu.</p>

    <p>“Peki,” dedi Egwene sakinlikle, “ne için örnek olacağım Elaida?”</p>

    <p>Dayak devam etti. Ah, nasıl da canı acıyordu! Egwene’in gözlerinin kenarlarında gözyaşları oluştu, ama daha kötü hissediyordu. Çok daha kötü. Bu kadının sevdiği kuruma yaptıklarını düşündüğü her seferinde o acıyı hissediyordu. Gerçek acı yaralarından değil, Elaida’nın Temsilciler önündeki davranış tarzından geliyordu.</p>

    <p>“Işık aşkına,” diye fısıldadı Rubinde.</p>

    <p>“Burada bana ihtiyaç duyulmadığını diliyorum Elaida,” dedi Egwene usulca. “Keşke Kule sende görkemli bir Amyrlin bulsaydı. Keşke feragat edip senin hükmünü kabul edebilseydim. Keşke sen bunu hak etseydin. Bu, geride becerikli bir Amyrlin bırakmak anlamına gelecek olsa, idamı seve seve kabul ederdim. Beyaz Kule benden daha önemli. Sen de aynısını söyleyebilir misin?”</p>

    <p>“İdam istiyorsun!” diye bağırdı Elaida sonunda konuşmayı başararak. “Eh, istediğin olmayacak! Ölüm senin için fazla iyi Karanlıkdostu! Seninle işim bitene kadar dayak yiyeceksin –herkes seni dayak yerken görecek. Ancak ondan sonra öleceksin!” Odanın kenarında ağızları bir karış açık, bakmakta olan hizmetkârlara döndü. “Askerleri çağırtın! Bu kadının bu Kule’nin en derin hücresine atılmasını istiyorum! Şehirde Egwene al’Vere’in Amyrlin’in lütfunu reddeden bir Karanlıkdostu olduğu ilan edilsin!”</p>

    <p>Hizmetkârlar denileni yapmak için koşturdular. Sopalar inmeye devam ediyordu, ama Egwene uyuşmaya başlamıştı. Bayılacak gibi hissederek gözlerini yumdu –yaralarının derin olduğu sol kolundan çok fazla kan kaybetmişti.</p>

    <p>Korktuğu gibi can alıcı noktaya gelmişlerdi. Egwene kozunu oynamıştı.</p>

    <p>Ama hayatı için korkmuyordu. Bunun yerine, Beyaz Kule için korkuyordu. Duvara yaslandı. Düşünceleri soluyordu. Hüzne boğulmuştu.</p>

    <p>Kule’nin içinde verdiği savaş, öyle ya da böyle, sona ermişti.</p>
  </div>
</body>
</html>