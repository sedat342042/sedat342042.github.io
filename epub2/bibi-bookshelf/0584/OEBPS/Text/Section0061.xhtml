<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="Sonsöz">Sonsöz<br/>
    Işıkla Yıkanmış</h1>

    <p>Egwene iki bronz lambanın ışığında çalışıyordu. Ellerini havaya kaldırmış, avuçlarında birer alev patlaması belirmiş kadın biçimindeydiler. Sakin sarı ışık ellerinin, kollarının ve yüzlerinin kıvrımlarından yansıyordu. Onlar Beyaz Kule’nin ve Tar Valon Alevi’nin simgeleri miydi? Yoksa Ateş ören Aes Sedaileri mi betimliyorlardı? Belki yalnızca bir önceki Amyrlin’in zevkinin andaçlarıydı.</p>

    <p>Masasının iki yanında duruyorlardı. Sonunda, oturacak doğru düzgün bir sandalyesi olan doğru düzgün bir masa. Amyrlin’in çalışma odasındaydı. Oda, Elaida’yı hatırlatan her şeyden arındırılmıştı. Bu yüzden oda çıplak, duvarlar boş, ahşap paneller resimsiz ya da duvar halisiz, sehpalar sanat eserinden yoksun kalmıştı. Elaida’ya ait bir şeyin Egwene’i gücendirmesi olasılığına karşı kitap rafları bile boşaltılmıştı.</p>

    <p>Egwene diğerlerinin ne yaptığını görür görmez Elaida’nın tüm eşyalarının toplanmasını, güvenli bir biçimde kilit altına alınmasını ve Egwene’in güvendiği kadınlar tarafından korunmasını emretmişti. O eşyalar arasında Elaida’nın planlarına dair ipuçları olabilirdi. Daha sonra incelenmek üzere kitap sayfalarının arasına konulmuş basit notlar olabilirdi. Kadının okuduğu kitap türleri arasındaki bağlantı ya da masasının çekmecelerinde bulundurduğu nesneler gibi belirsiz de olabilirdi. Ama Elaida olmadığı için kadının kendisini sorgulayamıyorlardı ve kadının hangi entrikalarının daha sonra dönüp Beyaz Kule’yi ısıracağını bilmek imkânsızdı. Egwene o eşyaları gözden geçirmeyi, sonra Kule’de bulunan bütün Aes Sedailerle görüşmeyi ve ne ipuçları sakladıklarını belirlemeyi planlıyordu.</p>

    <p>Şimdilik elleri doluydu. Başını iki yana sallayarak Silviana’nın raporunun sayfalarını çevirdi. Kadının gerçekten de etkili bir Vakanüvis olduğu ortaya çıkıyordu, Sheriam’dan çok daha etkili. Kule’ye sadık kalmış olan kadınlar Silviana’ya saygı duyuyordu ve Kızıl Ajah da, Vakanüvis olarak aralarından birini seçen Egwene’in barış teklifini –en azından kısmen– kabul etmiş görünüyorlardı.</p>

    <p>Elbette, Egwene’in belge yığınının dibinde iki sert kınama mektubu da vardı –biri Romanda’dan, diğeri Lelaine’den. İki kadın cömert desteklerini, verdikleri hızda geri çekmişti. Şu anda Egwene’in Beyaz Kule’ye düzenlenen saldırı sırasında yakalanan <em>damane</em>’leri ne yapacakları konusunda tartışıyorlardı ve Egwene’in onları Aes Sedai olarak eğitme planı ikisinin de hoşuna gitmemişti. Romanda ve Lelaine daha seneler boyunca Egwene’in başına bela olacakmış gibi görünüyordu.</p>

    <p>Raporu kenara bıraktı. Akşamın ilerleyen saatleriydi ve balkonuna açılan ızgaralı kepenklerin arasından ışık sızıyordu. Onları açmadı, loş sessizliği tercih ediyordu. Yalnızlık hoştu.</p>

    <p>Şimdilik odanın sade dekorasyonu onu rahatsız etmiyordu. Evet, ona Çömezler Sorumlusu’nun çalışma odasını hatırlatıyordu, ama kaç duvar halısı asarsa assın o günleri unutamazdı, Vakanüvisi Silviana iken olmazdı. Bu sorun değildi. Egwene neden o günleri unutmak isteyecekti ki? En tatmin edici zaferlerinden bazılarını o günlerde kazanmıştı.</p>

    <p>Gerçi, bir kez daha irkilmeden oturabilmekten kesinlikle şikâyeti yoktu.</p>

    <p>Egwene hafifçe gülümseyerek Silviana’nın bir sonraki raporunu inceledi. Sonra kaşlarını çattı. Kule’deki Kara Aes Sedailerin <em>çoğu</em> kaçmıştı. Silviana’nın dikkatli, akıcı el yazısı ile yazdığı bu rapor, Egwene’in terfi ettirmesini takip eden saatlerde Karalardan bazılarını yakalamayı başardıklarını, ama bunların en zayıfları olduğunu anlatıyordu. Karaların çoğunluğu –altmış Kara Aes Sedai– kaçmıştı. Egwene’in daha önce fark ettiği gibi, adı Verin’in listesinde olmayan bir Temsilci de buna dahildi. Evanellein’in ortadan kaybolması, kadının Kara olduğuna dair güçlü bir göstergeydi.</p>

    <p>Egwene kendi kendine kaşlarını çatarak bir başka rapor aldı. Beyaz Kule’deki tüm kadınların Ajahlarına göre listesiydi, pek çok sayfadan oluşan kapsamlı bir listeydi. Pek çok ismin yanında birer not vardı. Kara, kaçtı. Kara, yakalandı. Seanchanlar tarafından kaçırıldı.</p>

    <p>Son grubu görmek can sıkıcıydı. Saerin, ileri görüşlülük göstererek, saldırının ardından tam olarak kimlerin yakalandığını belirlemek için sayım yaptırmıştı. İki düzinesi tam Aes Sedai olmak üzere yaklaşık kırk Kule sakini geceleyin yakalanmış ve alınıp götürülmüştü. Tıpkı yatma zamanında çocuklara anlatılan, kötü çocukları kaçıran Fades ya da Yarı-insanlar hakkındaki uyarılar gibiydi. Bu kadınlar dövülecek, hapsedilecek, birer alete dönüştürülecekti.</p>

    <p>Egwene’in boynuna, eskiden tasmanın durduğu yere uzanmamak için kendini zorlaması gerekti. Şu anda buna odaklanmıyordu, kavrulası!</p>

    <p>Verin’in listesindeki Kara Aes Sedailerin hepsi Seanchan saldırısından sağ salim kurtulmuştu. Ama çoğu Egwene’in Kule’ye gelip makamına oturmasından önce kaçmıştı. Velina gitmişti. Chai ve Birlen de. Ve Alviarin; Kara avcıları onu zamanında yakalayamamıştı.</p>

    <p>Nasıl haber almışlardı? Ne yazık ki, muhtemelen Egwene’in asi kampında Kara Ajah avlaması ile bir ilgisi vardı. Egwene elini oynarken abartmaktan korkmuştu. Ama başka ne yapabilirdi ki? Tek umudu kamptaki bütün Kara Aes Sedaileri yakalamak ve haberin Beyaz Kule’ye yayılmayacağını ummaktı.</p>

    <p>Ama haber duyulmuştu. Egwene kalanları yakalamıştı ve idam ettirmişti. Sonra Kule’deki her Aes Sedai’ye Yemin Çubuğu’yla yemin ettirmişti. Bundan hoşlanmamışlardı elbette. Ama asi kampındaki bütün kadınların bunu yaptığını bilmek fikirlerini değiştirmişti. Bu olmasa bile, Egwene’in kendi Vakanüvisinin idamını emrettiği haberi yapmıştı bunu. Silviana’nın kendini kanıtlamak için tüm Salon’un önünde, ilk olarak yemin etmeyi önermesi Egwene’i kesinlikle rahatlatmıştı. Ardından Egwene yeniden yemin etmişti ve sonra kamptaki her kadının Karanlıkdostu olmadığını kanıtlamasını istediğini söylemişti. Verin’in listesinde olmayan üç Kara Aes Sedai daha yakalamışlardı. Yalnızca üç. Ne titizlik! Verin kendini bir kez daha kanıtlamıştı.</p>

    <p>Egwene raporu kenara bıraktı. Kaçanlar hâlâ canını sıkıyordu. Altmış Karanlıkdostunun adını biliyordu ve onlar ellerinden kaçmıştı. Asi kampından kaçanları da sayarsa, sayıları sekseni buluyordu.</p>

    <p><em>Seni bulacağım Alviarin,</em> diye düşündü Egwene parmağıyla sayfaya vurarak. <em>Hepinizi bulacağım. Kule’nin içinde bir çürüktünüz. En kötü türden bir çürük. Bunu yaymanıza izin vermeyeceğim.</em></p>

    <p>Sayfayı kenara bıraktı ve bir başkasını aldı. Bu sayfada yalnızca birkaç isim vardı: Kule’deki, Verin’in listesinde olmayan veya Seanchanlar tarafından kaçırılan ya da saldırının ardından ortadan kaybolan kadınların listesi.</p>

    <p>Verin Terkedilmişlerden birinin, Mesaana’nın Kule’de saklandığına inanıyordu. Sheriam’ın itirafı da bunu destekliyordu. Egwene bütün Aes Sedailere Çubuk üzerine yemin ettirirken çok güçlü bir Karanlıkdostu bulamamıştı. Bir umut, yeniden yemin etmeleri Ajahlar arasındaki gerilimi azaltırdı. Aralarında Kara olduğundan endişelenmeyi bırakırlardı. Elbette, Kara Ajah’ın <em>bulunduğuna</em> dair kanıt vermek Aes Sedaileri zayıflatabilirdi de.</p>

    <p>Her durumda, Egwene’in bir sorunu vardı. Önündeki sayfaya baktı. Beyaz Kule’deki bütün kadınlar Karanlıkdostu olmadıklarını kanıtlamıştı. Verin’in listesindeki bütün kadınlar gözden geçirilmişti. Bu kaçtı, bu yakalandı, bu Egwene’in makama oturduğu gün Beyaz Kule’den kaçtı, bunu Seanchanlar kaçırdı, bu o anda Kule’de değildi... ve gideli epey olmuştu. Aes Sedailer bu sonunculara karşı dikkatli olmaları konusunda uyarılmıştı.</p>

    <p>Belki de şanslıydılar ve Terkedilmiş, Seanchanlar tarafından kaçırılanlar arasındaydı. Ama Egwene bu tür şansa inanmazdı. Terkedilmişlerden biri o kadar kolay yakalanmazdı. Muhtemelen saldırıyı önceden haber almıştı.</p>

    <p>Egwene’in önündeki listede geriye üç isim kalmıştı. Bir Kahverengi olan Nalasia Merhan, bir Yeşil olan Teramine ve bir Kızıl olan Jamilila Norsish. Hepsi Güç’te zayıftı. Ve bu listedeki kadınlar senelerdir Kule’deydi. Mesaana’nın onlardan birini taklit etmesi ve bunu kılık değiştirdiğini belli etmeden yapması imkânsız görünüyordu.</p>

    <p>Egwene’in içinde bir his vardı. Belki bir sezgi. En azından bir korku. Terkedilmiş bu üç isimden biri olmalıydı. Ama hiçbiri uymuyordu, hem de hiç. Bu onun içini ürpertiyordu. Mesaana hâlâ Kule’de saklanıyor muydu?</p>

    <p>Eğer öyleyse, bir şekilde Yemin Çubuğu’nu atlatmayı biliyordu.</p>

    <p>Kapı hafifçe çalındı. Birazdan aralandı. “Anne?” diye sordu Silviana.</p>

    <p>Egwene kaşlarını kaldırarak baktı.</p>

    <p>“Bunu görmek isteyebileceğini düşündüm,” dedi Silviana içeri girerek. Saçlarını eskisi gibi düzgün bir topuz halinde toplamıştı ve kırmızı Vakanüvis etolü omuzlarındaydı.</p>

    <p>“Nedir o?”</p>

    <p>“Gelip görmen lazım.”</p>

    <p>Egwene meraklanarak kalktı. Silviana’nın sesinde gerilim yoktu, bu yüzden çok kötü bir şey olamazdı. İkisi çalışma odasından çıktılar ve binanın çevresinden dolanıp Kule Salonu’na gittiler. Oraya vardıkları zaman Egwene tek kaşını kaldırdı. Silviana içeri girmesini işaret etti.</p>

    <p>Salon toplanmış değildi ve sandalyeler boş duruyordu. Köşede, beyaz bir örtünün üzerinde duvarcı aletleri vardı ve kalın kahverengi tulumlar ve kolları sıyrılmış beyaz gömlekler içinde bir grup işçi Seanchanların duvarda bıraktığı deliğin önüne toplanmıştı. Egwene duvarı tamamen ördürmek yerine, Beyaz Kule’nin saldırıya uğradığı zamanın anısına, çiçek şeklinde çerçevesi olan camlı bir pencere ısmarlamıştı. Bir daha olmasını önleme konusunda bir uyarı olarak. Ama pencere takılmadan önce, taş ustaları kenarları örüyor, pencerenin yerini hazırlıyordu.</p>

    <p>Egwene ve Silviana süzülürcesine odaya girdiler ve bir kez daha tüm yedi Ajah’ın renklerine boyanmış olan kısa rampayı indiler. Duvar ustaları onları gördü ve saygıyla geri çekildi, bir adam şapkasını çıkardı ve göğsüne bastırdı. Odanın kenarına, deliğin tam önüne geldiğinde, Egwene sonunda Silviana’nın onu oraya neden getirdiğini anladı.</p>

    <p>Bunca zamandan sonra, bulutlar sonunda aralanmıştı. Ejderdağı’nın çevresinde bir halka halinde çekilmişlerdi. Parlak bir güneş ışığı düşüyor, uzaktaki kar kaplı zirveyi aydınlatıyordu. Kırık yamaç ve patlamış dağın zirvesi ışıkla yıkanıyordu. Egwene haftalardır ilk defa doğrudan güneş ışığı görüyordu. Belki daha uzun zamandır.</p>

    <p>“İlk önce bazı çömezler fark etti Anne,” dedi Silviana yanına gelerek. “Ve haber çabuk yayıldı. Küçük bir gün ışığı halkasının bu kadar olay yaratacağı kimin aklına gelirdi? Aslında ne kadar da basit bir şey. Daha önce görmediğimiz bir şey değil. Ama...”</p>

    <p>Işıkta güzel bir şeyler vardı. Bir sütun halinde yere vuran ışık, güçlü ve saf. Uzak, ama çarpıcı. Unutulmuş bir şey gibiydi, ama bir şekilde yine de tanıdıktı; uzak bir anıdan parlıyor, bir kez daha sıcaklık getiriyordu.</p>

    <p>“Bunun anlamı ne?” diye sordu Silviana.</p>

    <p>“Bilmiyorum,” dedi Egwene. “Ama görmek keyif veriyor.” Duraksadı. “Bulutlardaki o açıklık doğal olamayacak kadar düzenli. Bugünü takvimde işaretle Silviana. Bir şey oldu. Belki ileride ne olduğunu öğreniriz.”</p>

    <p>“Peki Anne,” dedi Silviana yine delikten dışarı bakarak.</p>

    <p>Egwene hemen çalışma odasına dönmek yerine Silviana ile birlikte orada dikildi. Uzaktaki o hoş, asil ışığa bakmak çok rahatlatıcı geliyordu. “Yakında fırtınalar gelecek,” der gibiydi ışık. “Ama şimdilik, ben buradayım.”</p>

    <p>Ben buradayım.</p>
  </div>
</body>
</html>