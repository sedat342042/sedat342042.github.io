<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="35. Bir Karanlık Halesi">35<br/>
    Bir Karanlık Halesi</h1>

    <p>Rand kapıyoldan geçer geçmez serin deniz rüzgârı yüzüne çarptı. O yumuşak, tüy gibi rüzgâr; yanında Falme şehrine saçılmış, sabah yahnilerini ısıtan bin ateşin kokularını getiriyordu.</p>

    <p>Rand Tai’daishar’ı dizginledi. O kokuların yanlarında taşıdıkları anılara hazırlıksız yakalanmıştı. Dünyadaki rolü hakkında kararsız olduğu bir zamanın anıları. Rand ne kadar kaçınmaya çalışsa da, güzel ceketler giymek zorunda kaldığı için Mat’in onunla dalga geçtiği bir zamanın anıları. Şu anda arkasında dalgalanan bayraklardan utandığı bir zamanın anıları. Eskiden onları gizli tutma konusunda ısrar ederdi. Bunu yaparak kendi kaderinden saklanabilecekmiş gibi.</p>

    <p>Alay onu bekliyordu; kayış tokaları gıcırdıyor, atlar kişniyordu. Rand Falme’yi yalnızca bir kere, kısaca ziyaret etmişti. O günlerde belli bir yerde çok uzun kalamıyordu. Rand o ayları ya kovalayarak ya da kovalanarak geçirmişti. Fain, Valere Borusu’nu ve Mat’in bağlı olduğu yakut hançeri taşıyarak oraya götürmüştü onları. Mat’i düşününce renkler yine çaktı, ama Rand onları görmezden geldi. Bu birkaç dakika için, şimdide değildi.</p>

    <p>Falme Rand’ın hayatında bir dönüm noktasıydı. Tıpkı daha sonra, Aiellerin çıplak topraklarında <em>Car’a’carn</em> olduğunu kanıtladığı zaman olduğu gibi. Falme’den sonra saklanmayı, kimliği ile savaşmayı bırakmıştı. İlk defa orada bir katil olduğunu kabullenmişti, ilk defa orada çevresindekiler için nasıl bir tehlike oluşturduğunu anlamıştı. Hepsini geride bırakmaya çalışmıştı. Ama peşinden gelmişlerdi.</p>

    <p>Falme’de, çoban çocuk yanmış, külleri saçılmış, bu okyanus rüzgârlarıyla dağılmıştı. O küllerden Yenidendoğan Ejder doğmuştu.</p>

    <p>Rand Tai’daishar’ı mahmuzladı ve alay yine ilerlemeye başladı. Rand kapıyolun şehrin biraz dışında, bir umut <em>damane</em>’lerin göremeyeceği bir yerde açılmasını emretmişti. Elbette onu açan Asha’manları vardı –dolayısıyla kadınlar örgüleri göremiyordu– ama onlara Yolculuk konusunda en ufak ipucu vermek istemiyordu. Seanchanların Yolculuğu bilmemesi, en büyük avantajlarından biriydi.</p>

    <p>Falme’nin kendisi, Aryth Okyanusu’na doğru uzanan küçük kara çıkıntısının –Tornan Burnu– üzerinde duruyordu. İki tarafındaki yüksek yamaçlar dalgaları kırıyor; yumuşak, uzak bir kükreme yaratıyordu. Şehrin koyu renk taş binaları yarımadayı bir nehir yatağındaki kayalar gibi kaplıyordu. Çoğu alçak, tek katlı binalardı –içinde yaşayanlar dalgaların yamaçları aşıp evlerini boğmasını beklermiş gibi, geniş yapılmışlardı. Buradaki çayırlar kuzeydekiler kadar kuru değildi, ama yenibahar otları, yapraklar topraktan başlarını uzattıklarına pişman olmuşlar gibi, sarı ve soluk görünmeye başlamışlardı.</p>

    <p>Yarımada yamaç aşağı bir doğal limana iniyordu ve oraya sayısız Seanchan gemisi demirlemişti. Seanchan bayrakları dalgalanıyor, bu şehrin imparatorluğun bir parçası olduğunu ilan ediyordu; şehrin üzerinde, en yüksekte dalgalanan bayrağın üzerinde, pençesinde üç şimşek tutan, kanat açmış, uçan bir altın şahin vardı. Bayrağın saçakları maviydi.</p>

    <p>Seanchanların okyanusun o tarafından getirdiği tuhaf yaratıklar sokaklarda, Rand’ın ayrıntıları göremeyeceği kadar uzakta yürüyorlardı. <em>Raken</em>’ler gökyüzünde uçuyordu; Seanchanların burada onlar için büyük bir ahırları olduğu açıktı. Tornan Burnu Arad Doman’ın hemen güneyindeydi ve bu şehir kuşkusuz Seanchanların kuzeye düzenledikleri seferler için ana karargâhtı.</p>

    <p>O fetih bugün sona erecekti. Rand’ın barış yapması, Dokuz Ayın Kızı’nı ordularını geri çağırmaya ikna etmesi şarttı. O barış fırtınadan önceki sessizlik olacaktı. Rand halkını savaştan koruyor olmayacaktı; yalnızca başka bir yerde ölsünler diye esirgemiş olacaktı. Ama o, ne yapılması gerekiyorsa onu yapıyordu.</p>

    <p>Falme’ye doğru ilerlemeye devam ederlerken Nynaeve yanında yürüyordu. Düzgün, mavi beyaz elbisesi Doman modasına göre biçilmişti, ama çok daha kalın –ve çok daha mütevazı– bir malzemeden yapılmıştı. Kadın dünyanın her yerindeki modaları benimsiyor, ziyaret ettiği şehirlerden elbiseler giyiyordu, ama bunları kendi uyum anlayışına göre uyarlıyordu. Eskiden olsa Rand bunu eğlendirici bulabilirdi. Artık bu duygu onun için mümkün görünmüyordu. İçinde yalnızca soğuk bir kıpırtısızlık vardı, donmuş bir öfke dağının zirvesindeki kıpırtısızlık.</p>

    <p>Öfkeyi ve kıpırtısızlığı gerektiği sürece dengede tutacaktı. Buna zorunluydu.</p>

    <p>“Böylece geri döndük,” dedi Nynaeve. Rengârenk <em>ter’angreal</em> takıları, düzgünce dikilmiş elbisesinin görüntüsünü bozuyordu.</p>

    <p>“Evet,” dedi Rand.</p>

    <p>“Buraya son gelişimizi hatırlıyorum,” dedi Nynaeve aylak aylak. “Öyle bir kargaşa, öyle bir çılgınlıktı ki. Ve sonunda, seni böğründeki o yarayla bulmuştuk.”</p>

    <p>“Evet,” diye fısıldadı Rand. İyileşmeyen yaralarının ilkini burada, Ishamael ile şehrin üzerinde, göklerde savaşırken kazanmıştı. Onu düşünürken yara ısındı. Sıcak ve acı verici. Rand o acıyı eski bir dost gibi, hayatta olduğunu hatırlatan bir şey olarak görmeye başlamıştı.</p>

    <p>“Seni havada gördüm,” dedi Nynaeve. “İnanmadım. Ben... yaraya Şifa verdim, ama o sırada hâlâ engellenmiş durumdaydım ve öfkelenemiyordum. Min yanından ayrılmıyordu.”</p>

    <p>Min bugün onunla gelmemişti. Ona yakın kalmıştı, ama aralarında bir şey değişmişti –tıpkı Rand’ın korktuğu gibi. Min ona baktığı zaman, Rand’ın onu öldürmeye çalıştığı anı gördüğünü biliyordu.</p>

    <p>Birkaç hafta önce, ne olursa olsun Min’in ona eşlik etmesini önleyemiyordu. Şimdiyse o hiç itiraz etmeden geride kalıyordu.</p>

    <p>Soğukluk. Yakında sona erecekti. Üzüntü ya da pişmanlığa yer yoktu.</p>

    <p>Aieller pusu olasılığına karşı önden koşuyordu. Çoğunun başında kırmızı baş bantları vardı. Rand pusudan endişelenmiyordu. Seanchanlar ona ihanet etmezdi, aralarında bir başka Terkedilmiş olmadığı sürece.</p>

    <p>Rand uzandı ve belinde taşıdığı kılıca dokundu. Kıvrık bir kılıçtı, siyah kınına kırmızı ve altın renklerde yılankavi bir ejder resmedilmişti. Birden fazla sebepten dolayı, Rand’a Falme’ye son geldiği seferi hatırlatıyordu.</p>

    <p>“İlk defa bu şehirde kılıçla adam öldürdüm,” dedi Rand yumuşak sesle. “Bundan hiç bahsetmedim. Bir Seanchan lorduydu, bir kılıç ustasıydı. Verin şehirde yönlendirmememi söylemişti, bu yüzden onunla kılıç kullanarak yüzleştim. Onu yendim. Öldürdüm.”</p>

    <p>Nynaeve tek kaşını kaldırdı. “Demek balıkçıl damgasını taşımaya <em>gerçekten</em> hakkın var.”</p>

    <p>Rand başını iki yana salladı. “Tanık yok. Mat ve Hurin başka yerde savaşıyordu. Beni dövüşten sonra gördüler, ama öldürücü darbeye tanık olan olmadı.”</p>

    <p>“Tanığın ne önemi var?” diye payladı Nynaeve onu. “Bir kılıç ustasını yendin, demek ki sen bir kılıç ustasısın. Başkaları tarafından görülmesinin önemi yok.”</p>

    <p>Rand ona baktı. “Diğerleri görmeyecekse neden balıkçıl damgası taşıyacaksın Nynaeve?”</p>

    <p>Kadın yanıt vermedi. İleride, şehrin hemen dışında, Seanchanlar siyah beyaz çizgili bir tente dikmişti. Açık kenarlı çadırın çevresinde yüzlerce <em>sul’dam</em> ve <em>damane</em> var gibiydi. <em>Damane</em>’ler ayırt edici gri elbiselerini giymişlerdi, <em>sul’dam</em>’ların üzerinde ise, göğüslerinde kırmızı mavi şimşek resimleri olan elbiseler vardı. Rand yanında yönlendirebilen birkaç kişiyi getirmişti: Nynaeve, üç Bilge, Corele, Narishma, Flinn. Doğuda konuşlandırdığı güçlerine başvurmadan bile erişebileceği yönlendirenlerin yalnızca bir kısmı.</p>

    <p>Ama hayır, barış içinde gelmiş gibi görünmek için, yanında simgesel bir güç getirmesi daha iyiydi. Eğer bu görüşme savaşa dönerse, Rand’ın tek umudu kapıyol aracılığıyla hızla kaçmaktı. Ya bu... ya da savaşa son vermek için kendisinin bir şey yapması.</p>

    <p>Önünde, küre tutan adam heykelciği eyerinden sarkıyordu. Onu kullanarak, yüz <em>damane</em> ile başa çıkabilirdi. İki yüz <em>damane</em>’ye de karşı koyabilirdi. <em>Saidin</em>’i temizlerken tuttuğu Güç’ü hatırlayabiliyordu. Şehirleri dümdüz edebilecek, ona karşı gelen herkesi yok edebilecek bir güçtü.</p>

    <p>Hayır. İş buna varmayacaktı. İşin buna varmasını göze alamazdı. Kuşkusuz Seanchanlar ona saldırmanın felaketle sonlanacağını biliyorlardı. Rand, aralarında bir hainin onu yakalayıp öldürmeye çalıştığını bile bile, yeniden görüşmeye gelmişti onlarla. Onun içtenliğini göreceklerdi.</p>

    <p>Ama eğer görmezlerse... Rand eğildi ve ne olur ne olmaz diye erişim anahtarını alıp, ceketinin aşırı geniş dış cebine koydu. Sonra, derin bir nefes alarak sakinleşti ve boşluğu aradı. Orada, Tek Güç’ü kavradı.</p>

    <p>Mide bulantısı ve baş dönmesi onu yere yıkacak oldu. Rand sallandı, bacaklarıyla Tai’daishar’a tutundu, eliyle cebindeki erişim anahtarını kavradı. Dişlerini sıktı. Zihninin arkasında Lews Therin uyandı. Deli adam Tek Güç’ü tırmaladı. Çaresiz bir dövüş oldu, Rand sonunda kazandığında, kendini eyerine çökmüş halde buldu.</p>

    <p>Ve yine kendi kendine mırıldanıyordu.</p>

    <p>“Rand?” diye sordu Nynaeve.</p>

    <p>Rand sırtını dikleştirdi. <em>Gerçekten</em> Rand’dı, değil mi? Bazen, böyle bir savaştan sonra, kim olduğunu hatırlamakta güçlük çekiyordu. Sonunda Rand’ı, istilacıyı, bir köşeye itmiş ve Lews Therin mi olmuştu? Önceki gün öğlen vakti dairesinin köşesinde, kendi kendine Ilyena hakkında mırıldanarak ve ağlayarak uyanmıştı. Onun uzun sarı saçlarının yumuşaklığını ellerinde <em>hissedebiliyordu,</em> ona sarılmanın nasıl bir şey olduğunu hatırlayabiliyordu. Onu ayaklarının dibinde, Tek Güç’le öldürülmüş halde gördüğünü hatırlayabiliyordu.</p>

    <p>O kimdi?</p>

    <p>Fark eder miydi?</p>

    <p>“Sen iyi misin?” diye sordu Nynaeve yine.</p>

    <p>“Biz iyiyiz.” Rand sözcükler ağzından çıkana kadar çoğul konuştuğunu fark etmedi. Görüş alanı, hâlâ biraz bulanık olmakla birlikte, düzelmeye başlamıştı. Semirhage’in elini aldığı çatışmadan beri olduğu gibi, her şey azıcık çarpıktı. Artık bunu fark etmiyordu bile.</p>

    <p>Sırtını dikleştirdi, sonra erişim anahtarını kullanarak birazcık daha güç çekti ve içini <em>saidin</em>’le doldurdu. Sebep olduğu mide bulantısına rağmen o kadar tatlıydı ki. Daha fazlasını çekmek geliyordu içinden, ama kendini tuttu. Zaten herhangi bir erkeğin yardımsız tutamayacağı kadar güç tutuyordu. Bu yeterliydi.</p>

    <p>Nynaeve onun yanındaki heykelciğe baktı. Tepedeki küre hafif hafif parlıyordu. “Rand...”</p>

    <p>“Yalnızca birazcık fazladan Güç tutuyorum. Önlem olarak...” Bir insan ne kadar çok Tek Güç tutarsa, ona kalkan koymak o kadar zor olurdu. Eğer <em>damane</em>’ler onu yakalamaya çalışırsa, onun direnci karşısında şok geçireceklerdi. Rand bir tam çembere bile direnebilirdi.</p>

    <p>“Beni bir daha yakalayamayacaklar,” diye fısıldadı. “Bir daha asla. Beni hazırlıksız yakalayamayacaklar.”</p>

    <p>“Belki geri dönmeliyiz,” dedi Nynaeve. “Rand, onların öne sürdüğü koşullar altında görüşmemiz gerekmiyor. Bu...”</p>

    <p>“Kalıyoruz,” dedi Rand usulca. “Onlarla burada, şu anda başa çıkacağız.” İleride, tentenin altında, bir kürsünün üzerindeki bir masanın başında oturan bir şekil görebiliyordu. Şeklin karşısında, aynı yükseklikte bir sandalye vardı. Bu Rand’ı şaşırttı; Seanchanlar hakkında bildiklerine bakarak, Kan’dan birinin karşısında denklik konusunda tartışmayı beklemişti.</p>

    <p>Bu Dokuz Ayın Kızı mıydı? Bu çocuk? Yaklaşırlarken Rand kaşlarını çattı, ama şeklin aslında bir çocuk değil, yalnızca çok ufak tefek bir kadın olduğunu fark etti. Siyah giysilere bürünmüştü, teni Deniz Halkı’nınki kadar esmerdi. Yakından bakınca, Rand’ın kendi yaşında gösteriyordu.</p>

    <p>Rand derin bir nefes aldı ve atından indi. Savaşın sona ermesinin zamanı gelmişti.</p>

    <p class="paragraf">Yenidendoğan Ejder genç bir adamdı. Tuon’a bunu söylemişlerdi, ama yine de onu şaşırtmıştı.</p>

    <p>Bu delikanlı onu neden şaşırtacaktı ki? Fatih kahramanlar genelde genç olurdu. İmparator’un büyük atası Arthur Şahinkanadı da fethine başladığında genç bir adamdı.</p>

    <p>Fatihler, dünyaya hâkim olanlar, tıpkı fitili kısaltılmamış bir lamba gibi, kendilerini hızla tüketirlerdi. Rand’ın üzerinde siyah üzerine kırmızı ve altın işlemeli bir ceket vardı. İri siyah aygırından iner, tenteye yaklaşırken düğmeleri ışıldıyordu. Siyah ceketin kol yenlerinde kırmızı altın işlemeler vardı. Kol manşetlerine bakarak, eksik el oldukça aşikârdı. Ama bunun dışında, giysileri sadeydi. Sanki Rand dikkatleri yüzünden süslü giysilere çekmeye ihtiyaç duymuyormuş gibiydi.</p>

    <p>Saçları gün batımı rengiydi, koyu kızıl. Azametli bir duruşu vardı –kararlı, güvenli adımlar; dümdüz ileri bakan gözler. Tuon bu şekilde yürüme, adım atma tarzında ödün vermeme konusunda eğitilmişti. Rand’ı kimin eğittiğini merak etti. Büyük olasılıkla onu kralların ve önderlerin âdetleri konusunda hazırlayan çok iyi öğretmenleri vardı. Ama raporlara göre bir kır köyünde, çiftçi olarak büyümüştü. Sıradan insanlar arasında saygı kazanması için dikkatle yayılmış bir hikâye olabilir miydi bu?</p>

    <p>Rand, solunda bir <em>marath’damane</em> ile tenteye yaklaştı. Kadının üzerinde berrak bir günde gökyüzünün aldığı renkte bir elbise vardı ve bulutlara benzeyen bir kenar süsü ile çevrilmişti. Saçlarını tek bir siyah örgü halinde toplamıştı ve şatafatlı takılarla süslenmişti. Kadın bir şeye kızmış gibiydi, alnı kırışmıştı ve ağzı gergin bir çizgi halindeydi. Onun varlığı Tuon’u ürpertti. İnsan, Matrim’le yolculuk ettikten sonra, <em>marath’damane</em>’lere alışmış olacağını düşünürdü. Ama öyle olmamıştı. Onlar doğal değildi. Tehlikeliydiler. Tuon için tasmasız bir <em>damane</em>’nin yanında olmak, bir çimendişin ayak bileğine dolanmış, diliyle derisini gıdıklıyor olması kadar rahatsız ediciydi.</p>

    <p>Elbette, eğer <em>marath’damane</em> huzursuz ediciyse, Ejder’in sağında yürüyen iki adam daha da huzursuz ediciydi. Çocukluktan yeni çıkmış gibi görünen biri, saçlarını örmüş ve uçlarına çanlar bağlamıştı. Diğeri, saçları kırlaşmış, derisi güneşten kararmış, yaşlı bir adamdı. Yaşları arasındaki farka rağmen, ikisi de savaşa alışık adamlar gibi kayıtsızca, kasıla kasıla yürüyordu. İkisinin üzerinde siyah ceketler vardı, yüksek yakalarında yaka iğneleri parlıyordu. Asha’man deniyordu onlara. Yönlendirebilen adamlar. Hemen öldürülmesi en iyi olacak iğrençlikler. Seanchan’da –beklenmedik bir üstünlük kazanmak için– bu <em>Tsorov’ande Doon</em>’u, bu Karanlıkruhlu Fırtınaları, eğitmeye çalışan birkaç kişi çıkmıştı. Ahmakların ölmesi uzun sürmemişti, kontrol etmeye çalıştıkları araçların kendileri öldürmüştü onları.</p>

    <p>Tuon kendini hazırladı. Çevresinde, Karede ve Ölümnöbeti Askerleri gerildi. Bu gerilme belli belirsizdi –yanlarında sıkılan yumruklar, yavaşça alınan ve verilen nefesler şeklinde. Tuon onlara dönmedi, ama Selucia’ya gizlice bir jest yaptı.</p>

    <p>“Sakinliğinizi koruyacaksınız,” dedi Ses usulca adamlara.</p>

    <p>Öyle yapacaklardı –onlar Ölümnöbeti Askerleri’ydi. Tuon yorum yapmak zorunda kalmaktan nefret etmişti, çünkü bu bakışlarını indirecekti. Ama bir aksaklık yaşanmasına izin vermeyecekti. Yenidendoğan Ejder ile görüşmek tehlikeliydi. Bundan kaçınmak imkânsızdı. Tentenin altında, iki yanında yirmi <em>damane</em> ve <em>sul’dam</em> varken bile. Arkasında Karede, Yüzbaşı Musenge ve yay menzilinde, üstü örtülü bir çatıdan onları izleyen bir okçu birliğine rağmen. Selucia, tıpkı yüksek kayaların üzerindeki bir jagwin gibi gerilmiş, saldırmaya hazır, sağında duruyordu. Bütün bunlara rağmen, Tuon risk altındaydı. Yenidendoğan Ejder bir evin içinde açıklanamaz bir biçimde tutuşmuş bir ateşti. Odaya zarar vermesini önleyemezdiniz. Yalnızca binayı kurtarmayı umabilirdiniz.</p>

    <p>Rand doğrudan Tuon’un karşısındaki sandalyeye yürüdü ve Tuon’un onu kendisine denk bir yere oturtmasını sorgulamadan, geçip oturdu. Tuon diğerlerinin onun neden hâlâ yas küllerini kullandığını, neden İmparatoriçe olduğunu ilan etmediğini merak ettiğini biliyordu. Yas süresi bitmişti, ama Tuon tahta oturmamıştı.</p>

    <p>Bu adam yüzündendi. İmparatoriçe kimseyle, Yenidendoğan Ejder ile bile, dengi olarak görüşemezdi. Ama Dokuz Ayın Kızı... bu adam <em>onun</em> dengi olabilirdi. Bu yüzden duraksamıştı. Yenidendoğan Ejder muhtemelen, ne kadar geçerli bir sebebi olursa olsun, bir başkasının kendisini ondan daha yükseğe yerleştirmesine iyi tepki vermezdi.</p>

    <p>Yenidendoğan Ejder otururken iki bulut arasında uzak bir şimşek çaktı. Halbuki Malai –hava durumu falına bakabilen bir <em>damane</em>– yakında yağmur olmadığı konusunda ısrar etmişti. Yağmursuz bir günde şimşek. <em>Hafif adımlar at,</em> diye düşündü alameti okuyarak, <em>ve ağzından çıkana dikkat et.</em> En aydınlatıcı alamet değildi. Biraz daha dikkatli adım atmaya çalışırsa havalanacaktı!</p>

    <p>“Siz Dokuz Ayın Kızı’sınız,” dedi Yenidendoğan Ejder. Bu bir soru değil, bir gerçeğin ifadesiydi.</p>

    <p>“Siz Yenidendoğan Ejder’siniz,” diye yanıt verdi Tuon. O arduvaz gibi gözlere bakarken, ilk izlenim konusunda yanıldığını düşündü. O genç bir adam değildi. Evet, bedeni bir gence ait olabilirdi. Ama o gözler... bunlar yaşlı gözlerdi.</p>

    <p>Rand hafifçe öne eğildi. Ölümnöbeti Askerleri, deri giysilerini gıcırdatarak gerildiler. “Barış yapacağız,” dedi al’Thor. “Bugün. Burada.”</p>

    <p>Selucia yumuşak sesle tısladı. Adamın sözleri bir talebe benziyordu. Tuon ona büyük saygı göstermiş, onu kendi düzeyinde oturtmuştu, ama İmparatorluk ailesinden birine emir verilmezdi.</p>

    <p>Al’Thor Selucia’ya baktı. “Korumana rahatlayabileceğini söyleyebilirsin,” dedi kuru kuru. “Bu görüşme bir çatışmaya dönüşmeyecek. Buna izin vermeyeceğim.”</p>

    <p>“O benim Sesim,” dedi Tuon dikkatle, “ve Gerçeksöyleyenim. Korumam sandalyemin arkasındaki adam.”</p>

    <p>Al’Thor hafifçe hıhladı. Demek gözlem yeteneği güçlü bir adamdı. Ya da şanslı bir adam. Selucia’nın görevini pek az kişi doğru olarak tahmin etmişti.</p>

    <p>“Barış diliyorsun,” dedi Tuon. “Bu... öneri... için koşulların var mı?”</p>

    <p>“Bu bir öneri değil, bir gereklilik,” dedi al’Thor. Yumuşak bir ses tonuyla konuşuyordu. Bütün bu insanlar konuşmakta öylesine aceleciyken, al’Thor’unkinde bir <em>ağırlık</em> vardı. Tuon’a annesini hatırlatıyordu. “Son Savaş geliyor. Kuşkusuz halkın kehanetleri hatırlıyordur. Bu savaşı sürdürerek hepimizi tehlikeye atıyorsun. Güçlerim <em>–herkesin güçleri–</em> Gölge’ye karşı savaşta lazım olacak.”</p>

    <p>Son Savaş Karanlık Varlık’la İmparatorluk’un güçleri arasında olacaktı. Kehanetler İmparatoriçe’nin Gölge’ye hizmet edenleri yeneceğini açıkça gösteriyordu. Sonra Yenidendoğan Ejder’i, Işıkyiyen’le düelloya gönderecekti.</p>

    <p>Adam kehanetlerin ne kadarını gerçekleştirmişti? Henüz kör olmuş görünmüyordu, demek ki bunun olmasına daha vardı. <em>Essanik Döngüsü</em>’ne göre, kendi mezarının başında durup ağlayacaktı. Yoksa bu kehanet ölülerin yürümesine mi atıfta bulunuyordu. Bu çoktan olmuştu. O ruhların bazılarının kendi mezarlarının üzerinde yürüdükleri kesindi. Bazen yazmalar çok açık olmuyordu.</p>

    <p>Bu halk kehanetlerin çoğunu unutmuş görünüyordu. Tıpkı Dönüş’ü bekleme yeminlerini unuttukları gibi. Ama Tuon bunu söylemedi. <em>Ağzından çıkana dikkat et...</em></p>

    <p>“Yani, Son Savaş’ın yakın olduğuna mı inanıyorsun?” diye sordu.</p>

    <p>“Yakın mı?” diye sordu al’Thor. “Bıçağını derinde kaydırırken pis nefesini ensene üfleyen bir suikastçı kadar yakın. Gece yarısı, çan on bir kere çaldıktan sonra, son çınlama kadar yakın. Yakın mı? Evet, yakın. Korkunç ölçüde yakın.”</p>

    <p>Adam deliliğe yakalanmış mıydı acaba? Eğer yakalanmışsa, bu işleri çok daha güçleştirecekti. Tuon onu inceleyerek delilik işaret aradı. Adam kendine hâkim görünüyordu.</p>

    <p>Tenteden bir deniz rüzgârı geçti ve çadır bezini salladı, yanında çürük balık kokusu getirdi. Bugünlerde çok şey çürüyor gibiydi.</p>

    <p><em>O yaratıklar,</em> diye düşündü Tuon. <em>Trolloclar.</em> Onların görünüşü neyi kehanet ediyordu? Tylee onları yok etmişti ve devriyeler başkalarını bulamamıştı. Bu adamdaki gerginlik duraksamasına sebep oldu. Evet, Son Savaş yakındı, belki adamın dediği kadar yakındı. Bu, bu toprakları kendi bayrağı altında birleştirmek için daha da önemli bir sebepti.</p>

    <p>“Bunun neden bu kadar önemli olduğunu <em>anlamalısın,</em>” dedi Yenidendoğan Ejder. “Neden benimle savaşıyorsun?”</p>

    <p>“Biz Dönüş’üz,” dedi Tuon. “Alametler varış zamanımızın geldiğini gösterdi. Bize övgü düzecek, Son Savaş’a ordular gönderecek, birleşmiş bir krallık bulmayı bekliyorduk. Bunun yerine, yeminlerini unutmuş, hiçbir hazırlık yapmamış, paramparça bir diyar bulduk. Savaşmamız gerektiğini nasıl göremezsin? Yolundan sapmış bir çocuğu cezalandırmak nasıl bir ebeveyni mutlu etmezse, sizi öldürmek de bizi memnun etmiyor.”</p>

    <p>Al’Thor kulaklarına inanamadı. “Size göre biz <em>çocuk</em> muyuz?”</p>

    <p>“Bu yalnızca bir benzetme,” dedi Tuon.</p>

    <p>Adam bir an için oturdu, sonra eliyle çenesini ovaladı. Diğer elini kaybettiği için Tuon’u mu suçluyordu? Falendre bundan bahsetmişti.</p>

    <p>“Bir benzetme,” dedi adam. “Belki uygun bir benzetme. Evet, bu topraklar gerçekten de birlikten yoksundu. Ama ben o birliği sağladım. Kaynak yerleri zayıf belki, ama yeteri kadar dayanacak. Ben olmasam, sizin birleştirme amaçlı savaşınız övgüye değer olurdu. Ama şu anda dikkat dağıtıyorsunuz. Barış yapmak zorundayız. İttifakımız yalnızca benim hayatım sona erene kadar sürecek.” Tuon’un gözlerinin içine baktı. “Bunun çok gecikmeyeceğine dair söz veririm.”</p>

    <p>Tuon geniş masanın başında, kollarını önünde kavuşturarak oturdu. Al’Thor kolunu uzatsa ona dokunamazdı. Düşünülünce komik bir önlem gibi gelse de, bu kasıtlıydı. Adam onu öldürmeye karar verirse eline ihtiyaç duymazdı. Bunu düşünmemek en iyisiydi.</p>

    <p>“Eğer birleşmede fayda görüyorsan,” dedi Tuon, “belki de topraklarını Seanchan bayrağı altında birleştirmeli, halkının yeminleri etmesini sağlamalı ve...” Al’Thor’un arkasında duran kadın, <em>marath’damane,</em> Tuon konuşurken gözlerini iri iri açtı.</p>

    <p>“Hayır,” dedi al’Thor, Tuon’un sözünü keserek.</p>

    <p>“Ama kuşkusuz tek bir hükümdarın...”</p>

    <p>“Hayır,” dedi adam yumuşak, ama daha kararlı bir sesle. Daha tehlikeli bir sesle. “Sizin pis tasmalarınızla bir kişinin daha tasmalandığını görmeyeceğim.”</p>

    <p>“Pis mi? Yönlendirebilenlerle başa çıkmanın tek yolu bu!”</p>

    <p>“Biz tasmalar olmadan yüzyıllar boyunca yaşamayı başardık.”</p>

    <p>“Siz...”</p>

    <p>“Bu, geri atacağım bir konu değil,” dedi al’Thor.</p>

    <p>Tuon’un korumaları –Selucia dahil– dişlerini gıcırdattılar ve ellerini kılıçlarının kabzalarına götürdüler. Adam peş peşe iki kez Tuon’un sözünü kesmişti. Dokuz Ayın Kızı’nın. Nasıl bu kadar cüretkâr olabiliyordu?</p>

    <p>Adam Yenidendoğan Ejder’di, bu yüzden. Ama sözleri aptallıktı. Tuon İmparatoriçe olduğunda, bu adam onun önünde eğilecekti. Kehanetler bunu gerektiriyordu. Kuşkusuz bu, onun krallıklarının İmparatorluk’a katılacağı anlamına geliyordu.</p>

    <p>Tuon konuşmaların kontrolünü kaybetmişti. Okyanusun bu yanında <em>marath’damane</em>’ler hassas bir konuydu. Kadınları tasmalamanın mantığını anlıyorlardı muhtemelen, ama geleneklerden vazgeçmek zordu. Kuşkusuz bu yüzden bu konular hakkında konuşurken huzursuz oluyorlardı.</p>

    <p>Konuşmayı başka yönlere çekmesi gerekiyordu. Yenidendoğan Ejder’in gardını indirmesine sebep olacak bir yöne. Onu inceledi. “Konuşmanın tek konusu bu mu olacak?” dedi. “Karşı karşıya oturup, fikir ayrılıklarımız hakkında mı konuşacağız?”</p>

    <p>“Başka ne hakkında konuşabiliriz?” dedi al’Thor.</p>

    <p>“Belki ortak noktalarımız vardır.”</p>

    <p>“O alanda, konuyla alakalı bir şeyler olduğundan kuşkuluyum.”</p>

    <p>“Öyle mi?” dedi Tuon. “Ya Matrim Cauthon?”</p>

    <p>Evet, <em>bu</em> onu şok etti. Yenidendoğan Ejder gözlerini kırpıştırdı, ağzı hafifçe açık kaldı. “Mat mi?” dedi. “Mat’i tanıyor musun? Nasıl...”</p>

    <p>“Beni kaçırdı,” dedi Tuon. “Ve ta Altara’ya kadar sürükledi.”</p>

    <p>Yenidendoğan Ejder’in ağzı hâlâ açıktı, ama sonra kapadı onu. “Şimdi hatırlıyorum,” dedi usulca. “Seni gördüm. Onun yanında. Seni o yüzle bağdaştıramamıştım. Mat... sen ne yaptın?”</p>

    <p><em>Sen bizi</em> gördün mü? diye düşündü Tuon kuşkuyla. Demek delilik kendini göstermeye başlamıştı. Bu onu yönlendirmeyi kolaylaştırır mı, yoksa zorlaştırır mıydı? Ne yazık ki, muhtemelen ikincisi geçerliydi.</p>

    <p>“Eh,” dedi al’Thor sonunda, “Mat’in kendine has sebepleri olduğundan eminim. Hep vardır. Ve ona o sırada çok <em>mantıklı</em> gelir...”</p>

    <p>Demek Matrim Yenidendoğan Ejder’i tanıyordu gerçekten; Tuon için kusursuz bir kaynak olacaktı. Belki de bu yüzden Tuon’a gönderilmişti, Yenidendoğan Ejder hakkında bilgi edinebilsin diye. Bu konuda yardımcı olabilmesi için Matrim’i geri alması gerekecekti.</p>

    <p>Matrim bundan hoşlanmayacaktı, ama sağduyu görecekti. O İlk Kuzgunlar Prensi’ydi. Yüksek Kan’a terfi etmesi, başını tıraşlaması ve <em>doğru</em> yaşam tarzını öğrenmesi gerekecekti. Tuon’a göre –kendi kendine açıklayamadığı sebeplerden dolayı– bunların hepsi maskaralıktı.</p>

    <p>Onun hakkında soru sormaktan kendini alamadı. Kısmen bu konu al’Thor’un dengesini bozmuş göründüğünden ve kısmen de meraklandığından. “Bu Matrim Cauthon nasıl bir adamdır? İtiraf etmeliyim, onun üşengeç bir serseri olduğunu, ettiği yeminlerden kaçınmak için bahane bulmaya fazla hazır olduğunu düşündüm.”</p>

    <p>“Ondan bu şekilde bahsedemezsin!” Şaşırtıcı şekilde, sözler al’Thor’un sandalyesinin arkasında duran <em>marath’damane</em>’den gelmişti.</p>

    <p>“Nynaeve...” diye başladı al’Thor.</p>

    <p>“Beni susturmaya kalkma Rand al’Thor,” dedi kadın kollarını kavuşturarak. “O senin de arkadaşın.” Kadın Tuon’a baktı ve onunla göz göze geldi. Onunla <em>göz göze gelmişti.</em> Bir <em>marath’damane</em>’yle!</p>

    <p>Kadın sözlerine devam etti: “Matrim Cauthon tanıyıp tanıyacağınız en iyi adamlardan biridir Ekselansları ve ondan olumsuz bir biçimde bahsedilmesine kulak tıkamayacağım. Doğru doğrudur.”</p>

    <p>“Nynaeve haklı,” dedi al’Thor gönülsüzce. “O iyi bir adamdır. Mat bazen biraz kaba görünebilir, ama insanın bulmayı umacağı en sağlam dosttur. Vicdanının onu yapmaya zorladığı şeyler konusunda <em>homurdandığı</em> doğrudur ama.”</p>

    <p>“O benim hayatımı kurtardı,” dedi <em>marath’damane.</em> “Kimse beni kurtarmayı düşünmezken, o büyük tehlikeye atılarak, büyük bedeller ödeyerek beni kurtardı.” Gözleri öfkeden çakmak çakmak olmuştu. “Evet, çok fazla içer ve kumar oynar. Ama ondan onu tanıyormuş gibi bahsetmeyin, çünkü tanımıyorsunuz. İçten içe, altın yüreklidir. Eğer ona zarar verdiyseniz...”</p>

    <p>“Ona zarar vermek mi?” dedi Tuon. “<em>O beni</em> kaçırdı!”</p>

    <p>“Eğer öyle yaptıysa, bir sebebi vardır,” dedi Rand al’Thor.</p>

    <p>Ne sadakat! Tuon bir kez daha, Matrim Cauthon hakkındaki görüşünü yeniden değerlendirmek zorunda kaldı.</p>

    <p>“Ama bunun konuyla alakası yok,” dedi al’Thor aniden ayağa kalkarak. Ölümnöbeti Askerleri’nden biri kılıcını çekti. Al’Thor ona dik dik baktı ve Karede hemen adama işaret etti. Adam utanç içinde, bakışlarını indirerek kılıcını kınına soktu.</p>

    <p>Al’Thor avucunu masaya dayadı. Öne eğilerek, Tuon’un gözlerinin içine baktı. O yoğun, gri, çelik gibi gözlerden kim bakışlarını kaçırabilirdi? “Bunların hiçbirinin önemi yok. Mat’in önemi yok. Benzerliklerimizin ve farklılıklarımızın önemi yok. Önemli olan tek şey ihtiyaç. Ve benim sana <em>ihtiyacım</em> var.”</p>

    <p>Daha da eğilerek, Tuon’a tepeden baktı. Biçimi değişmemişti, ama aniden boyu otuz metre uzunluktaymış gibi görünmeye başlamıştı. Aynı sakin, delici sesle konuştu, ama şimdi onda bir tehdit vardı. Bir keskinlik.</p>

    <p>“Saldırılarınıza son vermek <em>zorundasınız,</em>” dedi adam fısıldarcasına. “Benimle anlaşma imzalamalısınız. Bunlar talep değil. Bunlar benim iradem.”</p>

    <p>Tuon aniden kendini ona itaat etmeyi arzularken buldu. Onu memnun etmeyi. Bir anlaşma. Bir anlaşma kusursuz olurdu, ona buradaki topraklardaki hâkimiyetine istikrar kazandırma şansı verirdi. Seanchan’da düzeni nasıl sağlayacağını planlayabilirdi. Asker bulup eğitebilirdi. Pek çok olasılık açılırdı ona. Sanki zihni aniden bir ittifakın tüm avantajlarını görmek, kusurların hepsini göz ardı etmek istemeye başlamıştı.</p>

    <p>Tuon o kusurları aradı, bu adamla birlik yapmanın sorunlarını görmeye çalıştı. Ama bunlar zihninde akışkan hale gelmişlerdi ve kayıp gidiyorlardı. Onları yakalayıp, itirazlarını dile getiremiyordu. Tente sessizleşti, esinti dindi.</p>

    <p>Ona neler oluyordu? Bir ağırlık göğsünü sıkıştırmış gibi, nefessiz kaldığını hissetti. Bu adamın iradesine boyun eğmek zorundaymış, aksi mümkün değilmiş gibi hissetti!</p>

    <p>Al’Thor’un yüzünde haşin bir ifade vardı. Akşam ışığına rağmen yüzü gölgeliydi, tentenin altındaki başka her şeyden daha gölgeli. Hâlâ Tuon’un gözlerine bakıyordu ve Tuon çabuk çabuk, sık nefesler alıyordu. Görüş alanının kıyısında, adamın çevresinde bir şey gördüğünü sandı. Ondan yayılan siyah bir pus, karanlık bir hale. Çevresindeki havayı, aşırı sıcak gibi çarpıtıyordu. Boğazı sıkıştı, sözcükler oluşuyordu. Evet. Evet. Dediğini yapacağım. Evet. Yapmalıyım. Yapmalıyım.</p>

    <p>“Hayır,” dedi bir fısıltıyla.</p>

    <p>Adamın yüzü karardı ve Tuon onun elini bastırmasında, parmaklarının kuvvetle titremesinde öfke gördü. Hem de fazlasıyla yoğun bir öfke.</p>

    <p>“Benim ihtiyacım...” diye başladı al’Thor.</p>

    <p>“Hayır,” diye tekrarladı Tuon özgüveni artarak. “Önümde eğileceksin Rand al’Thor. Tersi olmayacak.” Ne karanlık! Bir adam onu nasıl taşıyabilirdi! Adam dağ büyüklüğünde bir gölge düşürüyordu sanki.</p>

    <p>Tuon bu yaratıkla ittifak yapamazdı. O için için kaynayan nefret onu dehşete düşürüyordu ve dehşet ona yabancı bir duyguydu. Bu adama dilediğini yapma özgürlüğü tanınamazdı. Onun kontrol altına alınması gerekiyordu.</p>

    <p>Al’Thor ona bir an daha baktı. “Pekâlâ,” dedi. Sesi buz gibiydi.</p>

    <p>Hızla döndü ve arkasına bakmadan tenteden çıkıp gitti. Maiyeti de onu izledi; <em>marath’damane</em> dahil hepsi huzursuz görünüyordu. Sanki bu adamın kimliğinde neyi –ya da kimi– takip ettiklerinden onlar da emin değilmiş gibi.</p>

    <p>Tuon nefes nefese, onun gidişini izledi. Ne kadar sarsıldığını diğerlerinin görmesine izin veremezdi. O, son anda, ondan korktuğunu bilmemeleri gerekiyordu. Adam atına binip, tepelerin ardında kaybolana kadar bekledi. Elleri hâlâ titriyordu. Konuşabileceğini sanmıyordu.</p>

    <p>Tuon’un sakinleşmek için ihtiyaç duyduğu süre boyunca kimse konuşmadı. Belki onlar da kendisi kadar sarsılmıştı. Belki onun endişesini sezmişlerdi. Sonunda, al’Thor gittikten uzun zaman sonra, Tuon ayağa kalktı. Döndü ve toplanmış Kan üyelerine, generallere, askerlere ve korumalara baktı. “Ben İmparatoriçe’yim,” dedi yumuşak bir sesle.</p>

    <p>Hepsi dizleri üzerine çöktüler, Yüksek Kan’dan olanlar bile önünde yere kapandılar.</p>

    <p>Gereken tek tören buydu. Ah, Ebou Dar’da, geçit alayları ve divanlarla, resmi bir taç giyme töreni yapılacaktı. Kan’ın her üyesinin kişisel sadakat yeminini kabul edecekti ve gelenekler uyarınca, onun tahta çıkmasına karşı çıktığını hissettiği herhangi birini, herhangi bir sebep ileri sürmeden, kendi elleriyle öldürebilecekti.</p>

    <p>Bütün bunlar ve daha fazlası olacaktı. Ama asıl taç giyme töreni, kendi ifadesiydi. Yas süresinin ardından, Dokuz Ayın kızı tarafından dile getirilmiş ifade.</p>

    <p>Kalkmalarını söylediğinde kutlamalar başladı. Bir hafta kutlama yapılacaktı. Gerekli bir oyalamaca. Dünyanın ona ihtiyacı vardı. Bir imparatoriçeye ihtiyacı vardı. Bu andan sonra her şey değişecekti.</p>

    <p><em>Da’covale</em>’ler kalkıp taç giymesine övgüler düzen şarkılar söylerken, Tuon General Galgan’a yaklaştı. “General Yulan’a haber iletin,” dedi yumuşak sesle. “Ona söyleyin, Tar Valon’daki <em>marath’damane</em>’lere saldırmaya hazırlansın. Yenidendoğan Ejder’e saldırmalıyız, hem de bir an önce. Bu adamın şimdiden sahip olduğundan daha fazla güce kavuşmasına izin veremeyiz.”</p>
  </div>
</body>
</html>