<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="27. Çakırkeyif Beygir">27<br/>
    Çakırkeyif Beygir</h1>

    <p>Mat Aes Sedailer olmadan kamptan kaçamadı elbette. Lanet kadınlar.</p>

    <p>Atını eski taş yolda sürüyordu. Birlik artık peşinden gelmiyordu. Ama arkasında üç Aes Sedai, iki Muhafız, beş asker, Talmanes, bir yük hayvanı ve Thom vardı. En azından Aludra, Amathera ve Egeanin gelmek için ısrar etmemişti. Bu grup bu haliyle de yeterince büyüktü.</p>

    <p>Yolun kenarında nöbet bekleyen üç iğneli ağaçlardan çam kokusu yayılıyordu ve hava dağ ispinozlarının şakımalarıyla çınlıyordu. Gün batımına daha saatler vardı; Mat Birlik’i öğlene doğru durdurmuştu. Aes Sedai ve Muhafız grubunun biraz önünde at sürüyordu. Joline’e at ve para vermeyi reddettikten sonra, kadınlar onun bir puan daha kazanmasına izin vermemişti. Onu kendilerini köye götürmeye zorlayabilecekken değil. Orada en azından bir geceyi yumuşak yatakları ve sıcak banyoları olan bir handa geçirebilirlerdi.</p>

    <p>Mat fazla yüksek sesle itiraz etmemişti. Birlik hakkında çene çalınmasından nefret ediyordu ve kadınlar, Aes Sedai olsalar bile, <em>gerçekten</em> dedikodu yapıyorlardı. Ama Birlik’in çalkantı yaratmadan köyden geçmesi zaten pek olası değildi. Seanchan devriyeleri bu dolambaçlı dağ patikalarına uğrayacak olursa... Eh, Mat’in Birlik’i istikrarlı bir biçimde kuzeye götürmesi gerekecekti, o kadar. Sızlanmanın faydası yoktu.</p>

    <p>Dahası, havada temiz bir bahar esintisi vardı ve Zar’ı o yoldan aşağı sürerken yine iyi hissetmeye başlamıştı. Eski ceketlerinden birini, kahverengi kenarlı kırmızı ceketini, giymeye başlamıştı, düğmeleri iliklenmemişti ve altından eski taba rengi gömleği görünüyordu.</p>

    <p>İşte <em>buydu.</em> Yeni köylere gitmek, hanlarda zar atmak, birkaç hizmetçi kızı çimdiklemek. Tuon’u düşünmeyecekti. Kahrolası Seanchanlar. Tuon’a bir şey olmazdı, değil mi?</p>

    <p>Hayır. Elleri zar atma arzusuyla neredeyse kaşınıyordu. Bir yerlerde bir köşeye oturup, sıradan insanlarla zar atmayalı çok olmuştu. Yüzleri daha kirli, dilleri daha kaba, ama herkes kadar iyi yürekli adamlardı. Çoğu asilden daha iyi.</p>

    <p>Hemen önünde Talmanes at sürüyordu. Muhtemelen o Mat’ten daha iyi bir han diliyordu, zar atmak yerine bir iskambil oyununa katılmayı tercih ederdi. Ama fazla seçenekleri olmayabilirdi. Köy büyükçeydi, muhtemelen kasaba denebilecek kadar büyük, ama üç dört handan fazlası olmasa gerekti. Seçenekleri kısıtlı olacaktı.</p>

    <p><em>Büyükçe,</em> diye düşündü Mat. Kendi kendine sırıtarak şapkasını çıkardı ve kafasının arkasını kaşıdı. Hinder Çeşmesi’nde <em>yalnızca</em> üç dört han bulmayı bekliyordu ve bu onu ‘küçük’ bir kasaba yapıyordu. Ah, Mat Baerlon’un büyük bir şehir olduğunu düşündüğü zamanları hatırlıyordu ve muhtemelen orası Hinder Çeşmesi’nden daha büyük değildi!</p>

    <p>Yanına bir at yanaştı. Thom yine o lanet mektuba bakıyordu. Fasulye sırığına benzeyen âşığın yüzü düşünceliydi, sözcüklere bakarken beyaz saçları rüzgârla dalgalanıyordu. O sözcükleri şimdiye dek bin kez okumamış gibi.</p>

    <p>“Neden onu kaldırmıyorsun?” dedi Mat. Thom başını kaldırıp baktı. Âşığı köye gelmeye ikna etmek için epey konuşmak gerekmişti, ama Thom’un buna, biraz aklını dağıtmaya, ihtiyacı vardı.</p>

    <p>“Ciddiyim Thom,” dedi Mat. “Moiraine’i aramaya gitmeye can attığını biliyorum. Ama daha ayrılmamıza haftalar var ve o sözleri tekrar tekrar okumak sabırsızlanmana sebep olmaktan başka işe yaramıyor.”</p>

    <p>Thom başını salladı ve saygılı parmaklarla kâğıdı katladı. “Haklısın Mat. Ama bu mektubu aylardır taşıyorum. Onu paylaştıktan sonra ben... Eh, yalnızca işe koyulmak istiyorum.”</p>

    <p>“Biliyorum,” dedi Mat ufka doğru bakarak. Moiraine. Ghenjei Kulesi. Mat binayı orada, yükselirken görebileceğini hissediyordu neredeyse. Yolu oraya çıkıyordu ve Caemlyn yoldaki duraklardan biriydi yalnızca. Moiraine hâlâ yaşıyorsa... Işık, bunun anlamı neydi? Rand nasıl tepki verirdi?</p>

    <p>Kurtarma planı, Mat’in zar atarak iyi bir gece geçirmek istemesinin sebeplerinden biriydi. Thom’la birlikte kuleye girmeyi neden kabul etmişti ki? O kavrulası yılanlar ve tilkiler –<em>onları</em> yine görmeyi hiç istemiyordu.</p>

    <p>Ama... Thom’un yalnız gitmesine de izin veremezdi. Durumda bir kaçınılmazlık vardı. Mat’in bir parçası baştan beri geri dönmesi ve o yaratıklarla yeniden yüzleşmesi gerekeceğini biliyormuş gibi. Şimdiye dek onu iki kez alt etmişlerdi ve Eelfinn, kafasının içine yerleştirdiği o anıları kullanarak, beynine sicimler dolamıştı. Onlarla halletmesi gereken bir borç işi vardı, orası kesindi.</p>

    <p>Mat Moiraine’i pek sevmezdi, ama Aes Sedai olmasına rağmen, onu onlara da bırakamazdı. Lanet küller. Orada kısılı kaldığını duysa, gidip Terkedilmişlerden birini kurtarma dürtüsü de hissederdi.</p>

    <p>Ve... belki de vardı öyle bir tane. Lanfear da aynı kapıdan içeri düşmüştü. Kavrulsundu, onu da orada bulursa ne yapacaktı? Gerçekten onu da mı kurtaracaktı?</p>

    <p><em>Sen aptalın tekisin Matrim Cauthon. Kahraman değil. Yalnızca aptal.</em></p>

    <p>“Moiraine’e ulaşacağız Thom,” dedi Mat. “Sana söz verdim. Yak beni. Onu bulacağız. Ama Birlik’i güvenli bir yere götürmemiz gerek ve bilgiye <em>ihtiyacımız</em> olacak. Bayle Domon kulenin nerede olduğunu bildiğini söylüyor, ama büyük bir şehre gidip, bu kule hakkındaki söylentileri ve hikâyeleri işitene kadar rahat etmeyeceğim. Birinin bir şeyler biliyor olması gerek. Dahası, erzaka ihtiyacımız olacak ve ihtiyaç duyduklarımızı bu dağ köylerinde bulacağımızdan kuşkuluyum. Mümkünse Caemlyn’e ulaşmamız gerek, ama belki yolda Dört Kral’da da dururuz.”</p>

    <p>Thom başını salladı, ama Mat onun Moiraine’i işkence gördüğü, kim bilir başka neler çektiği bir yerde kısılı bıraktığı için üzüldüğünü görebiliyordu. Thom’un parlak mavi gözlerinde dalgın bir bakış vardı. Neden o kadar önemsiyordu? Moiraine onun için sıradan bir Aes Sedai olmaktan başka ne anlam ifade ediyordu? Üstelik Thom’un yeğeninin ölmesine sebep olan Aes Sedailerden biri!</p>

    <p>“Kavrulsun,” dedi Mat. “Bu şekilde, bu tür şeyleri düşünmüyor olmamız gerek Thom! Zar ve kahkahalarla dolu güzel bir gece geçireceğiz. Muhtemelen bir iki şarkıya da zamanımız olur.”</p>

    <p>Thom başını salladı. İfadesi biraz aydınlanmıştı. Arp kutusunu atının arkasına bağlamıştı; onun o kutuyu açtığını görmek hoş olacaktı. “Akşam yemeğini kazanmak için yine top çevirmeyi düşünüyor musun çırak?” diye sordu Thom ışıldayan gözlerle.</p>

    <p>“O kahrolası flütü çalmaya çalışmaktan iyidir,” diye homurdandı Mat. “O konuda asla başarılı olmadım. Ama Rand hemen alışmıştı, değil mi?”</p>

    <p>Mat’in kafasının içinde renkler döndü ve Rand’ın, bir odada tek başına oturan imgesine dönüştü. Bol işlemeli bir gömlek içinde, bacaklarını ayırmış, oturuyordu. Kırmızı siyah ceketini yanındaki kütük duvarın dibine fırlatıp atmıştı. Rand, başı ağrıyormuş gibi, elini alnına götürmüştü. Diğer eli...</p>

    <p>Diğer kol güdük bitiyordu. Mat bunu –birkaç hafta önce– ilk gördüğünde şok olmuştu. Rand elini nasıl kaybetmişti? Adam bu şekilde, kıpırdamadan dururken, canlı değilmiş gibi görünüyordu. Ama dudakları kıpırdıyordu, mırıldanıyor ya da homurdanıyor olmalıydı. <em>Işık,</em> diye düşündü Mat. <em>Kavrulası, kendine ne yapıyorsun?</em></p>

    <p>Eh, en azından Mat onun yakınında değildi. <em>Şansına sevin,</em> dedi kendi kendine. Son zamanlarda hayatı pek kolay olmamıştı, ama Rand’ın yanında da kalabilirdi. Elbette, Rand arkadaşıydı. Ama Mat, Rand delirdiğinde ve tanıdığı herkesi öldürdüğünde orada olmak istemiyordu. Dostluk vardı, bir de aptallık vardı. Son Savaş’ta birlikte savaşacaklardı elbette, bundan kaçış yoktu. Mat yalnızca savaş meydanının diğer tarafında, <em>saidin</em> kullanan deli adamlardan olabildiğince uzakta olmak istiyordu.</p>

    <p>“Ah, Rand,” dedi Thom. “O oğlan hayatını bir âşık olarak kazanabilirdi, garanti ederim. Belki daha genç başlasaydı, gerçek bir ozan bile olabilirdi.”</p>

    <p>Mat başını iki yana sallayarak imgeyi dağıttı. <em>Kavrul Rand. Beni rahat bırak.</em></p>

    <p>“Güzel günlerdi, değil mi Mat?” Thom gülümsedi. “Üçümüz, Arinelle nehri boyunca yolculuk ederken.”</p>

    <p>“Myrddraal bilinmeyen sebeplerden dolayı bizi kovalarken,” diye ekledi Mat sertçe. O günler o kadar kolay olmamıştı. “Her döndüğümüz yerde Karanlıkdostları bizi sırtımızdan hançerlemeye çalışıyordu.”</p>

    <p>“<em>Gholam</em> ve Terkedilmişlerin bizi öldürmeye çalışmasından daha iyiydi.”</p>

    <p>“Karnına kılıç saplanmasındansa boynuna ilmek geçirmelerinin yeğ olduğunu söylemeye benziyor.”</p>

    <p>“En azından ilmekten kaçabilirsin.” Thom uzun, beyaz bıyıklarını sıvazladı. “Kılıç sana saplandıktan sonra, yapabileceğin pek bir şey yoktur.”</p>

    <p>Mat duraksadı, sonra kendini gülerken buldu. Boynundaki eşarbı ovaladı. “Sanırım bu konuda haklısın Thom. Sanırım haklısın. Eh, neden bugünlüğüne bütün bunları unutmuyoruz? Geri döner, her şey eskisi gibiymiş gibi yaparız!”</p>

    <p>“Bunun mümkün olduğunu sanmıyorum evlat.”</p>

    <p>“Elbette mümkün,” dedi Mat inatla.</p>

    <p>“Öyle mi?” diye sordu Thom eğlentiyle. “O eski Thom Merrilin’in tanıdığın en bilge, en güngörmüş adam olduğunu düşündüğün günlere geri döneceksin, öyle mi? Alık köylüyü oynayacaksın ve ne zaman içinde bir handan daha fazlası olan bir köyden geçsek ceketime yapışacaksın, öyle mi?”</p>

    <p>“Bak şimdi. O kadar da kötü değildim.”</p>

    <p>“Aynı fikirde değilim Mat,” dedi Thom gülerek.</p>

    <p>“Pek iyi hatırlamıyorum.” Mat yine kafasını kaşıdı. “Ama senden ayrıldıktan sonra Rand’la birlikte pekâlâ başımızın çaresine baktığımızı hatırlıyorum. En azından Caemlyn’e gelmeyi başardık. Senin kahrolası arpını da sağ salim sana getirdik, değil mi?”</p>

    <p>“Gövdesinde birkaç çentik fark ettim...”</p>

    <p>“Kavrul, hiç de öyle bir şey yoktu!” dedi Mat parmağını ona uzatarak. “Rand neredeyse o aletle <em>uyuyordu.</em> Bazı zamanlar öyle acıktık ki, bir sonraki kasabaya gitmek için lazım olmasa kendi botlarımızı kemirirdik. O zaman bile onu satmayı <em>aklına getirmedi.</em>” O günler Mat için, uzun süre paslanmaya bırakılmış demir bir kova gibi bulanık ve delik deşikti. Ama bazı şeyleri hatırlıyordu.</p>

    <p>Thom güldü. “Geri dönemeyiz Mat. İyi de olsa kötü de. Çark döndü gitti. Ve ışıklar ölür, ormanlar kararır, fırtınalar gelir ve gökler delinirken o dönmeye devam edecek. Dönecek. Çark umut değildir, Çark aldırış etmez. Çark yalnızca vardır. Ama o döndüğü sürece, <em>insanlar</em> umut besleyebilir, insanlar aldırış edebilir. Çünkü ışık solduktan sonra, zamanla bir başkası aydınlanacaktır ve ortalığı kasıp kavuran her fırtına sonunda dinecektir. Çark döndüğü sürece. O döndüğü sürece...”</p>

    <p>Mat Zar’ı bozuk yolda, özellikle derin bir yarığın çevresinden dolaştırdı. İleride, Talmanes korumaları ile gevezelik ediyordu. “Bunda şarkı tınısı var Thom.”</p>

    <p>“Evet,” dedi Thom neredeyse içini çekerek. “Çoğunun unuttuğu eski bir şarkı. Üç versiyonuna rastladım. Ezgileri farklı, ama hepsinin sözleri aynı. Sanırım bu yöre getirdi aklıma; orijinal şiiri bizzat Doreille’in yazdığı söylenir.”</p>

    <p>“Yöre?” dedi Mat şaşkınlıkla, üç iğneli yapraklara bakarak.</p>

    <p>Thom düşünceler içinde başını salladı. “Bu yol eskidir Mat. Kadim. Muhtemelen Kırılış’tan önce de buradaydı. Buna benzer belirleyici öğeler şarkılara ve hikâyelere konu olur. Bu yöreye eskiden Kırık Tepeler dendiğini sanıyorum. Eğer bu doğruysa, eskiden Coremanda olan yerdeyiz, Kartal Yöresi’nin yakınında. İddiaya girerim, şu yüksek tepelere tırmansan, eski kaleleri bulabilirsin.”</p>

    <p>“Peki, bunun Doreille’le ne ilgisi var?” diye sordu Mat huzursuzlukla. Doreille Aridhol Kraliçesi’ydi.</p>

    <p>“Burayı ziyaret ederdi,” dedi Thom. “En güzel şiirlerinin bazılarını Kartal Yöresi’nde yazdı.”</p>

    <p><em>Yak beni,</em> diye düşündü Mat. <em>Hatırlıyorum.</em> Soğuk bir dağda, yüksek bir kalenin duvarlarının üzerinde dikilip kırık, parçalanmış, uzun ve dolambaçlı bir yola ve mor flamalar taşıyan adamlardan oluşan bir ordunun bir ok yağmuru altında yamaç yukarı saldırı düzenlediğini hatırlayabiliyordu. Kırık Tepeler. Balkonda bir kadın. Kraliçe’nin kendisi.</p>

    <p>Ürperdi ve imgeyi aklından çıkardı. Aridhol uzun zaman önce, Manetheren bir güç merkeziyken yaşamış kadim uluslardan biriydi. Aridhol’ün başkentinin bir adı daha vardı. Shadar Logoth.</p>

    <p>Mat yakut hançerin çekişini çok uzun zamandır hissetmiyordu. Ona bağlı olmanın nasıl bir şey olduğunu unutmaya başlayacaktı neredeyse. Böyle bir şeyi unutmak mümkünse. Ama bazen kendi kanı kadar kırmızı olan o yakutu hatırlıyordu. Ve o eski hırs, o eski arzu yine içine sızıyordu...</p>

    <p>Mat bu anıları bastırarak başını iki yana salladı. Kavrulsun, eğleniyor olması gerekiyordu!</p>

    <p>“Ne günlerdi,” dedi Thom aylak aylak. “Bugünlerde yaşlı hissediyorum Mat, tıpkı rüzgârda kurusun diye asılmış, eskiden öylesine canlı olan renklerin izlerini taşıyan soluk bir kilim gibi. Bazen artık sana bir faydam var mı, merak ediyorum. Artık bana ihtiyacım yok gibi.”</p>

    <p>“Ne? Elbette sana ihtiyacım var Thom!”</p>

    <p>Yaşlı âşık onu süzdü. “Senin sorunun şu ki Mat, yalan söylemekte <em>başarılısın.</em> O diğer iki çocuğun aksine.”</p>

    <p>“Ciddiyim! Yak beni, ama gerçekten sana ihtiyacım var. Keşke çekip gidebilsen ve eskiden yaptığın gibi hikâyeler anlatarak yolculuk etsen. Ama burada işler o kadar rahat işlemezdi ve senin bilgeliğini kesinlikle özlerdim. Yak beni, özlerdim işte. Bir adamın güvenebileceği dostlara ihtiyacı vardır ve ben sana canımı emanet ederim.”</p>

    <p>“Niye Matrim,” dedi Thom başını kaldırarak. Gözleri eğlentiyle ışıldıyordu. “Morali bozuk olan bir adamın moralini düzeltmek? Onu, macera aramak için kaçıp gitmek yerine, kalıp önemli olan şeyi yapmaya ikna etmek? Bu alenen <em>sorumlu</em> bir davranış. Ne girdi senin içine?”</p>

    <p>Mat yüzünü buluşturdu. “Evlilik sanırım. Yak beni, ama içkiyi ve kumarı bırakmayacağım!” Önlerinde at süren Talmanes döndü, Mat’e baktı ve sonra gözlerini devirdi.</p>

    <p>Thom Talmanes’i izleyerek kahkaha attı. “Eh, evlat, moralini bozmak istemedim. Öylesine konuşuyorum işte. Bu dünyaya gösterecek birkaç şeyim var hâlâ. Moiraine’i gerçekten kurtarabilirsem... eh, göreceğiz. Dahası, birinin burada kalıp izlemesi, sonra bir gün, bütün bunları şarkı yapması gerekiyor. Bütün bunlardan birden fazla şarkı çıkar,”</p>

    <p>Döndü ve heybesini karıştırdı. “Ah!” dedi yamalı, âşık pelerinini çıkararak. Onu havalı bir hareketle omuzlarına aldı.</p>

    <p>“Eh,” dedi Mat, “bizim hakkımızda şarkı yazarken, Talmanes’le ilgili birkaç güzel dize yazarsan birkaç altın marka görebilirsin. Bilirsin, onun tek gözünün nasıl tuhaf yönlere baktığı ve nasıl keçi ağılı gibi koktuğu hakkında.”</p>

    <p>“Bunu duydum!” diye seslendi Talmanes ileriden.</p>

    <p>“Duymanı istedim zaten!” diye seslendi Mat ona.</p>

    <p>Thom gülmekle yetindi. Pelerinini çekiştirerek, en iyi şekilde görünecek şekilde düzeltti. “Hiçbir söz veremem.” Biraz daha güldü. “Ama, izin verirsen Mat, sanırım köye vardığımda sizden ayrılacağım. Bir âşığın kulakları askerlerin yanında söylenmeyecek şeyler duyabilir.”</p>

    <p>“Bilgi iyi olurdu,” dedi Mat çenesini ovalayarak. Yol ileride döndü; Vanin köyü dönemecin ötesinde bulacaklarını söylemişti. “Aylardır bir tünelde, dış dünyayı görmeden ve duymadan yolculuk ediyormuşum gibi hissediyorum. Yak beni, Rand’ın nerede olduğunu bilmek iyi olurdu. Sırf nereye gitmeyeceğimi bilmek için bile olsa.” Renkler döndü ve Rand’ı gösterdi –ama adam dışarıyı görmeyen bir odada duruyordu ve Mat’in onun nerede olabileceğine dair en ufak fikri yok.</p>

    <p>“Çoğu zaman hayat o tüneldir, korkarım,” dedi Thom, “İnsanlar bir âşığın bilgi getirmesini bekler, bu yüzden biz de o bilgiyi çıkarır, biraz cilalarız –ama anlattığımız ‘haberlerin’ çoğu aslında bir demet hikâyedir ve çoğu durumda bin sene önceden kalmış şarkılardan daha az doğrudur.”</p>

    <p>Mat başını salladı.</p>

    <p>“Ve,” diye ekledi Thom, “saldın için ipuçları bulup bulamayacağıma bakarım.”</p>

    <p>Ghenjei Kulesi. Mat omuzlarını silkti. “İhtiyaç duyduğumuz şeyi Dört Kral’da ya da Caemlyn’de bulmamız daha olası.”</p>

    <p>“Evet, biliyorum. Ama Olver bir bakmam için söz verdirdi. Noal’ı oğlanı oyalamakla görevlendirmemiş olsaydın, heybelerimi açtığımda onu orada bulmayı beklerdim. Oğlan gelmeyi gerçekten çok istiyordu.”</p>

    <p>“Dans ve kumarla geçecek bir gece bir çocuk için uygun değil,” diye mırıldandı Mat. “Keşke kamptaki adamların oğlanı bir meyhanenin yapabileceğinden daha kötü yozlaştırmayacağına güvenebilseydim.”</p>

    <p>“Eh, Noal oyun tahtasını çıkarınca ses çıkarmadan kampta kaldı.” Olver Yılanlar ve Tilkiler oyununu yeterince sık oynarsa, Aelfinn ile Eelfinnleri yenmek için gizli bir strateji bulabileceğine inanıyordu. “Çocuk hâlâ bizimle birlikte kuleye geleceğine inanıyor,” dedi Thom sessizce. “Üç kişiden biri olamayacağını biliyor, ama dışarıda bizi beklemeyi planlıyor. Belki çabuk çıkmazsak içeri dalıp bizi kurtarmayı. Gerçeği öğrendiğinde orada olmak istemem.”</p>

    <p>“Ben de orada olmayı planlamıyorum,” dedi Mat. Ağaçlar ileride, yamaçlarında çayırların uzandığı küçük bir vadiye açılıyordu. Yamaçların arasına yüzlerce binadan oluşan bir kasaba sokulmuştu ve ortada dağdan inen bir çay akıyordu. Evler koyu yeşil taştandı, her birinin yüksek bir bacası vardı ve bacalardan duman çıkıyordu. Çatılar, muhtemelen çok karlı kışlarla başa çıkabilmek için, eğimliydi, ama şu anda yalnızca zirvelerde beyaz vardı. İşçiler çatılarda kışın zarar verdiği kiremitleri değiştirmekle meşguldü. Yamaçlarda keçiler ve koyunlar çoban çocukların gözetimi altında otluyordu.</p>

    <p>Gün batımına daha saatler vardı, dükkânların önünde ve çitlerde çalışanlar da vardı. Diğerleri rahat adımlarla köyün sokaklarında geziniyordu. Küçük kasabada huzur verici bir çalışkanlık ve tembellik karışımı vardı.</p>

    <p>Mat atını Talmanes’le askerlerin yanına çekti. “Bu güzel bir manzara,” dedi Talmanes. “Ben de dünyadaki bütün kasabaların ya dağıldığını ya mültecilerle dolduğunu ya da istilacıların yumruğu altında olduğunu düşünmeye başlamıştım. En azından bu kasaba durup dururken ortadan kaybolmayacak gibi...”</p>

    <p>“Işık izin verse de öyle olsa,” dedi Mat ürpererek, Altara’da kaybolan kasabayı düşünerek. “Her neyse, birkaç yabancıyla uğraşmaya aldırmayacaklarını umalım.” Askerleri süzdü; beşi de Kızılkollardandı, Mat’in sahip olduğu en iyi adamlardan. “Siz beşinizden üçü Aes Sedailerle gidecek. Benimle aynı handa kalmak istemeyeceklerini tahmin ediyorum. Sabah buluşuruz.”</p>

    <p>Askerler selam verdiler ve Joline Mat’e bakmamaya özen göstererek atının sırtında geçerken burnunu çekti. O ve diğerleri küçük bir grup halinde yokuşu inmeye başladılar. Mat’in üç askeri de peşlerinden gitti.</p>

    <p>“Şuradaki bir hana benziyor,” dedi Thom köyün doğu yanında büyükçe bir binayı göstererek. “Beni orada bulabilirsiniz.” El salladı, sonra atını tırıs kaldırdı ve âşık pelerini arkasında dalgalanarak önden gitti. Önden gitmek, dramatik bir giriş yapmasını sağlayacaktı.</p>

    <p>Mat Talmanes’e baktı ve adam omuzlarını silkti. İkisi, iki asker eşliğinde yokuşu indiler. Yoldaki dönemeç yüzünden güneybatıdan yaklaşıyorlardı. Köyün kuzeyinde, eski yol devam ediyordu. Eski ve bozuk bile olsa, böyle bir köyün yakınından bu kadar geniş bir yolun geçmesi tuhaf geliyordu. Roidelle Efendi onları doğrudan Andor’a götüreceğini iddia ediyordu. Anayol olarak kullanmak için fazla bozuktu ve artık büyük şehirlerden geçmiyordu, bu yüzden unutulmuştu. Ama Mat bu yolu buldukları için şükrediyordu. Murandy’ye giden anayollar Seanchanlarla doluydu.</p>

    <p>Roidelle’in haritalarına göre, Hinder Çeşmesi bölgedeki muhtelif kasabalar ve malikâneler için keçi peyniri ve koyun eti üretiyordu. Köylüler yabancılara alışık olmalıydı. Gerçekten de, Thom’u ve onun âşık pelerinini gördüklerinde pek çok oğlan koşarak çayırlardan geldi. Thom bir hareketlenme yaratacaktı, ama bu tanıdık türden bir hareketlenme olacaktı. Bununla birlikte, Aes Sedaileri hatırlayacaklardı.</p>

    <p><em>Ah, pekâlâ,</em> diye düşündü Mat, o ve Talmanes çayırların arasından geçen yolda at sürerlerken. Neşesini kaybetmeyecekti, bu sefer Aes Sedailerin onu mahvetmesine izin vermeyecekti.</p>

    <p>Mat ile Talmanes köye vardığında, Thom küçük bir kalabalık toplamıştı bile. Eyerinde dimdik oturuyor, sağ eliyle üç renkli top çevirirken güneydeki yolculuklarını anlatıyordu. Buradaki köylüler koyu renk, kadifemsi bir kumaştan yelekler ve yeşil pelerinler kullanıyordu. İnsanı sıcak tutacak cinsten giysilere benziyorlardı, ama yakından inceleyince, Mat çoğunun –pelerinler, yelekler ve pantolonların– yırtılmış ve dikkatle onarılmış olduğunu fark etti.</p>

    <p>Çoğu kadından oluşan bir başka grup Aes Sedailerin çevresinde toplanmıştı. Güzel; Mat köylülerin korkmasını beklemişti. Thom’un çevresindekilerden biri Mat ile Talmanes’i tepeden tırnağa sözdü. Kalın kolları olan tıknaz bir adamdı. Soğuk bahar havasına rağmen keten gömleğinin kollarını dirseklerine dek sıyırmıştı. Kollarında sakalına ve kafasındaki buklelere uyan siyah, kıvırcık kıllar vardı.</p>

    <p>“Sende lord tipi var,” dedi adam Mat’e yaklaşarak.</p>

    <p>“O bir pr...” diye başladı Talmanes, ama Mat telaşla sözünü kesti.</p>

    <p>“Vardır herhalde,” dedi Mat Talmanes’e bakarak.</p>

    <p>“Adım Barlden, buranın muhtarıyım,” dedi adam kollarını kavuşturarak. “Gelip ticaret yapmakta özgürsünüz. Ama verecek çok şeyimiz olmadığını da bilin.”</p>

    <p>“En azından peyniriniz vardır herhalde,” dedi Talmanes. “Peynir üretiyorsunuz, değil mi?”</p>

    <p>“Satılanlardan ve bozulanlardan kalanlar bize lazım,” dedi Barlden. “Bugünlerde işler böyle.” Duraksadı. “Ama değiş tokuş edeceğiniz bez ya da kumaşınız varsa, sizi bir gün için besleyecek bir şeyler çıkarabiliriz.”</p>

    <p><em>Bizi bir gün beslemek mi?</em> diye düşündü Mat. <em>On birimizi birden mi?</em> Dönerken en az bir araba dolusu erzak götürmesi gerekiyordu, adamlarına söz verdiği biradan bahsetmeye bile gerek yoktu.</p>

    <p>“Yine de sokağa çıkma yasağından haberiniz olmalı. Alışveriş yapın, ocaklarımızda ısının, ama bilin ki gece çökene kadar tüm yabancılar kasabadan çıkmak zorunda.”</p>

    <p>Mat bulutla kaplı gökyüzüne baktı. “Ama yalnızca üç saat var!”</p>

    <p>“Kurallarımız bunlar,” dedi Barlden sertçe.</p>

    <p>“Saçmalık,” dedi Joline köylü kadınlara sırtını dönerek. Atını Mat’le Talmanes’e yaklaştırdı. Muhafızları –her zamanki gibi– peşinden geldi. “Barlden Efendi, bu aptalca yasağı kabul edemeyiz. Bu tehlikeli zamanlarda tereddüdünüzü anlayabiliyorum, ama kurallarınızın bizim için geçerli olmaması gerektiğini görebiliyorsunuzdur kuşkusuz.”</p>

    <p>Adam kollarını kavuşturdu ve hiçbir şey söylemedi.</p>

    <p>Joline dudaklarını büzdü ve dizginleri tutan ellerini oynatarak Büyük Yılan yüzüğünün kolaylıkla görülmesini sağladı. “Bugünlerde Beyaz Kule’nin simgesi bu kadar mı anlamsız?”</p>

    <p>“Beyaz Kule’ye saygı duyarız.” Barlden Mat’e baktı. Adam akılıydı. Bir Aes Sedai ile göz göze gelmek insanın kararlılığını zayıflatırdı. “Ama kurallarımız katıdır Leydim. Üzgünüm.”</p>

    <p>Joline burnunu çekli. “Bu kural hancılarınızı epey kızdırıyordur herhalde. Yolculara oda kiralayamıyorlarsa nasıl geçinecekler?”</p>

    <p>“Hanlar tazmin ediliyor,” dedi muhtar kabaca. “Üç saat. İşinizi görün ve yolunuza gidin. Buradan geçenlere dostça davranırız, ama kurallarımızın ihlal edilmesine gelemeyiz.” Bunun üzerine adam döndü ve gitti. Uzaklaşırken, balta taşıyan iri yarı adamlardan bir grup da ona katıldı. Tehditkâr bir biçimde değil. Odun kesmeye gitmişler de, tesadüfen o anda, birlikte köye dönmüşler ve yine tesadüfen muhtar ile aynı yöne yürüyorlarmış gibi, kayıtsızca.</p>

    <p>“Amma da karşılama,” diye mırıldandı Talmanes.</p>

    <p>Mat başını salladı. O anda, zarlar kafasının içinde dönmeye başladı. <em>Kavrulsun!</em> Onları duymazdan gelmeye karar verdi. Zaten hiçbir işe yaramıyorlardı. “Gidip bir meyhane bulalım,” dedi Zar’ı topuklayarak.</p>

    <p>“Hâlâ geceden faydalanmaya kararlısın, hı?” dedi Talmanes gülümseyip Mat’e katılarak.</p>

    <p>“Göreceğiz,” dedi Mat elinde olmadan zarları dinleyerek. “Göreceğiz.”</p>

    <p>Mat köyden ilk geçişinde üç han gördü. Anayolun bir ucunda bir tane vardı ve gece çökmemiş olmasına rağmen önünde iki parlak fener yanıyordu. O badanalı duvarlar ve temiz cam pencereler Aes Sedaileri, alevin güve çekmesi gibi çekerdi. Bu yolculuk eden tüccarların ve kendilerini bu tepelerde bulacak kadar talihsiz olan saygın insanların seçeceği handı.</p>

    <p>Ama şu anda dışarlıklılar geceyi köyde geçiremiyordu. Bu yasak ne zamandır geçerliydi. Bu hanlar nasıl geçiniyordu? Hâlâ banyo ve yemek verebilirlerdi, ama oda kiralamadan...</p>

    <p>Mat muhtarın hanların ‘tazmin edildiği’ yorumuna kanmamıştı. Köy için faydalı bir şey yapmıyorlarsa, neden onlara para vereceklerdi? Bu son derece tuhaftı.</p>

    <p>Her durumda, Mat güzel hana ya da Thom’un seçtiği hana gitmedi. O han anayolda değildi, ama kuzeydoğuda, geniş bir caddenin üzerindeydi. Ortalama bir konuğun, gereğinden fazla harcama yapmak istemeyen erkek ve kadınların işini görürdü. Bina bakımlıydı; yatakları temiz, yemekleri tatminkâr olmalıydı. Yerliler arada bir içki içmek için uğrardı, özellikle de karılarının onları yakından gözlediğini hissettiklerinde.</p>

    <p>Son hanı bulmak zor oldu, ama Mat onu nerede arayacağını biliyordu. Merkezden üç sokak uzakta, köyün batı köşesindeydi. Önüne tabela asılmamıştı; yalnızca pencerelerden birinin içine kondurulmuş, üzerine sarhoş bir at resmi oyulmuş bir tahta. Pencerelerin hiçbirinde cam yoktu.</p>

    <p>İçeriden ışık ve kahkahalar geliyordu. Davetkâr bir tabela ya da hanın yakınında sokak lambası görmemek çoğu yabancıyı huzursuz ederdi. Bir handan çok meyhaneydi; Mat içeride bir bakır paraya kiralanabilen birkaç şilteden daha fazlasının olduğundan kuşkuluydu. Burası çalışan köylülerin kafa dağıtacağı bir yerdi. Akşam yaklaşırken, çoğu çoktan buraya gelmiş olmalıydı. Topluluk ruhu ve rahatlamak için gelinen bir yerdi; arkadaşlarınızla bir çimdik tütün tüttürebileceğiniz, biraz zar atabileceğiniz bir yer.</p>

    <p>Mat gülümsedi ve atından indi, sonra Zar’ı dışarıdaki direğe bağladı.</p>

    <p>Talmanes içini çekti. “Muhtemelen içkilerini sulandırdıklarının farkındasındır, değil mi?”</p>

    <p>“O zaman iki kat fazla içki ısmarlarız,” dedi Mat eyerinden birkaç para kesesi çözüp, ceketinin içindeki ceplere tıkarak. Askerlere, kalıp atlara göz kulak olmalarını işaret etti. Bir yük hayvanı para sandığını taşıyordu. Mat’in kişisel hazinesiydi o: Birlik’in maaşını kumarda riske atmazdı.</p>

    <p>“Tamam o zaman,” dedi Talmanes. “Ama Dört Kral’a vardığımızda seninle birlikte doğru düzgün bir meyhaneye gideceğiz. Seni eğiteceğim Mat. Artık sen bir prenssin. İhtiyacın...”</p>

    <p>Mat elini kaldırarak Talmanes’in sözünü kesti. Sonra direğe işaret etti. Talmanes yine içini çekti ve eyerden yere kaydı, sonra atını bağladı. Mat meyhane kapısına yaklaştı, derin bir nefes aldı ve içeri girdi.</p>

    <p>Masaların çevresi adamlarla doluydu, pelerinlerini sandalyelerin üzerine ya da askılara asmışlardı. Yırtılmış ve yeniden dikilmiş yeleklerin düğmelerini çözmüş, kollarını sıyırmışlardı. Neden bu insanlar bu kadar güzel, ama yırtık ve yamalı giysiler giyiyorlardı? Bol bol koyunları vardı, bu yüzden yünleri de olmalıydı.</p>

    <p>Mat tuhaflığı bir anlığına görmezden geldi. Bu mekândaki adamlar zar atıyor, yapış yapış masalarda kupa kupa bira içiyorlar, yanlarından geçen hizmetçi kadınların popolarına şaplak atıyorlardı. Bitkin görünüyorlardı, çoğunun gözleri yorgunluktan kapanıyordu. Ama bir günlük çalışmadan sonra bu, beklenen bir şeydi. Yorgun gözlere rağmen odada epey gevezelik vardı. Mırıltılar birbirini bastırıyordu. Mat içeri girerken birkaç kişi başını kaldırdı ve bazıları onun güzel giysilerini görünce kaşını çattı, ama çoğu kişi onlara aldırış etmedi.</p>

    <p>Talmanes gönülsüzce takip etti, ama düşük düzeyde insanlarla aynı yerde bulunmaktan rahatsız olan türden bir asil değildi. Mat’in seçimlerinden yakınsa da, zamanında o da epey kalitesiz meyhane ziyaret etmişti. Bu yüzden Talmanes Mat kadar büyük bir hevesle, birkaç adamın oturduğu bir masaya sandalye çekti. Mat geniş geniş gülümsedi ve altın çıkararak oradan geçen hizmetçiye attı ve içki istedi. <em>Bu,</em> hem masaların çevresindekilerin hem de Talmanes’in dikkatini çekti.</p>

    <p>“Sen ne yapıyorsun?” diye tısladı Talmanes Mat’e doğru eğilerek. “Sallana sallana buradan çıktığımız anda boğazımızın kesilmesini mi istiyorsun?”</p>

    <p>Mat gülümsemekle yetindi. Yakındaki masaların birinde bir zar oyunu sürüyordu. Kedi Pençesi gibi görünüyordu –ya da en azından, Mat’in oyunu ilk öğrendiği gece adı buydu. Ebou Dar’da ona Üçüncü Cevher diyorlardı, Cairhien’de ise Havadaki Tüyler. Amacı için en uygun oyundu. Oyunda yalnızca bir kişi zar atıyordu ve seyirciler onun atışları üzerine bahis oynuyorlardı.</p>

    <p>Mat derin bir nefes aldı, sonra sandalyesini masaya çekti ve altın bir kronu masanın üzerine, bir bira kupasının bıraktığı ıslak halkanın tam ortasına şak diye vurdu. Halka izini bırakan kupa şu anda fare tüyü rengindeki saçlarının büyük kısmını kaybetmiş, kalanları da yakasına kadar uzatmış, kısa boylu bir adamın elindeydi. Adamın birası boğazına kaçtı.</p>

    <p>“Ben de atabilir miyim acaba?” dedi Mat masada oturanlara.</p>

    <p>“Ben... bunu karşılayabileceğimizden emin değilim,” dedi kısa, siyah sakalları olan bir adam. “Lordum,” diye ekledi kısa bir duraksamadan sonra.</p>

    <p>“Benim altınıma karşılık senin gümüşün,” dedi Mat neşeyle. “Çok uzun zamandır iyi bir zar oyunu oynamadım.”</p>

    <p>Meraklanan Talmanes sandalyesini masaya çekti. Mat’in bunu yaptığını, ortaya altın para koyup gümüş kazandığını daha önce de görmüştü. Mat’in şansı farkı telafi ediyordu ve hep üste çıkıyordu. Bazen bakıra karşı altın koyarak üste çıkıyordu. Bundan fazla para kazanmıyordu. Oyuna katılan adamların parasız kalması ya da oynamaktan vazgeçmesi fazla uzun sürmüyordu. Ve Mat bir avuç gümüşle, oyun arkadaşsız kalıyordu.</p>

    <p>Bu işe yaramazdı. Ordunun bol bol parası vardı. Onların yiyeceğe ihtiyacı vardı, bu yüzden farklı bir şey deneme zamanı gelmişti. Adamların çoğu ortaya gümüş paralar koydu. Mat zarları ellerinde salladı ve attı. Neyse ki zarların birinin yüzünde tek bir nokta vardı, diğerinde ise iki. Mat kaybetmişti.</p>

    <p>Talmanes gözlerini kırpıştırdı ve masanın çevresindeki adamlar mahcup ifadelerle Mat’e baktılar. Sanki kaybetmeyi beklemediği açık olan bir beye karşı bahis oynadıkları için utanmışlardı. İnsan bu şekilde kolayca başını belaya sokabilirdi.</p>

    <p>“Bak hele şuna,” dedi Mat. “Sanırım siz kazandınız. Para sizin.” Masanın ortasına bir altın kron yuvarladı. Kurallar uyarınca bahse katılan adamlar arasında paylaşılacaktı.</p>

    <p>“Bir oyuna daha ne dersiniz?” dedi Mat iki altın kron koyarak. Bu sefer daha fazla insan oyuna katıldı. Mat yine attı ve kaybetti. Talmanes öksürük krizine tutulacaktı neredeyse. Mat daha önce de oyun kaybetmişti –onun bile başına geliyordu. Ama art arda iki atış?</p>

    <p>Mat iki kron yuvarladı ve sonra dört tane çıkardı. Talmanes elini onun koluna koydu. “Alınma Mat,” dedi alçak sesle. “Ama belki de durmalısın. Herkesin şansının kötü gittiği geceler olur. İçkilerimizi bitirelim ve gidip gece çökmeden ne erzak satın alabiliyorsak alalım.”</p>

    <p>Mat yalnızca gülümsedi ve dört altın parasına karşı konulan paraların yığılmasını izledi. Bahis oynamak isleyen çok fazla insan olduğu için beşinci bir altın para koymak zorunda kaldı. Talmanes’i duymazdan geldi, zarları attı ve yine kaybetti. Talmanes inledi, sonra uzandı ve sonunda Mat’in siparişini getirmiş olan hizmetçi kızdan bir kupa aldı.</p>

    <p>“Surat asma öyle,” dedi Mat usulca, kendi kupasına uzanıp kesesini elinde tartarken. “Benim islediğim de buydu.”</p>

    <p>Talmanes kupasını indirerek tek kaşını kaldırdı.</p>

    <p>“Eğer en iyisi bu olacaksa, istediğimde kaybedebiliyorum,” dedi Mat.</p>

    <p>“Kaybetmek nasıl en iyisi olabilir?” diye sordu Talmanes, adamların Mat’in altınlarını nasıl paylaşacakları hakkında tartışmasını izlerken.</p>

    <p>“Dur.” Mat birasını höpürdetti, Talmanes’in korktuğu kadar sulandırılmıştı. Mat masaya döndü ve birkaç altın para daha saydı.</p>

    <p>Zaman geçtikçe, masanın çevresine daha fazla insan toplandı. Mat birkaç kere de kazanmaya özen gösterdi –gece boyunca kazanmadan önce biraz kaybetmesi gerekliği gibi; aksi halde durmaksızın kaybetmesi kuşku çekerdi. Ama kesesindeki paralar yavaş yavaş onun aleyhine bahis oynayan adamların ellerine geçti. Fazla zaman geçmeden meyhanede herkes suskunlaşmıştı, insanlar Mat’in çevresine toplanmış, onun aleyhine bahis oynamak için kendi sıralarını bekliyorlardı. Oğullar ve arkadaşlar, babalarını ve kuzenlerini yakalayıp Çakırkeyif Beygir’e getirmişlerdi –hanın adı buydu.</p>

    <p>Bir noktada –Mat bir kupa bira daha beklerken zar atmaya ara vermişken– Talmanes onu kenara çekti. “Bu hoşuma gitmedi Mat,” dedi sağlam yapılı adam eğilerek, alçak sesle. Tıraşlı alnındaki pudra terden akmıştı. Adam terle birlikte pudrayı da siliyordu.</p>

    <p>“Sana söyledim.” Mat sulu birasından bir yudum aldı. “Ne yaptığımı biliyorum.” Adamlar bir kenarda, peş peşe üç kupa bira içen birine tezahürat yapıyordu. Hava ter ve çamurlu bira kokuyordu. Tahta zemine dökülen bira, otlaklardan gelenlerin botlarıyla ezilmişti.</p>

    <p>“O değil,” dedi Talmanes tezahürat yapan adamlara bakarak. “Arada bir bana içki ısmarlayacak birkaç kuruşun kaldığı sürece paranı dilediğin gibi israf edebilirsin. Beni rahatsız eden bu değil.”</p>

    <p>Mat kaşlarını çattı. “Nedir, o zaman?”</p>

    <p>“Bu insanlarda doğru olmayan bir şey var Mat.” Talmanes omzunun üzerinden arkaya bakarak, çok alçak sesle konuşuyordu. “Sen oynarken ben bazılarıyla konuştum. Dünya umurlarında değil. Yenidendoğan Ejder, Seanchanlar, hiçbir şey. Hiç aldırış etmiyorlar.”</p>

    <p>“Ee?” dedi Mat. “Onlar basit insanlar.”</p>

    <p>“Basit insanlar <em>daha fazla</em> endişelenmeli,” dedi Talmanes. “Burada, orduların arasında kısılı kalmışlar. Ama ben konuştuğumda omuzlarını silkiyorlar, sonra biraz daha içki içiyorlar. Sanki onlar... eğlenmeye <em>fazla</em> odaklanmışlar. Sanki onlar için önemli olan tek şey bu.”</p>

    <p>“O zaman kusursuzlar,” dedi Mat.</p>

    <p>“Yakında hava kararacak,” dedi Talmanes pencereye bakarak. “Bir saat geçirdik, belki biraz daha fazla. Belki biz...”</p>

    <p>O anda hanın kapısı çarpılarak açıldı ve iri yarı muhtar içeri girdi. Yanında, önceden ona eşlik eden adamlar vardı, ama baltalarını geride bırakmışlardı. Köyün yarısını meyhanede Mat ile kumar oynarken bulunca memnun olmuş görünmediler.</p>

    <p>“Mat,” diye başladı Talmanes.</p>

    <p>Mat elini kaldırarak onun sözünü kesti. “Biz de bunu bekliyorduk.”</p>

    <p>“Öyle mi?” diye sordu Talmanes.</p>

    <p>Mat gülümseyerek zar masasına döndü. Para keselerinin çoğunu harcamıştı, ama hâlâ birkaç atış için parası vardı –dışarıda bıraktıkları sayılmazsa elbette. Zarları aldı ve birkaç altın kron saydı ve kalabalık kendi paralarını masaya atmaya başladı –artık o paraların çoğu Mat’ten kazandıkları altınlardı.</p>

    <p>Mat zar attı ve kaybetti. İzleyenler heyecanla bağırdılar. Barlden Mat’i dışarı atmak istiyormuş gibi görünüyordu –gerçekten de geç oluyordu ve gün batımına az kalmış olmalıydı– ama adam Mat’in bir avuç altın para daha çıkardığını görünce duraksadı. Açgözlülük herkesi kemirirdi ve fırsat oradan geçerken baştan çıkarıcı bir biçimde göz kırparsa, katı ‘kurallar’ bile esnetilebilirdi.</p>

    <p>Mat yine zar attı ve kaybetti. Kalabalık kükredi. Muhtar kollarını kavuşturdu.</p>

    <p>Mat kesesine uzandı ve havadan başka bir şey bulamadı. Çevresindeki adamlar hayal kırıklığına uğramış gibiydi. Bir tanesi ‘zavallı genç beye şanssızlığını unutturmak için’ içki ısmarladı.</p>

    <p><em>İşte o mümkün değil,</em> diye düşündü Mat gülümsemesini bastırarak. Ayağa kalktı ve ellerini kaldırdı. “Görüyorum ki geç oluyor,” dedi odaya.</p>

    <p>“Çok geç,” diye araya girdi Barlden, kürk yakalı pelerinleri olan birkaç kötü kokulu keçi çobanını ittirip geçerek. “Gitmen lazım yabancı. Bu adamların haklarıyla kazandıkları paraları geri vermeye zorlayacağımı da sanma.”</p>

    <p>“Aklıma bile gelmez,” dedi Mat biraz peltek bir dille. “Harnan, Delarn!” diye bağırdı. “Sandığı getirin!”</p>

    <p>Bir an sonra iki asker yük atındaki küçük tahta sandığı taşıyarak içeri girdiler. Askerler onu masaya taşıyıp bırakırken meyhane sessizleşti. Mat hafifçe sallanarak anahtarı çıkardı, sonra sandığın kilidini açtı ve içindekileri teşhir etti.</p>

    <p>Altın. Bol bol altın. Kişisel parasından geriye kalanların hemen hemen hepsi. “Bir zar daha atmaya zaman var,” dedi Mat sersemlemiş odaya. “Katılan var mı?”</p>

    <p>Adamlar paralarını atmaya başladılar ve Mat’in kaybettiği paraların büyük kısmı masaya yığıldı. Sandıktaki paraları karşılamaya yetmezdi. Mat çenesine dokunarak para yığınına baktı. “Bu yeterli olmaz dostlar. Dengesiz bir bahsi kabul edebilirdim, ama bu gece yalnızca bir kez daha atabileceksem, buradan bir şeylerle çıkma şansını isterim.”</p>

    <p>“Bundan başka paramız yok,” dedi adamlardan biri, Mat’in yine de zarını atması için yapılan çağrıların ortasında.</p>

    <p>Mat içini çekti, sonra sandığın kapağını kapadı. “Hayır,” dedi. Barlden bile ışıldayan gözlerle izliyordu onu. “Ama.” Mat duraksadı. “Buraya erzak için geldim. Sanırım değiş tokuş yapabiliriz. Kazandığınız paralar sizde kalabilir, ama erzak karşılığında bu sandığı koyarım. Adamlarım için yemek, birkaç fıçı bira. Ve hepsini taşıyacak bir araba.”</p>

    <p>“Yeterli zaman yok.” Barlden kararmaya yüz tutmuş pencerelere baktı.</p>

    <p>“Elbette var,” dedi Mat öne eğilerek. “Bir kere daha atıp gideceğim. Söz veriyorum.”</p>

    <p>“Burada kuralları esnetmeyiz,” dedi muhtar. “Bedeli çok yüksek.”</p>

    <p>Mat bahis oynayan adamların muhtara karşı çıkmalarını, bir istisna yapması için yalvarmalarını bekledi. Ama kimse sesini çıkarmadı. Mat aniden korkuya kapıldı. O kadar çok para kaybettikten sonra... onu dışarı atarlarsa...</p>

    <p>Çaresizlik içinde sandığın kapağını açtı ve içindeki altın paraları gösterdi.</p>

    <p>“Sana bira veririm,” dedi hancı aniden. “Mardry, senin de bir araban ve atların var. Yalnızca bir sokak aşağıda.”</p>

    <p>“Evet,” dedi kısa siyah saçlı ve küt yüzlü bir adam olan Mardry. “Ben de ortaya onu koyarım.”</p>

    <p>Adamlar neler sunabileceklerini söylemeye başladılar –kilerlerinden tahıl, mahzenlerinden patates. Mat muhtara baktı. “Gecenin çökmesine ne kadar zaman var, yarım saat mi? Neden ne toparlayabileceğimize bakmıyoruz? Kaybedersem köyün dükkânı da bundan bir parça alabilir. İddiaya girerim, geçirdiğimiz o kıştan sonra fazladan biraz para işinize yarar.”</p>

    <p>Barlden duraksadı, sonra para sandığına bakarak başını salladı. Adamlar sevinçle bağırarak koşuşturmaya başladılar. Araba getirildi, bira fıçıları çıkarıldı. Bir sürü adam evlerine ya da köy dükkânına koştu. Mat onların gitmesini izledi ve hızla boşalan meyhanede bekledi.</p>

    <p>“Ne yaptığını görüyorum,” dedi muhtar, Mat’e. O herhangi bir şey toparlamakta acele etmiyor gibiydi.</p>

    <p>Mat sorarcasına ona döndü.</p>

    <p>“Bu akşamın sonunda mucizevi bir kazanışla bizi kandırmana izin vermeyeceğim.” Barlden kollarını kavuşturdu. “Benim zarlarımı kullanacaksın. Ve zar atarken yavaş hareket edeceksin. İnsanların anlattıklarına bakarak, burada epey oyun kaybettiğini biliyorum, ama üzerini ararsak birkaç çift zar bulacağımızı tahmin ediyorum.”</p>

    <p>“Üzerimi aramakta serbestsiniz,” dedi Mat kollarını kaldırarak.</p>

    <p>Barlden duraksadı. “Onları atmışsındır elbette,” dedi sonunda. “İyi oyun. Bir lord gibi giyinmek ve kazanmak yerine kaybetmeni sağlayan hileli zarlar kullanmak. Sahte zarlarla altınlarını çarçur edecek kadar cüretli bir adam hiç görmemiştim.”</p>

    <p>“Hile yaptığımdan o kadar eminsen,” dedi Mat, “neden buna izin veriyorsun?”</p>

    <p>“Çünkü seni nasıl durduracağımı biliyorum,” diye yanıt verdi muhtar. “Dediğin gibi, bu atışta benim zarlarımı kullanacaksın.” Duraksadı, sonra gülümseyerek Mat’in kullanmakta olduğu zarları masadan aldı. Onları attı. İki bir geldi. Adam yine attı ve sonuç yine aynı oldu.</p>

    <p>“Daha iyi.” Muhtar geniş geniş gülümsedi. “Bunları kullanacaksın. Aslında... atışı senin için ben yapacağım.” Barlden’in yüzü, loş ışıkta, kötücül bir ifade kazandı.</p>

    <p>Mat bir anlığına paniğe kapıldı.</p>

    <p>Talmanes kolunu tuttu. “Tamam Mat,” dedi. “Sanırım gitmeliyiz.”</p>

    <p>Mat elini kaldırdı. Zarları bir başkası atarsa şansı yine yaver gider miydi? Bazen şansı savaşta yaralanmasını engelliyordu. Bundan emindi. Değil miydi?</p>

    <p>“At madem,” dedi Barlden’e.</p>

    <p>Adam şok oldu.</p>

    <p>“Atışı sen yapabilirsin,” dedi Mat. “Ama ben atmışım gibi sayılır. Kazanırsam, her şeyi alıp giderim. Kaybedersem, şapkamı ve atımı alıp giderim ve lanet sandık sizde kalabilir. Anlaştık mı?”</p>

    <p>“Anlaştık.”</p>

    <p>Mat el sıkışmak için elini uzattı, ama muhtar zarları elinde tutarak sırtını döndü. “Hayır,” dedi. “Sana bu zarları değiştirmek için fırsat vermeyeceğim gezgin. Öne çıkıp bekleyelim. Sen de mesafeni koru.”</p>

    <p>Adamın dediğini yaptılar, meyhanenin bira kokulu havasından sokağa çıktılar. Mat’in askerleri sandığı getirdi. Barlden, değiş tokuş yapılamasın diye, sandığın açık kalmasını talep etti. Adamlarından biri sandığı karıştırdı, paraları ısırarak altınların gerçek olduğundan emin oldu. Mat kapıya yaslanarak bekledi. Araba getirildi ve meyhanenin içindeki adamlar bira fıçıları çıkarıp arabaya yüklemeye başladı.</p>

    <p>O kahrolası bulutların arkasında güneş ufukta aydınlık bir pustan ibaretti. Mat beklerken muhtarın gittikçe sabırsızlandığını gördü. Kan ve lanet küller, adam amma da kural düşkünüydü! Eh, Mat ona gösterecekti, hepsine gösterecekti. Onlara...</p>

    <p>Onlara neyi gösterecekti? Onu yenemeyeceklerini mi? Bu neyi kanıtlardı? Mat beklerken araba erzakla doldu ve Mat tuhaf bir vicdan azabı hissetmeye başladı.</p>

    <p><em>Ben yanlış bir şey yapmıyorum,</em> diye düşündü. <em>Adamlarımı beslemem lazım, değil mi? Bu adamlar hakça bahse giriyor, ben de hakça bahse giriyorum. Zarlar hileli değil. Aldatmaca yok.</em></p>

    <p>Şansı dışında. Eh, şansı onundu –tıpkı herkesin kendi şansı olduğu gibi. Bazıları müzik yeteneğiyle doğardı ve ozan ya da âşık olurdu. Yaratıcı’nın onlara verdiğiyle para kazanmalarını kim kıskanıyordu? Mat’in de şansı vardı ve onu kullanıyordu. Bunda yanlış bir taraf yoktu.</p>

    <p>Yine de, adamlar hana girerken, Talmanes’in fark ettiği şeyi görmeye başladı. Bu adamlarda bir çaresizlik vardı. Kumar oynamaya fazla mı hevesliydiler? Bahislerinde fazla mı pervasızdılar? Gözlerindeki, Mat’in bitkinlik sandığı bakış neydi? Günün sonunu kutlamak için mi içiyorlardı, yoksa gözlerindeki o korku dolu ifadeyi yok etmek için mi?</p>

    <p>“Belki de haklısın,” dedi Mat Talmanes’e. Adam güneşi muhtarınki kadar büyük bir endişeyle izlemekteydi. Güneşin son ışıkları sivri çatılı evlerin tepesinde ışıldıyor, toprak rengi kiremitleri koyu turuncuya boyuyordu. Güneş bulutların arkasında alev alevdi.</p>

    <p>“O zaman gidebilir miyiz?” diye sordu Talmanes.</p>

    <p>“Hayır,” dedi Mat. “Kalıyoruz.”</p>

    <p>Ve zarlar kafasının içinde takırdamayı bırakmıştı. Öylesine ani, sessizlik öylesine beklenmedikti ki, Mat donakaldı. Yanlış kararı verdiğini düşündü.</p>

    <p>“Yak beni, kalıyoruz,” diye tekrarladı. “Şimdiye kadar hiç bahisten kaçmadım ve şimdi de kaçmayı düşünmüyorum.”</p>

    <p>Bir grup atlı, atlarının sırtında tahıl çuvallarıyla döndü. Biraz paranın insanları nasıl teşvik edebildiği şaşırtıcıydı. Daha fazla binici gelirken, küçük bir oğlan çocuğu koşarak geldi. “Muhtar,” dedi Barlden’in mor yeleğini çekiştirerek. Yeleğin önünde üst üste binen, onarılmış yırtıklar vardı. “Annem diyor ki, yabancı kadınların banyosu bitmemiş. Onları acele ettirmeye çalışıyor, ama...”</p>

    <p>Muhtar gerildi. Öfkeyle Mat’e baktı.</p>

    <p>Mat hıhladı. “<em>O kadınları</em> acele ettirmek için bir şey yapabileceğimi sanmıyorum,” dedi. “Onlara acele etmelerini söyleyecek olsam, katır gibi ayak direrler ve işleri iki kat uzun sürer. Başkası uğraşsın onlarla.”</p>

    <p>Talmanes yoldaki uzayan gölgelere bakıp duruyordu. “Yak beni,” diye mırıldandı. “Eğer o hayaletler yine belirmeye başlarsa. Mat...”</p>

    <p>“Bu başka bir şey,” dedi Mat yeni gelenler tahıllarını arabaya atarken. “Farklı bir <em>his</em> veriyor.”</p>

    <p>Araba erzakla tıka basa dolmuştu; bu büyüklükte bir köy için iyi bir miktardı. Birlik’in ihtiyacı olan şeydi; yola devam etmelerine, bir sonraki kasabaya ulaşana kadar onları beslemeye yetecek kadar yiyecek. O yiyecekler sandıktaki para kadar etmezdi elbette, ama üç aşağı beş yukarı içeride zar oyununda kaybettiği para kadardı, özellikle araba ve atlar da hesaba katılırsa. İyi yük atlarıydı, sağlam yapılıydılar ve derilerinin ve toynaklarının durumuna bakılırsa iyi bakılmışlardı.</p>

    <p>Mat yeterli olduğunu söylemek için ağzını açtı, sonra muhtarın alçak sesle bir grup adamla konuştuğunu fark edince duraksadı. Altı kişiydiler, yelekleri hırpani ve eski püsküydü, siyah saçları bakımsızdı. Bir tanesi Mat’e işaret ediyordu ve elinde bir kâğıt tutuyordu. Barlden başını iki yana salladı, ama kâğıtlı adam daha ısrarlı bir biçimde işaret etti.</p>

    <p>“Bak şimdi,” dedi Mat alçak sesle. “Bu da ne?”</p>

    <p>“Mat, güneş...” dedi Talmanes.</p>

    <p>Muhtar sertçe işaret etti ve hırpani adam kıyın kıyın uzaklaştı. Erzak getiren adamlar kararmaya yüz tutmuş sokağı doldurmaktaydı. Sokağın ortasında durmaya özen gösteriyorlardı. Çoğu ufka bakıyordu.</p>

    <p>“Muhtar,” diye seslendi Mat. “Bu kadarı yeterli. Atışı yap!”</p>

    <p>Barlden ona bakarak duraksadı, sonra elindeki zarlara, onları unutmuş gibi baktı. Çevresindeki adamlar endişe içinde başlarını salladılar ve adam yumruğunu kaldırarak zarları salladı. Muhtar sokağın karşı tarafından bakarak Mat ile göz göze geldi, sonra zarları aralarına, yere fırlattı. Sesleri fazla yüksek geliyordu, minik bir fırtına takırtısı, tıpkı birbirine çarpan kemikler gibi.</p>

    <p>Mat nefesini tuttu. Zar atışları hakkında endişelenmeyeli uzun zaman olmuştu. Eğildi ve beyaz küplerin toprakta yuvarlanmasını izledi. Şansı bir başkasının atışına nasıl tepki verecekti?</p>

    <p>Zarlar durdu. Dört dört. Kesinlikle kazanan bir atış. Mat rahat bir nefes aldı. Şakağından bir ter damlasının aktığını hissetti.</p>

    <p>“Mat...” dedi Talmanes usulca. Mat başını kaldırdı. Yolda duran adamlar memnun olmuş görünmüyordu. Pek çoğu neşeyle tezahürat yaptı, ama arkadaşları muhtarın kazanan atışının, ödülü Mat’in alacağı anlamına geldiğini açıklayınca sustular. Kalabalık gerildi. Mat Barlden’in gözlerine baktı.</p>

    <p>“Git,” dedi iri yarı adam elini tiksinti içinde Mat’e doğru sallayıp, sırtını dönerek. “Ganimetini al ve buradan git. Bir daha da dönme.”</p>

    <p>“Pekâlâ,” dedi Mat rahatlayarak. “Oyun için çok teşekkür ederiz öyleyse. Biz...”</p>

    <p>“GİT!” diye bağırdı adam. Ufuktaki son gün ışığı huzmelerine baktı, sonra bir küfür salladı ve adamlara Çakırkeyif Beygir’e girmelerini işaret etmeye başladı. Bazıları oyalandı ve Mat’e şok ya da düşmanlıkla baktılar, ama muhtarın uyarısı üzerine onlar da alçak tavanlı hana girdiler. Adam kapıları çekip kapadı ve Mat, Talmanes ve iki askeri sokakta tek başına bıraktı.</p>

    <p>Aniden ortalık ürkütücü bir sessizliğe kavuştu. Sokakta tek bir köylü yoktu. En azından meyhanenin içinde gürültü olması gerekmez miydi? Kupa çınlamaları, kaybettikleri bahis üzerine homurdanmalar?</p>

    <p>“Eh,” dedi Mat sesi sessiz evlerden yankılanarak. “Sanırım bu kadar.” Zar’ın yanına yürüyerek sinirli sinirli kıpırdanmaya başlamış olan atını sakinleştirdi. “Gördün mü Talmanes? Endişelenecek hiçbir şey yok.”</p>

    <p>Ve o anda çığlıklar başladı.</p>
  </div>
</body>
</html>