<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="8. Temiz Gömlekler">8<br/>
    Temiz Gömlekler</h1>

    <p>Rıhtımustasının gökyüzü diyorlardı ona. Güneşi örten o kurşuni bulutlar asık suratlı ve kaprisliydi. Belki diğerleri –burada, Tar Valon’un hemen dışındaki kampta– inatçı bulutları fark etmemişti, ama Siuan etmişti. Hiçbir denizci gözden kaçırmazdı onları. Fırtına vadedecek kadar karanlık değil, ama pürüzsüz sular ima edecek kadar aydınlık da değil.</p>

    <p>Böyle bir gökyüzü kararsız olurdu. Yola çıktıktan sonra bir damla yağmur, tek bir fırtına işareti görmeyebilirdiniz. Ya da bir anda kendinizi bir boranın ortasında bulabilirdiniz. Aldatıcıydı o bulut örtüsü.</p>

    <p>Çoğu liman rıhtımlarına bağlanan her tekne için gündelik ücret alırdı, ama fırtına günlerinde –hiçbir balıkçının ava çıkamayacağı zamanlarda– ücret ya yarıya indirilir ya da tamamen kaldırılırdı. Ama böyle bir günde, rıhtımustaları tam günlük ücret alırdı. Bu yüzden balıkçıların bir seçim yapması gerekirdi. Limanda kalıp beklemek ya da rıhtım ücretinden kaçınmak için balığa çıkmak. Buna benzer çoğu gün fırtınaya dönmezdi. Buna benzer çoğu gün güvenliydi.</p>

    <p>Ama böyle bir günde fırtına gelirse, çok kötü bir fırtına olurdu. Tarihteki en kötü fırtınalar rıhtımustasının gökyüzünden çıkmıştı. Bu yüzden balıkçılar bu tür bulutlara bir isim daha vermişti. Onlara aslanbalığının peçesi derlerdi. Ve gökyüzü günlerdir böyleydi. Siuan ürperdi ve şalına daha sıkı sarındı. Bu kötü bir işaretti.</p>

    <p>Bugün çok balıkçının ava çıktığını sanmıyordu.</p>

    <p>“Siuan?” diye sordu Lelaine sinirli bir sesle. “Acele eder misin? Gökyüzü hakkında batıl saçmalıklar duymak da istemiyorum. Gerçekten.” Uzun boylu Aes Sedai sırtını döndü ve yürümeye devam etti.</p>

    <p><em>Batıl mı?</em> diye düşündü Siuan kızgınlıkla. <em>Bin nesilden süzülüp gelen bilgelik batıl inanç değildir. Sağduyudur!</em> Ama hiçbir şey söylemedi ve Lelaine’in peşinden seğirtti. Çevresinde, Egwene’e sadık Aes Sedailerin kampı gündelik işlerine saat gibi devam ediyordu. Aes Sedailerin iyi olduğu bir konu varsa, o da düzen yaratmaktı. Çadırlar, Beyaz Kule’nin yerleşim planını taklit edermiş gibi, Ajahlarına göre gruplar halinde toplanmıştı. Pek az erkek vardı ve oradan geçen erkeklerin çoğu –Gareth Bryne’ın ordularından iş peşinde askerler, atlara bakan seyisler– görevlerini tamamlamak için acele ediyorlardı. Çalışan kadınların sayısı çok daha fazlaydı; bazıları Tar Valon Alevi desenini eteklerine ya da korselerine işleyecek kadar ileri gitmişlerdi.</p>

    <p>Köydeki nadir tuhaflıklardan biri –odalar yerine çadırlar, seramik kaplı koridorlar yerine tahta yürüyüş yolları olduğu gerçeğini göz ardı edebilirseniz– çömezlerin sayısıydı. Yüzlerce çömez vardı. Aslında, sayıları bini aşmış olmalıydı, Kule’nin son zamanlarda barındırdığı çömez sayısından çok daha fazla. Aes Sedailer yeniden birleştiği zaman, onyıllardır kullanılmamış olan çömez bölümlerinin yeniden açılması gerekecekti. İkinci bir mutfağa bile ihtiyaçları olabilirdi.</p>

    <p>Bu çömezler aileler halinde dolaşıyordu ve Aes Sedailerin çoğu onları görmezden gelmeye çalışıyordu. Bazıları bunu alışkanlık eseri yapıyordu; çömezlere kim dikkat ederdi ki? Ama diğerleri hoşnutsuzluklarından yapıyordu. Onların fikrine göre anneleri ya da nineleri yaşında kadınların –gerçekten de çoğu anne ve nineydi– çömez defterine kaydedilmemesi gerekiyordu. Ama ne yapılabilirdi? Amyrlin Makamı Egwene al’Vere öyle olmasını emretmişti.</p>

    <p>Siuan yanından geçtiği Aes Sedailerde hâlâ şok sezebiliyordu. Egwene’in dikkatle kontrol altında tutulması gerekiyordu. Yolunda gitmeyen ne olmuştu? Amyrlin ne zaman onlardan uzaklaşmıştı? Siuan da Egwene’in Beyaz Kule’de tutsak tutulması konusunda endişeli olmasa, o ifadelerden kendini beğenmiş bir zevk alırdı. Bu durum gerçekten de aslanbalığının peçesiydi. Büyük başarı potansiyeli taşıyordu, ama aynı zamanda büyük bir felaketle de bitebilirdi. Lelaine’in peşinden seğirtti.</p>

    <p>“Pazarlıklar ne durumda?” diye sordu, Siuan’a bakmaya zahmet etmeden.</p>

    <p><em>Toplantılardan birine gidip kendin öğrenebilirsin,</em> diye düşündü Siuan. Ama Lelaine denetlerken görünmek istiyordu, aktif olarak katılırken değil. Ve Siuan’a açık açık sormak hesaplanmış bir hareketti. Siuan Egwene’in sırdaşlarından biri olarak biliniyordu ve kendisi de eski bir Amyrlin olduğundan, bir miktar kötü şöhret taşıyordu. Siuan’ın Lelaine’e söylediği şeyler önemli değildi; ama onları söylerken görülmüş olmak kadının kamptaki nüfuzunu artırıyordu.</p>

    <p>“İyi gitmiyor Lelaine,” dedi Siuan. “Elaida’nın temsilcileri hiçbir şey vadetmiyor ve ne zaman Mavi Ajah’ın yeniden kurulması gibi önemli bir konu açsak kızıyorlar. Elaida’dan bağlayıcı anlaşma yapacak, gerçek bir yetki aldıklarından kuşkuluyum.”</p>

    <p>“Hımm,” dedi Lelaine düşünceli düşünceli, bir grup çömeze başını sallayarak. Çömezler diz kırarak selam verdiler. Lelaine kurnazca bir kararla, yeni çömezler hakkında onaylar bir tonda konuşmaya başlamıştı.</p>

    <p>Romanda’nın onlardan hoşlanmadığı iyi biliniyordu; artık Egwene olmadığına göre, Romanda uzlaşmaya varıldığı zaman yaşlı çömezler hakkındaki bu ‘ahmaklığın’ hızla halledileceğini ima etmeye başlamıştı. Bununla birlikte, Egwene’in bilgeliğini gittikçe daha fazla Aes Sedai görüyordu. Yeni çömezler arasında çok güçlü olanlar vardı ve aralarında pek çoğu Beyaz Kule’ye dönülür dönülmez Kabuledilmişliğe terfi edeceklerdi. Son zamanlarda –bu kadınları sessizce kabul ederek– Lelaine Egwene ile aralarında bir bağ daha kurmuştu.</p>

    <p>Siuan uzaklaşan çömez ailesini süzdü. Lelaine’e, Amyrlin’e yapacakları kadar hızla ve saygıyla diz kırmışlardı. Aylar süren eşitlikten sonra, üstünlük savaşında Lelaine’in Romanda’yı yenmek üzere olduğu açıktı.</p>

    <p>Ve bu çok büyük bir sorundu.</p>

    <p>Siuan Lelaine’den hoşlanmadığını söyleyemezdi. Becerikli, iradeli ve kararlı bir kadındı. Eskiden arkadaştılar, ama Siuan’ın konumu değiştiğinde ilişkileri de çarpıcı ölçüde değişmişti.</p>

    <p>Evet, Lelaine’den hoşlandığını söyleyebilirdi. Ama kadına güvenmiyordu ve onu Amyrlin olarak görmeyi kesinlikle istemiyordu. Başka çağda olsa, Lelaine bu pozisyonda başarılı olurdu. Ama bu dünyanın Egwene’e <em>ihtiyacı</em> vardı ve dost olsalar da olmasalar da, Siuan’ın bu kadının gerçek Amyrlin’in yerini almasına izin veremezdi. Ve Lelaine’in Egwene’in geri dönmesini önleyecek eylemlere girişmediğinden emin olması gerekiyordu.</p>

    <p>“Eh,” dedi Lelaine, “pazarlıkları Salon’da tartışmamız gerekecek. Amyrlin onların sürmesini istiyor, bu yüzden durmalarına kesinlikle izin veremeyiz. Ama etkili olmalarını sağlamanın bir yolu olmalı. Amyrlin’in arzularına uymak gerekir, sence de öyle değil mi?”</p>

    <p>“Kuşkusuz,” diye yanıt verdi Siuan ifadesizce.</p>

    <p>Lelaine onu süzdü ve Siuan duygularını belli ettiği için kendi kendine küfretti. Lelaine Siuan’ın onun tarafında olduğuna inanmalıydı. “Özür dilerim Lelaine. O kadın beni kızdırıyor. Elaida tek bir noktada bir anlaşmayı reddedecekse, neden görüşmelere devam ediyor?”</p>

    <p>Lelaine başını salladı. “Evet. Ama Elaida’nın yaptığı herhangi bir şeyi neden yaptığını kim bilebilir? Amyrlin’in raporları Elaida’nın Kule’deki önderliğinin, en iyi tabiriyle... istikrarsız olduğunu gösteriyor.”</p>

    <p>Siuan başını sallamakla yetindi. Neyse ki Lelaine Siuan’ın sadakatinden kuşku etmiyor gibiydi. Ya da umurunda değildi. Kadınların, gücü büyük ölçüde azaldıktan sonra Siuan’ı ne kadar zararsız buldukları şaşırtıcıydı.</p>

    <p>Zayıf olmak yeni bir deneyimdi. Beyaz Kule’deki ilk günlerinden itibaren Aes Sedailer onun gücünü ve zekâsının keskinliğini fark etmişlerdi. Onun Amyrlin olacağı fısıltıları hemen başlamıştı –bazen Desen Siuan’ı doğrudan Makam’a itmiş gibi geliyordu. Onun bu kadar genç yaşta, hızla Amyrlinliğe yükselmesi pek çok kişiyi şaşırtmış olsa da, Siuan’ın kendisi şok olmamıştı. Yem olarak kalamar kullanırsanız, dişlibalık yakaladığınıza şaşmazdınız. Yılanbalığı yakalamak istiyorsanız, tamamen farklı bir şey kullanırdınız.</p>

    <p>İlk Şifa gördüğünde, gücünün azalmış olduğunu fark etmek onu hayal kırıklığına uğratmıştı. Ama bu değişiyordu. Evet, bunca kadından düşük olmak, çevresindekilerden saygı görmemek deli ediciydi. Bununla birlikte, güçte daha zayıf olduğundan, pek çok kadın onun siyasi beceride de daha zayıf olduğunu varsayıyordu! İnsanlar gerçekten de bu kadar unutkan mıydı? Siuan Aes Sedailer arasındaki yeni konumunu özgürleştirici bulmaya başlamıştı.</p>

    <p>“Evet,” dedi Lelaine bir başka çömez grubuna başını sallarken, “al’Thor’un henüz fethetmediği krallıklara elçiler göndermenin zamanının geldiğine inanıyorum. Beyaz Kule bizim elimizde olmayabilir, ama bu dünya üzerindeki siyasi önderliğimizden vazgeçmemiz için sebep değil.”</p>

    <p>“Evet Lelaine,” dedi Siuan. “Ama Romanda’nın buna karşı çıkmayacağından emin misin?”</p>

    <p>“Neden çıksın ki?” dedi Lelaine umursamazca. “Karşı çıkması mantıklı olmaz.”</p>

    <p>“Romanda’nın yaptığı pek az şey mantıklı geliyor,” dedi Siuan. “Bence sırf sana hıncından karşı çıkıyor. Ama onu bu haftanın başlarında Maralenda ile sohbet ederken gördüm.”</p>

    <p>Lelaine kaşlarını çattı. Maralenda, Trakand soyunun uzak kuzenlerindendi.</p>

    <p>Siuan gülümsemesini sakladı. İnsanlar sizi göz ardı ederken neler başarabildiğiniz şaşırtıcıydı. Fark edilir miktarda güçten yoksun oldukları için <em>kendisi</em> kaç kadını göz ardı etmişti acaba? Onun şimdi Lelaine’i yönlendirdiği gibi kaç kadın onu yönlendirmişti?</p>

    <p>“İlgilenirim,” dedi Lelaine. Ne keşfettiği önemli değildi; Romanda hakkında endişelenmeye devam ettiği sürece, Egwene’den güç çalmak için çok fazla zaman harcayamayacaktı.</p>

    <p>Egwene. Amyrlin’in acele edip Beyaz Kule’deki planlarını bitirmesi gerekiyordu. Egwene bakmazken dışarıdaki Aes Sedailer dağılırsa, Elaida’nın güç kaybetmesini sağlamak ne işe yarardı? Siuan Romanda ile Lelaine’i ancak bir yere kadar oyalayabilirdi, özellikle de Lelaine bu kadar açık bir avantaja sahipken. Işık! Bazı günler tereyağlanmış canlı gümüşbalıklarıyla jonglörlük yapıyormuş gibi hissediyordu.</p>

    <p>Siuan rıhtımustasının gökyüzünün arkasında güneşin durumunu kontrol etti. Akşamın ilerleyen saatleriydi. “Balık bağırsağı,” diye homurdandı. “Gitmem lazım Lelaine.”</p>

    <p>Lelaine ona baktı. “Yıkayacak çamaşırların var, sanırım? Senin külhanbeyi general için mi?”</p>

    <p>“O külhanbeyi <em>değil,</em>” diye terslendi Siuan, sonra kendi kendine küfretti. Kendilerini ondan üstün görenleri azarlamaya devam ederse avantajını kaybederdi.</p>

    <p>Lelaine, özel bir şey biliyormuş gibi gözleri ışıldayarak gülümsedi. Çekilmez kadın. Arkadaş ya da değil, Siuan elinin tersiyle...</p>

    <p>Hayır. “Özür dilerim Lelaine,” dedi Siuan zorla. “O adamın benden istediklerini düşündükçe sinirleniyorum.”</p>

    <p>“Evet,” dedi Lelaine dudak bükerek. “Bunu düşündüm Siuan. Amyrlin, Bryne’ın bir Aes Sedai’ye zorbalık etmesine göz yumuyor olabilir, ama ben buna tahammül etmeyeceğim. Sen artık benim maiyetimdensin.”</p>

    <p><em>Senin maiyetinden mi?</em> diye düşündü Siuan. <em>Ben yalnızca Egwene dönene kadar seni desteklediğimi sanıyordum.</em></p>

    <p>“Evet,” dedi Lelaine düşünceli düşünceli, “Bryne’a hizmetçilik etmene bir son verme zamanı geldiğini düşünüyorum. Borcunu ben ödeyeceğim Siuan.”</p>

    <p>“Borcumu ödemek mi?” dedi Siuan bir anlığına paniğe kapılarak. “Bu akıllıca olur mu? O adamdan kurtulmak istemediğimden değil elbette, ama konumum planlarına kulak misafiri olmak için faydalı fırsatlar veriyor bana.”</p>

    <p>“Planlar mı?” diye sordu Lelaine kaşlarını çatarak.</p>

    <p>Siuan içten içe irkildi. İstediği son şey Bryne’ın herhangi bir konuda yanlış yaptığını ima etmekti. Işık, adam öyle katıydı ki, yanında <em>Muhafızlar</em> yeminlerini tutma konusunda gevşek kalıyorlardı.</p>

    <p>Lelaine’in bu aptalca hizmetkârlığa son vermesine izin vermeliydi, ama düşünce Siuan’ın midesini bulandırıyordu. Bryne aylar önce Siuan ona ettiği yeminden döndüğü için bir kez hayal kırıklığına uğramıştı zaten. Eh, Siuan yeminden <em>dönmemişti</em> –yalnızca hizmet süresini ertelemişti. Ama o inatçı aptalı buna ikna et bakalım!</p>

    <p>Şimdi işin kolayına kaçarsa, adam onun hakkında ne düşünürdü? Kazandığını, Siuan’ın sözünü tutamadığını kanıtladığını düşünürdü. Siuan bunun olmasına asla izin veremezdi.</p>

    <p>Dahası, onu kurtaran kişinin Lelaine olmasına izin verecek değildi. Bu, borcunun Bryne’dan Lelaine’e geçmesine sebep olurdu yalnızca. Aes Sedai borcunu çok daha incelikli şekillerde tahsil ederdi, ama sadakat talepleri aracılığıyla da olsa, son kuruşuna kadar alırdı.</p>

    <p>“Lelaine,” dedi Siuan yumuşak bir sesle, “iyi generalden kuşkulanmıyorum. Bununla birlikte, o ordularımıza kumanda ediyor. Gerçekten de denetimsizken gerekeni yapacağına güvenilebilir mi?”</p>

    <p>Lelaine burnunu çekti. “Yön gösterilmeden <em>herhangi bir</em> adama güvenilebileceğinden kuşkuluyum.”</p>

    <p>“Onun çamaşırlarını yıkamaktan nefret ediyorum,” dedi Siuan. Eh, ediyordu. Tar Valon’un tüm altınını verseler yine de çamaşırlarını yıkamaktan vazgeçeceğinden değil. “Ama görev beni onun yakınında tutuyorsa ve kulak kabartmama izin veriyorsa...”</p>

    <p>“Evet,” dedi Lelaine yavaşça başını sallayarak. “Evet, haklı olduğunu görüyorum. Fedakârlığını unutmayacağım Siuan. Pekâlâ, gidebilirsin.”</p>

    <p>Lelaine döndü ve bir şey özlermiş gibi eline baktı. Muhtemelen bir başka Aes Sedai’den ayrılırken –Amyrlin olarak– öpülmesi için Büyük Yılan yüzüğünü uzatabileceği günü özlüyordu. Işık, Egwene bir an önce dönmeliydi. Tereyağlı gümüşbalık! Tereyağlı kavrulası gümüşbalık!</p>

    <p>Siuan Aes Sedai kampının kenarına yollandı. Bryne’ın ordusu geniş bir halka halinde Aes Sedai kampını kuşatmıştı, ama Siuan halkanın Bryne’a uzak olan tarafındaydı. Onun komuta merkezine gitmek için yarım saat yürümesi gerekecekti. Neyse ki, Siuan kapıyoldan yeni çıkmış, orduya erzak taşıyan bir araba sürücüsü buldu. Kısa boylu, saçları kırlaşmış adam onu şalgamlarının yanında taşımayı hemen kabul etti, ama neden Aes Sedai’nin konumuna yakışır bir şekilde bir at edinmediğine de şaşmış görünüyordu. Eh, <em>o kadar da</em> uzak değildi ve sebzelerle birlikte yolculuk etmek bir atın sırtında hoplayıp zıplamaktan çok daha az utanç verici bir kaderdi. Gareth Bryne Siuan’ın gecikmesinden yakınacak olursa, bir kulak dolusu laf işitecekti!</p>

    <p>Siuan kahverengi etekli bacaklarını arabanın kenarından sarkıtarak, yumru yumru şalgam çuvallarına yaslandı. Araba hafif bir yokuşu tırmanırken –beyaz çadırları ve şehre benzeyen düzeni ile– Aes Sedai kampını tepeden görebiliyordu. Ordu, düzgün sıralar halinde dizilmiş küçük çadırları ile kampın çevresini almıştı ve <em>onların</em> çevresinde de, gittikçe büyüyen bir kamp takipçisi halkası vardı.</p>

    <p>Hepsinin ötesinde, manzara kahverengiydi, kış karı erimişti, ama bahar filizleri seyrekti. Kırlar bodur meşe çalılıklarıyla benek benekti; vadideki gölgeler ve kıvrıla kıvrıla yükselen baca dumanları uzak köylere işaret ediyordu. Bu kırların ne kadar tanıdık, ne kadar hoş geldiği şaşırtıcıydı. Beyaz Kule’ye ilk geldiğinde Siuan iç bölgelerdeki bu kırları asla sevmeyeceğinden emindi.</p>

    <p>Şimdi, hayatının büyük kısmını Tar Valon’da geçirmişti. Bazen ağ ören, babasıyla sabah erkenden trole çıkan kızı hatırlamak zor geliyordu. Siuan başka bir şey olmuştu, balık yerine sır değiş tokuşu yapan bir kadın.</p>

    <p>Sırlar; o güçlü, ezici sırlar. Sırlar onun hayatı olmuştu. Gençlik eğlencelerini sevmiyordu artık. İlişkilere zamanı yoktu, dostluklara yer kalmamıştı. Tek bir şeye odaklanmıştı: Yenidendoğan Ejder’i bulmak. Ona yardım etmek, ona yol göstermek, bir umut onu kontrol altına almak.</p>

    <p>Moiraine bu arayışta ölmüş olsa da, en azından dünyayı görebilmişti. Siuan –bedensel olarak olmasa bile ruhen– Kule’de kısılı kalarak, elindeki ipleri çekerek ve dünyayı itip kakarak yaşlanmıştı. Bazı iyi şeyler yapmıştı. O çabaların yeterli olup olmadığını zaman gösterecekti.</p>

    <p>Hayatından pişman değildi. Ama, şu anda, ordu çadırlarının arasından geçerken –patikadaki çukurlar ve tümsekler arabayı sarsıyor, tenceredeki kuru kılçıklar gibi takırdamasına sebep oluyorlardı– Moiraine’e imreniyordu. Her şey bu şekilde hastalanmadan önce, Siuan penceresinden dışarı, güzelim yeşil manzaraya bakmaya kaç kez zahmet etmişti? O ve Moiraine bu dünyayı kurtarmak için çok çalışmışlardı, ama o dünyanın içinde kendilerine keyif alacak bir şey bırakmamışlardı.</p>

    <p>Belki de Siuan Mavilerle kalarak hata yapmıştı. Leane yalıtılmalarının ve Şifa görmelerinin ardından, bu fırsattan faydalanarak Yeşil Ajah’a geçmişti. <em>Hayır,</em> diye düşündü Siuan acı acı şalgam kokan arabada sarsılırken. <em>Hayır, ben hâlâ bu kahrolası dünyayı kurtarmaya odaklanmış durumdayım.</em> O Yeşil Ajah’a dönmeyecekti. Ama, Bryne’ı düşünürken, bazı açılardan Mavilerin biraz daha Yeşiller gibi olduğunu diliyordu.</p>

    <p>Amyrlin Siuan’ın ilişkilere ayıracak zamanı olmamıştı, ama ya hizmetkâr Siuan? İnsanları sessizce yönlendirmek, Amyrlin Makamı’nın gücüyle zorla yönetmekten daha fazla beceri istiyordu ve daha tatmin ediciydi. Ama aynı zamanda, Beyaz Kule’yi yönettiği senelerde hissettiği ezici sorumluluk duygusundan da kurtarıyordu. Hayatında birkaç değişikliğe daha yer bulabilir miydi acaba?</p>

    <p>Araba ordu kampının uzak ucuna ulaştı ve Siuan kendi aptallığı karşısında başını iki yana sallayarak aşağı atladı, sonra başını sallayarak arabacıya teşekkür etti. İlk tam günlük karabalık trolüne çıkacak yaşa yeni gelmiş genç bir kız mıydı o? Bryne hakkında bu şekilde düşünmenin faydası yoktu. En azından şu anda. Yapacak çok işi vardı.</p>

    <p>Ordu çadırlarını soluna alarak kampın çevresinde yürüdü. Hava kararmaya başlamıştı ve kıymetli yağ yakan fenerler sağındaki düzensiz barakaları ve çadırları aydınlatıyordu. İleride, ordu tarafında küçük yuvarlak bir kazık çit yükseliyordu. Tüm orduyu kuşatmıyordu –aslında, ancak birkaç düzine subay çadırını ve bazı büyük kumanda çadırlarını saracak kadar genişti. Acil bir durum çıkarsa tahkimat olacaktı ve aynı zamanda karargâhtı –Bryne geniş kampı subaylarla toplantı yaptığı yerden fiziksel bir engelle ayırmanın daha iyi olacağını hissetmişti. Sivil kampın kargaşası ve devriye gezecek bu kadar uzun bir sınır varken, fiziksel bir engel olmazsa casusların çadırlarına yaklaşması fazla kolay olurdu.</p>

    <p>Kazık çitin yalnızca üçte biri tamamlanmıştı, ama iş hızla ilerlemekteydi. Belki, kuşatma yeterince uzun sürerse, zaman içinde tüm orduyu çevirmeyi tercih ederdi. Bryne şimdilik küçük, korunaklı kumanda merkezinin askerlere yalnızca güvenlik sağlamayıp, aynı zamanda bir yetke hissi vereceğini hissediyordu.</p>

    <p>İleride yükselen iki buçuk metre yüksekliğindeki, gökyüzüne işaret eden kazıklar, yan yana duran nöbetçiler gibi görünüyordu. Normalde kuşatma düzenlerken bu tür işler için bol bol insan gücü bulunabilirdi. Kazıklı çitteki nöbetçiler Siuan’ın geçmesine izin vermeleri gerektiğini biliyorlardı ve Siuan hızla Bryne’ın çadırına yollandı. Gerçekten de yıkanacak çamaşırlar vardı, ama muhtemelen çoğunun sabahı beklemesi gerekecekti. Hava kararır kararmaz <em>Tel’aran’rhiod</em>’da Egwene ile buluşması gerekiyordu ve gün batımının parıltısı solmaya başlamıştı bile.</p>

    <p>Bryne’ın çadırı her zamanki gibi soluk bir ışıkla parlıyordu. İnsanlar kendi lamba yağlarını israf ederken, Bryne tutumlu kullanıyordu. Adamlarının çoğu ondan daha iyi koşullarda yaşıyordu. Aptal adam. Siuan seslenmeden çadıra girdi. Adam paravanın arkasına geçmeden üzerini değiştirecek kadar aptalsa, o zaman bunu yaparken görülecek kadar da aptal demekti.</p>

    <p>Bryne masasının başında oturmuş, tek bir mumun ışığında çalışmaktaydı. Devriye raporlarını okuyor gibiydi.</p>

    <p>Siuan burnunu çekti ve çadır kapaklarının arkasından kapanmasına izin verdi. Tek bir lamba! Ne adam! “Böyle zayıf ışıkta okuyarak gözlerini bozacaksın Gareth Bryne.”</p>

    <p>“Hayatımın büyük kısmında tek bir mumun ışığında okudum Siuan,” dedi Bryne, bir sayfayı çevirip Siuan’a bakarak. “Ve bilmeni isterim ki gözlerim çocukluğumda ne ise o.”</p>

    <p>“Öyle mi?” dedi Siuan. “Gözlerin en baştan zayıftı diyorsun.”</p>

    <p>Bryne sırıttı, ama okumaya devam etti. Siuan bir kez daha, adamın işiteceğinden emin olmak için yüksek sesle burnunu çekti. Sonra bir ışık küresi ördü ve adamın masasının üzerine gönderdi. Aptal adam. Kör olup, geldiğini görmediği bir saldırı yüzünden savaşta ölmesine izin vermeyecekti. Işığı adamın kafasının yanına –belki kenara çekilmeden rahat etmesine izin vermeyecek kadar yakına– yerleştirdikten sonra gidip, çadırın ortasına gerdiği çamaşır ipindeki kuru çamaşırları topladı. Adam çamaşırları kurutmak için çadırın <em>içini</em> kullanmasından yakınmamıştı ve onları indirmemişti de. Bu can sıkıcıydı. Siuan bunu yaptığı için onu paylamayı ummuştu.</p>

    <p>“Bugün dışarıdaki kamptan bir kadın geldi bana,” dedi Bryne sandalyesini kenara çekip, yeni bir kâğıt yığını alarak. “Çamaşırlarımı yıkamayı teklif etti. Kampta bir çamaşırcı grubu organize ediyor ve çamaşırlarımı tek bir dalgın hizmetçiden daha hızlı ve etkili yıkayabileceklerini iddia etti.”</p>

    <p>Siuan donakaldı ve Bryne’a bir bakış fırlattı. Adam kâğıtlarını gözden geçiriyordu. Güçlü çenesi soldaki ışık küresinin beyaz ışığıyla ve sağdaki titrek turuncu mumla aydınlanmıştı. Bazı adamlar yaşlandıkça zayıflardı, bazıları daha yorgun ve savruk görünürdü. Bryne yalnızca daha seçkin olmuştu, tıpkı becerikli bir taş ustasının yaptığı ve sonra açık havaya bıraktığı bir sütun gibi. Yaş Bryne’ın etkililiğini ya da gücünü azaltmamıştı. Yalnızca ona karakter vermiş, şakaklarına kır düşürmüş, yüzünü bilgelik çizgileriyle kırıştırmıştı.</p>

    <p>“Peki sen bu kadına ne dedin?” diye sordu.</p>

    <p>Bryne sayfayı çevirdi. “Ona çamaşırlarımdan memnun olduğumu söyledim.” Başını kaldırıp ona baktı. “Söylemem gerekir Siuan, beni şaşırttın. Bir Aes Sedai’nin bu tür işler hakkında pek az bilgisi olacağını varsaymıştım, ama üniformalarım bu kusursuz kolalanmışlık ve rahatlık birleşimine nadiren sahip oldu. Övgüyü hak ediyorsun.”</p>

    <p>Siuan arkasını dönerek kızardığını sakladı. Aptal adam! Siuan krallara önünde diz çöktürmüştü! Aes Sedaileri yönetmiş, insanlığın kurtuluşunu planlamıştı! Ve adam onun <em>çamaşırcılık</em> yeteneklerini övüyordu, öyle mi?</p>

    <p>Mesele şuydu ki, Bryne’dan geldiği zaman, bu dürüst ve anlamlı bir iltifattı. Adam çamaşırcı kadınlara ya da ulak oğlanlara tepeden bakmıyordu. Herkese eşit davranıyordu. İnsan Gareth Bryne’ın gözlerinde, bir kral ya da kraliçe olduğu için değer kazanmazdı; yeminlerine bağlı kalarak ve görevini yaparak kazanırdı. Ona göre, iyi yıkanmış çamaşırlar hakkında bir övgü, düşman önünde yerinden ayrılmamış bir askere verilen madalya kadar anlamlıydı.</p>

    <p>Siuan dönüp ona baktı. Adam hâlâ onu izliyordu. Aptal adam! Siuan telaşla bir gömlek daha indirdi ve katlamaya başladı.</p>

    <p>“Yemininden neden döndüğün konusunda beni tatmin eden bir açıklama yapmadın daha,” dedi.</p>

    <p>Siuan donakaldı, çadırın arka tarafındaki hâlâ ipte asılı çamaşırların gölgeleri düşmüş duvara baktı. “Anladığını sanıyordum,” dedi çamaşır katlamaya devam ederek. “Salidar’daki Aes Sedailere iletmem gereken önemli bir bilgi vardı. Dahası, Logain’in başıboş dolaşmasına izin veremezdim, değil mi? Onu bulup, Salidar’a götürmem gerekiyordu.”</p>

    <p>“Bunlar bahane,” dedi Bryne. “Ah, doğru olduklarını biliyorum. Ama sen Aes Sedai’sin. Dört gerçek ifade ederek, gerçeği bir başkasının yalanlarla yapacağı kadar etkili bir biçimde saklayabilirsin.”</p>

    <p>“Yalancı olduğumu mu iddia ediyorsun?” diye sordu Siuan.</p>

    <p>“Hayır,” dedi Bryne. “Yalnızca yeminden dönen biri.”</p>

    <p>Siuan gözleri irileşerek ona baktı. Ah, şimdi dilinin keskin tarafını işitecekti...</p>

    <p>Duraksadı. Adam, iki ışığın parıltısı altında, düşünceli gözlerle onu izliyordu. Ketum, ama suçlamayan bir ifadeyle. “Beni buraya bu soru getirdi, biliyorsun,” dedi. “Bu yüzden seni aramak için bunca yol geldim. Bu yüzden, Tar Valon’daki bir savaşa daha bulaşmayı hiç istemediğim halde, bu asi Aes Sedailere sadakat yemini ettim. Bütün bunları, anlamam gerektiği için yaptım. Bilmek zorundaydım. Neden? Neden o gözlere –o tutkulu, büyüleyici gözlere– sahip olan kadın yemininden döndü?”</p>

    <p>“Sana geri dönüp yeminimi yerine getirmeyi planladığımı söylemiştim,” dedi Siuan adama sırtını dönüp, elindeki gömleğin kırışıklarını açmak için sertçe silkeleyerek.</p>

    <p>“Bir bahane daha,” dedi Bryne usulca. “Bir Aes Sedai yanıtı daha. Senden asıl gerçeği hiç öğrenecek miyim Siuan Sanche? Öğrenen olmuş mudur?” İçini çekti ve Siuan kâğıtların hışırdadığını duydu. Bryne raporlarına dönerken mumun ışığı onun hafif hareketleriyle titreşti.</p>

    <p>“Ben henüz Beyaz Kule’de bir Kabuledilmişken,” dedi Siuan usulca, “bir Kehanet Yenidendoğan Ejder’in Ejderdağı’nın eteklerinde doğumunu bildirdiğinde orada bulunan dört kişiden biriydim.”</p>

    <p>Hışırtılar kesildi.</p>

    <p>“Orada olan diğer iki kişiden biri,” diye devam etti Siuan, “oracıkta öldü. Diğeri de bundan kısa süre sonra. Onun –bizzat Amyrlin Makamı’ydı– Kara Ajah tarafından öldürüldüğüne eminim. Evet, Kara Ajah var. Bunu itiraf ettiğimi herhangi birine söyleyecek olursan dilini koparırım.</p>

    <p>“Her neyse, ölmeden önce, Amyrlin Makamı Ejder’i bulmak için Aes Sedailer gönderdi. Bu kadınlar teker teker ortadan kayboldu. Kara Aes Sedailer Tamra’yı öldürmeden önce ona işkence ederek isimlerini öğrenmiş olmalı. Tamra o isimleri kolay kolay vermezdi. Bazen onun neler çektiğini düşünerek ürperirim.</p>

    <p>“Kısa süre sonra, bilen yalnızca iki kişi kaldık. Moiraine ve ben. Kehanet’i işitmemiş olmamız gerekiyordu. Tesadüf eseri odada olan Kabuledilmişlerdik yalnızca. Tamra’nın bir şekilde bizim isimlerimizi Karalardan saklamayı başardığına inanıyorum, çünkü bunu başaramamış olsa, kuşkusuz biz de diğerleri gibi öldürülürdük.</p>

    <p>“Geriye iki kişi kalmıştık. Koca dünyada, nelerin olacağını bilen yalnızca iki kişi. En azından, Işık’a hizmet eden yegâne iki kişi. Bu yüzden yapmam gerekeni yaptım Gareth Bryne. Hayatımı Ejder’in gelişine hazırlanmaya adadım. Son Savaş’ı atlatmamızı sağlamaya yemin ettim. Sırtıma yüklenen yükü taşımak için ne gerekiyorsa yapmaya –<em>ne</em> gerekiyorsa. Güvenebileceğimi bildiğim yalnızca bir kişi vardı ve o da öldü.”</p>

    <p>Siuan döndü ve çadırın karşısından Bryne ile göz göze geldi. Duvarlarda bir esinti dalgalandı ve mumu titretti, ama Bryne onu izleyerek oturmaya devam etti.</p>

    <p>“Yani, görüyorsun Gareth Bryne,” dedi Siuan. “Sana ettiğim yemini, başka yeminler ettiğim için erteledim. Bu işi sonuna kadar götürmeye yemin ettim ve Ejder henüz Shayol Ghul’de kaderiyle yüzleşmedi. İnsan yeminleri önem sırasına göre yerine getirmeli. Sana yemin ettiğimde, sana hemen hizmet etmeye söz <em>vermedim.</em> Buna özellikle dikkat ettim. Sen buna Aes Sedailere özgü laf oyunu diyeceksin. Ben ise başka bir şey derim.”</p>

    <p>“Nedir o?” diye sordu Bryne.</p>

    <p>“Seni, topraklarını ve insanlarını korumak için gerekeni yapmak Gareth Bryne. Bir ahırın ve bazı ineklerin kaybedilmesi için beni suçluyorsun. Eh, o zaman, Yenidendoğan Ejder başarısız olursa insanlar için bedelinin ne olacağını düşünmeni öneririm. Bazen daha önemli görevleri yerine getirmek için bazı bedeller ödemek gerekir. Bir askerin bunu anlamasını beklerdim.”</p>

    <p>“Bana söylemeliydin,” dedi Bryne, gözleri hâlâ Siuan’ın gözlerindeydi. “Kim olduğunu açıklamalıydın.”</p>

    <p>“Ne?” diye sordu Siuan. “Bana inanır mıydın?”</p>

    <p>Adam duraksadı.</p>

    <p>“Dahası,” dedi Siuan açıksözlülükle, “ben sana güvenmiyordum. Önceki karşılaşmamız pek... hoş olmamıştı hatırladığım kadarıyla. Hiç tanımadığım bir adam için bu riske girebilir miydim Gareth Bryne? Yalnızca benim bildiğim sırlar, yeni Amyrlin Makamı’na aktarılması gereken sırlar üzerinde ona hâkimiyet tanıyabilir miydim? Tüm dünya celladın ilmeğinde asılıyken tek bir an bile ayırabilir miydim?”</p>

    <p>Siuan adamın gözlerine bakarak bir yanıt talep etti.</p>

    <p>“Hayır,” diye itiraf etti Bryne sonunda. “Yak beni Siuan, ama hayır. Beklememeliydin. İlk başta o yemini etmemeliydin!”</p>

    <p>“<em>Sen</em> daha dikkatli dinlemeliydin,” dedi Siuan sonunda burnunu çekip, bakışlarını kaçırarak. “Gelecekte birine sana hizmet etme yemini ettirirken, o hizmet için zaman belirlemeye de dikkat etmeni öneririm.”</p>

    <p>Bryne homurdandı ve Siuan son gömleği çamaşır ipinden sertçe aldı, ipin sarsılmasına ve çadırın arka duvarında bulanık bir gölge oluşturmasına sebep oldu.</p>

    <p>“Eh,” dedi Bryne, “kendi kendime, seni ancak o yanıtı alana kadar çalıştıracağımı söyledim. Artık biliyorum. Bana göre...”</p>

    <p>“Sus!” diye terslendi Siuan hızla ona dönüp parmağını uzatarak.</p>

    <p>“Ama...”</p>

    <p>“Söyleme,” diye tehdit etti Siuan. “Ağzını bağlarım ve yarın gün batımına kadar havada asılı bırakırım. Yapmayacağımı sanma.”</p>

    <p>Bryne sessizlik içinde oturdu.</p>

    <p>“Henüz seninle işim bitmedi Gareth Bryne.” Ellerindeki gömleği silkeledi, sonra katladı. “Bittiğinde söylerim.”</p>

    <p>“Işık, kadın,” diye mırıldandı Bryne neredeyse kendi kendine. “Seni Salidar’a kadar kovalamadan önce Aes Sedai olduğunu bilseydim... ne yaptığımı bilseydim...”</p>

    <p>“Ne?” diye sordu Siuan. “Beni kovalamaz mıydın?”</p>

    <p>“Elbette kovalardım,” dedi Bryne kızgınlıkla. “Yalnızca daha dikkatli olurdum ve belki daha hazırlıklı gelirdim. Mızrak yerine tavşan bıçağıyla yabandomuzu avlamaya çıktım.”</p>

    <p>Siuan katlanmış gömleği diğerlerinin üzerine koydu, sonra gömlek yığınını aldı. Ona çilekeş bir bakış fırlattı. “Beni bir yabandomuzu ile karşılaştırdığını unutmak için elimden geleni yapacağım Bryne. Lütfen diline biraz daha dikkat et. Aksi halde, kendini hizmetçisiz bulursun ve çamaşırlarını kamptaki o hanımların yıkamasına izin vermek zorunda kalırsın.”</p>

    <p>Bryne ona şaşkın bir bakış fırlattı. Sonra güldü. Siuan da sırıtmasını kendine saklamakta başarısız oldu. Eh, bu konuşmalardan sonra, Bryne bu işbirliğinde kontrolün kimde olduğunu öğrenmiş olmalıydı.</p>

    <p>Ama... Işık! Neden ona Kehanet’ten bahsetmişti? Bundan başkalarına nadiren söz ederdi? Gömlekleri adamın sandığına kaldırırken Bryne’a bir bakış fırlattı. Adam hâlâ başını iki yana sallayarak gülüyordu.</p>

    <p><em>Artık diğer yeminlerle bağlanmış olmadığımda,</em> diye düşündü. <em>Yenidendoğan Ejder’in yapması gereken şeyi yaptığından emin olduğumda, belki zaman bulabilirim. Artık bu arayışın sona ermesini dört gözle bekliyorum.</em> Ne olağanüstü.</p>

    <p>“Yatmalısın Siuan,” dedi Bryne.</p>

    <p>“Daha erken,” dedi Siuan.</p>

    <p>“Evet, ama gün batıyor. Üç günde bir, çok erken yatıyorsun ve şiltenin minderleri arasına gizlediğin o tuhaf yüzüğü takıyorsun.” Adam masasının üzerinde bir sayfayı çevirdi. “Lütfen Amyrlin’e saygılarımı ilet.”</p>

    <p>Siuan ağzı bir karış açık, ona bakakaldı. Adamın <em>Tel’aran’rhiod</em>’dan haberi olamazdı, değil mi? Onu memnunlukla gülümserken yakaladı. Eh, belki <em>Tel’aran’rhiod</em>’u bilmiyordu, ama yüzüğün ve programının Egwene ile iletişim kurmakla bir ilgisi olduğunu tahmin etmişti açık ki. Sinsi. Bryne o geçerken kâğıtların üzerinden ona baktı. Gözlerinde bir ışıltı vardı.</p>

    <p>“Çekilmez adam,” diye mırıldandı Siuan şiltesinin üzerine oturup, ışık küresini yok ederek. Sonra mahcup mahcup <em>ter’angreal</em> yüzüğü çıkardı ve boynuna taktı, sırtını Bryne’a döndü ve uzanıp uyumaya çalıştı. Üç günde bir, geceleyin yorulmuş olmak için erken kalkmaya özen gösteriyordu. Egwene kadar kolay uyuyabilmeyi diliyordu.</p>

    <p>Çekilmez... <em>çekilmez</em> adam! Hıncını alabilmek için bir şeyler yapmak zorundaydı. Yatak örtülerinin arasında fareler. Bu iyi bir intikam olurdu.</p>

    <p>Uzun süre yattı, ama sonunda, uygun bir intikam fikri ile hafifçe gülümseyerek uykuya dalmayı başardı. <em>Tel’aran’rhiod</em>’da uyandığında üzerinde utanç verici, bedenini zar zor örten bir kombinezondan başka şey yoktu. Siuan ciyakladı ve yoğunlaşarak bunun yerine hemen yeşil bir elbise getirdi. Yeşil? Neden yeşil? Onu mavi yaptı. Işık! Siuan her gelişigüzel düşünceyle giysilerinin değişmesini engelleyemezken, Egwene <em>Tel’aran’rhiod</em>’da işleri kontrol etme konusunda nasıl bu kadar başarılı olabiliyordu? Siuan’ın orijinali kadar iyi iş görmeyen bu düşük kaliteli <em>ter’angreal</em>’i kullanmak zorunda olmasıyla ilgili olmalıydı. Kendisini gören diğerlerine, daha az maddesel görünmesine sebep oluyordu.</p>

    <p>Aes Sedai kampının ortasında, çadırların arasında duruyordu. Çadırların kapakları bir an açık, bir sonrakinde kapalı oluyordu. Gökyüzü haşin, ama tuhaf bir biçimde sessiz bir fırtınayla bozulmuştu. İlginç, ama <em>Tel’aran’rhiod</em>’da her şey genellikle tuhaftı. Gözlerini yumdu ve Beyaz Kule’de, Çömezler Sorumlusu’nun çalışma odasında olmayı diledi. Gözlerini açtığında oradaydı. Sağlam bir çalışma masası ve dayak için bir bankosu olan küçük, ahşap panelli bir oda.</p>

    <p>Orijinal yüzüğü kullanabilmeyi diliyordu, ama Temsilciler onu dikkatle saklıyordu. Babasının hep dediği gibi, küçük bir balık yakalamış olsa bile şükretmeliydi. Hiç yüzüğü de olmayabilirdi. Temsilciler bu yüzüğün yakalandığında Leane’in üzerinde olduğunu sanıyordu.</p>

    <p>Leane iyi miydi? Sahte Amyrlin her an idam seçeneğine gidebilirdi. Siuan Elaida’nın ne kadar hınçlı olabileceğini çok iyi biliyordu; zavallı Alric’i düşündükçe hâlâ içine bir acı saplanıyordu. Elaida, alaşağı ettiği kadın gerektiği gibi makamından indirilmeden önce, soğukkanlılıkla bir Muhafız’ı öldürdüğü için tek bir an vicdan azabı hissetmiş miydi acaba?</p>

    <p>“Bir kılıç mı Siuan?” diye sordu aniden Egwene’in sesi. “Bu yeni.”</p>

    <p>Siuan bakışlarını indirdi ve kendini elinde, büyük olasılıkla Elaida’nın kalbi için düşünülmüş kanlı bir kılıç tutarken bularak şok geçirdi. Kılıcı yok etti, sonra Egwene’e baktı. Kız Amyrlin gibi görünüyordu, üzerinde muhteşem bir altın elbise vardı, kahverengi saçları girift bir biçimde taranmış, incilerle süslenmişti. Yüzü henüz yaşı belirsizliği kazanmamıştı, ama Egwene Aes Sedailerin dingin sakinliği konusunda <em>çok</em> iyi olmaya başlamıştı. Aslında, yakalandığından beri gözle görülür bir biçimde gelişmişti.</p>

    <p>“İyi görünüyorsun Anne,” dedi Siuan.</p>

    <p>“Teşekkür ederim,” dedi Egwene hafif bir gülümsemeyle. Siuan’ın yanındayken, asıl kişiliğini başkalarının yanında olduğundan daha fazla gösteriyordu. Egwene’in olduğu yere varabilmek için Siuan’ın derslerinden ne kadar faydalandığını ikisi de biliyordu.</p>

    <p><em>Ama muhtemelen zaten oraya varacaktı,</em> diye itiraf etti Siuan. <em>Belki bu kadar çabuk değil.</em></p>

    <p>Egwene içinde bulundukları odaya bakındı, sonra hafifçe yüzünü buruşturdu. “Son seferinde bu mekânı benim seçtiğimi biliyorum, ama yakınlarda bu odayı yeterince gördüm. Seninle çömezlerin yemek salonunda buluşalım.” Kayboldu.</p>

    <p>Tuhaf bir seçimdi, ama büyük olasılıkla istenmeyen kulaklardan saklanmak içindi. Gizli toplantılarda <em>Tel’aran’rhiod</em>’u kullanan yalnızca Siuan ve Egwene değildi. Siuan gözlerini yumdu –buna gerek yoktu, ama işini kolaylaştırır gibiydi– ve dizi dizi sıraları ve çıplak duvarları ile çömezlerin yemek salonunu gözlerinin önüne getirdi. Gözlerini açtığında oradaydı. Egwene de öyle. Amyrlin oturdu ve arkasında görkemli bir koltuk belirerek onu zarifçe yakaladı. Siuan bu kadar karmaşık bir şey yapabileceğine güvenmiyordu; o basitçe, sıralardan birine oturdu.</p>

    <p>“Bence daha sık buluşmaya başlamak isteyebiliriz Anne,” dedi Siuan, parmaklarını masanın üzerinde tıkırdatarak düşüncelerini düzene koyarken.</p>

    <p>“Öyle mi?” diye sordu Egwene sırtını dikleştirerek. “Bir şey mi oldu?”</p>

    <p>“Pek çok şey,” dedi Siuan, “ve korkarım bazıları geçen hafta tutulmuş balık kadar bayat kokuyor.”</p>

    <p>“Anlat.”</p>

    <p>“Terkedilmişlerden biri kampımızdaydı,” dedi Siuan. <em>Bunu</em> çok sık düşünmek istemiyordu. Bilgi tüylerini diken diken ediyordu.</p>

    <p>“Ölen oldu mu?” diye sordu Egwene, gözleri çelik gibi görünse de sakin bir sesle.</p>

    <p>“Hayır, Işık’a şükürler olsun,” dedi Siuan. “Zaten bildiklerin dışında olmadı. Bağlantıyı Romanda yaptı. Egwene, o yaratık bir süredir bizimleydi, saklanıyordu.”</p>

    <p>“Kim?”</p>

    <p>“Delana Mosalaine,” dedi Siuan. “Ya da hizmetçisi Halima. Büyük olasılıkla Halima, çünkü Delana’yı uzun zamandır tanıyorum.” Egwene’in gözleri hafifçe irileşti. Halima Egwene’e hizmet etmişti. Terkedilmişlerden biri Egwene’e dokunmuştu. Haberi iyi karşıladı. Tıpkı bir Amyrlin gibi.</p>

    <p>“Ama Anaiya bir erkek tarafından öldürülmüştü,” dedi Egwene. “O katiller farklı mıydı?”</p>

    <p>“Hayır. Anaiya bir erkek tarafından öldürülmedi, <em>saidin</em> kullanan bir kadın tarafından öldürüldü. Öyle olmalı –mantıklı gelen tek açıklama bu.”</p>

    <p>Egwene yavaşça başını salladı. Karanlık Varlık söz konusu olduğunda her şey mümkündü. Siuan tatmin ve gururla gülümsedi. Bu kız Amyrlin olmayı öğreniyordu. Işık, kız Amyrlin’di.</p>

    <p>“Dahası var mı?” diye sordu Egwene.</p>

    <p>“Bu konuda yok,” dedi Siuan. “Ne yazık ki bizden kaçtılar. Onları keşfettiğimiz gün ortadan kayboldular.”</p>

    <p>“Acaba onları uyaran ne oldu?”</p>

    <p>“Eh, bu, sana anlatmam gereken şeylerden biriyle ilgili.” Siuan derin bir nefes aldı. En kötüsünü söylemişti, ama bu, bir sonraki kısmı kabullenmek daha kolay olmayacaktı. “O gün Salon’da bir toplantı yapıldı ve Delana da katıldı. O toplantıda bir Asha’man kampta yönlendirebilen biri olduğunu sezdiğini söyledi. Kadını bunun uyardığını düşünüyoruz. Bağlantıyı Delana kaçtıktan sonra yapabildik. Bu, arkadaşının <em>saidin</em> yönlendirebilen bir kadınla karşılaştığını söyleyen aynı Asha’man’dı.”</p>

    <p>“Peki neden kampta bir Asha’man vardı?” diye sordu Egwene soğuk bir sesle.</p>

    <p>“Elçi olarak gönderilmişti,” diye açıkladı Siuan. “Yenidendoğan Ejder’den. Anne, öyle görünüyor ki al’Thor’u takip eden adamlardan bazıları Aes Sedailerle bağ kurmuş.”</p>

    <p>Egwene tek bir sefer gözlerini kırptı. “Evet. Bu konuda söylentiler duydum. Abartılı olduklarını ummuştum. Bu Asha’man, Rand’a böyle bir rezalete girişmek için kimin izin verdiğini söyledi mi?”</p>

    <p>“O Yenidendoğan Ejder,” dedi Siuan yüzünü buruşturarak. “İzne <em>ihtiyacı</em> olduğunu hissettiğini sanmıyorum. Ama hakkını yememek lazım, başta bunun olduğunu bilmiyormuş. Adamlarının bağ kurduğu kadınlar Elaida tarafından Siyah Kule’yi yok etmek için gönderilmişler.”</p>

    <p>“Evet.” Egwene sonunda duygularını biraz gösterdi. “Demek söylentiler doğru. Fazlasıyla doğru.” Güzel elbisesi şeklini korudu, ama Aiel giysileri gibi koyu kahverengiye dönüştü. Egwene değişimi fark etmemiş göründü. “Elaida’nın felaketlerle dolu hükümranlığı bitmeyecek mi?”</p>

    <p>Siuan başını iki yana salladı. “Al’Thor’un adamlarının bağ kurduğu kadınlara karşılık olarak, bize kırk yedi Asha’man’la bağ kurmamız önerildi. Adil bir değiş tokuş sayılmaz, ama Salon yine de öneriyi kabul etmeye karar verdi.”</p>

    <p>“Verseler de olur,” dedi Egwene. “Ejder’in budalalıklarıyla daha sonra ilgileneceğiz. Belki adamları doğrudan emir almadan hareket ettiler, ama sorumluluğu Rand almalı. Erkekler. Kadınlarla bağ kuruyor!”</p>

    <p>“<em>Saidin</em>’in temizlendiğini iddia ediyorlar,” dedi Siuan.</p>

    <p>Egwene tek kaşını kaldırdı, ama itiraz etmedi. “Evet,” dedi, “bunun mantıklı bir ihtimal olduğunu düşünüyorum. Doğrulama gerekecek elbette. Ama leke her şey kazanılmış gibi görünürken geldi; neden her şey saf deliliğe dönüşüyormuş gibi görünürken gitmesin?”</p>

    <p>“Bu şekilde düşünmemiştim,” dedi Siuan. “Eh, ne yapmalıyız Anne?”</p>

    <p>“Bırak Salon ilgilensin bununla,” dedi Egwene. “İşler kontrolleri altında gibi görünüyor.”</p>

    <p>“Sen geri dönene kadar kontrolleri altında tutsalar iyi olur Anne.”</p>

    <p>“Zamanı gelince döneceğim,” dedi Egwene. Arkasına yaslandı ve ellerini kucağında kenetledi. Bir şekilde, yüzünün düşündürdüğünden çok daha yaşlı görünüyordu. “Şimdilik benim işim burada. Salon’un işleri gerektiği gibi yaptığından emin olmalısın. Sana çok güveniyorum.”</p>

    <p>“Bunu takdir ediyorum Anne,” dedi Siuan kızgınlığını kendine saklayarak. “Ama onlar üzerindeki kontrolümü kaybetmeye başladım. Lelaine ikinci Amyrlin olarak yer yapmaya başladı –ve bunu, seni destekliyormuş gibi yaparak başarıyor. Senin adına hareket ediyormuş gibi görünmenin işine yaradığını gördü.”</p>

    <p>Egwene dudaklarını büzdü. “Terkedilmiş’i onun keşfettiği düşünülürse, avantajı Romanda’nın kullanacağını sanırdım.”</p>

    <p>“Sanırım avantajı kullanmayı düşündü,” dedi Siuan, “ama zaferinin keyfini çıkarmakla çok zaman harcadı. Lelaine büyük çaba göstererek Amyrlin’in yaşamış en adanmış hizmetkârı oldu. Nasıl konuştuğuna bakarak, sen ve o en yakın sırdaşmışsınız sanırsın! Beni maiyetine aldı ve ne zaman Salon toplansa, ‘Egwene bunu istedi,’ ve, ‘Bunu yaptığımızda Egwene’in ne dediğini hatırlayın,’ lafları gırla gidiyor.”</p>

    <p>“Akıllıca,” dedi Egwene.</p>

    <p>“Çok,” dedi Siuan içini çekerek. “Ama içlerinden birinin sonunda diğerinin tepesine çıkacağını biliyorduk. Onun dikkatini devamlı Romanda’ya çeviriyorum, ama onu daha ne kadar oyalayabileceğimi bilmiyorum.”</p>

    <p>“Elinden geleni yap,” dedi Egwene. “Ama Lelaine dikkatinin dağıtılmasına izin vermezse endişelenme.”</p>

    <p>Siuan kaşlarını çattı. “Ama senin yerine göz dikti!”</p>

    <p>“Göz diktiği yeri dayanak alıyor,” dedi Egwene gülümseyerek. Sonunda elbisenin kahverengi olduğunu fark etti ve sözlerine ara vermeden bir anda eski haline getirdi. “Lelaine’in oynadığı kumar, ancak ben geri dönmezsem işe yarar. Yetke kaynağı olarak <em>beni</em> kullanıyor. Geri döndüğümde, benim önderliğimi kabul etmekten başka seçeneği olmayacak. Tüm çabasını beni yükseltmek için kullanmış olacak.”</p>

    <p>“Peki, geri dönmezsen Anne?” diye sordu Siuan usulca.</p>

    <p>“O zaman Aes Sedailer için, güçlü bir önderleri olması daha iyi olacak,” dedi Egwene. “Gücü kazanan Lelaine olmuşsa, öyle olsun.”</p>

    <p>“Geri dönmeyeceğinden <em>emin olmak</em> için iyi bir sebebi var, biliyorsun,” dedi Siuan. “En azından, aleyhine kumar oynuyor.”</p>

    <p>“Eh, bunun için onu suçlayamayız.” Egwene gardını indirerek yüzünü buruşturdu. “Dışarıda olsam, ben de aleyhime oynardım. Onunla başa çıkman lazım Siuan. Dikkatimin dağılmasına izin veremem. Burada bu kadar çok başarı potansiyeli görürken değil, başarısızlığın bedeli çok daha fazlayken değil.”</p>

    <p>Siuan Egwene’in çenesindeki o inatçı ifadeyi biliyordu. Onu bu gece ikna etmek imkânsızdı. Siuan bir sonraki görüşmelerinde denemek zorunda kalacaktı.</p>

    <p>Her şey –<em>saidin</em>’in temizlenmesi, Asha’manlar, Kule’nin dağılması– onu huzursuz edici bir biçimde ürpertiyordu. Hayatı boyunca bunlar için hazırlanmış olsa da, yine de sonunda gelmiş olmaları onu altüst ediyordu. “Son Savaş gerçekten geliyor,” dedi Siuan kendi kendine konuşurcasına.</p>

    <p>“Öyle,” dedi Egwene ciddi bir sesle.</p>

    <p>“Ve onunla, eski gücümden yoksun yüzleşeceğim,” dedi Siuan yüzünü buruşturarak.</p>

    <p>“Eh, belki Kule yine bütün olduğunda sana bir <em>angreal</em> buluruz,” dedi Egwene. “Gölge’ye karşı at sürerken her şeyi kullanıyor olacağız.”</p>

    <p>Siuan gülümsedi. “Bu güzel olurdu, ama gerekli değil. Sırf alışkanlıktan homurdanıyorum sanırım. Aslında ben... yeni durumumla başa çıkmayı öğreniyorum. Bazı avantajları olduğunu gördükten sonra alışmak o kadar zor değil.”</p>

    <p>Egwene daha zayıf olmanın ne tür avantajları olabileceğini düşünmeye çalışırmış gibi kaşlarını çattı. Sonunda başını iki yana salladı. “Elayne bir seferinde Kule’de, güç nesneleri ile dolu bir odadan bahsetmişti bana. Onun gerçekten var olduğunu varsayıyorum?”</p>

    <p>“Elbette,” dedi Siuan. “Bodrumdaki depo. Bodrumun ikinci katında, kuzeydoğu tarafında. Sade tahta bir kapısı olan küçük bir odadır, gözden kaçırman imkânsız. Koridorda kilitli olan tek kapı.”</p>

    <p>Egwene kendi kendine başını salladı. “Eh, Elaida’yı kaba güçle alt etmem imkânsız. Yine de, bunu bilmek güzel. Raporlamak istediğin başka olağanüstü bir şey var mı?”</p>

    <p>“Şu anda değil Anne,” dedi Siuan.</p>

    <p>“O zaman geri dön ve biraz uyu.” Egwene duraksadı. “Ve bir daha, iki gün sonra görüşeceğiz. Burada, çömezlerin yemek salonunda, ama şehirde buluşmaya başlamayı isteyebiliriz. Buraya güvenmiyorum. Kampımızda bir Terkedilmiş yaşadıysa, babamın hanının yarısı üzerine iddiaya girerim ki, Beyaz Kule’de de casusluk eden bir tane vardır.”</p>

    <p>Siuan başını salladı. “Pekâlâ.” Gözlerini yumdu ve biraz sonra kendini Bryne’ın çadırında gözlerini kırpıştırarak uyanırken buldu. Mum sönmüştü, Bryne’ın çadırın diğer tarafındaki şiltesinde sessizce nefes alıp verdiğini duyabiliyordu. Doğrulup oturdu ve ona baktı, ama çadır fazla karanlıktı, gölgelerden başka bir şey görünmüyordu. Tuhaf bir biçimde, Terkedilmişler ve Asha’manlar hakkında konuştuktan sonra iri yarı generalin varlığı onu rahatlatıyordu.</p>

    <p><em>Raporlanacak başka olağandışı bir şey var mı Egwene?</em> diye düşündü Siuan aylak aylak. Kalkıp paravanın arkasında elbisesini çıkarıp geceliğini giydi. <em>Sanırım âşığım. Bu yeterince olağandışı mı?</em> Ona, lekenin temizlenmesinden ya da <em>saidin</em> yönlendirebilen bir kadından daha tuhaf geliyordu.</p>

    <p>Başını iki yana sallayarak düş <em>ter’angreal</em>’ini gizli yerine koydu, sonra battaniyelerinin altına büzüldü.</p>

    <p>Bu seferlik fareleri boş verecekti.</p>
  </div>
</body>
</html>