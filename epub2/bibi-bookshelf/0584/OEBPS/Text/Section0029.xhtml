<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="19. Kumarlar">19<br/>
    Kumarlar</h1>

    <p>Kaos. Tüm dünya kaos içindeydi.</p>

    <p>Tuon ellerini arkasında kavuşturmuş, Ebou Dar’daki sarayda, görüşme odasının balkonunda duruyordu. Saray bahçelerinde –şehirde pek çok yüzey gibi, beyaz badanalı parke taşlarıyla kaplıydı– altın ve siyah renklere bürünmüş bir grup Altaralı silahlı adam iki subayın bakışları altında saf tutmaya çalışıyordu. Onların ötesinde şehir merkezi yükseliyordu; renkli şeritlerle süslenmiş beyaz kubbeler, beyaz minarelerle birlikte yükseliyordu.</p>

    <p>Düzen. Burada, Ebou Dar’da düzen vardı, hatta şehir dışındaki çadır ve araba kaplı alanlarda bile. Seanchan askerler devriye geziyor, huzuru koruyordu; Rahad’ı temizleme planları vardı. İnsanların fakir olması, kanunsuz yaşamaları için sebep –ya da bahane– değildi.</p>

    <p>Ama bu şehir fırtınalı bir dünyada düzenli kalabilen minik, minicik bir köşeydi. İmparatoriçe öldükten sonra Seanchan’ın kendisi iç savaşla bölünmüştü. <em>Corenne</em> gelmişti, ama Artur Şahinkanadı’nın topraklarının yeniden fethi süreci, doğuda Yenidendoğan Ejder, kuzeyde Doman orduları tarafından engellendiğinden yavaş ilerliyordu. Tuon hâlâ Korgeneral Turan’dan haber bekliyordu, ama işaretler iyi değildi. Galgan sonucun onları şaşırtabileceğini savunuyordu, ama Tuon Turan’ın durumunu haber aldığı saatte siyah bir güvercin görmüştü. Alamet açıktı. Adam canlı dönmeyecekti.</p>

    <p>Kaos. Tuon, sadık Karede’nin kan kırmızısı ve koyu –neredeyse siyah– renklerdeki kalın zırhı içinde dikildiği yere baktı. Uzun boylu bir adamdı, kare yüzü de üzerindeki zırh kadar katıydı. Bugün –Tuon’un Ebou Dar’a döndüğü gün– yanında iki düzine Ölümnöbeti Askeri, altı Ogier Bahçıvan vardı ve hepsi duvarların dibine dizilmişti. Yüksek tavanlı, beyaz sütunlu odanın kenarlarında duruyorlardı. Karede kaosu seziyordu ve onun Tuon’u yeniden ele geçirmesine izin vermemeye kararlıydı. Kaos en çok, onun neleri etkileyip neleri etkilemeyeceği konusunda varsayımlarda bulunmaya başlarsanız ölümcül olurdu. Burada, Ebou Dar’da, Tuon’un canını almaya kararlı bir hizip biçiminde kendini göstermişti.</p>

    <p>Tuon yürümeyi öğrendiği günden beri suikastlardan kaçıyordu ve hepsinden canlı kurtulmuştu. Onları bekliyordu. Bir açıdan, onlar sayesinde canlı hissediyordu. Sizi öldürmek için suikastçılar gönderilmese, güçlü olduğunuzu nereden anlayacaktınız?</p>

    <p>Ama Suroth’un ihaneti... Öncellerin önderi hain olursa, bu gerçekten de kaos demekti. Dünyayı düzene kavuşturmak çok, çok zor olacaktı. Belki imkânsız.</p>

    <p>Tuon sırtını dikleştirdi. İmparatoriçe olmasına seneler olduğunu düşünmüştü. Ama görevini yapacaktı.</p>

    <p>Balkondan döndü ve onu bekleyen kalabalıkla yüzleşmek üzere görüşme odasına girdi. Kan’dan olan diğerleri gibi, o da İmparatoriçe’nin yasını tutmak için yüzünü küllerle boyamıştı. Tuon annesine pek sevgi beslememişti, ama bir İmparatoriçe için sevgi gerekli değildi. O düzen ve istikrar sağlardı. Tuon bunu, ağırlık omuzlarına çöktüğünde anlamaya başlamıştı.</p>

    <p>Oda dikdörtgen şeklinde ve genişti, sütunların arasındaki şamdanlarla aydınlatılmıştı ve arkadaki geniş balkondan parlak güneş ışığı geliyordu. Tuon, parlak beyaz seramikleri tercih ettiğinden, odadaki kilimlerin kaldırılmasını emretmişti. Tavan, denizde balıkçılar, berrak havada martılar betimleyen resimlerle bezenmişti ve duvarlar yumuşak mavi renkteydi. On <em>da’covale</em>’den oluşan bir grup Tuon’un sağında, şamdanların önünde diz çökmüştü. İncecik kostümleri içinde emir bekliyorlardı. Suroth aralarında değildi. O işi Ölümnöbeti Askerleri ele almıştı; en azından kadının saçları uzayana kadar.</p>

    <p>Tuon odaya girer girmez sıradan insanların tamamı dizleri üzerinde eğilerek alınlarını yere dokundurdular. Kandan olanlar diz çökerek başlarını eğdiler.</p>

    <p><em>Da’covale</em>’lerin karşısında, odanın diğer tarafında, kırmızı fon üzerinde gümüş şimşekler olan etekler giymiş Lanelle ve Melitene diz çökmüşlerdi. Tasmalı <em>damane</em>’leri başlarını eğerek diz çökmüşlerdi. Tuon’un kaçırılması pek çok <em>damane</em> için dayanılmaz olmuştu; onun yokluğunda avunmaz bir biçimde ağlamışlardı.</p>

    <p>Görüşme sandalyesi göreceli olarak sadeydi. Kolları ve sırtı siyah kadife kaplı tahta bir sandalye. Tuon, kopkoyu deniz mavisi pilili elbise içinde, beyaz pelerini arkasında dalgalanarak gidip oturdu. O oturur oturmaz odadaki insanlar itaatkâr duruşlarından doğruldular –<em>da’covale</em>’ler dışında, onlar diz çökmeye devam ettiler. Selucia ayağa kalktı ve sandalyenin yanına geçti. Altın rengi saçlarının sağ tarafını örmüştü ve sol tarafı tıraşlanmıştı. Kan’dan olmadığından kül sürünmemişti, ama kolundaki beyaz bant –tüm İmparatorluk’ta olduğu gibi– İmparatoriçe’nin yasının tuttuğunu gösteriyordu.</p>

    <p>Tuon’un sekreteri ve gizli Eli Yuril sandalyenin diğer yanına geçmişti. Ölümnöbeti Askerleri, kara zırhları güneş ışığında parlayarak, belli etmeden çevresini aldılar. Son zamanlarda özellikle koruyucu davranıyorlardı. Tuon, son olayları düşünerek, onları suçlayamıyordu.</p>

    <p><em>İşte buradayım,</em> diye düşündü, <em>kudretle kuşatılmışım,</em> damane<em>’ler bir yanda, Ölümnöbeti Askerleri diğer yanda. Ama Matrim’in yanında hissettiğimden daha güvende hissetmiyorum.</em> Onun yanında güvende hissetmesi ne tuhaftı.</p>

    <p>Tam önünde, arkadan gelen açık balkondan yansıyan ışıkta, Kan’dan olanlar vardı ve aralarında en yüksek rütbelisi Kumandan General Galgan’dı. Adam bugün zırhını takmıştı. Göğüs plakası lacivertti, ama o kadar koyuydu ki, siyah sanılabilirdi. Bembeyaz saçlarının iki yanı tıraşlanmıştı, üstü sorguç biçimindeydi ve omuzlarına dek örülmüştü, çünkü adam Yüksek Kan’dandı. Yanında düşük Kan’ın iki üyesi vardı –Bayrak-Generali Najirah ve Bayrak-Generali Yamada– ve asil olmayan pek çok subay. Tuon’la göz göze gelmemeye dikkat ederek, sabırla bekliyorlardı.</p>

    <p>Kan’ın başka üyelerinden bir grup, Tuon’un eylemlerine tanık olmak amacıyla, birkaç adım geride duruyorlardı. Sırım gibi Faverde Nothish ve Amenar Shumada başlarını çekiyordu. İkisi de önemliydi –tehlikeli olabilecek kadar önemli. Tuon düşerse, herhangi biri İmparatoriçe olabilirdi. Ya da İmparator.</p>

    <p>Seanchan’daki savaş çabuk bitmeyecekti; ama bittiğinde, muzaffer olan kuşkusuz Kristal Taht’a da oturacaktı. O zaman Seanchan İmparatorluğu’nun, bir okyanusla bölünmüş, ama bir diğerini fethetme arzusunda birleşen iki önderi olacaktı. İkisi de diğerinin yaşamasına izin veremezdi.</p>

    <p><em>Düzen,</em> diye düşündü Tuon, mavi boyalı tırnağıyla siyah kolçağı tıkırdatarak. <em>Düzen benden yayılmalı. Fırtınaya tutulanlara sakin hava getireceğim.</em></p>

    <p>“Selucia benim Gerçeksöyleyenim,” diye bildirdi odaya. “Kan arasında bilinsin.”</p>

    <p>Bildiri bekleniyordu. Selucia kabul ederek başını eğdi, ama aslında Tuon’a hizmet etmek, onu korumak dışında herhangi bir konum istemiyordu. Bu konumu memnunlukla karşılamamıştı. Ama aynı zamanda dürüst ve doğrudandı; kusursuz bir Gerçeksöyleyen olacaktı.</p>

    <p>En azından bu sefer, Tuon Gerçeksöyleyeninin Terkedilmişlerden biri olmadığından emin olabilirdi.</p>

    <p>Falendre’nin hikâyesine inanıyor muydu bu durumda? İnanılırlık sınırlarını zorluyordu; Matrim’in karanlıkta saklanan hayali yaratıklarla dolu süslü hikâyelerine benziyordu. Diğer yandan, diğer <em>sul’dam</em> ve <em>damane</em>’ler Falendre’nin hikâyesini doğrulamıştı.</p>

    <p>En azından bazı gerçekler açıktı. Anath, Suroth’la birlikte çalışıyordu. Suroth –ikna edilmesinin ardından– Terkedilmişlerden biriyle görüştüğünü açıklamıştı. Ya da en azından, onlardan biriyle görüştüğünü düşünüyordu. Terkedilmiş’in Anath olduğunu bilmiyordu, ama bu bilgiyi inanılır bulmuştu.</p>

    <p>Terkedilmiş olsa da olmasa da Anath, Tuon kılığına girerek Yenidendoğan Ejder’le görüşmüştü. Sonra onu öldürmeye çalışmıştı. <em>Düzen,</em> diye düşündü Tuon yüzünü ifadesiz tutarak. <em>Ben düzeni temsil ediyorum.</em></p>

    <p>Tuon hızla, Gerçeksöyleyen olarak ek sorumluluğunun yanı sıra hâlâ Tuon’un sesi –ve gölgesi– olan Selucia’ya işaret etti. Ondan çok daha düşük olanlara emir verirken, Tuon sözleri Selucia’ya aktaracak, Selucia onları dile getirecekti.</p>

    <p>“Onu içeri göndermen gerekiyor,” dedi Selucia tahtın yanında oturan <em>da’covale</em>’ye. Adam aşağılara kadar eğilerek alnını yere dokundurdu, sonra büyük odanın diğer ucuna seğirtti ve kapıyı açtı.</p>

    <p>Altara Kralı, Mitsobar Evi’nin Yüksek Makamı Beslan, siyah saçları ve gözleri olan ince bir gençti. Altaralılar arasında olağan olan zeytin rengi tene sahipti, ama Kan’ın tercih ettiği giysileri giymeye başlamıştı. Bol, sarı pantolon, göğsünün yalnızca yarısına gelen yüksek yakalı ceket, altında sarı gömlek. Kan odanın ortasında açık bir geçiş yolu bırakmıştı. Beslan bakışlarını yere dikerek burada yürüdü. Tahtın önündeki dilekçe yerine geldiğinde dizleri üzerine çöktü ve iyice eğildi. Başındaki ince altın taç dışında, kusursuz bir sadık uyruk imgesi.</p>

    <p>Tuon Selucia’ya bir jest yaptı.</p>

    <p>“Kalkman isteniyor,” dedi Selucia.</p>

    <p>Beslan kalktı, ama bakışlarını kaldırmadı. Adam iyi bir oyuncuydu.</p>

    <p>“Dokuz Ayın Kızı kaybınız için baş sağlığı diliyor,” dedi Selucia ona.</p>

    <p>“Ben de kaybı için ona baş sağlığı diliyorum,” dedi adam. “Seanchan halkının hissettiği büyük yangın karşısında benim acım yalnızca bir mum alevi.”</p>

    <p>Adam kendini <em>fazla</em> küçük düşürüyordu. O bir kraldı; bu kadar eğilmesi gerekmiyordu. Sonuçta, Kan’dan olan pek çok kişiye denkti.</p>

    <p>Tuon onun sırf yakında İmparatoriçe olacak kadının karşısında uysal davrandığını düşünebilirdi. Ama casuslar ve söylentiler aracılığıyla, adamın huyu hakkında çok şey öğrenmişti.</p>

    <p>“Dokuz Ayın Kızı görüşmelere son vermenizin sebebini öğrenmek istiyor,” dedi Selucia, Tuon’un ellerinin nasıl oynadığına bakarak. “Halkınızın kralları ile görüşememesini can sıkıcı buluyor. Annenizin ölümü şok edici olduğu kadar trajikti de, ama krallığınızın size ihtiyacı var.”</p>

    <p>Beslan eğildi. “Lütfen ona iletin, kendimi kendisinin üstünde bir konuma yükseltmenin uygun olacağını düşünmedim. Nasıl hareket edeceğim konusunda kararsızım. Hakaret etmek istemedim.”</p>

    <p>“Bunun gerçek sebep olduğundan emin misiniz?” diye Seslendirdi Selucia. “Bize karşı bir isyan planladığınız ve başka görevlere zaman ayıramadığınız için olabilir mi?”</p>

    <p>Beslan iri iri açılmış gözlerle başını kaldırdı. “Majesteleri, ben...”</p>

    <p>“Daha fazla yalan söylemene gerek yok Tylin’in çocuğu,” dedi Tuon ona doğrudan. Oraya toplanmış Kan’dan şaşkınlık inlemeleri yükseldi. “General Habiger’e ve arkadaşın Lord Malalin’e söylediklerinden haberim var. Üç Yıldız’ın mahzenindeki sessiz toplantılarınızdan haberim var. Hepsini biliyorum Kral Beslan.”</p>

    <p>Oda sessizleşti ve Beslan bir anlığına başını eğdi. Sonra, şaşırtıcı şekilde, ayağa kalktı ve doğrudan Tuon’un gözlerine baktı. Tuon deminki uysal gencin bunu yapabileceğini sanmıyordu. “İzin vermeyeceğim şeyler arasında halkımın...”</p>

    <p>“Yerinde olsam dilimi tutardım,” diye sözünü kesti Tuon. “Zaten kum üzerinde duruyorsun.”</p>

    <p>Beslan duraksadı. Tuon onun gözlerindeki soruyu görebiliyordu. Tuon onu idam etmeyecek miydi? <em>Seni öldürmek istesem,</em> diye düşündü, <em>çoktan ölmüş olurdun ve hançeri görmezdin bile.</em></p>

    <p>“Seanchan ayaklanmış durumda,” dedi Tuon onu süzerek. Adam sözleri karşısında şok olmuş göründü. “Ah, bunu görmezden geleceğimi mi sanıyordun, Beslan? İmparatorluğum çevremde yıkılırken ben yıldızlara bakmakla tatmin olmayacağım. Gerçek kabul edilmeli. Annem öldü. İmparatoriçe yok.</p>

    <p>“Bununla birlikte, <em>Corenne</em> güçleri burada, okyanusun bu yakasında konumumuzu korumak için <em>fazlasıyla</em> yeterli ve buna Altara dahil.” Bir <em>kontrol,</em> bir <em>kararlılık</em> hissi vermeye çalışarak öne değildi. Annesi bunu her zaman yapabiliyordu. Tuon annesinin boyuna sahip değildi, ama o haleye ihtiyacı olacaktı. Diğerleri, sırf onun huzuruna girdiklerinde bile, daha güvende hissetmeliydi.</p>

    <p>“Bu gibi zamanlarda,” diye devam etti Tuon, “isyan tehditlerine tahammül edilemez. Pek çok kişi İmparatorluk’un zayıflığında fırsat görecek ve onların bölücü didişmeleri –eğer kontrol altında tutulmazsa– hepimizin sonu olur. Bu yüzden katı olmalıyım. Çok katı. Bana meydan okuyanlara karşı.”</p>

    <p>“O zaman neden,” dedi Beslan, “hâlâ yaşıyorum?”</p>

    <p>“İsyanını planlamaya İmparatorluk’taki olaylar öğrenilmeden <em>önce</em> başladın.”</p>

    <p>Adam şaşkınlık içinde kaşlarını çattı.</p>

    <p>“İsyanına Suroth buradayken başladın,” dedi Tuon, “annen hâlâ kraliçeyken. O zamandan bu yana çok şey değişti Beslan. Çok şey. Bu gibi zamanlarda, büyük başarı potansiyeli vardır.”</p>

    <p>“Güç hırsım olmadığını bilmelisiniz,” dedi Beslan. “Tek istediğim halkımın özgürlüğü.”</p>

    <p>“Bunu biliyorum,” dedi Tuon, dirsekleri sandalyesinin kollarında, ellerini önünde kenetleyip tırnakları boyalı parmaklarını kıvırarak. “Hâlâ hayatta olmanın diğer sebebi de bu. Mevki hırsı için isyan etmedin, sırf cehaletten isyan ettin. Yanlış yönlendirildin ve bu, doğru bilgileri aldığında değişebileceğin anlamına geliyor.”</p>

    <p>Adam kafası karışmış halde ona baktı. <em>Gözlerini indir, aptal. Küstahlıktan kamçılattırma kendini!</em> Beslan onun düşüncelerini duymuş gibi gözlerini kaçırdı, sonra yere dikti. Evet, Tuon bu adamı doğru değerlendirmişti.</p>

    <p>Tuon’un konumu ne kadar da kararsızdı! Evet, orduları vardı –ama Suroth’un saldırganlığı yüzünden çoğu püskürtülmüştü.</p>

    <p>Okyanusun bu yanındaki krallıkların hepsi eninde sonunda Kristal Taht’ın önünde eğilmek zorunda kalacaktı. Bütün <em>marath’damane</em>’ler tasmalanacak, bütün kral ve kraliçeler yeminleri edecekti. Ama Suroth durumu fazla zorlamıştı, özellikle de Turan’la ilgili fiyaskoda. Tek bir savaşta yüz bin adam kaybedilmişti. Delilik.</p>

    <p>Tuon’un Altara’ya <em>ihtiyacı</em> vardı. Ebou Dar’a ihtiyacı vardı. Beslan halkı arasında çok seviliyordu. Annesinin gizemli bir biçimde öldürülmesinin ardından onun kellesini kazığa geçirmek... Eh, Tuon Ebou Dar’da istikrar sağlayacaktı, ama bunu başarmak uğruna cepheleri askersiz bırakmak istemezdi.</p>

    <p>“Annenin ölümü bir kayıptı,” dedi Tuon. “O iyi bir kadındı. İyi bir kraliçe.”</p>

    <p>Beslan’ın dudakları gerildi.</p>

    <p>“Konuşabilirsin,” dedi Tuon.</p>

    <p>“Ölümü... açıklanamadı,” dedi Beslan. İma açıktı.</p>

    <p>“Öldürülmesine Suroth mu sebep oldu bilmiyorum,” dedi Tuon sesini yumuşatarak. “Kendisi öyle olmadığını iddia ediyor. Ama konu araştırılıyor. Annenin ölümünün ardında Suroth’un olduğu ortaya çıkarsa, bizzat taht, sen ve Altara’dan özür dileyecek.”</p>

    <p>Kan’dan bir inleme daha yükseldi. Tuon bir bakışla onları susturdu, sonra Beslan’a döndü. “Annenin ölümü gerçekten büyük bir kayıp. Onun yeminlerine sadık biri olduğunu bilmelisin.”</p>

    <p>“Evet,” dedi Beslan acı bir sesle. “Ve tahttan vazgeçti.”</p>

    <p>“Hayır,” dedi Tuon sertçe. “Taht sana ait. Bahsettiğim cehalet buydu. Halkına önderlik etmek <em>zorundasın.</em> Bir kralları olmalı. Senin görevini senin adına yapmak için ne zamanım ne arzum var.</p>

    <p>“Seanchanların ülkenize hâkim olmasının halkınızın tutsaklığı anlamına geldiğini varsayıyorsunuz. Bu doğru değil. Hükmümüzü kabul ettiklerinde daha özgür, daha güvende, daha güçlü olacaklar.</p>

    <p>“Senden yukarıda oturuyorum. Ama bu, bu kadar itici bir fikir mi? İmparatorluğun kudretiyle, Ebou Dar dışında sınırlarınızı koruyabilecek, topraklarınızda kol gezebileceksiniz. Halkından bahsediyorsun, değil mi? Eh, senin için bir şey hazırlanmasını emrettim.” Yana doğru başını salladı. Dal gibi bir <em>da’covale</em> deri bir çantayla öne çıktı.</p>

    <p>“İçinde,” dedi Tuon, “keşif kollarımın ve güvenlik güçlerimin toparladığı sayıları bulacaksın. Burayı işgalimiz sırasında işlenen suçlarla ilgili raporları kendi gözlerinle görebilirsin. Dönüş <em>öncesini</em> ve <em>sonrasını</em> karşılaştıran raporlar ve belgeler bulacaksın.</p>

    <p>“Ne öğreneceğini biliyorsun sanırım. İmparatorluk senin için bir kaynak Beslan. Güçlü, çok güçlü bir müttefik. Sana istemediğin tahtlar önererek sana hakaret etmeyeceğim. Seni halkın için istikrar, yiyecek ve koruma vadederek ikna edeceğim. Hepsinin karşılığında yalnızca sadakatini istiyorum.”</p>

    <p>Beslan çantayı tereddütle kabul etti.</p>

    <p>“Sana bir seçim öneriyorum Beslan,” dedi Tuon. “Dilersen idamı seçebilirsin. Seni <em>da’covale</em> yapmayacağım. Şerefle ölmene izin vereceğim ve yemin etmeyi reddettiğin, Seanchanları kabul etmemeyi seçtiğin için öldüğün ilan edilecek. Eğer bunu dilersen, izin veririm. Halkın meydan okuyarak öldüğünü öğrenecek.</p>

    <p>“Ya da onlara daha iyi hizmet etmeyi seçebilirsin. Yaşamayı seçebilirsin. Bunu yaparsan Yüksek Kan’a yükseltilirsin. Öne çıkarsın ve yapman gerektiği gibi halkının üzerinde hüküm sürebilirsin. Halkının işlerini <em>yönetmeyeceğime</em> söz veririm. Uygun görüldüğü üzere, ordularım için kaynak ve adam talep ederim ve senin sözün benimkine karşı olamaz. Bunun dışında, Altara’daki hükmün mutlak olur. Kan’dan hiç kimsenin senin iznin olmadan halkına emir verme, zarar verme, onları hapsetme hakkı olmaz.</p>

    <p>“Düşük Kan’a yükseltilmesi gerektiğini düşündüğün ailelerin bir listesini kabul ederim ve gözden geçiririm ve en az yirmisini yükseltirim. Altara okyanusun bu tarafında İmparatoriçe’nin kalıcı makamı olur. Bu şekilde, buradaki en güçlü krallık olur. Sen seç.”</p>

    <p>Kenetlediği parmaklarını çözerek öne eğildi. “Ama şunu anla. Bize katılmayı seçersen, bana yüreğini vereceksin, yalnızca sözünü değil. Yeminlerini görmezden gelmene izin vermeyeceğim. Sana bu şansı verdim, çünkü senin güçlü bir müttefik olabileceğine inanıyorum, belki Suroth’un çarpık ağları yüzünden yanlış yönlendirildiğine inanıyorum.</p>

    <p>“Karar vermek için bir günün var. İyi düşün. Annen bunun en iyi yol olacağını düşündü ve o bilge bir kadındı. İmparatorluk istikrar demek. İsyan yalnızca acı, açlık ve belirsizlik getirir. Bunlar yalnız kalınacak zamanlar değil Beslan.”</p>

    <p>Tuon arkasına yaslandı. Beslan ellerindeki çantaya baktı. Çekilme arzusunu ifade etmek için eğildi, ama dalgınmış gibi, hareketleri sarsaktı.</p>

    <p>“Gidebilirsin,” dedi Tuon ona.</p>

    <p>Beslan kalktı, ama gitmek üzere dönmedi. O ellerine ve çantaya bakarken oda sessizleşti. Tuon onun yüzündeki mücadeleyi okuyabiliyordu. Huzurdan çıkmasına izin verildiği için, onu dışarı çıkarmak için bir <em>da’covale</em> yaklaştı, ama Tuon elini kaldırarak hizmetkârı durdurdu.</p>

    <p>Tuon öne eğildi. Kan’ın pek çok üyesi ayak değiştirerek bekledi. Beslan çantaya bakıyordu. Sonunda kararlı bakışlarla başını kaldırdı. Sonra, yeniden diz çökerek herkesi şaşırttı.</p>

    <p>“Ben, Mitsobar Evi’nden Beslan, şimdi ve o beni kendi isteğiyle salıverene kadar sonsuza dek, Dokuz Ayın Kızı ve onun aracılığıyla Seanchan İmparatorluğu’na sadakatimi ve hizmetimi adıyorum. Topraklarım ve tahtım onundur ve onları onun eline bırakıyorum. Işık’ın huzurunda buna yemin ediyorum.”</p>

    <p>Tuon gülümsedi. Beslan’ın arkasında, Kumandan General Galgan öne çıkarak Kral’a hitap etti. “Bunu yapmanın doğru yolu bu değil...”</p>

    <p>Tuon bir jestle onu susturdu. “Bu halkın âdetlerimize uyum sağlamasını talep ediyoruz General,” dedi. “Bizim de onların bazı âdetlerine uyum sağlamamız uygun olur.” O yolların çoğuna uyum sağlamayacaklardı elbette. Ama bunu anlamasına izin verdiği için Anan Hanım’la yaptığı uzun sohbetlere minnettardı. Seanchanlar belki de, bu halka Seanchan itaat yeminleri ettirerek hata yapmışlardı. Matrim o yeminleri etmişti, ama zamanı geldiğinde pekâlâ göz ardı etmişti onları –ama Tuon’a verdiği sözleri tutacaktı ve adamları onun şerefli bir adam olduğu konusunda Tuon’u temin etmişti.</p>

    <p>Bir yemini bir diğerinden daha öncelikli görmeleri ne garipti. Bu insanlar bir tuhaftı. Ama Tuon onlara hükmetmek için, onları anlamak zorundaydı –ve Seanchan’a dönüşünden önce güç toplamak için onlara hükmetmesi gerekecekti.</p>

    <p>“Yeminin beni memnun etti Kral Beslan. Seni Yüksek Kan’a yükseltiyorum ve sana ve Evine, şimdi ve daima, Altara krallığı üzerinde hüküm hakkı veriyorum. İdare ve hükümet konusunda iraden yalnızca bizzat İmparatorluk Tahtı’nın altında olacak. Ayağa kalk.”</p>

    <p>Beslan titrek bacaklar üzerinde doğruldu. “<em>Ta’veren</em> olmadığınızdan emin misiniz Leydim?” diye sordu. “Çünkü buraya girerken bunu yapmayı beklemediğim kesin.”</p>

    <p><em>Ta’veren.</em> Bu insanlar ve aptalca batıl inançları! “Senden memnunum,” dedi Tuon ona. “Anneni çok kısa bir süre için tanıdım, ama onu oldukça becerikli buldum. Onun kalan tek oğlunu idam etmek zorunda kalmak hoşuma gitmezdi.”</p>

    <p>Beslan başını sallayarak bunu takdir ettiğini ifade etti. Kenarda, Selucia gizlice işaret etti: <em>Bunu iyi idare ettin. Belki geleneksel değil, ama büyük incelikle hallettin.</em></p>

    <p>Tuon’un içini sıcak bir gurur duygusu doldurdu. Beyaz saçlı General Galgan’a döndü. “General. Benimle konuşmak için beklediğini biliyorum ve sabrın övgüye değer. Şimdi düşüncelerini dile getirebilirsin. Kral Beslan, sen çekilebilir ya da kalabilirsin. Krallığında yaptığım halka açık görüşmelere katılmak senin hakkın ve katılmak için izne ya da davete ihtiyacın yok.”</p>

    <p>Beslan başını salladı, eğildi, ama izlemek üzere odanın kenarına çekildi.</p>

    <p>“Teşekkür ederim, En Yüksek Kız Evlat,” dedi Galgan saygıyla, öne çıkarak. Dışarıda, koridorda duran <em>so’jhin</em>’lerine el etti. İçeri girdiler –önce Tuon’un önünde yere kapandılar–, sonra hemen bir masa kurdular ve üzerine pek çok harita bıraktılar. Bir hizmetkâr Galgan’a bir deste getirdi. Adam onu taşıyarak Tuon’a yaklaştı. Karede bir anda Tuon’un sağında, Selucia ise solunda belirdi, ama Galgan saygılı bir mesafeyi korudu. Eğildi ve elindeki şeyi yere açtı. Ortasından kıvrımlı bir çizgiyle bölünmüş çember deseni taşıyan kırmızı bir bayraktı. Çemberin yarısı siyah, yarısı beyazdı.</p>

    <p>“Bu nedir?” diye sordu Tuon öne eğilerek.</p>

    <p>“Yenidendoğan Ejder’in sancağı,” dedi Galgan. “Bir haberciyle göndererek bir görüşme daha istedi.” Başını kaldırdı –Tuon ile göz göze gelmedi, ama düşünceli, endişeli yüzünü gösterdi.</p>

    <p>“Bu sabah kalktığımda,” dedi Tuon, “gökyüzünde üç kuleye benzeyen bir desen ve havada, yüksekte, onların arasından geçen bir şahin gördüm.”</p>

    <p>Odada bulunan, Kan’dan pek çok kişi takdirle başlarını salladılar. Yalnızca Beslan’ın kafası karışmış görünüyordu. Bu insanlar alametleri bilmeden nasıl yaşıyorlardı? Desen’in onlara verdiği, kadere dair görüntüleri anlamayı istemiyorlar mıydı? Şahin ve üç kule, zor seçimlerin yaklaştığına dair alametti. Cüret gerektiğine işaret ediyorlardı.</p>

    <p>“Yenidendoğan Ejder’in görüşme talebi hakkında ne düşünüyorsun?” diye sordu Tuon Galgan’a.</p>

    <p>“Belki de bu adamla görüşmek akıllıca olmayacak En Yüksek Kız Evlat. Bu unvan üzerindeki hak iddiasından emin değilim. Bu sorunun ötesinde, bu zamanda İmparatorluk’un başka endişeleri yok mu?”</p>

    <p>“Güçlerimizin neden geri çekilmediğini merak ediyorsun,” dedi Tuon. “Neden tahtı güvenceye almak için Seanchan’a dönmediğimizi.”</p>

    <p>Adam başını eğdi. “Bilgeliğinize güveniyorum En Yüksek Kız Evlat.”</p>

    <p>“Bu <em>gerçekten</em> Yenidendoğan Ejder,” dedi Tuon. “Yalnızca Yenidendoğan Ejder rolü yapan biri değil. Buna ikna oldum. Son Savaş başlamadan önce Kristal Taht’ın önünde eğilmeli. Bu yüzden kalmalıyız. Geri Dönüş’ün bu zamanda olması tesadüf değil. Burada bize ihtiyaç duyuluyor. Ne yazık ki, kendi ülkemizde ihtiyaç duyulduğundan daha fazla.”</p>

    <p>Galgan yavaşça başını salladı. Seanchan’a geri çekilmeme konusunda Tuon’la aynı fikirdeydi; yalnızca, Tuon’un dönmeyi isteyeceğini varsaymıştı. Tuon kalacaklarını bildirerek adamın saygısını kazanmıştı. Galgan tahtı kendi adına ele geçirmeyi düşünmeyeceğinden değil. Büyük hırs sahibi olmayan bir adam Galgan’ın konumuna gelemezdi.</p>

    <p>Bununla birlikte, Galgan hırslı olduğu kadar sağduyulu bir adam olarak tanınıyordu. En iyisi olacağını düşünmediği sürece saldırmazdı. Büyük başarı potansiyeli olduğuna, Tuon’u ortadan kaldırmanın İmparatorluk için daha iyi olacağına inanması gerekirdi. Hırslı bir ahmakla hırslı bir akıllı adam arasındaki fark buydu. İkincisi birini öldürmenin yalnızca bir başlangıç olduğunu anlardı. Tuon’un canını almak ve tahta oturmak, eğer Kan’ın geri kalanını düşman ederse, Galgan’a hiçbir şey kazandırmazdı.</p>

    <p>Galgan harita masasına yürüdü. “Savaşı sürdürmeyi dilerseniz En Yüksek Kız Evlat, izin verin ordumuzun durumunu açıklayayım. En hırslı planlarımızdan biri Korgeneral Yulan tarafından hazırlanıyor.”</p>

    <p>Galgan toplanan subaylara el etti ve düşük Kan’dan kısa boylu, esmer tenli bir adam öne çıktı. Adam kelliğini saklamak için siyah peruk takmıştı. Yaklaştı, Tuon’un önünde diz çöktü ve eğildi.</p>

    <p>“Ayağa kalkman ve konuşman emredildi General,” diye Seslendirdi Selucia.</p>

    <p>“En Yüksek Kız Evlat minnetimi bilmeli,” dedi Yulan ayağa kalkarak. Harita masasında, yardımcılarına bir haritayı Tuon’un göreceği şekilde kaldırmalarını işaret etti. “Arad Doman’daki aksaklıklara rağmen, bu toprakları yeniden ele geçirme süreci beklendiği gibi ilerledi. Dilediğimizden daha yavaş, ama büyük zaferler de kazandık. Bu krallıkların halkları komşu ulusları savunmak için toplanmıyor. Onları teker teker ele geçirme konusunda büyük başarı kazandık. Bizi yalnızca iki konu endişelendiriyor. İlki Rand al’Thor, Yenidendoğan Ejder. Kuzeyde ve doğuda saldırgan bir birleştirme savaşı veriyor. Onu nasıl hizaya getireceğimiz konusunda En Yüksek Kız Evlat’ın bilgeliğine ihtiyacımız olacak.</p>

    <p>“Diğer endişe konusu, Tar Valon olarak bilinen yerde toplanmış büyük sayıda <em>marath’damane.</em> Ebou Dar’ın kuzeyindeki büyük toprak parçasını yok etmek için kullandıkları büyük silahtan En Yüksek Kız Evlat’ın haberinin olduğunu sanıyorum.”</p>

    <p>Tuon başını salladı.</p>

    <p>“<em>Sul’dam</em>’lar bunun eşini benzerini görmediler,” diye devam etti Yulan. “<em>Damane</em> işi olduğunu varsayıyoruz. Doğru <em>marath’damane</em>’ler yakalanırsa, onlara öğretilebilecek bir şey. Bir anda bir yerden diğerine gidebilmek gibi –eğer doğruysa– öğrenmemiz <em>şart</em> olan bu harika beceri, ikinci bir büyük taktik avantaj olacak.”</p>

    <p>Tuon başını yine salladı. Tar Valon denen yeri gösteren haritayı inceliyordu. Selucia Seslendirdi: “En Yüksek Kız Evlat planlarınızı merak ediyor. Devam edin.”</p>

    <p>“En derin teşekkürlerimi ifade ederim,” dedi Yulan eğilerek. “Hava Kumandanı olarak, Dönüş’e hizmet eden <em>raken</em> ve <em>to’raken</em>’lere kumanda etme şerefini taşıyorum. Düşman topraklarının yüreğine saldırmanın yalnızca mümkün değil, aynı zamanda son derece avantajlı olacağına inanıyorum. Henüz bu <em>marath’damane</em>’lerle savaşta karşı karşıya gelmedik, ama Yenidendoğan Ejder’in kontrol ettiği toprakların içlerine ilerlerken, kuşkusuz onlardan büyük sayılarla yüzleşeceğiz.</p>

    <p>“Şu anda bize karşı güvende olduklarını varsayıyorlar. Şimdi saldırmak geleceği çok etkiler. Tasmaladığımız her <em>marath’damane</em> yalnızca kuvvetlerimiz için güçlü bir araç değil, aynı zamanda düşman açısından güç kaybı demek. İlk raporlar Beyaz Kule denen bu yerde yüzlerce <em>marath’damane</em> olduğunu iddia ediyor.”</p>

    <p><em>O kadar çok mu?</em> diye düşündü Tuon. Böyle bir güç savaşın gidişini tamamen değiştirebilirdi. Doğru, Matrim’le birlikte yolculuk eden <em>marath’damane</em>’ler savaşlarda rol almayacaklarını söylüyordu. Gerçekten de, eskiden Aes Sedai olan <em>marath’damane</em>’ler –şimdiye dek– silah olarak faydasız çıkmıştı. Ama sözde yeminlerini çarpıtmanın bir yolu yok muydu? Matrim’in laf arasında söylediği bir şey olabileceğini düşündürmüştü. Tuon’un parmakları uçuşurcasına hareket etti.</p>

    <p>“Dokuz Ayın Kızı onlara saldırmanın uygulanabilir olup olmadığını merak ediyor,” diye Seslendirdi Selucia. “Mesafe büyük. Yüzlerce fersah.”</p>

    <p>“Daha çok <em>to’raken</em>’den oluşan bir güç kullanırız,” dedi General Yulan. “Keşif için de bir miktar <em>raken.</em> Ele geçirdiğimiz haritalarda pek az insanın yaşadığı geniş çayırlıklar gösteriliyor. Bunlar yolda dinlenme noktaları olarak kullanılabilir. Burada, Murandy üzerinden saldırabiliriz.” İkinci bir harita gösterdi ve yardımcıları onu havaya kaldırdı. “Ve Tar Valon’a güneyden yaklaşırız. Eğer En Yüksek Kız Evlat’ı memnun edecekse, geceleyin, <em>marath’damane</em>’ler uyurken saldırabiliriz. Hedefimiz olabildiğince çok <em>marath’damane</em> yakalamak.”</p>

    <p>“Bunun gerçekten başarılabilir olup olmadığı merak ediliyor,” diye Seslendirdi Selucia. Tuon meraklanmıştı. “Böyle bir baskın için ne tür rakamlar kullanırız?”</p>

    <p>“Kendimizi bu işe tamamen adarsak mı?” diye sordu Yulan. “Saldırı için seksen ila yüz <em>to’raken</em> toplayabileceğime inanıyorum.”</p>

    <p>Seksen ila yüz <em>to’raken.</em> Bu durumda, geriye getirilecek <em>marath’damane</em>’ler için de yer bırakarak, donanımlarıyla birlikte üç yüz asker. Üç yüz asker, böyle bir baskın için büyük rakamdı, ama tuzağa düşmemek için hızla ve hafif bir biçimde hareket etmeleri gerekecekti.</p>

    <p>“Eğer En Yüksek Kız Evlat’ı memnun edecekse,” dedi General Galgan yine öne çıkarak. “General Yulan’ın planının dikkate değer olduğuna inanıyorum. Büyük kayıp potansiyeli de içeriyor, ama böyle bir fırsat bir daha ele geçmez. Eğer savaşımızda ağırlık taşıyacak olurlarsa, o <em>marath’damane</em>’ler bizi sakatlayabilir. Eğer kullandıkları silahı, hatta büyük mesafeler aşma becerilerini ele geçirebilirsek... Eh, kazanacaklarımız, ordumuzdaki bütün <em>to’raken</em>’leri riske atmaya değer, derim.”</p>

    <p>“Eğer En Yüksek Kız Evlat’ı memnun edecekse,” diye devam etti General Yulan. “Planımız Semavi Yumruk’tan yirmi manga –toplamda iki yüz birlik– ve zincir kurmuş elli tane <em>sul’dam</em> kullanmamızı gerektiriyor. Belki küçük bir grup Kanhançeri de uygun olabilir.”</p>

    <p>Semavi Yumruk’un en seçkin üyeleri olan Kanhançerleri özel bir gruptu. Yulan ve Galgan bu eyleme gerçekten kendilerini adamışlardı! İnsan, çok ciddi olmadığı sürece, Kanhançerlerini işe karıştırmazdı, çünkü onlar gönderildikleri görevden geri dönmezlerdi. Görevleri, Yumruklar çekildikten sonra orada kalmak ve düşmana zarar vermekti –ellerinden geldiğince çok zarar. Onlardan bazılarını, mümkün olduğunca çok <em>marath’damane</em> öldürme emriyle Tar Valon’a yerleştirebilseler...</p>

    <p>“Yenidendoğan Ejder bu baskına iyi tepki vermez,” dedi Tuon Galgan’a. “Bu <em>marath’damane</em>’lerle bağlantılı değil mi?”</p>

    <p>“Bazı raporlara göre,” dedi Galgan, “diğerleri onun onlara karşı olduğunu söylüyor. Yine başkaları, onların onun piyonu olduğunu söylüyor. Bu alandaki istihbaratın kalitesizliği gözlerimi indirmeme sebep oluyor En Yüksek Kız Evlat. Yalanları gerçeklerden ayıramadım. Daha iyi istihbarat alana kadar, en kötüsünü, yani bu baskının onu çok kızdıracağını varsaymalıyız.”</p>

    <p>“Peki, buna değer mi?”</p>

    <p>“Evet,” dedi Galgan duraksamadan. “Eğer bu <em>marath’damane</em>’ler Yenidendoğan Ejder ile bağlantılıysa, o zaman şu anda, Yenidendoğan Ejder onları bize karşı kullanmadan önce saldırmak için daha büyük sebebimiz var demektir. Belki baskın onu kızdırır –ama aynı zamanda zayıflatır ve bu size onunla pazarlık etmek için daha iyi bir pozisyon verir.”</p>

    <p>Tuon düşünceli düşünceli başını salladı. Kuşkusuz, alametin bahsettiği zor karar uydu. Ama seçim çok açık görünüyordu. Hiç de zor bir karar değil. Tar Valon’daki tüm <em>marath’damane</em>’ler tasmalanmak <em>zorundaydı</em> ve bu, tek bir güçlü darbeyle, Her Daim Muzaffer Ordu karşısındaki direnci zayıflatmak için mükemmel bir yoldu.</p>

    <p>Ama alamet zor bir karardan bahsediyordu. Selucia’ya el etti. “Odada bu planı eleştiren var mı?” diye sordu Ses. “General Yulan ve adamlarının önerisine karşı çıkan?”</p>

    <p>Odadaki Kan üyeleri bakıştılar. Beslan kıpırdandı, ama sessiz kaldı. Altaralılar kendi <em>marath’damane</em>’lerine tasma takılmasına itiraz etmemişlerdi; yönlendirebilenlere pek az güven besliyor gibiydiler. Aes Sedaileri yasaklama konusunda Amadicialılar kadar sağduyulu davranmamışlardı, ama onlara kucak da açmamışlardı. Beslan Beyaz Kule’ye saldırı düzenlenmesine karşı çıkmazdı.</p>

    <p>Tuon arkasına yaslandı ve bekledi... Neyi? Belki de alametin bahsettiği karar bu değildi. Tuon baskının yapılması emrini vermek için ağzını açtı, ama o anda kapılar açılınca duraksadı.</p>

    <p>Kapıyı koruyan Ölümnöbeti Askerleri bir an sonra kenara çekilerek koridorda hizmet eden <em>so’jhin</em>’lerden birini içeri aldı. Ma’combe adlı güçlü kollu adam yerlere kadar eğilirken, siyah örgüsü sağ omzunun üzerinden kaydı ve yere çarptı. “Dokuz Ayın Kızı’nı memnun edecekse, Korgeneral Tylee Khirgan görüşmek ister.”</p>

    <p>Galgan şok olmuş görünüyordu.</p>

    <p>“Ne oldu?” diye sordu Tuon ona.</p>

    <p>“Onun geri döndüğünün farkında değildim En Yüksek Kız Evlat,” dedi adam. “Haddim olmayarak, onun konuşmasına izin verilmesini öneririm. En iyi subaylarımdan biridir.”</p>

    <p>“Girebilir,” dedi Seslendirdi Selucia.</p>

    <p>Beyaz cüppeli bir <em>da’covale</em>’nin ardından miğferini kolunun altına almış, zırhlı bir kadın girdi. Esmer tenliydi, kısa siyah saçları sıkı buklelerden oluşuyordu, uzun boylu ve inceydi. Şakaklarına ak düşmüştü. Plakasının üst üste binen pulları kırmızı, sarı ve mavi çizgiliydi ve kadın yürürken gıcırdıyorlardı. Kadın yalnızca düşük Kan’dandı –General Galgan’ın emri üzerine yeni terfi etmişti– ama <em>raken</em> aracılığı ile bu işten haberi olmuştu. Saçları, kafasının iki yanında bir parmak genişliğinde tıraşlanmıştı.</p>

    <p>Tylee’nin gözleri yorgunluktan kızarmıştı. Yaydığı ter ve at kokusuna bakarak, şehre varır varmaz Tuon’u görmeye gelmiş olmalıydı. Arkasından onun kadar bitkin, bir tanesi büyük kahverengi bir çuval taşıyan pek çok genç asker girdi. Dilekçe –kare şeklinde kırmızı bir kumaş parçası– yerine gelince hepsi diz çöktü. Sıradan askerler alınlarını yere dokundurdular ve Tylee kendisi de aynısını yapacakmış, ama kendine hâkim olmuş gibi irkildi. Henüz Kan’dan olmaya alışmamıştı.</p>

    <p>“Yorgun olduğun açık, savaşçı,” diye Seslendirdi Selucia. Tuon öne eğildi. “Çok önemli haberler getirdiğin varsayılıyor.”</p>

    <p>Tylee tek dizi üzerinde doğruldu, sonra yana doğru işaret etti. Askerlerinden biri dizleri üzerinde doğruldu ve kahverengi çuvalı kaldırdı. Çuvalın dibi koyu renk, kabuk bağlamış bir sıvıyla lekelenmişti. Kan.</p>

    <p>“Eğer En Yüksek Kız Evlat’ı memnun edecekse,” dedi Tylee bitkin bir sesle. Adama başını salladı. Adam çuvalı açarak yere bir şeyler boca etti. Pek çok hayvanın başı. Bir yabandomuzu, bir kurt ve... bir şahin mi? Tuon ürperdiğini hissetti. O şahin kafası insan başı kadar büyüktü. Belki daha büyük. Ama bunlar... doğru değildi. Başlar korkunç bir biçimde deforme olmuştu.</p>

    <p>Yüzünü açıkça görebileceği şekilde yuvarlanmış olan şahin kafasının <em>insan</em> gözleri olduğuna yemin edebilirdi. Ve... diğer kafalar... onlarda da insan hatları vardı. Tuon ürpertisini bastırdı. Nasıl pis bir alametti bu?</p>

    <p>“Bunun anlamı nedir?” diye sordu Galgan.</p>

    <p>“En Yüksek Kız Evlat Aiellere karşı giriştiğim askeri seferden haberdardır sanırım,” dedi Tylee tek dizi üzerinde. Tylee bu çatışma sırasında <em>damane</em>’ler yakalamıştı, ama Tuon bundan daha fazlasını bilmiyordu. General Galgan hikâyenin tamamını öğrenmek için merakla kadının dönüşünü bekliyordu.</p>

    <p>“Bu sefer esnasında,” diye devam etti Tylee, “bana, hiçbiri yemin etmemiş, muhtelif uluslardan adamlar katıldı. Zaman olduğunda onlar hakkında eksiksiz bir rapor veririm.” Duraksadı, sonra başlara baktı. “Bu... yaratıklar... geri dönüşümüz sırasında, Ebou Dar’dan on fersah uzakta birliğime saldırdı. Ağır kayıp verdik. Başlara ek olarak pek çok eksiksiz leş getirdik. İnsan gibi iki ayak üzerinde yürüyorlardı, ama hayvana çok benziyorlardı.” Yine duraksadı. “Okyanusun bu yanında Trolloc dedikleri şeyler olduklarına inanıyorum. Buraya geldiklerine inanıyorum.”</p>

    <p>Kaos. Kan’dan olanlar bunun inanmazlığı konusunda tartışmaya başladılar. General Galgan hemen subaylara devriye kolları organize etmelerini ve şehre düzenlenebilecek saldırılara karşı uyarmak için ulak göndermelerini emretti. Odanın yan tarafındaki <em>sul’dam</em>’lar öne çıkıp başları incelerken Ölümnöbeti Askerleri sessizce Tuon’u sararak fazladan bir savunma hattı daha oluşturdular ve herkesi –Kan’dan olanları, hizmetkârları, askerleri– aynı dikkatle izlemeye başladılar.</p>

    <p>Tuon şok olması gerektiğini hissetti. Ama tuhaf bir biçimde, şok olmamıştı. <em>Demek Matrim bu konuda yanılmamış,</em> diye işaret etti gizlice Selucia’ya. O da Trollocların batıl inançtan başka bir şey olmadığını düşünmüştü. Başlara yine baktı. İğrenç.</p>

    <p>Selucia endişelenmiş görünüyordu. <em>Acaba onun söylediği ve bizim göz ardı etliğimiz başka şeyler var mıydı?</em></p>

    <p>Tuon duraksadı. <em>Ona sormalıyız. Onun geri gelmesini çok isterim.</em> Donakaldı; bu kadarını itiraf etmeyi istememişti. Ama kendi duygularını ilgi çekici buldu. Ne kadar saçma gelirse gelsin, onun yanında güvende hissetmişti gerçekten. Ve şimdi onun yanında olmasını diliyordu.</p>

    <p>Bu kafalar onun hakkında çok az bilgisi olduğunu gösteren bir başka kanıttı. Gevezelik eden kalabalığı kontrol altına aldı. “Sessiz olacaksınız,” diye Seslendirdi Selucia.</p>

    <p>Oda suskunlaştı, ama Kan’dan olanlar ve <em>sul’dam</em>’lar hâlâ altüst olmuş görünüyordu. Tylee başını eğerek diz çöküyordu hâlâ, kafaları taşıyan asker de yanında diz çökmüştü. Evet, kadının <em>eksiksiz olarak</em> sorgulanması gerekecekti.</p>

    <p>“Bu haber pek az şeyi değiştirir,” diye Seslendirdi Selucia. “Son Savaş’ın yaklaştığını biliyorduk zaten. Korgeneral Tylee’nin açıklamaları övgüye değer. Onu takdir edeceğiz. Ama bu, Yenidendoğan Ejder’e boyun eğdirmemizi <em>daha da</em> acil kılıyor.”</p>

    <p>Odada, General Galgan dahil pek çok kişi başını salladı. Beslan o kadar çabuk ikna olmamış gibiydi. O yalnızca rahatsız olmuş görünüyordu.</p>

    <p>“Eğer En Yüksek Kız Evlat’ı memnun edecekse,” dedi Tylee eğilerek.</p>

    <p>“Konuşmana izin verildi.”</p>

    <p>“Son birkaç hafta içinde beni düşündüren pek çok şey gördüm,” dedi Tylee. “Birliklerim saldırıya uğramadan önce bile endişeliydim. En Yüksek Kız Evlat’ın bilgeliği ve inayeti kuşkusuz onun benim gibi birinden daha ileriyi görmesine izin veriyordur, ama gelecek olanlarla karşılaştırıldığında, bu topraklardaki fetihlerimizin fazla kolay olduğunu düşünüyorum. Eğer cüret edebilirsem... Yenidendoğan Ejder’in ve onunla bağlantılı olanların düşman değil, müttefik olmasının daha iyi olacağına inanıyorum.”</p>

    <p>Gerçekten cüretli bir ifadeydi. Tuon boyalı tırnaklarıyla sandalyesinin kollarını tıkırdatarak öne eğildi. Düşük Kan’dan olan pek çok kişi, değil En Yüksek Kız Evlat, İmparatoriçe’nin ailesinden birinin huzurunda olduklarında öyle etkilenirlerdi ki, konuşmaya bile cesaret edemezlerdi. Ama bu kadın öneriler sunuyordu, öyle mi? Tuon’un açıkladığı isteğe aykırı öneriler.</p>

    <p>“Zor bir karar her zaman her iki tarafın denk olduğu bir karar değildir Tuon,” dedi Selucia aniden. “Belki, bu durumda, zor karar doğru olan, ama hata yapıldığını da ima eden bir karardır.”</p>

    <p>Tuon şaşkınlıkla gözlerini kırpıştırdı. <em>Evet,</em> diye düşündü. <em>Selucia artık benim Gerçeksöyleyenim.</em> Kadının bu rolüne alışmak için zaman gerekecekti. Selucia’nın başkalarının yanında onun sözlerini düzelttiği ya da payladığı son seferden bu yana seneler geçmişti.</p>

    <p>Ama Yenidendoğan Ejder’le şahsen görüşmek? Tuon’un onunla temas kurması gerekiyordu ve bunu planlamıştı da. Ama Beyaz Kule yıkıldıktan, ordularını yendikten sonra, kuvvetle gitmek daha iyi olmaz mıydı? Tuon Yenidendoğan Ejder’in Kristal Taht’a kontrollü koşullar altında getirilmesini, onun Tuon’un yetkesine boyun eğmek zorunda olduğunu anlamasını istiyordu.</p>

    <p>Ama... Seanchanlar isyan halindeyken... Tuon’un burada, Altara’daki konumu ancak istikrar kazanıyorken... Eh, belki de biraz düşünmek için zaman ayırmak –biraz nefeslenmek ve elinde olanları güvenceye almak– Beyaz Kule’ye yapılacak saldırıyı geciktirmeye değerdi.</p>

    <p>“General Galgan, Almoth Ovası’ndaki ve doğu Altara’daki güçlerimize <em>raken</em> gönderin,” dedi kararlılıkla. “Onlara çıkarlarımızı korumalarını, ama Yenidendoğan Ejder ile karşı karşıya kalmaktan kaçınmalarını söyleyin. Ve Yenidendoğan Ejder’in görüşme talebine karşılık verin. Dokuz Ayın Kızı onunla görüşecek.”</p>

    <p>General Galgan başını sallayarak eğildi.</p>

    <p>Dünyaya düzen getirilmesi gerekiyordu. Tuon bunu, gözlerini hafifçe indirerek ve Yenidendoğan Ejder’le görüşerek başarabilecekse, öyle olsundu.</p>

    <p>Tuhaf bir biçimde, kendini bir kez daha Matrim’in hâlâ yanında olduğunu dilerken buldu. Görüşmeye hazırlanırken onun bu Rand al’Thor hakkında bildiklerini kullanabilirdi. <em>Hoşça kal seni meraklı adam,</em> diye düşündü balkondan kuzeye doğru bakarak. <em>Özgürlüğe tırmanabileceğinden daha derin bir derde sokma kendini. Sen artık Kuzgunlar Prensi’sin. Uygun davranmayı unutma.</em></p>

    <p><em>Her neredeysen.</em></p>
  </div>
</body>
</html>