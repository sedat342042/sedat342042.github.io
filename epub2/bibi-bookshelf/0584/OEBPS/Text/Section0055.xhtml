<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="45. Kule Ayakta">45<br/>
    Kule Ayakta</h1>

    <p>Egwene, etekleri ata binmeyi kolaylaştırmak için bölünmüş kırmızı elbisesi içinde, asi kampında yavaş yavaş yürüyordu. Renk kaşların kalkmasına sebep oluyordu. Kızıl Ajah’ın yaptıklarından sonra, bu Aes Sedailer bu rengi giymezdi. Kampın hizmetkâr kadınları bile fark etmiş, kırmızı tonlarındaki elbiselerini satmış ya da kesip temizlik bezi yapmıştı.</p>

    <p>Egwene özellikle kırmızı elbise istemişti. Kule’de, Aes Sedailer yalnızca kendi Ajahlarının rengini giymeyi alışkanlık haline getirmişlerdi ve bu uygulama bölünmeyi kışkırtıyordu. İnsanın kendi Ajahı ile gurur duyması iyi olsa da, başka renk giyen kimseye güvenemeyeceğinizi varsaymaya başlamak tehlikeliydi.</p>

    <p>Egwene tüm Ajahlara aitti. Bugün, kırmızı onun için pek çok şeyi simgeliyordu. Kızıl Ajah’la yaklaşan birleşmeleri. Düzeltilmesi gereken bölünmüşlüğü hatırlatan bir şey. Dökülecek kanın, Beyaz Kule’yi savunmak için savaşacak iyi adamların kanının simgesi.</p>

    <p>Bir saat önce, Egwene’in emriyle kelleleri uçurulan ölü Aes Sedailerin kanı.</p>

    <p>Siuan Büyük Yılan yüzüğünü bulmuştu; onun yine parmağında olması güzel bir histi.</p>

    <p>Gökyüzü demir grisiydi ve havaya toprak kokusu kalkıyor, kamptaki hareketliliğe eşlik ediyordu. Kadınlar müşterilerini bayrama yetiştirmeye çalışıyormuş gibi telaşla çamaşır yıkıyordu. Çömezler dersten derse koşuyordu –kelimenin tam anlamıyla koşuyorlardı. Aes Sedailer kollarını kavuşturmuş, ayak uyduramayan herkesi gözleriyle yakacakmış gibi dikiliyorlardı.</p>

    <p><em>Bugünün gerilimini hissediyorlar,</em> diye düşündü Egwene. <em>Ve bu yüzden ellerinde olmadan daha da fazla endişeleniyorlar.</em> Önceki gece Seanchanlar saldırmıştı. Arkasından Amyrlin dönmüştü ve sabahı Aes Sedaileri arındırarak geçirmişti. Ve şimdi akşam olmuş, savaş davulları çalınıyordu.</p>

    <p>Egwene Bryne’ın kendi kampının bu durumda olduğundan kuşkuluydu. O adamlarını saldırıya hazırlamış olmalıydı; muhtemelen kuşatmanın herhangi bir günü, bir anda Beyaz Kule’ye saldırabilecek bir durumdaydı. Bu savaşın sonucuna onun askerleri karar verecekti. Egwene kendi Aes Sedailerini savaşa sürecek, Güç’ü öldürmek amacıyla kullanmak için yeminlerde boşluk bulacak değildi. Onlar burada bekleyecekler, yalnızca Şifa için çağrılacaklardı.</p>

    <p>Ya da Beyaz Kule’deki Aes Sedailer savaşa katılırsa çağrılacaklardı. Işık izin verse de, Elaida bunu yasaklamanın akıllıca olacağını görseydi. Aes Sedailer Güç’ü birbirleri aleyhine kullanırsa, gerçekten de karanlık bir gün olurdu.</p>

    <p><em>Bugün daha da fazla kararabilir mi?</em> diye merak etti Egwene. Kampta önünden geçtiği pek çok Aes Sedai ona huşu ve biraz da dehşetle bakıyordu. Amyrlin, uzun bir yokluğun ardından dönmüştü. Ve yanında yıkım ve hüküm getirmişti.</p>

    <p>Elliden fazla Kara Aes Sedai yalıtılmış, sonra idam edilmişti. Onların ölümlerini düşündükçe Egwene’in midesi bulanıyordu. Sheriam kendi sırası geldiğinde neredeyse rahatlamış görünmüştü, ama bundan kısa süre sonra ağlayarak, çılgınca çabalamaya başlamıştı. Konuşmaya gönüllü olursa affedileceğini umarmış gibi, pek çok rahatsız edici suç itiraf etmişti.</p>

    <p>Onun başını kütüğe dayamışlardı ve tıpkı diğerleri gibi uçurmuşlardı. Bu sahne Egwene’in aklından asla çıkmayacaktı –eski Vakanüvisi, başı kütüğe dayalı, aniden aralanan bulutların arasından sızan sıcak altın gün ışığıyla mavi elbisesi ve alev kırmızı saçları aydınlanmış halde yatarken. Sonra gümüş balta düşerek başını boynundan ayırmıştı. Belki de Desen, o büyük halıda bir iplik olmasına izin verildiğinde, ona daha iyi davranırdı. Ama belki de davranmazdı. Ölüm Karanlık Varlık’tan kaçış sağlamıyordu. Sheriam’ın en sonda yaşadığı dehşet, balta kafasını alırken onun da aynı şeyi düşünüyor olabileceğini gösteriyordu.</p>

    <p>Egwene artık Aiellerin basit bir dayak karşısında nasıl gülebildiklerini tamamen anlıyordu. Sevdiği ve birlikte çalıştığı kadınların idamını emretmek yerine, birkaç gün boyunca dayak yemeyi tercih ederdi.</p>

    <p>Bazı Temsilciler idam yerine sorgulama önermişlerdi, ama Egwene ısrar etmişti. Elli kadın, kalkan koyup başına nöbetçi dikmek için çok fazlaydı ve artık yalıtılmaya Şifa verilebileceğini bildiklerine göre, bu bir seçenek değildi. Hayır, tarih Kara Ajah’ın üyelerinin ne kadar kaypak ve tehlikeli olabileceğini kanıtlamıştı ve Egwene neler <em>olabileceği</em> hakkında endişelenmekten yorulmuştu. Moghedien’le uğraşırken açgözlülüğün bir bedeli olduğunu öğrenmişti, söz konusu açgözlülük bilgi için bile olsa. O ve diğerleri öyle hevesliydiler ki –yaptıkları ‘keşiflerle’ öyle gurur duyuyorlardı– dünyayı bir Terkedilmiş’ten kurtaramamışlardı.</p>

    <p>Eh, burada benzer bir hata yapılmasına izin vermeyecekti. Kanun biliniyordu, Salon hükmünü vermişti ve bu gizlice yapılmamıştı. Verin bu kadınları durdurmak için ölmüştü ve Egwene onun fedakârlığının bir anlamı olmasını sağlayacaktı.</p>

    <p><em>İyi iş başardın Verin. Çok iyi iş başardın.</em> Kamptaki bütün Aes Sedailere Üç Yemin tekrar ettirilmişti ve Verin’in keşfettikleri dışında yalnızca üç Kara daha bulunmuştu. Verin’in araştırması titizdi.</p>

    <p>Karaların Muhafızları gözetim altında tutuluyordu. Onlarla daha sonra ilgilenilecekti; gerçekten Kara olanlarla, Aes Sedailerini kaybetmekten dolayı öfke içinde olanları birbirinden ayırmaya zaman ayrılabilecekleri bir zaman. Çoğu ölüm arayacaktı, masum olanlar bile. Belki de masum olanlar kendilerini Son Savaş’a fırlatabilecek kadar yaşamaya ikna edilebilirlerdi.</p>

    <p>Verin’in listesindeki yaklaşık yirmi Kara Aes Sedai, Egwene’in aldığı önlemlere rağmen kaçmıştı. Egwene kadınların bunu nereden öğrendiklerinden emin değildi. Bryne’ın nöbetçileri kaçmaya çalışan, Güç’te göreceli olarak zayıf olan birkaç tanesini yakalamıştı ve askerler onları oyalamaya çalışırken ölmüştü. Ama yine de pek çok Kara kaçmıştı.</p>

    <p>Bunun ardından ağlamanın faydası yoktu. Elli Kara ölmüştü; bu bir zaferdi. Korkutucu bir zafer. Ama yine de bir zafer.</p>

    <p>Böylece, binici botları ve kırmızı bir elbise içinde, bir saat önce döktüğü kanları simgeleyen kırmızı kurdeleler taktığı kahverengi saçları rüzgârda dalgalanarak, kampta yürüyordu. Egwene yolda rastladığı, ona sinsi bakışlar fırlatan, endişelerini saklayan, korku içindeki Aes Sedaileri suçlayamazdı. Ona saygıyla da bakıyorlardı. Egwene’in Amyrlin olduğu konusunda herhangi bir kuşku vardıysa da, dağılmıştı. Onu kabullenmişlerdi, ondan korkuyorlardı. Ve Egwene bir daha aralarına karışamayacaktı. Onlardan ayrıydı ve her zaman ayrı olacaktı.</p>

    <p>Maviler içinde, kararlı biri çadırların arasından geçerek Egwene’e yaklaştı. Vakur kadın uygun bir biçimde reverans yaptı, ama hızlı hızlı yürüdüklerinden Egwene kadının Büyük Yılan yüzüğünü öpmesi için durmadı. “Anne,” dedi Lelaine, “Bryne saldırı için her şeyin hazır olduğunu bildirdi. Batı köprüleri ideal saldırı noktaları olurmuş, ama kapıyollar aracılığıyla Beyaz Kule saflarının arkasına destek güç gönderilmesini öneriyor. Bunun mümkün olup olmadığını soruyor.”</p>

    <p>Bu, Güç’ü silah olarak kullanmak sayılmazdı, ama yakındı. İnce bir ayrım. Ama Aes Sedai olmak ince ayrımlardan anlamak demekti. “Ona söyle, kapıyolu bizzat ben açacağım,” dedi.</p>

    <p>“Mükemmel, Anne,” dedi Lelaine kusursuz, sadık bir uyruk gibi başını eğerek. Kadının Egwene’e karşı tavrının nasıl değiştiği olağanüstüydü. Tek seçeneğinin Egwene’e tamamen bağlanmak ve güç kazanma çabalarından vazgeçmek olduğunu anlamış olmalıydı. Böylece ikiyüzlü görünmüyordu ve Egwene aracılığıyla konum kazanabilirdi. Egwene’in güçlü bir Amyrlin olarak yerini sağlamlaştırabileceğini varsayarak.</p>

    <p>Bu iyi bir varsayımdı.</p>

    <p>Lelaine Romanda’nın huy değiştirmesine bozulmuş olmalıydı. Sarı, işaret almış gibi, ilerideki yolda bekliyordu. Üzerinde kendi Ajahının renginde bir elbise vardı ve saçlarını görkemli bir topuzla toplamıştı. Egwene yanına geldiğinde kadın diz kırdı ve Lelaine’e bakmadan Egwene’in sağına, Lelaine’in uzağına geçti. “Anne,” dedi Romanda, “istediğin soruşturmayı yaptım. Siyah Kule’ye gönderilenlerle iletişim kurulmamış. Hiç haber yok.”</p>

    <p>“Bu sana tuhaf geliyor mu?” diye sordu Egwene.</p>

    <p>“Evet, Anne. Yolculuk sayesinde, çoktan gidip dönmüş olmalılardı. En azından haber göndermeliydiler. Bu sessizlik rahatsız edici.”</p>

    <p>Gerçekten de rahatsız ediciydi. Daha da kötüsü, o heyette Nisao, Myrelle, Faolain <em>ve</em> Theodrin vardı. Kadınların her biri Egwene’e sadakat yemini etmişti. Huzursuz edici bir tesadüf. Faolain ve Theodrin’in ortadan kaybolması özellikle şüphe uyandırıcıydı. Sözde, Muhafızları olmadığı için gitmişlerdi, ama kamptaki Aes Sedailer o ikisini tam Aes Sedai saymıyordu –ama kimse bunu Egwene’e doğrudan söylemeye cesaret edemezdi.</p>

    <p>Neden kamptaki yüzlerce Aes Sedai arasında o dördü heyete katılmıştı? Basit bir tesadüf müydü? İnanılır gelmiyordu. Ama o zaman ne anlama geliyordu? Biri bilinçli olarak Egwene’e sadık olanları mı göndermişti? Eğer öyleyse, neden Siuan’ı göndermemişti? Bu Sheriam’ın işi olabilir miydi? Kadın idamdan önce pek çok şey itiraf etmişti, ama bu onlardan biri değildi.</p>

    <p>Her durumda, bu Asha’manlarla aralarında bir şeyler oluyordu. Siyah Kule’nin halledilmesi gerekecekti.</p>

    <p>“Anne,” dedi Lelaine dikkatini çekerek. Mavi, rakibine bakmadı. “Başka haberlerim var.”</p>

    <p>Romanda sessizce burnunu çekti.</p>

    <p>“Konuş,” dedi Egwene.</p>

    <p>“Sheriam yalan söylemiyordu,” dedi Lelaine. “Düşler için kullanılan <em>ter’angreal</em>’ler gitmiş. Tamamı.”</p>

    <p>“Bu nasıl mümkün olabilir?” diye sordu Egwene öfkesinin bir parça belli olmasına izin vererek.</p>

    <p>“Sheriam Vakanüvis’ti Anne,” dedi Lelaine çabucak. “Beyaz Kule’de âdet olduğu üzere <em>ter’angreal</em>’leri bir arada, gözetim altında tutuyorduk. Ama... eh, bu nöbetçiler Sheriam’ı neden geri çevireceklerdi ki?”</p>

    <p>“Peki bize ne söylemeyi planlıyordu sence?” diye sordu Egwene. “Bu hırsızlık çok uzun süre gizlenemezdi.”</p>

    <p>“Bilmiyorum Anne,” dedi Lelaine başını iki yana sallayarak. “Nöbetçiler Sheriam’ın <em>ter’angreal</em>’leri alırken... telaşlı göründüğünü söyledi. Daha dün gece olmuş.”</p>

    <p>Egwene Sheriam’ın son itiraflarını düşünerek dişlerini sıktı. <em>Ter’angreal</em>’lerin çalınması kadının anlattığı en şok edici şey değildi. Elayne köpürecekti; çalınanlar arasında orijinal yüzük de vardı ve Egwene Siuan’ın sakladığı örneğin işe yarayacağından kuşkuluydu. O yüzük kusurluydu; onun kopyaları muhtemelen daha da kusurlu olurdu.</p>

    <p>“Anne,” dedi Lelaine daha yumuşak bir sesle. “Ya Sheriam’ın... diğer iddiası?”</p>

    <p>“Terkedilmişlerden birinin Beyaz Kule’de olduğu, Aes Sedai kılığında yaşadığı mı?” dedi Egwene. Sheriam <em>ter’angreal</em>’leri bu... kişiye verdiğini iddia etmişti.</p>

    <p>Lelaine ve Romanda, spekülasyon fazla ürkütücüymüş gibi, önlerine bakarak yürüyorlardı.</p>

    <p>“Evet, haklı olduğunu düşünüyorum,” dedi Egwene. “Yalnızca bizim kampımıza değil, Andor, Illian ve Tear aristokrasisine de sızdılar. Beyaz Kule’ye neden sızmasınlar?” Verin’in kitabının Terkedilmişlerden birinin orada olduğunu doğruladığını eklemedi. Verin’in notlarının kapsamını gizli tutmak en iyisi olacaktı.</p>

    <p>“Ben olsam bu konuda fazla endişelenmezdim,” dedi Egwene. “Kule’ye düzenleyeceğimiz saldırı ve dönüşümüzün ardından, Terkedilmiş’in –o her kimse– gizlice kaçmayı ve entrikaları için daha kolay bir hedef bulmayı daha mantıklı bulması mümkün görünüyor.”</p>

    <p>Bu yorum Lelaine ve Romanda’yı teselli etmiş görünmedi. Üçü Aes Sedai kampının kenarına geldiler. Orada onları atlar, büyük bir asker grubu ve Mavi ile Kızıl dışında her Ajah’tan birer temsilci bekliyordu. Mavi yoktu, çünkü Lelaine kampta kalan tek Mavi’ydi; Kızıl olmamasının sebebi açıktı. İşte Egwene kısmen bu yüzden kırmızı elbise giymişti, girişmek üzere oldukları harekâtta her Ajah’ın temsil edilmesi gerektiğine dair ince bir işaret. Bu, herkesin iyiliği içindi.</p>

    <p>Egwene atına binerken Gawyn’in yine, saygılı bir mesafeden onu izlemekte olduğunu fark etti. O nereden gelmişti? Sabahtan beri konuşmamışlardı. Egwene atına binerken o da atına bindi ve Egwene Lelaine, Romanda, Temsilciler ve askerlerle birlikte dönüp kamptan çıkarken Gawyn de güvenli bir mesafeden takip etti. Egwene henüz onunla ne yapacağından emin değildi.</p>

    <p>Ordu kampının büyük kısmı terk edilmişti. Çadırlar boştu, zemin ayaklar ve nallar tarafından ezilmiş, geriye hemen hiç asker kalmamıştı. Egwene kamptan çıkar çıkmaz Kaynak’a kucak açtı ve at yolculuğu sırasında birinin saldırması olasılığına karşı örgüler hazırladı. Elaida’nın kapıyol kullanarak saldırıya müdahale etmeyeceğine hâlâ güvenmiyordu. Evet, sahte Amyrlin muhtemelen Seanchan saldırısının sonuçları ile meşguldü. Ama –onun güvende olduğu varsayılırsa– Egwene’in yakalanmasına sebep olan da böyle bir beklentiydi zaten. O Amyrlin’di. Kendini riske atmayacaktı. Can sıkıcıydı, ama tek başına hareket ettiği, uygun gördüğü şekilde saldırdığı günlerin sona erdiğini biliyordu. Haftalar önce, yakalanmak yerine öldürülebilirdi de. Salidar isyanı bocalardı ve Elaida Amyrlin olarak görev yapmaya devam ederdi.</p>

    <p>Bu yüzden, Egwene’in gücü, Darein köyünün dışındaki savaş hattına at sürdü. Beyaz Kule hâlâ yanıyordu, adanın ortasındaki geniş bir alandan duman yükseliyor, beyaz kuleyi sarıyordu. Seanchan saldırısının binaya verdiği zarar uzaktan bile görülebiliyordu. Sağlam bir elmadaki çürük noktalara benzeyen kararmış delikler. Egwene bakarken Kule neredeyse inliyormuş gibi geldi. Öylesine uzun süredir ayaktaydı, öylesine çok şey görmüştü. Şimdi, öylesine derinden yaralanmıştı ki, bir gün sonra hâlâ kanıyordu.</p>

    <p>Ama hâlâ ayaktaydı. Işık onları kutsasın, <em>ayaktaydı.</em> Yükseklere uzanıyordu –yaralı, ama sağlam–, yukarıdaki bulutların gizlediği güneşi gösteriyordu. Onu içeriden ve dışarıdan kırmak isteyenlere meydan okuyarak dikiliyordu.</p>

    <p>Bryne ve Siuan ordunun arkasında Egwene’i bekliyorlardı. Uyumsuz bir çifttiler. Şakaklarına kır düşmüş, yüzü geçit vermez bir zırh parçasına benzeyen, savaşla haşinleşmiş general. Sırf çizgilerden oluşmuş ve güçlü. Ve yanında Siuan: açık maviler içinde, güzel yüzlü, ufak tefek Siuan. Hemen hemen aynı yaşta olmalarına rağmen Bryne’ın torunu olabilecek kadar genç görünüyordu.</p>

    <p>Egwene yaklaşırken Siuan at sırtında reverans yaptı ve Bryne selam verdi. Adamın gözleri hâlâ huzursuzdu. Egwene ona kızmış olmasa da, kurtarma girişiminde oynadığı rolden utanmış görünüyordu. O şerefli bir adamdı. Pervasız Siuan ve Gawyn’i korumak için gelmek zorunda kalmışsa, o zaman Bryne onları hayatta tuttuğu için övgüyü hak ediyordu.</p>

    <p>Egwene onlara katılırken Siuan ile Bryne’ın birbirlerine çok yakın at sürdüğünü fark etti. Siuan sonunda adamı beğendiğini itiraf mı etmişti? Ve... Bryne’ın yüzünde artık aşina gelen bir zarafet vardı. Öylesine hafifti ki, Egwene hayal ettiğini düşünebilirdi, ama ikisi arasındaki ilişkiyle birlikte düşünülünce...</p>

    <p>“Sonunda bir Muhafız daha mı aldın?” diye sordu Egwene Siuan’a.</p>

    <p>Kadın gözlerini kıstı. “Evet,” dedi.</p>

    <p>Bryne şaşırmış ve biraz da utanmış göründü.</p>

    <p>“Onun başını belaya sokmasını önlemek için elinden geleni yap General,” dedi Egwene Siuan’ın gözlerinin içine bakarak. “Son zamanlarda başını bol bol belaya soktu. Piyade olarak kullanman için onu sana vermek aklımdan geçiyordu. Askeri düzenin ona iyi geleceğine ve ona bazen <em>itaatin</em> inisiyatif almaktan daha doğru olduğunu hatırlatacağına inanıyorum.”</p>

    <p>Siuan yerinde çökerek bakışlarını kaçırdı.</p>

    <p>“Henüz seni ne yapacağıma karar vermedim Siuan,” dedi Egwene daha yumuşak bir sesle. “Ama öfkem yeniden alevlendi. Güvenimi de kaybettim. Sana yine güvenmemi istiyorsan ilkini yatıştırman ve ikincisini ateşlemen gerekiyor.”</p>

    <p>Siuan’dan, hastaymış gibi görünen generale döndü. Muhtemelen Siuan’ın utancını hissetmek zorunda kaldığı için böyle görünüyordu.</p>

    <p>“Sen de, cesaretin ve onun seninle bağ kurmasına izin verdiğin için övgüyü hak ediyorsun General,” dedi Egwene, Bryne’a dönerek. “<em>Onun</em> başını belaya sokmasını önlemenin hemen hemen imkânsız bir görev olduğunun farkındayım, ama sana güveniyorum.”</p>

    <p>General gevşedi. “Elimden geleni yapacağım Anne,” dedi. Sonra atını döndürdü ve asker sıralarına baktı. “Görmen gereken bir şey var. İzin verirsen?”</p>

    <p>Egwene başını salladı, atını döndürdü ve adamın yanında at sürdü. Burada köy parke taşlarıyla döşenmişti. Köy boşaltılmıştı ve anayola Bryne’ın askerleri dizilmişti. Siuan Egwene’e eşlik ediyordu ve Gawyn arkalarından geliyordu. Egwene’in elini sallaması üzerine Lelaine ve Romanda diğer Temsilcilerin yanında kaldı. Bu, yeni takındıkları itaatkârlık tavrı faydalı oluyordu, özellikle de şimdi Egwene’in beğenisini kazanmak için birbirleriyle yarışacakmış gibi göründüklerinden. Büyük olasılıkla, Sheriam gittiğine göre, ikisi de yeni Vakanüvis olmak için rekabet ediyorlardı.</p>

    <p>General, Egwene’i ön saflara götürdü ve Egwene ona ok atılması olasılığına karşı Hava ördü. Siuan onu süzdü, ama önlem hakkında bir şey söylemedi. Buna gerek olmamalıydı –Kule Askerleri, böyle bir çatışmada bile, bir Aes Sedai’ye asla ok atmazdı. Bununla birlikte, aynısı Muhafızlar için söylenemezdi ve kazalar olabilirdi. Gelişigüzel atılmış bir okun rakibinin boğazına saplanması Elaida’nın çok işine gelirdi.</p>

    <p>Darein’den geçerlerken yoldaki parke taşları yerini kare şeklinde bloklara bıraktı ve sonra onların yerini Alindaer Köprüsü’ne giden mermer kareler aldı. Alindaer Köprüsü Tar Valon ırmağını aşan görkemli, beyaz bir yapıydı. Bryne’ın görmesini istediği şey buradaydı: Köprünün diğer yanında, taşlar ve büyük kütüklerden bir duvarın arkasında, tuniklerinde Tar Valon Alevi taşıyan Kule Askerleri’nden bir güç vardı. Sayıları binden fazla olamazdı.</p>

    <p>Bryne’ın ordusu on bin askerden oluşuyordu.</p>

    <p>“Şimdi, saldırmamızı engelleyen şeyin sayılar olmadığını biliyorum,” dedi Bryne. “Ama Kule Askerleri bundan daha fazla adam çıkarabilmeliydi, özellikle de şehirden topladıkları askerlerle. Bu ayları ateş yanında tahta oyarak ve eski günleri anarak geçirdiklerini sanmıyorum. Chubain’in kafası azıcık çalışıyorsa, yeni askere aldığı adamları eğitiyor olmalı.”</p>

    <p>“O zaman herkes nerede?” diye sordu Egwene.</p>

    <p>“Yalnızca Işık biliyor Anne,” dedi Bryne başını iki yana sallayarak. “O gücü aşarken bir miktar adam kaybedeceğiz, ama çok değil. Bozguna uğrayacaklar.”</p>

    <p>“Seanchanlar onlara <em>bu</em> kadar zarar vermiş olabilirler mi?”</p>

    <p>“Bilmiyorum Anne,” dedi Bryne. “Dün gece kötüydü. Bir sürü yangın, bir sürü ölü. Ama ben kayıplarının yüzler olduğunu düşünüyorum, binler değil. Belki de Kule Askerleri molozları temizliyor ve yangınlarla savaşıyordur, ama ben yine de benim burada saf tuttuğumu görünce daha büyük bir güç toplayacaklarını sanırdım. Şuradaki delikanlılara dürbünle baktım ve bir sürü kızarmış, sulu göz gördüm.”</p>

    <p>Egwene, ırmaktan yukarı esen rüzgâra minnet duyarak, düşünceler içinde oturdu. “Bu saldırının akıllıca olup olmayacağını sorgulamadın General.”</p>

    <p>“Nereye gönderildiğimi sorgulamak âdetim değildir Anne.”</p>

    <p>“Sorulsa bu konuda ne derdin?”</p>

    <p>“Sorulsa?” dedi Bryne. “Eh, saldırmak taktik açıdan mantıklı. Yolculuk avantaj olmaktan çıktı ve düşmanımız dilediği zaman ikmal yapıp, dilediği yere heyet gönderebiliyorsa, kuşatma düzenlemenin ne anlamı var? Ya saldıracağız ya da toplanıp gideceğiz.”</p>

    <p>Egwene başını salladı. Ama tereddüt ettiğini anladı. Gökyüzündeki, Kule’yi sakatlayan o uğursuz duman bulutu; destek kuvvetleri olmayan korkmuş askerler. Her şey bir uyarı fısıldıyor gibiydi.</p>

    <p>“Bu saldırıya mutlaka başlamanız <em>gerekli</em> olana dek ne kadar bekleyebiliriz General?” diye sordu.</p>

    <p>Adam kaşlarını çattı, ama onu sorgulamadı. Gökyüzüne baktı. “Geç oluyor. Bir saat belki? Bundan sonra çok karanlık olacak. Sayılar bizim lehimize iken, hesaba bir de gece savaşının gelişigüzelliğini eklemek istemem.”</p>

    <p>“O zaman bir saat bekleyeceğiz,” dedi Egwene önüne dönerek. Diğerleri şaşırmış görünüyordu, ama hiçbir şey söylemediler. Amyrlin Makamı konuşmuştu.</p>

    <p>Ne bekliyordu? İçgüdüleri ona ne söylüyordu? Dakikalar uzarken Egwene düşündü ve sonunda onu neyin tereddüde sürüklediğini anladı. Bu adımı attıktan sonra geri dönüş yoktu. Beyaz Kule dün gece zarar görmüştü; ilk defa bir düşman gücü ona karşı Tek Güç kullanmıştı. Egwene’in saldırısı ikinci olacaktı: Bu sefer bir grup Aes Sedai, bir başka grup Aes Sedai’ye karşı asker sürüyordu. Kule’de hizipler arasında savaşlar çıktığı olmuştu –bir Ajah ile bir başkası arasında çatışmalar–, bazıları, Siuan’ın düşürülmesi sırasında olduğu gibi, kan dökülmesine sebep olmuştu. Gizli Tarihçeler bu tür olaylar anlatıyordu.</p>

    <p>Ama bu anlaşmazlıklar asla Kule kapılarının dışına taşmamıştı. Aes Sedailer asla o köprülerden asker geçirmemişti. Şimdi bunu yapmak, Egwene’in Amyrlinliğini bu olayla sonsuza dek lekelemek olacaktı. Başka ne başarırsa başarsın, büyük olasılıkla bugünün gölgesinde kalacaktı.</p>

    <p>Egwene özgürleştirmeyi ve birleştirmeyi ummuştu. Bunun yerine, savaşa ve boyun eğdirmeye başvuruyordu. Öyle olması gerekiyorsa, o zaman emri verecekti. Ama mümkün olan son ana kadar beklemek istiyordu. Eğer bu, kapalı bir havada, binicilerinin gerilimini hisseden atlar kişnerken, kasvetle bir saat beklemeyi gerektiriyorsa, öyle olsundu.</p>

    <p>Bryne’ın verdiği bir saat geldi ve geçti. Egwene birkaç dakika daha bekledi –cesaret edebildiğince. Köprünün diğer tarafındaki zavallı askerlere yardım gelmedi. Kararlılık içinde, küçük barikatlarının arkasından bakmaya devam ettiler.</p>

    <p>Egwene emri vermek üzere gönülsüzce döndü.</p>

    <p>“Bak şimdi.” Bryne eyerinde öne eğildi. “Bu da ne?”</p>

    <p>Egwene köprüye döndü. Uzakta, zar zor görülebilen bir alay yolda yaklaşıyordu. Çok mu fazla beklemişti? Beyaz Kule destek kuvvet mi göndermişti? İnatçı gönülsüzlüğü adamlarının canlarına mı mal olacaktı?</p>

    <p>Ama hayır. O grup askerlerden değil, etekli kadınlardan oluşuyordu. Aes Sedailer!</p>

    <p>Egwene elini kaldırdı ve askerlerinin saldırmasını engelledi. Alay doğrudan Kule Askerleri’nin barikatına at sürdü. Bir an sonra, gri elbiseli bir kadın barikatın önüne çıktı. Yanında tek bir Muhafız vardı. Egwene gözlerini kısarak kadının yüz hatlarını seçmeye çalıştı ve Bryne telaşla dürbününü ona uzattı. Egwene dürbünü minnetle kabul etti, ama kadını tanımıştı bile. Bölünmeden sonra Salon’a seçilen Temsilcilerden biri, Andaya Forae. Gri Ajah’tan. Bu, pazarlık yapmaya gönüllü olduklarını gösteriyordu.</p>

    <p>Kadın güç parıltısına büründü ve Siuan tıslayarak yakınındaki askerlerin yaylarını kaldırmalarına sebep oldu. Egwene yine elini kaldırdı. “Bryne,” dedi sertçe, “ben izin verene kadar ok atılmayacak.”</p>

    <p>“Askerler, bekleyin!” diye bağırdı Bryne. “Kirişe ok takacak olursanız bile derinizi yüzerim!” Adamlar yaylarını indirdi.</p>

    <p>Uzaktaki kadın Egwene’in seçemediği bir örgü yaptı ve sonra yükseltildiği açık olan bir sesle konuştu. “Egwene al’Vere ile konuşmak istiyoruz,” dedi Andaya. “Orada mı?”</p>

    <p>Egwene de bir örgüyle sesini yükseltti. “Buradayım Andaya. Diğerlerine dışarı çıkmalarını söyle. Onları görmek istiyorum.”</p>

    <p>Şaşırtıcı şekilde, emrine itaat edildi. Dokuz kadın daha belirdi ve Egwene onları teker teker inceledi. “On Temsilci,” dedi Bryne’a dürbününü geri vererek ve sesi yükselmeden konuşabilmek için örgüyü salıvererek. “Mavi ve Kızıl dışında her Ajah’tan ikişer kişi.”</p>

    <p>“Bu umut vadediyor.” Bryne çenesini ovaladı.</p>

    <p>“Eh, teslim olmamı talep etmek için gelmiş olabilirler,” dedi Egwene. “Tamam,” dedi sesini yine Güç’le yükselterek. “Benden ne istiyorsunuz?”</p>

    <p>“Geldik,” dedi Andaya. Duraksadı. “Geldik, çünkü Beyaz Kule Salonu’nun seni Amyrlin Makamı’na seçtiğini bildirmek istiyoruz.”</p>

    <p>Siuan şokla inledi ve Bryne alçak sesle kendi kendine küfretti. Askerlerin bazıları bunun tuzak olduğunu mırıldandı. Ama Egwene gözlerini yummakla yetindi. Umut edebilir miydi? Gönülsüz kurtarılışının çok erken geldiğini varsaymıştı. Ama eğer Siuan ve Gawyn tarafından götürülmeden önce zemini yeterince hazırlamışsa...</p>

    <p>“Elaida ne oldu?” diye sordu Egwene gözlerini açarak, açıklıkta gürleyen bir sesle. “Bir Amyrlin daha mı düşürdünüz?”</p>

    <p>Diğer taraf bir süre sessiz kaldı. “Konuşuyorlar.” Bryne dürbününü kaldırmıştı.</p>

    <p>Andaya biraz sonra konuştu. “Elaida do Avriny a’Roihan, Mühürlerin Gözetmeni, Tar Valon Alevi, Amyrlin Makamı... dün geceki baskında kaçırıldı. Nerede olduğu bilinmiyor. Öldüğü ya da görevlerini yerine getiremeyecek durumda olduğu düşünülüyor.”</p>

    <p>“Işık aşkına!” Bryne dürbünü indirdi.</p>

    <p>“Hak etmişti,” diye mırıldandı Siuan.</p>

    <p>“Hiçbir kadın bunu hak etmez,” dedi Egwene Siuan ve Bryne’a. Dalgın dalgın parmağını boynuna kaldırdı. “Ölse daha iyiydi.”</p>

    <p>“Bu tuzak olabilir,” dedi Bryne.</p>

    <p>“Nasıl olabileceğini göremiyorum,” dedi Siuan. “Andaya yeminlerle bağlı. Kara Aes Sedai listende yoktu, değil mi Egwene?”</p>

    <p>Egwene başını iki yana salladı.</p>

    <p>“Ben hâlâ tereddüt içindeyim Anne,” dedi Bryne.</p>

    <p>Egwene örgüsünü yeniden ördü. “Ordumun girmesine izin verecek misiniz? Diğer Aes Sedaileri aranıza kabul edip Mavi Ajah’ı tekrar kuracak mısınız?”</p>

    <p>“Bu talepleri bekliyorduk,” dedi Andaya. “Taleplerin karşılanacak.”</p>

    <p>Yalnızca aşağıdaki kıyılara çarpan suyun bozduğu bir sessizlik oldu.</p>

    <p>“O zaman kabul ediyorum,” dedi Egwene köprünün karşısından.</p>

    <p>“Anne,” dedi Siuan ihtiyatla. “Aceleci bir karar olabilir. Belki de ilk önce konuşulması...”</p>

    <p>“Aceleci değil.” Egwene örgüyü bıraktı ve umudunun kabardığını hissetti. “Biz de bunu istiyorduk.” Siuan’ı süzdü. “Dahası, sen kimsin ki acelecilik konusunda bana ders veriyorsun?” Siuan bakışlarını indirdi. “General, adamlarını köprüyü aşmaya hazırla ve arkadaki Temsilcileri öne getir. Aes Sedai kampına haberi iletecek ulaklar yolla. Diğer köprülerdeki adamların beklemeleri gerektiğini bilsin.”</p>

    <p>“Peki Anne.” Bryne atını çevirdi ve gerekli emirleri verdi.</p>

    <p>Egwene derin bir nefes alarak atını tekmeleyip harekete geçirdi ve köprüye sürdü. Siuan bir balıkçı küfrü salladı ve takip etti. Egwene Gawyn’in atının da arkadan geldiğini duyabiliyordu. Sonra bir asker birliği Bryne’ın kısa komutuna uyarak peşlerine takıldı.</p>

    <p>Egwene, kırmızı kurdelelerle bezenmiş saçları arkasında savrularak suları aştı. Biraz önce kaçındıkları şeyi düşünürken tuhaf bir duyguya –farkındalığın ağırlığı– kapıldı. Sonra onun yerini gittikçe büyüyen bir tatmin ve coşku aldı.</p>

    <p>Beyaz kısrağı başını sallayarak ipeksi yelesini Egwene’in ellerine sürttü. Köprünün diğer yanında Temsilciler ciddi ifadelerle bekliyordu. Kule önünde yükseliyordu. Yaralı. Kanayarak.</p>

    <p>Ama hâlâ ayaktaydı. Işık, <em>ayaktaydı!</em></p>
  </div>
</body>
</html>