<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="42. Tear Taşı’nın Önünde">42<br/>
    Tear Taşı’nın Önünde</h1>

    <p><em>Graendal’ın sarayındaki kadınların adlarını bilmiyoruz,</em> dedi Lews Therin. <em>Onları listeye ekleyemeyiz.</em></p>

    <p>Rand deli adamı duymazdan gelmeye çalıştı. Bu imkânsızdı. Lews Therin devam etti.</p>

    <p><em>İsimlerini bilmezsek listeye nasıl devam edebiliriz!</em> Savaşta düşen Kızları aradık. <em>Her birini bulduk! Liste kusurlu! Devam edemem!</em></p>

    <p><em>Bu senin listen değil!</em> diye hırladı Rand. <em>O benim, Lews Therin. BENİM!</em></p>

    <p><em>Hayır!</em> diye kekeledi deli adam. <em>Sen kimsin? O benim! Onu ben yaptım. Onlar öldüğüne göre devam edemem. Ah, Işık! Şerateş? Neden şerateş kullandık! Bunu bir daha asla yapmayacağıma dair söz vermiştim...</em></p>

    <p>Rand, Tai’daishar’ın dizginlerini kavrayarak, gözlerini sıkı sıkı yumdu. Savaş atı sokakta yürüyordu; nalları birbiri ardına sıkışık toprağa iniyordu.</p>

    <p><em>Biz neye dönüştük?</em> diye fısıldadı Lews Therin. <em>Yine aynı şeyi yapacağız, değil mi? Hepsini öldüreceğiz. Sevdiğimiz herkesi. Tekrar, tekrar, tekrar...</em></p>

    <p>“Tekrar tekrar,” diye fısıldadı Rand. “Dünya hayatta kaldığı sürece fark etmez. Bana daha önce de lanet okudular, Ejderdağı’nda bana ve adıma küfrettiler, ama onlar yaşadılar. Biz buradayız, savaşmaya hazırız. Tekrar tekrar.”</p>

    <p>“Rand?” diye sordu Min.</p>

    <p>Gözlerini açtı. Min boz kısrağını Tai’daishar’ın yanında sürüyordu, Rand onun ya da herhangi birinin kendisinin kayıp gittiğini görmesine izin veremezdi. Yıkılmaya ne kadar yaklaştığını bilmemeliydiler.</p>

    <p><em>Bilmediğimiz onca isim,</em> diye fısıldadı Lews Therin. <em>Bizim ellerimizde ölümü bulan onca kişi.</em></p>

    <p>Ve daha yeni başlıyordu.</p>

    <p>“Ben iyiyim Min,” dedi. “Düşünüyordum.”</p>

    <p>“İnsanlar hakkında mı?” diye sordu Min. Bandar Eban’ın tahta kaldırımları insanlarla doluydu. Rand giysilerinin renklerini göremiyordu artık; kumaşları o kadar yıpranmıştı. Muhteşem kumaşlarda yırtıklar, lime lime olmuş yerler, kir ve lekeler gördü. Bandar Eban’da hemen herkes bir tür mülteciydi. Korku dolu gözlerle onu izliyorlardı.</p>

    <p>Önceden fethettiği krallıkları bulduğundan daha iyi durumda bırakmıştı. Rand Terkedilmiş tiranları indirmiş, savaşa ve kuşatmalara son vermişti. Shaido istilacıları püskürtmüş, yiyecek getirtmiş, istikrar yaratmıştı. Yok ettiği her ülke, aynı zamanda kurtulmuştu.</p>

    <p>Arad Doman farklıydı. Yiyecek getirtmişti –ama o yiyecek daha fazla mülteci çekmiş, stokları zorlamıştı. Rand onlara Seanchanlarla barış vermekte başarısız olmakla kalmamış, sahip oldukları yegâne birliklere el koymuş, onları Sınırboyları’na nöbet tutmaya göndermişti. Denizler hâlâ güvenli değildi. Ufak tefek Seanchan imparatoriçe ona güvenmemişti. Saldırılarına devam edecekti, hatta belki iki katına çıkaracaktı.</p>

    <p>Domanlılar savaşın toynaklarının altında ezilecek, kuzeyde istilacı Trolloclarla güneyde Seanchanlar arasında kalacaklardı. Ve Rand onları terk ediyordu.</p>

    <p>Bir şekilde insanlar bunu fark etmişti ve Rand onlara bakmayı çok güç buluyordu. Aç bakışları onu suçluyordu: Neden umut getirip, sonra kuraklıkta kazılan bir kuyu gibi kuruyup gitmesine izin veriyorsun? Neden bizi seni hükümdar olarak kabul etmeye zorluyorsun ve sonra bizi terk ediyorsun?</p>

    <p>Flinn ve Naeff önden gitmişti; siyah ceketli adamlar atlarının sırtında oturmuş Rand’ın alayının şehir meydanına yaklaşmasını izliyordu. Yüksek yakalarında iğneler ışıldıyordu. Meydandaki çeşme hâlâ bakır dalgalardan sıçrayan parlak bakır atların arasında akıyordu. Şehri yöneten kral yokken, Tüccarlar Konseyi’nin yarısı kaybolmuşken bu sessiz Domanlıların hangisi çeşmeyi parlatmaya devam ediyordu?</p>

    <p>Rand’ın Aielleri konseyde çoğunluk oluşturabilecek kadar üye bulamamıştı; Rand Graendal’ın yeni bir kral seçilmesini önleyecek kadar üyeyi öldürdüğünü ya da yakaladığını tahmin ediyordu. Tüccarlar Konseyi’nin üyeleri arasında yeterince güzel biri varsa, kadının gözdelerinin arasına katılmış olmalıydı –bu da Rand’ın onları öldürdüğü anlamına geliyordu.</p>

    <p><em>Ah,</em> dedi Lews Therin. <em>Listeye ekleyebileceğim isimler. Evet...</em></p>

    <p>Bashere Rand’ın yanında at sürüyor, düşünceler içinde bıyıklarını sıvazlıyordu. “İstediğin oldu,” dedi.</p>

    <p>“Leydi Chadmar mı?” diye sordu Rand.</p>

    <p>“Malikânesine döndü,” dedi Bashere. “Tüccarlar Konseyi’nin, Aiellerin elinde olan dört üyesi için de aynı şeyi yaptık.”</p>

    <p>“Ne yapmaları gerektiğini anladılar mı?”</p>

    <p>“Evet,” dedi Bashere içini çekerek. “Ama yapacaklarını sanmıyorum. Bana sorarsan, biz gider gitmez, gardiyanlar gittiğinde hapisten kaçan hırsızlar gibi şehirden kaçacaklardır.”</p>

    <p>Rand tepki vermedi. Tüccarlar Konseyi’ne yeni üyeler seçmelerini, sonra bir kral bulmalarını emretmişti. Ama muhtemelen Bashere haklıydı. Rand, Aiellerine çekilmelerini söylediği kıyıboyundaki diğer şehirlerden raporlar almıştı. Şehir önderleri ortadan kayboluyor, Seanchanların saldıracağını düşünerek kaçıyorlardı.</p>

    <p>Arad Doman, bir krallık olarak bitmişti. Üstüne çok fazla ağırlık binmiş masa gibi yıkılacaktı yakında. <em>Bu benim sorunum değil,</em> diye düşündü Rand insanlara bakmadan. <em>Ben elimden gelen her şeyi yaptım.</em></p>

    <p>Bu doğru değildi. Domanlılara yardım etmek istese de, gelmesinin asıl sebebi Seanchanlarla başa çıkmak, krala ne olduğunu öğrenmek ve Graendal’ın izini sürmekti. Sınırboyları’ndan, elinden geldiği kadarını güvenceye almak da cabası.</p>

    <p>“Ituralde’den ne haber var?” diye sordu Rand.</p>

    <p>“İyi haber yok, korkarım,” dedi Bashere sert bir ifadeyle. “Trolloclarla çatışmıştı, ama bunu zaten biliyorsun. Gölgedölleri her zaman çabuk çekilir, ama Ituralde bir şeyin toplandığına dair uyarıyor bizi. Devriyeleri onu ezecek kadar büyük güçler görmüş. Orada Trolloclar toplanıyorsa, büyük olasılıkla başka yerlerde de toplanıyorlardır. Özelikle de Geçit’te.”</p>

    <p><em>Lanet olsun o Sınırboylulara!</em> diye düşündü Rand. <em>Onlar hakkında bir şeyler yapmam gerekecek. Yakında.</em> Meydana ulaştıklarında Tai’daishar’ı dizginledi ve Flinn ile Naeff’e başını salladı.</p>

    <p>Onun işareti üzerine ikisi de şehir meydanında birer kapıyol açtılar. Rand doğrudan Leydi Chadmar’ın malikânesinden gitmek istemişti, ama bu, hırsız gibi kaybolmak olurdu, bir gün orada, bir sonrakinde yok. İnsanların en azından onun gidişini görmesine ve kendi başlarına kaldıklarını bilmelerine izin veriyordu.</p>

    <p>İnsanlar, tıpkı Rand şehre girerken yaptıkları gibi kaldırımlara dizilmişlerdi. Mümkün olsa, o zamankinden de sessiz oldukları söylenebilirdi. İnce elbiseleri içinde kadınlar, rengârenk ceketler ve altında kabarık kollu gömlekler içinde adamlar. Bakır Doman tenine sahip olmayan pek çok insan vardı. Rand yiyecek vaadiyle şehre çok fazla insan çekmişti.</p>

    <p>Gitme zamanı. Kapıyollara yaklaştı, ama biri seslendi. “Lord Ejder!”</p>

    <p>Sesi işitmek kolaydı, çünkü kalabalık çok sessizdi. Rand eyerinde dönerek sesin kaynağını aradı. Kırmızı Doman ceketi giymiş ince yapılı bir adam –ceketin beli düğmelenmişti, önü V şeklinde açılıyordu ve altında fırfırlı bir gömlek görünüyordu. Adam kalabalığı iterek geçerken altın küpeleri parlıyordu. Aieller adamın yolunu kesti, ama Rand onun rıhtımustalarından biri olduğunu gördü. Aiellere adı Iralin olan adamın geçmesine izin vermelerini işaret etti.</p>

    <p>Iralin Tai’daishar’ın yanına seğirtti. Bir Domanlı için sıradışı ölçüde temiz tıraşlıydı ve gözleri uykusuzluktan çökmüştü.</p>

    <p>“Lord Ejder,” dedi adam alçak sesle Rand’ın atının yanında durarak. “Erzak! Bozuldu.”</p>

    <p>“Hangi erzak?” diye sordu Rand.</p>

    <p>“Hepsi,” dedi adam gergin bir sesle. “Her fıçı, her çuval, depolarımızdaki ve Deniz Halkı gemilerindeki her şey. Lordum! Yalnızca buğday bitleriyle dolu değil. Aynı zamanda karardı ve acılaştı; yiyeni hasta ediyor!”</p>

    <p><em>“Hepsi mi?”</em> diye tekrarladı Rand şokla.</p>

    <p>“Her şey,” dedi Iralin alçak sesle. “Yüzlerce fıçı. Aniden, göz açıp kapayana kadar oldu. Bir an iyiydi, bir sonrakinde... Lordum, yiyecek haberi yüzünden şehre çok fazla insan geldi! Şimdi <em>hiçbir şeyimiz</em> yok. Ne yapacağız?”</p>

    <p>Rand gözlerini yumdu.</p>

    <p>“Lordum?” diye sordu Iralin.</p>

    <p>Rand gözlerini açtı ve Tai’daishar’ı tekmeleyip yürüttü. Rıhtımustasını geride, ağzı bir karış açık bıraktı ve kapıyoldan geçti. Rand’ın yapabileceği hiçbir şey kalmamıştı. Yapacağı hiçbir şey yoktu.</p>

    <p>Yaklaşan kıtlığı aklından çıkardı. Ne kadar kolay olduğu şok ediciydi.</p>

    <p>Bandar Eban yok oldu, o aşırı sessiz insanlar yok oldu. Kapıyoldan geçer geçmez, bekleyen kalabalıklardan bir tezahürat yükseldi. O kadar şok edici, o kadar farklıydı ki Rand şaşkınlık içinde Tai’daishar’ın durdurdu.</p>

    <p>Önünde Tear uzanıyordu. Bu büyük şehirlerden biriydi –devasa ve yaygın– ve kapıyollar doğrudan şehrin ana meydanlarından biri olan Ziyafet Yolu’na açılmıştı. Kısa bir Asha’man sırası yumruklarını göğüslerine götürerek selam verdiler. Rand onları sabahtan, şehri gelişine hazırlamaları ve meydanları kapıyollar için temizlemeleri amacıyla göndermişti.</p>

    <p>İnsanlar tezahürata devam etti. Binlerce kişi toplanmıştı ve kalabalığın içinde, düzinelerce bayrak direğinin ucunda Işık Sancağı dalgalanıyordu. Tezahürat Rand’a bir paylama dalgası gibi geldi. Bu kadar övgüyü hak etmiyordu. Arad Doman’da yaptıklarından sonra değil.</p>

    <p><em>Hareket etmeye devam etmeli,</em> diye düşündü Tai’daishar’ı tekmeleyip yürüterek. Atın toynakları burada yağmurdan ıslanmış toprağa değil, parke taşlarına iniyordu. Bandar Eban büyük bir şehirdi, ama Tear bambaşka bir şeydi. Sokaklar dolana dolana gidiyordu ve kenarlarına köylülerin sıkışık diyeceği, ama Tearlıların sıradan bulduğu binalar dizilmişti. Arduvaz ya da kiremit kaplı çatıların üzerine, Lord Ejder’i daha iyi görebilmeyi uman adamlar ya da oğlanlar tünemişti. Binaların yapıldığı taşlar Bandar Eban’dakilerden daha açık renkti ve burada tercih edilen inşaat malzemesi taştı. Belki de bunun sebebi şehrin üzerinde yükselen kaleydi. Ona Tear Taşı diyorlardı. Bir önceki çağdan kalma bir andaç, ama hâlâ etkileyici.</p>

    <p>Rand, yakınında at süren Min ve Bashere’le birlikte ilerledi. Kalabalıklar kükredi. Öylesine yüksek sesle. Yakında, çırpınan iki flama rüzgâra kapıldı ve açıklanamaz bir biçimde birbirine dolandı. Onları tutan, kalabalığın önündeki adamlar direkleri indirdiler, flamaları ayırmaya çalıştılar, ama çok sıkı düğümlenmişlerdi, bir şekilde rüzgâr tarafından o şekilde bükülmüşlerdi. Rand onlara dikkat etmeden geçti. <em>Ta’veren</em> doğasının neler yapabileceğine şaşırmayı bırakmıştı.</p>

    <p>Ama kalabalığın içinde bu kadar çok yabancı gördüğüne şaşırdı. Bu o kadar sıradışı değildi; Tear’a her zaman çok yabancı gelirdi –bu şehir doğudan baharat ve ipek, denizlerden porselen, kuzeyden tahıl ve tütün, her yerden hikâyeler getiren herkese kucak açardı. Ama Rand, hangi şehirden gelirlerse gelsinler, yabancıların onun ziyaretlerine pek aldırış etmediğini görmüştü. Bu, o yabancılar fethettiği bir şehirden gelse de fark etmiyordu. Rand Cairhien’deyken, Cairhienliler ona yaltaklanıyordu –ama Illian’dayken, Cairhienliler ondan kaçınıyordu. Belki de kendi lordlarının, düşmanlarının lordlarıyla aynı adam olmasından hoşlanmıyorlardı.</p>

    <p>Ama burada yabancıları seçmekte sorun yaşamıyordu: esmer tenleri ve parlak renkli bol giysileriyle Deniz Halkı; uzun ceketleri ve biçimlendirilmiş bıyıklarıyla Murandyliler; yakalarını yukarı kaldırmış, sakallı Illianlılar; çizgili giysileriyle Cairhienliler. Basit Andor yünlüleri giymiş kadın ve erkekler de vardı. Tezahürat yapan yabancıların sayısı yerlilerden daha azdı, ama oradaydılar ve dikkatle izliyorlardı.</p>

    <p>Bashere kalabalığı taradı.</p>

    <p>“İnsanlar şaşırmış görünüyor,” derken buldu Rand kendini.</p>

    <p>“Bir süredir yoktun.” Bashere düşünceli düşünceli bıyıklarını sıvazladı. “Kuşkusuz, söylentiler oktan daha hızlı uçuyor ve pek çok hancı sırf daha fazla içki içilsin diye senin öldüğün ya da kaybolduğun hakkında hikâyeler uydurmuştur.”</p>

    <p>“Işık! Hayatımın yarısı o ya da bu söylentiyi bastırarak geçiyor sanki. Bu ne zaman sona erecek?”</p>

    <p>Bashere güldü. “Sen <em>söylentileri</em> durdurmayı başardığında, atımdan inip keçiye bineceğim! Ha! Bir de Deniz Halkı’na katılacağım.”</p>

    <p>Rand sustu. Takipçileri kapıyollardan geçmeye devam ettiler. Saldaealılar Tear’a girdiklerinde, hemen hemen her biri mızraklarını daha dik tuttular ve atları canlandı. Aes Sedailer üstlerini başlarını düzeltirken yakalanmazlardı, ama daha az solgun götündüler ve yaşı belirsiz yüzleri kalabalığa ferasetli tavırlarla baktılar. Aieller ise –avcı adımları biraz daha az gergin, ifadeleri biraz daha az ihtiyatlı oldu– tezahüratlar karşısında, o sessiz, suçlayan Doman bakışları altında olduğundan daha rahat göründüler.</p>

    <p>Bashere ve Rand kenara gitti; Min de sessizce takip etti. Min dalgın görünüyordu. Rand gideceklerini ilan ettiğinde Nynaeve ve Cadsuane malikânede değillerdi. Ne peşinde olabilirilerdi? Rand onların birlikte olduğundan kuşkuluydu; o kadınlar aynı odada bulunmaya bile zor dayanabiliyorlardı. Her durumda, onun gittiğini duyacaklardı ve onu bulacaklardı. Bundan sonra Rand’ı bulmak kolay olacaktı. Artık ormanların ortasındaki malikânelerde saklanmak yoktu. Artık yalnız yolculuk etmek yoktu. Lan ve Malkierlileri Geçit’e at sürerken bu olmazdı. Yeterince zaman kalmamıştı.</p>

    <p>Bashere açık kapıyolları gözlüyordu. Aieller sessiz ayaklar üzerinde geçiyorlardı. Bu yolculuk yöntemi onlara yabancıydı.</p>

    <p>“Ituralde’ye söyleyecek misin?” diye sordu Bashere sonunda. “Geri çekilmeni?”</p>

    <p>“Duyacaktır,” dedi Rand. “Habercilerine Bandar Eban’dan rapor taşımaları emredilmişti. Yakında artık orada olmadığımı öğrenir.”</p>

    <p>“Ya Seanchanlarla savaşına geri dönmek için Sınırboyları’ndan ayrılırsa?”</p>

    <p>“O zaman Seanchanları yavaşlatır,” dedi Rand. “Ve onları benim topuklarımı dişlemekten alıkoyar. Bu şekilde de aynı ölçüde faydalı olur.”</p>

    <p>Bashere onu süzdü.</p>

    <p>“Ne yapmamı bekliyorsun Bashere?” diye sordu Rand sessizce. Bu, açık olmasa da, meydan okuyan bir bakıştı, ama Rand ona öfkeyle karşılık vermeyecekti. Öfkesi donmuştu.</p>

    <p>Bashere içini çekti. “Bilmiyorum,” dedi. “Bütün bu mesele tam bir karmaşa ve bundan çıkış yolu göremiyorum adamım. Arkamızda Seanchanlar varken savaşa girmek, bu düşünebildiğim en kötü pozisyon.”</p>

    <p>“Biliyorum,” dedi Rand şehre bakarak. “Bu iş bitene kadar Tear ve muhtemelen Illian da onların olacak. Yak beni, ama bizim sırtımız dönükken ta Andor’a kadar her yeri fethetmezlerse şanslıyız.”</p>

    <p>“Ama...”</p>

    <p>“Ituralde’nin benim başarısız olduğum haberi ona ulaşır ulaşmaz oradan ayrılacağını varsaymalıyız. Bu, bir sonraki hamlemizin Sınırboyları ordusuna doğru olması gerektiği anlamına geliyor. Kandaşların bana karşı her ne şikâyeti varsa, bir an önce halledilmeli. Görevlerini terk eden adamlara karşı pek sabrım yok.”</p>

    <p><em>Bunu mu yaptık?</em> diye sordu Lews Therin. <em>Kimi terk ettik?</em></p>

    <p><em>Sessiz ol!</em> diye hırladı Rand. <em>Sen gözyaşlarına dön deli ve beni rahat bırak!</em></p>

    <p>Bashere eyerinde düşünceli düşünceli öne eğildi. Rand’ın Domanlıları terk etmesi hakkında düşünüyorsa da, hiçbir şey söylemedi. Sonunda başını iki yana salladı. “Tenobia’nın ne peşinde olduğunu bilmiyorum. Benim onu bırakıp seni takip etmem kadar basit bir şey olabilir; Sınırboyu krallarının iradesine boyun eğmen talebi kadar zor bir şey de olabilir. Böyle bir zamanda onu ve diğerlerini Afet’ten neyin uzaklaştırmış olabileceğini hayal edemiyorum.”</p>

    <p>“Yakında öğreniriz,” dedi Rand. “Senden iki Asha’man almanı ve Tenobia ve diğerlerinin nereye kamp kurduğunu öğrenmeni istiyorum. Belki de bu budalaca gösteriden vazgeçip, ait oldukları yere döndüklerini öğreniriz.”</p>

    <p>“Tamam madem,” dedi Bashere. “Adamlarımın yerleşmesini sağlayayım, sonra giderim.”</p>

    <p>Rand sertçe başını salladı, sonra atını döndürdü ve sokakta uzaklaşmaya başladı. İnsanlar iki yana dizilmiş, onu karşılıyorlardı. Rand, Tear’ı en son ziyaret ettiğinde, kılık değiştirerek gelmeye çalışmıştı, ama pek işine yaramamıştı. İşaretleri bilen herkes onun şehirde olduğunu anlardı. Sıradışı olaylar –kendi kendine düğümlenen flamalar, binalardan düşen ama zarar görmeyen insanlar– yalnızca başlangıçtı. <em>Ta’veren</em> etkisi gittikçe güçleniyor, gittikçe daha büyük çarpıklıklar yaratıyor gibiydi. Ve daha tehlikeli çarpıklıklar.</p>

    <p>Son ziyareti sırasında Tear asilerin kuşatması altındaydı, ama şehir acı çekmemişti. Tear, bir kuşatma gibi basit bir şeyden rahatsız olmayacak kadar çok ticaret yapıyordu. Çoğu insan her zamanki gibi yaşamış, asilere dikkat etmemişti. Asiler, daha dürüst insanların işlerini bozmadıkları sürece, oyunlarını oynayabilirlerdi.</p>

    <p>Dahası, herkes Taş’ın her zamanki gibi direneceğini biliyordu. Yolculuk bunu eskide bırakabilirdi, ama Tek Güç’e ulaşamayacak asiler için, Taş kesinlikle fethedilmesi imkânsız bir yerdi. Taş kendi başına, pek çok şehirden daha büyüktü –taşlarında tek bir birleşme yeri olmayan devasa bir duvarlar, kuleler, surlar bütünü. İçinde demirhaneler, depolar, binlerce savunucu ve kendi korunaklı rıhtımı vardı.</p>

    <p>Bunların hiçbiri, <em>damane</em>’leri ve <em>raken</em>’leri ile, bir Seanchan ordusuna karşı işe yaramazdı.</p>

    <p>Sokak Taş Kenarı’na kadar kalabalıklarla doluydu. Taş Kenarı, Taş’ın üç tarafını saran geniş, açık bir mekândı. <em>Bir ölüm tarlası,</em> dedi Lews Therin.</p>

    <p>Burada bir başka kalabalık Rand’a tezahürat yaptı. Taş’ın kapılan açıktı ve bir karşılama komitesi onu bekliyordu. Eskiden Yüksek Lord, şimdi Tear Kralı olan Darlin parlak beyaz bir aygırın sırtında oturuyordu. Rand’dan en az bir baş kısa olan Tearlının kısa siyah sakalı ve kısa kesilmiş saçları vardı. Çıkık burnu adamın yakışıklı olmasını engelliyordu, ama Rand onun keskin zekâlı ve şerefli biri olduğunu öğrenmişti. Darlin Rand’a tapınmakta acele edenlere katılmak yerine, baştan itibaren Rand’a karşı çıkmıştı. Sadakatini kazanması zor bir adam, gözünüzün önünde değilken sadakatini kaybetmeyeceğiniz bir adam olurdu genellikle.</p>

    <p>Darlin Rand’a eğildi. Mavi ceket ve beyaz pantolon giymiş, soluk yüzlü Dobraine, Kral’ın yanında demir kırı atının sırtında otuyordu. Yüzünde okunması imkânsız bir ifade vardı, ama Rand adamın Arad Doman’dan bu kadar çabuk gönderilmesi yüzünden hâlâ hayal kırıklığı içinde olduğunu tahmin ediyordu.</p>

    <p>Duvarın önüne, kılıçlarını önlerinde tutan, plaka zırhları ve çıkıntılı miğferleri parlayana dek ovulmuş Taşın Savunucuları dizilmişti. Bol kol yenleri siyah altın rengi çizgiliydi ve üstlerinde, yarısı kırmızı yarısı altın rengi fon üzerinde üç gümüş hilal deseni bulunan Tear bayrağı dalgalanıyordu. Rand duvarın içindeki meydanın askerlerle tıka basa dolu olduğunu görebiliyordu. Çoğu Savunucuların renklerine bürünmüştü, ama kollarına kırmızı ve altın bir şerit bağlamak dışında üniforma giymemiş olan pek çok kişi de vardı. Bunlar yeni askere alınanlar olmalıydı, Rand’ın Darlin’e toplamasını emrettiği adamlar.</p>

    <p>Bu, hayranlık uyandırmak için düzenlenmiş bir gösteriydi. Ya da belki bir adamın gururunu okşamak için. Rand Tai’daishar’ı Darlin’in önünde durdurdu. Ne yazık ki, horozdan farksız Weiramon da Kral’a eşlik ediyordu ve Darlin’in hemen arkasında, atının sırtında oturuyordu. Weiramon o kadar akılsız bir adamdı ki, Rand onun değil bir birliğe kumanda etmek, denetimsiz olarak tarlada çalışmasına bile güvenmezdi. Doğru, kısa boylu adam cesurdu, ama bunun tek sebebi muhtemelen çoğu şeyi tehlike olarak göremeyecek kadar kalın kafalı olmasıydı. Her zamanki gibi, Weiramon bir hödükten daha farklı bir şeymiş gibi görünmeye çalışarak kendini aptal yerine koymuştu; sakalı mumlanmıştı, saçları kelleşen yerleri saklayacak şekilde dikkatle taranmıştı ve giysileri şatafatlıydı –üniformaya benzeyecek şekilde kesilmiş bir ceket ve pantolon, ama hiçbir erkek savaşa giderken bu kadar kaliteli giysiler giymezdi. Weiramon dışında hiçbir erkek.</p>

    <p><em>Onu sevdim,</em> diye düşündü Lews Therin.</p>

    <p>Rand irkildi. <em>Sen kimseyi sevmezsin!</em></p>

    <p><em>Dürüst bir adam,</em> diye yanıt verdi Lews Therin, sonra güldü. <em>Benden daha dürüst olduğu kesin! Bir adam ahmak olmayı kendisi seçmez, ama sadık olmayı kendisi seçer. Bu adamın takipçimiz olmasından çok daha kötülerini de görebilirdik.</em></p>

    <p>Rand dilini tuttu. Bu deli adamla tartışmak anlamsızdı. Lews Therin mantıksızca karar veriyordu. En azından yine güzel bir kadın hakkında mırıldanmıyordu. Bu insanın dikkatini dağıtabiliyordu.</p>

    <p>Darlin ve Dobraine Rand’ın önünde eğildiler, Weiramon da onları taklit etti. Kral’ın arkasında başkaları da vardı elbette. Leydi Caraline’in gelmesi kesindi zaten; ince Cairhienli Rand’ın hatırladığı kadar güzeldi. Alnına beyaz bir opal sarkıtmış, altın zincirini siyah saçlarına dolamıştı. Rand kendini bakışlarını kaçırmaya zorladı. Kadın kuzeni Moiraine’e çok benziyordu. Gerçekten de, Lews Therin, Moraine’den başlayarak listesindeki isimleri saymaya başladı.</p>

    <p>Rand cesaretini toplayarak zihninin arkasındaki ölü adamı dinlemeye başladı ve grubun geri kalanını inceledi. Tüm diğer Tear Yüksek Lordları ve Leydileri oradaydı –kendi atlarının sırtında. Dalkavuk Anaiyella, Weiramon’un yanında boz bir atın sırtında oturuyordu. Ve... adamın renklerini taşıyan hediye bir mendil mi takmıştı. Rand kadının bundan daha fazla zevk sahibi olduğunu sanırdı. Torean’ın yumru yumru suratında bir gülümseme vardı. Yüksek Lordlar arasından bundan çok daha iyi adamlar ölmüşken Torean’ın hayatta kalması yazıktı. Siman, Estanda, Tedosian, Hearne –dördü de Rand’a karşı çıkmış, Taş’a düzenlenen kuşatmaya komuta etmişlerdi. Artık hepsi ona eğiliyordu.</p>

    <p>Alanna da oradaydı. Rand ona bakmadı. Kadın üzüntülüydü, Rand bağ aracılığıyla hissedebiliyordu. Kadın üzülse de olurdu.</p>

    <p>“Lord Ejder,” dedi Darlin eyerinde sırtını dikleştirerek, “Dobraine’i dileklerinizle birlikte gönderdiğiniz için teşekkür ederim,” Sesi hoşnutsuzluk ifade ediyordu. Adam Rand’ın emri üzerine ordu toparlamakta acele etmişti ve sonra Rand onu haftalar boyunca boş durmaya zorlamıştı. Eh, adamlar yakında fazladan birkaç hafta eğitim gördükleri için memnun olacaklardı.</p>

    <p>“Ordu hazır,” diye devam etti Darlin tereddütle. “Arad Doman’a gitmeye hazırız.”</p>

    <p>Rand başını salladı. Başta Darlin’i Arad Doman’a göndermeyi, böylece Aiellerle Asha’manları başka bir yere konuşlandırabilmeyi planlamıştı. Döndü, kalabalıklara baktı ve aralarında çok fazla yabancı olduğunu fark etti. Yerlilerin çoğu orduya alınmıştı ve şimdi Taş’ın içinde saf tutuyorlardı.</p>

    <p>Belki de meydandaki ve sokaklardaki insanlar Rand’a alkış tutmak için gelmemişlerdi. Belki yola çıkacak ordularını zafere uğurlamak için geldiklerini düşünüyorlardı.</p>

    <p>“İyi iş çıkardın Kral Darlin,” dedi Rand. “Tear’da birinin emirlere itaat etmeyi öğrenmesinin zamanı gelmişti. Adamlarının sabırsız olduğunu biliyorum, ama biraz daha beklemeleri gerekecek. Benim için Taş’ta bir daire hazırlayın ve Bashere’in askerleriyle Aieller için kalacak yer ayarlayın.”</p>

    <p>Darlin’in şaşkınlığı arttı. “Pekâlâ. O zaman Arad Doman’da bize ihtiyaç yok mu?”</p>

    <p>“Arad Doman’ın ihtiyaç duyduğu şeyi kimse veremez,” dedi Rand. “Güçlerin benimle gelecek.”</p>

    <p>“Elbette Lordum. Peki... nereye gideceğiz?”</p>

    <p>“Shayol Ghul’e.”</p>
  </div>
</body>
</html>