<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="1. Çelikten Gözyaşları">1<br/>
    Çelikten Gözyaşları</h1>

    <p>Zaman Çarkı döner ve Çağlar gelip geçer. Geriye bıraktığı anılar efsaneye dönüşür. Efsane solup mit olur ve onu doğuran Çağ yeniden geldiğinde mit bile unutulmuştur. Bazılarının Üçüncü Çağ dediği, henüz gelmemiş ve geçeli çok olmuş bir Çağ’da, Beyaz Kule olarak bilinen kaymaktaşından kulenin çevresinde bir rüzgâr yükseldi. Rüzgâr başlangıç değildi. Zaman Çarkı dönerken başlangıçlar ve bitişler yoktur. Ama <em>bir</em> başlangıçtı.</p>

    <p>Rüzgâr muhteşem Kule’nin çevresinde kıvrıldı, kusursuzca oturtulmuş taşları yaladı, görkemli bayrakları dalgalandırdı. Bir şekilde yapı hem zarif hem güçlüydü; üç bin seneden daha uzun zamandır orada yaşayanlar için bir metafordu belki. Kule’ye bakan pek az kişi onun içten içe hem kırık, hem de yozlaşmış olduğunu tahmin edebilirdi. Ayrı ayrı.</p>

    <p>Rüzgâr esti, sıradan bir başkentten çok bir sanat eserine benzeyen bir şehirden geçti. Her bina bir harikaydı; basit granit dükkân cepheleri bile titiz Ogier elleri tarafından, güzellik ve hayret uyandıracak şekilde işlenmişti. Burada yükselen güneşi andıran bir kubbe. Orada bir binanın tepesinden fışkıran, birbirine çarpan iki dalgadan fırlayan su gibi görünen bir çeşme. Parke taşı döşeli bir sokakta, genç kız biçiminde inşa edilmiş, karşı karşıya duran üçer katlı yüksek binalar. Yarı ev, yarı heykel mermer yaratımlar taştan ellerle selamlaşırmış gibi birbirlerine uzanıyordu. Yaratımların arkalarında dalgalanan saçları kıpırtısızdı, ama öyle incelikle oyulmuşlardı ki, rüzgârın geçişiyle her tutam ayrı ayrı savruluyormıış gibi görünüyordu.</p>

    <p>Sokakların kendisi çok daha az ihtişamlıydı. Ah, Beyaz Kule’den güneş ışınları gibi yayılacak şekilde, özenle serilmişlerdi. Ama o güneş ışığı kuşatmanın yol açtığı insan kalabalığı etkisinin ipuçları olan çöp ve döküntülerle parıltısını yitirmişti. Belki de bakımsızlığın tek sebebi kalabalık değildi. Dükkân tabelaları ve tenteler çok uzun zamandır sabun ya da cila izi görmemişti. Sokaklara bırakılmış, çürümeye yüz tutmuş çöp yığınları sinek ve sıçanları çekiyor, ama diğer her şeyi itiyordu. Sokak köşelerinde tehlikeli kabadayılar aylaklık ediyordu. Eskiden olsa bunu yapmaya cesaret edemezlerdi, özellikle de böylesine küstah bir şekilde.</p>

    <p>Beyaz Kule neredeydi, kanun neredeydi? Genç ahmaklar gülüyor; şehrin sorunlarının kuşatmanın suçu olduğunu, asiler bastırıldığı zaman her şeyin yoluna gireceğini söylüyorlardı. Daha yaşlı adamlar kır düşmüş kafalarını sallıyor; işlerin hiç bu kadar kötü olmadığını, yirmi sene önce vahşi Aieller Tar Valon’u kuşattığında bile böylesinin görülmediğini söylüyorlardı.</p>

    <p>Tüccarlar gençleri de yaşlıları da duymazdan geliyordu. Onların kendi sorunları vardı; daha çok Güneylimanı’nda, şehrin ırmak yoluyla yaptığı ticaretin durma noktasında olduğu yerde. Geniş göğüslü işçiler kırmızı saçaklı şal takmış bir Aes Sedai’nin bakışları altında çalışıyorlardı; kadın Tek Güç kullanarak destekleri kaldırıyor, taşları zayıflatıyordu ve işçiler taşları kırıp ayırıyor, taşıyorlardı.</p>

    <p>Kaslı kollarındaki kıvırcık siyah kılları görünecek şekilde kollarını kıvırmış olan işçiler kazmalar ya da çekiçler ile eski taşları dövüyorlardı. Irmak yoluyla şehre girişi kontrol eden zincirin gömülü olduğu yeri kazarlarken taşların üzerine ya da suya terleri damlıyordu. O zincirin yarısı şimdi zarar verilemez <em>cuendillar</em>’dan olmuştu, bazılarının yürektaşı dediği maddeden. Onu yerinden koparma ve şehre girişi sağlama çabası yorucuydu; limanın taş duvarları –bizzat Güç’le şekillendirilmiş, muhteşem, sağlam duvarlar– asi Aes Sedailer ile Kule’yi elinde tutan Aes Sedailer arasındaki sessiz savaşın gözle görülür hasarlarından yalnızca bir tanesiydi.</p>

    <p>Rüzgâr limanda esti. Hamallar aylak aylak durmuş, işçilerin taşları teker teker yontmasını, Fırlayan gri beyaz toz parçalarının uçup suyun üzerinde yüzmesini izliyorlardı. Fazla –ya da pek az– sağduyulu olanlar, bu tür alametlerin tek bir anlama gelebileceğini fısıldaşıyorlardı. Tarmon Gai’don, Son Savaş, hızla yaklaşıyor olmalıydı.</p>

    <p>Rüzgâr dans ederek rıhtımlardan uzaklaştı. Parlak Duvarlar olarak bilinen yüksek beyaz duvarların üzerinden geçti. En azından burada, yayları ellerinde, nöbet tutmakta olan Kule Askerleri’nde temizlik ve titizlik bulmak mümkündü. Lekesiz, yıpranmamış beyaz tunik giymiş temiz tıraşlı okçular, sokmaya hazır yılanlarınki gibi tehlikeli bir tetiklik ile barikatların arkasını izliyorlardı. Bu askerlerin, kendileri görev başındayken Tar Valon’un düşmesine izin vermeye niyeti yoktu. Tar Valon her düşmanı püskürtmüştü. Trolloclar duvarlarını aşmış, ama şehrin içinde yenilmişlerdi. Artur Şahinkanadı Tar Valon’u almayı başaramamıştı. Kara peçeli Aieller bile Aiel Savaşı sırasında ülkeyi kasıp kavurmuş, ama şehri asla ele geçirememişlerdi. Pek çok kişi bunu büyük zafer olarak görüyordu. Diğerleri Aieller şehre girmeyi <em>istese</em> ne olacağını merak ediyordu.</p>

    <p>Rüzgâr, Erinin Nehri’nin batısındaki çatalı aştı, Tar Valon adasını geride bıraktı, sağda yükselen ve düşmanlara, onu aşıp ölmeleri için meydan okurmuş gibi görünen Alindaer Köprüsü’nü geçti. Köprüden sonra rüzgâr, Tar Valon’un yakınındaki pek çok köyden biri olan Alindaer’i yaladı. Burası, aileler köprüyü aşıp şehre sığındığından, nüfusunun büyük kısmını kaybetmiş olan bir köydü. Düşman ordusu, fırtınanın getirdiği bir şeymiş gibi aniden, hiçbir uyarı vermeden belirmişti. Bu pek az kişiyi şaşırtıyordu. Bu asi ordunun başında Aes Sedailer vardı ve Beyaz Kule’nin gölgesinde yaşayanlar Aes Sedailerin neleri yapıp, neleri yapamayacağı konusunda nadiren bahse girerdi.</p>

    <p>Asi ordu hazır bekliyordu, ama kararsızdı. Elli binden fazla askeri vardı ve göreceli olarak daha küçük olan Aes Sedai kampının çevresinde devasa bir çadır halkası biçiminde kamp kurmuştu. İçerideki kampla dışarıdaki kampın arasında sıkı bir koruma vardı; erkekleri, özellikle de <em>saidin</em> kullanabilen erkekleri dışarıda tutmak için son zamanlarda konulmuştu.</p>

    <p>Bu asi kampının kalıcı olması için kurulduğu düşünülebilirdi neredeyse. İşleyişinde bir sıradan gündelik hayat havası vardı. Beyazlı şekiller oradan oraya koşuşturuyordu, bazıları resmi çömez kıyafeti giyiyordu, pek çok başkası benzer elbiselere bürünmüştü. Yakından bakınca, bunların çoğunun pek de genç olmadığı görülebilirdi. Bazıları saçlarının kırlaştığı yaşlara yaklaşmıştı. Ama onlardan ‘çocuklar’ diye bahsediliyordu ve dingin yüzlü Aes Sedailerin bakışları altında itaatkârca çamaşır yıkıyor, halı dövüyor, çadırları ovalıyorlardı. Ve o Aes Sedailer olağandışı bir sıklıkla Beyaz Kule’nin çiviye benzeyen siluetine bakıyorsa da, onların huzursuz ya da endişeli olduğunu varsaymak hata olurdu. Aes Sedailer her zaman duruma hâkimdi. Her zaman. Unutulmaz bir yenilgiye uğradıkları şu anda bile: Egwene al’Vere, asi Amyrlin Makamı yakalanmış ve Beyaz Kule’ye hapsedilmişti.</p>

    <p>Rüzgâr birkaç elbiseyi salladı, birkaç çamaşırı iplerden düşürdü, sonra aceleyle batıya doğru yoluna devam etti. Batıda, kırık zirvesinden dumanlar tüten yüksek Ejderdağı’nı geçti. Kara Tepeler’i aştı ve engin Caralain Otlağı’nı geçti. Burada, kayalık çıkıntıların altında ya da dağ karaağacı kümelerinin yanında, gölgelere sokulmuş kar kümeleri vardı. Bahar zamanıydı; saz damlarda yeni filizlerin çıkması, ince dallı söğütlerde goncaların bitmesi zamanı. Bunların ikisi de çok nadir görülmüştü. Toprak hâlâ uyuyordu, sanki nefesini tutmuş bekliyordu. Önceki güzün sıradışı sıcağı kışa kadar uzamış; toprağa, en sağlam bitkiler dışında her tür hayatı pişirip öldüren bir kuraklık çökmüştü. Kış, en sonunda, bir buz ve kar fırtınası, bir türlü gitmek bilmeyen öldürücü bir don biçiminde gelmişti. Soğuk sonunda çekilmişti ve bölgeye dağılmış çiftçiler boş yere umut arıyorlardı.</p>

    <p>Rüzgâr kahverengi kış otlarını süpürdü, ağaçların hâlâ çıplak olan dallarını salladı. Batıda, Arad Doman olarak bilinen yere –yüksek tepelere ve kısa zirvelere– yaklaşırken bir şey aniden ona çarptı. Görünmez bir şey, kuzeydeki uzak karanlığın türettiği bir şey. Havadaki doğal dalgalara ve akıntılara karşı akan bir şey. O şey rüzgârı yuttu, bir esinti halinde güneye üfürdü, rüzgâr alçak zirvelerin ve kahverengi tepelerin üzerinden geçip kütükten yapılmış bir malikâneye esti. Malikâne, Arad Doman’ın doğusundaki çam ormanlarıyla kaplı tepelerin arasında tek başına duruyordu. Rüzgâr malikânenin üzerinden ve onun önündeki geniş, açık alana kurulmuş çadırların üzerinden geçti, çam iğnelerini sarstı, çadırları salladı.</p>

    <p>Yenidendoğan Ejder, Rand al’Thor elleri arkasında durmuş, açık malikâne penceresinden dışarı bakıyordu. Onları hâlâ bu şekilde düşünüyordu, ‘elleri’ olarak, ama artık yalnızca bir eli kalmıştı. Sol kolu elsiz bitiyordu. Sağlam elinin parmaklarıyla, <em>saidar</em>’la iyileştirilmiş pürüzsüz deriyi hissedebiliyordu. Ama diğer eli orada olmalıymış, ona dokunabilmeliymiş gibi <em>hissediyordu.</em></p>

    <p><em>Çelik,</em> diye düşündü. <em>Ben çeliğim. Bu durum düzeltilemez, bu yüzden onu aşıyorum.</em></p>

    <p>Doman zenginlerinin tercih ettiği tarzda, çam ve sedirden, kalın kütüklerle yapılmış olan bina rüzgârda gıcırdadı ve yerleşti. O rüzgârda bir şey çürük et kokuyordu. Bu olağandışı bir koku değildi şimdilerde. Et hiçbir uyarı vermeden bozuluyordu, hatta bazen hayvan kesildikten birkaç dakika sonra. Onu kurutmak ya da tuzlamak işe yaramıyordu. Karanlık Varlık’ın dokunuşu yüzündendi ve her geçen gün daha da artıyordu. Tek Güç’ün eril yarısı olan <em>saidin</em>’i eskiden kaplayan leke kadar boğucu, yağlı ve mide bulandırıcı hale gelmesi ne kadar sürerdi?</p>

    <p>İçinde durduğu oda geniş ve uzundu, dış duvar kalın kütüklerden oluşmuştu. Diğer duvarları, hâlâ hafifçe özsuyu ve cila kokan çam keresteler oluşturuyordu. Oda sade bir biçimde döşenmişti: yerde kürk halı, şöminenin üzerinde çaprazlanmış iki eski kılıç, yer yer kabuğu üzerinde kalmış ahşap mobilyalar. Tüm mekân bunun ormanda, büyük şehirlerin telaşından uzakta, hoş bir ev olduğunu söyleyen bir biçimde döşenmişti. Elbette bir kulübe değil –bunun için fazla büyük ve savurgandı– bir inziva mekânıydı.</p>

    <p>“Rand?” diye sordu yumuşak bir ses. Rand dönmedi, ama Min’in koluna dokunan parmaklarını hissetti. Bir an sonra, Min’in elleri onun beline kaydı ve Rand onun başının koluna yaslandığını hissetti. Paylaştıkları bağda onun kendisi için duyduğu endişeyi hissedebiliyordu.</p>

    <p><em>Çelik,</em> diye düşündü.</p>

    <p>“Biliyorum, hoşlanmıyorsun...” diye başladı Min.</p>

    <p>“Dallar,” dedi Rand başını pencereye doğru sallayarak. “Bashere’in kampının hemen kenarındaki şu çamları görüyor musun?”</p>

    <p>“Evet, Rand. Ama...”</p>

    <p>“Yanlış yöne doğru eğiliyorlar,” dedi Rand.</p>

    <p>Min duraksadı ve herhangi bir fiziksel tepki vermese de, bağ Rand’a ondan iğne gibi bir korku getirdi. Pencereleri malikânenin üst katındaydı ve dışında, kampın üzerinde yükselen bayraklar çırpınıyordu: Rand için Işık Sancağı ve Ejder Sancağı; Bashere Evi’nin varlığını işaretlemek için onlardan çok daha küçük, üzerinde üç kırmızı kralkuruşu çiçeği taşıyan mavi bir bayrak. Üçü de gururla dalgalanıyordu... ama hemen yanlarında, çamların iğneleri <em>aksi</em> yöne doğru savruluyordu.</p>

    <p>“Karanlık Varlık hareketleniyor Min,” dedi Rand. Bu rüzgârların kendi <em>ta’veren</em> doğasından kaynaklandığını düşünebilirdi, ama onun sebep olduğu olaylar her zaman mümkün olan olaylardı. Rüzgârın aynı anda iki ayrı yönde esmesi... eh, çam iğnelerini teker teker seçemiyor olsa da, o çamların hareketindeki yanlışlığı hissedebiliyordu. Elini kaybettiği günkü saldırıdan sonra görüşü eskisi gibi değildi. Sanki... sanki suyun içinden çarpık bir şeye bakıyordu. Yavaş yavaş düzeliyordu.</p>

    <p>Bu bina Rand’ın son birkaç hafta içinde kullandığı uzun bir dizi malikâne, çiftlik evi ve başka uzak saklanma yerlerinden biriydi. Semirhage’le yaptığı başarısız görüşmenin ardından hareket etmeye, mekândan mekâna sıçramaya devam etmek istemişti. Düşünüp taşınmak için ve, bir umut, onu arıyor olabilecek olan düşmanlarının kafasını karıştırmak için zaman istiyordu. Lord Algarin’in Tear’daki malikânesi öğrenilmişti; yazık. Orası kalmak için iyi bir yerdi. Ama Rand’ın hareket etmeyi sürdürmesi gerekiyordu.</p>

    <p>Aşağıda, Bashere’in Saldaealıları malikâne çayırında –öndeki, sıra sıra köknar ve çam ağaçlarıyla kuşatılmış açık çimenlikte– kamp kurmuştu. Bugünlerde oraya ‘çayır’ demek tuhaftı. Daha ordu gelmeden önce bile yeşil değildi –yama yama kahverengi kaplıydı, kış sazlarının arasında yeni filizler yer yer ve tereddütle başlarını kaldırmışlardı. Ama hepsi hastalıklı ve sarıydı, toynaklar ve çizmeli ayaklar altında ezilmişti.</p>

    <p>Çadırlar çayırı kaplıyordu. Rand’ın ikinci katta durduğu yüksek yerden bakınca küçük, sivri tepeli çadırların oluşturduğu düzgün sıralar ona bir taş tahtasındaki kareleri hatırlatıyordu. Askerler rüzgârı fark etmişti. Bazıları işaret etti, diğerleri başlarını kaldırmadan zırh cilalamaya, at sıralarına kova kova su taşımaya, kılıçları ve kargı uçlarını bilemeye devam ettiler. En azından yine ölüler yürümüyordu. En sağlam yürekli adamlar bile, ruhlar mezarlarından kalktığında iradesini yitirebilirdi ve Rand’ın, ordusunun güçlü olmasına ihtiyacı vardı.</p>

    <p>İhtiyaç. Artık Rand’ın ne istediği ya da ne dilediği değildi mesele. Yaptığı her şey yalnızca ihtiyaç odaklıydı ve en çok <em>ihtiyaç</em> duyduğu şey, takipçilerinin hayatlarıydı. Savaşacak, ölecek, dünyayı Son Savaş’a hazırlayacak askerler. Tarmon Gai’don geliyordu. Onun ihtiyaç duyduğu şey, hepsinin kazanacak kadar güçlü olmasıydı.</p>

    <p>Çayırın solunda, uzakta, malikânenin üzerinde durduğu mütevazı tepenin dibinde toprağı oyarak kıvrıla kıvrıla uzanan derenin kenarında bitmiş sarı dikparmak sazları ve bodur meşe henüz bahar goncalarını vermemişti. Küçük bir dereydi kuşkusuz, ama ordu için iyi bir tatlı su kaynağıydı.</p>

    <p>Pencerenin hemen dışında rüzgârlar aniden düzeldi ve bayraklar aksi yöne savrularak dalgalanma başladı. Demek yanlış yöne uçuşanlar çam iğneleri değil, bayraklardı. Min usulca nefes verince Rand onun rahatladığını hissetti, ama Min hâlâ onun için endişeleniyordu. Bu duygu son zamanlarda kesintisizdi. Aynısını hepsinde hissediyordu, zihninin arkasına tıkılmış dört duygu düğümünün her birinde. Oraya yerleşmesine izin verdiği üç kadında ve Rand’ın iradesi dışında zorla oraya giren diğer kadında. Onlardan biri yaklaşıyordu. Aviendha, Rhuarc’la birlikte malikânede Rand’la buluşmaya geliyordu.</p>

    <p>Dört kadının her biri onunla bağ kurduğuna pişman olacaktı. Rand onların bunu yapmasına izin verdiğine pişman olabilmeyi diliyordu –ya da en azından, sevdiği üç kadının yapmasına. Ama gerçek şuydu ki, Min’e ihtiyacı vardı, onun gücüne ve sevgisine ihtiyacı vardı. Onu da, tıpkı pek çok başkasını kullandığı gibi kullanacaktı. Hayır, içinde pişmanlığa yer yoktu. Ama vicdan azabını da aynı kolaylıkla unutabilmeyi diliyordu.</p>

    <p><em>Ilyena!</em> dedi uzak bir ses Rand’ın kafasının içinde. <em>Aşkım...</em> Lews Therin Telamon, Kardeşkatili, bugün daha sessizdi. Rand elini kaybettiği gün Semirhage’in söylediği şeyler üzerinde fazla düşünmek istemiyordu. Kadın Terkedilmişlerden biriydi; hedefine acı vereceğini düşünürse her şeyi söyleyebilirdi.</p>

    <p><em>Kadın kendini kanıtlamak için koca bir şehre işkence etti,</em> diye fısıldadı Lews Therin. <em>Çığlıklarının nasıl değiştiğini görmek için bin adama bin ayrı şekilde işkence etti. Ama nadiren yalan söyler. Nadiren.</em></p>

    <p>Rand sesi bastırdı.</p>

    <p>“Rand,” dedi Min öncekinden de yumuşak bir sesle.</p>

    <p>Rand dönüp ona baktı. Min kıvrak ve ince yapılıydı ve Rand sık sık onun yanında çok uzun boylu kaldığını hissediyordu. Min saçlarını kısa bukleler halinde kestirmişti. Saçları karaydı –ama derin, endişeli gözleri kadar kara değil. Her zaman olduğu gibi, ceket ve pantolon giymeyi tercih etmişti. Bugün kıyafeti, dışarıdaki çam iğneleri gibi koyu yeşildi. Ama, sanki kıyafet seçimiyle zıtlık olsun diye, giysilerini vücudunu vurgulayacak şekilde diktirmişti. Manşetlere latifçan çiçeği biçiminde gümüş rengi işlemeler dolanmıştı ve altlarından danteller görünüyordu. Min hafifçe lavanta kokuyordu, belki kullandığı sabun yüzünden.</p>

    <p>Neden pantolon giyiyor, sonra da dantellere bürünüyordu ki? Rand kadınları anlamaya çalışmayı uzun zaman önce bırakmıştı. Onları anlamak Shayol Ghul’e ulaşmasına yardım etmeyecekti. Dahası, kadınları kullanmak için anlamasına gerek yoktu. Özellikle de ihtiyaç duyduğu bilgilere sahipseler.</p>

    <p>Dişlerini gıcırdattı. <em>Hayır,</em> diye düşündü. <em>Hayır, aşmayacağım çizgiler var. Benim bile yapmayacağım şeyler var.</em></p>

    <p>“Yine onun hakkında düşünüyorsun,” dedi Min neredeyse suçlayan bir sesle.</p>

    <p>Rand sık sık, yalnızca tek yönlü çalışan bir bağ olup olmadığını merak ediyordu. Onlardan bir tanesi için neler vermezdi.</p>

    <p>“Rand, kadın Terkedilmişlerden biri,” diye devam etti Min. “Hiç duraksamadan hepimizi öldürürdü.”</p>

    <p>“Beni öldürmeyi düşünmüyordu,” dedi Rand usulca. Sırtını Min’e döndü ve yine pencereden dışarı baktı. “Beni elinde tutacaktı.”</p>

    <p>Min büzüldü. Acı, endişe. Semirhage’in, Dokuz Ayın Kızı kılığında geldiği zaman gizlice getirdiği çarpık erkek <em>a’dam</em>’ı aklına gelmişti. Terkedilmiş’in büründüğü kimliği Cadsuane’in <em>ter’angreal</em>’i açığa çıkarmış, Rand’ın Semirhage’i tanımasını sağlamıştı. Ya da en azından, Lews Therin’in onu tanımasını sağlamıştı.</p>

    <p>Çatışma Rand’ın elini kaybetmesiyle, ama Terkedilmişlerden birini tutsak almasıyla sonuçlanmıştı. Benzer duruma düştüğü son seferde, sonu hiç iyi olmamıştı. Asmodean’ın nereye gittiğini ya da o sinsi adamın neden kaçtığını hâlâ bilmiyordu, ama Rand onun planları ve eylemleri hakkında çok şeyi ele verdiğini tahmin ediyordu.</p>

    <p><em>Onu öldürmeliydim. Hepsini öldürmeliydim.</em></p>

    <p>Rand başını salladı, sonra donakaldı. Bu Lews Therin’in düşüncesi miydi, yoksa kendisinin mi? <em>Lews Therin,</em> diye düşündü Rand. <em>Orada mısın?</em></p>

    <p>Kahkaha sesi duyduğunu sandı. Ya da belki de bu bir hıçkırıktı.</p>

    <p><em>Kavrulası,</em> diye düşündü Rand. <em>Konuş benimle! Zaman geliyor. Bildiklerini bilmem lazım! Karanlık Varlık’ın zindanını nasıl mühürledin? Yolunda gitmeyen neydi ve neden zindanı kusurlu bıraktın? Konuş benimle!</em></p>

    <p>Evet, kesinlikle hıçkırıktı, kahkaha değil. Bazen Lews Therin söz konusu olunca anlamak zor oluyordu. Semirhage ne derse desin, Rand ölü adamı kendinden ayrı bir birey olarak düşünmeye devam ediyordu. Rand <em>saidin</em>’i temizlemişti! Leke gitmişti ve artık zihnine dokunamıyordu. Delirmeyecekti.</p>

    <p><em>Mutlak deliliğe düşüş... ani olabilir.</em> Onun, diğerlerinin duyabilmesi için söylediği sözleri yine işitti. Rand’ın sırrı sonunda ortaya çıkmıştı. Ama Min’in görüsünde Rand ve bir başka adam bitişik olarak görünmüştü. Bu onun ve Lews Therin’in iki ayrı insan, bir bedende bulunmak zorunda kalan iki ayrı kişi olduğu anlamına gelmiyor muydu?</p>

    <p><em>Sesin gerçek olması fark etmez,</em> demişti Semirhage. <em>Aslında, durumu daha da kötüleştirir...</em></p>

    <p>Rand altı askerden oluşan belli bir grubun çayırın sağında, son çadır sırası ile ağaçlar arasında uzanan at dizisini denetlemesini izledi. Atların toynaklarını teker teker kontrol ediyorlardı.</p>

    <p>Rand deliliği hakkında düşünemezdi. Cadsuane’in Semirhage’e ne yaptığı konusunda da düşünemezdi. Geriye yalnızca planları kalıyordu. <em>Kuzey ve doğu bir olmalı. Batı ve güney bir olmalı. İkisi bir olmalı.</em> Kırmızı taş kapının ötesindeki garip yaratıklardan aldığı mesaj buydu. Bundan başka dayanağı yoktu.</p>

    <p>Kuzey ve doğu. Kendileri istese de istemese de, bu toprakları barışa zorlamalıydı. Doğuda hassas bir denge kurmuştu; Illian, Mayene, Cairhien ve Tear öyle ya da böyle kontrolü altındaydı. Güneyde Seanchanlar hüküm sürüyordu; Altara, Amadicia ve Tarabon onların kontrolü altındaydı. O yöne ilerliyorlarsa, yakında Murandy de onların olabilirdi. Geriye Andor ve Elayne kalıyordu.</p>

    <p>Elayne. O uzaktaydı, doğuda, ama yine de kafasının içinde ona ait duygu düğümünü hissedebiliyordu. Bu mesafeden çok şey seçemiyordu, ama onun... rahatlamış hissettiğini düşünüyordu. Bu, Andor’da giriştiği güç mücadelesinin iyi gittiği anlamına mı geliyordu? Ya onu kuşatan ordular? Hem, o Sınırboylular ne peşindeydi? Görev yerlerini bırakmışlar, birleşmişler, Rand’ı bulmak için güneye yürümüşlerdi, ama ondan ne istediklerini açıklamamışlardı. Onlar Dünyanın Omurgası’nın batısındaki en iyi askerlerdendi. Onların yardımı Son Savaş’ta paha biçilmez olacaktı. Ama kuzeyi terk etmişlerdi. Neden?</p>

    <p>Ama Rand, bunun yeni bir savaş anlamına geleceğinden korktuğundan, onlarla yüzleşmekten kaçınıyordu. Şu anda yeni bir savaşı göze alamazdı. Işık! Gölge’ye karşı en çok Sınırboylulara güvenebileceğini sanırdı.</p>

    <p>Fark etmezdi, şimdilik. Diyarda ya da en azından büyük kısmında, barışa benzer bir şey kurmuştu. Tear’da ona karşı çıkan, daha yeni yatıştırılmış isyanı ya da Seanchan toprakları ile aralarındaki sınırdaki istikrarsızlığını ya da Cairhien’deki asillerin entrikalarını düşünmemeye çalıştı. Ne zaman bir ulusu sağlama aldığını düşünse, bir düzine başkası dağılıyor gibiydi. Barışı kabullenmeyi reddeden bir halka nasıl barış getirebilirdi?</p>

    <p>Min’in Rand’ın kolundaki parmakları gerildi ve Rand derin bir nefes aldı. Elinden geleni yapmıştı ve şu anda iki hedefi vardı. Arad Doman’da barış ve Seanchanlarla ateşkes. Kapının ardından aldığı sözler artık açıktı: Seanchanlar ve Karanlık Varlık’la aynı anda savaşamazdı. Son Savaş bitene kadar Seanchanların ilerlemesini durdurmak zorundaydı. Ondan sonra, Işık hepsini birden kavurabilirdi.</p>

    <p>Seanchanlar görüşme taleplerini neden duymazdan gelmişti? Semirhage’i tutsak aldığı için kızmışlar mıydı? Rand <em>sul’dam</em>’ları serbest bırakmıştı. Bu iyi niyetini göstermiyor muydu? Arad Doman niyetini kanıtlayacaktı. Almoth Ovası’ndaki savaşı bitirebilirse, Seanchanlara barış girişimi konusunda ciddi olduğunu gösterebilecekti. Onların görmesini <em>sağlayacaktı!</em></p>

    <p>Rand derin bir nefes aldı ve pencereden dışarıyı inceledi. Bashere’in sekiz bin askeri sivri tepeli çadırlar dikiyor, çayırın çevresine hendek kazıyor, duvar yapıyordu. Gittikçe büyüyen koyu kahverengi duvar, beyaz çadırlarla zıtlık oluşturuyordu. Rand, Asha’manların kazı işine yardım etmesini emretmişti ve, onların bu mütevazı işten zevk aldıklarından kuşku duysa da, süreci epey hızlandırmıştı. Dahası, Rand adamların –tıpkı kendisi gibi– <em>saidin</em> tutmak için her bahaneden gizliden gizliye zevk aldıklarını tahmin ediyordu. Asha’manlardan küçük bir grubun siyah ceketler içinde durduğunu görebiliyordu. Çevrelerinde dönen örgülerle, yeri kazmaktaydılar. Kampta on Asha’man vardı, ama yalnızca Flinn, Naeff ve Narishma tam Asha’man’dı.</p>

    <p>Kısa ceketli Saldaealılar hızla çalışarak atlarına bakıyor, onları bağlayacak halatlar geriyordu. Diğerleri Asha’manların yığdığı tümseklerden kürek kürek toprak alıyor, onu kullanarak duvarı destekliyorlardı. Rand pek çok şahin burunlu Saldaealının yüzünde hoşnutsuzluk görebiliyordu. Ormanlık alanda kamp kurmaktan hoşlanmıyorlardı, bu tepe kadar seyrek ağaçlı bir yerde olsa bile. Ağaçlar süvari akınlarını zorlaştırırdı ve yaklaşan düşmanları saklardı.</p>

    <p>Davram Bashere kampın içinde atını yavaşça sürüyor, gür bıyığının altından emirler bağırıyordu. Yanında uzun ceketli, ince Doman bıyıklı şişman bir adam olan Lord Tellaen yürüyordu. Bashere’in tanıdıklarındandı.</p>

    <p>Lord Tellaen Rand’ı barındırarak kendini riske atıyordu; Yenidendoğan Ejder’in birliklerini barındırmak ihanet olarak görülebilirdi. Ama onu kim cezalandıracaktı ki? Arad Doman kargaşa içindeydi, taht pek çok asi hizbin tehdidi altındaydı. Sonra, büyük Domanlı general Rodel Ituralde ve güneyde Seanchanlara karşı şaşırtıcı ölçüde etkili savaşı vardı.</p>

    <p>Adamları gibi, Bashere de kısa mavi ceket içinde, zırhsız dolaşıyordu. Genellikle tercih ettiği türden bol pantolon giymiş, paçalarını dizlerine dek gelen çizmelerine tıkmıştı. Bashere, Rand’ın <em>ta’veren</em> ağına dolanmış olması konusunda ne düşünüyordu? Doğrudan kraliçesinin emrine karşı çıkıyor olmasa da en azından, rahatsız ölçüde kıyısından geçiyor olmaktan? Asıl hükümdarına rapor vermeyeli ne kadar olmuştu? Rand’a kraliçesinin desteğinin kısa zamanda geleceğine dair söz vermemiş miydi? Bunun üzerinden kaç ay geçmişti?</p>

    <p><em>Ben Yenidendoğan Ejder’im,</em> diye düşündü Rand. <em>Ben bütün anlaşmaları ve yeminleri bozanım. Eski ittifakların önemi yok. Önemli olan tek şey Tarmon Gai’don.</em> Tarmon Gai’don ve Gölge’nin hizmetkârları.</p>

    <p>“Acaba Graendal’ı burada bulacak mıyız?” dedi Rand düşünceli düşünceli.</p>

    <p>“Graendal mı?” diye sordu Min. “Onun burada olabileceğini düşündüren ne?”</p>

    <p>Rand başını iki yana salladı. Asmodean Graendal’ın Arad Doman’da olduğunu söylemişti, ama bu aylar önceydi. Hâlâ burada mıydı acaba? Mümkün görünüyordu; olabileceği birkaç büyük ulustan birisiydi. Graendal diğer Terkedilmişlerin saklandıkları yerlerden uzakta, gizli bir güç üssü bulundurmaktan hoşlanırdı; Andor, Tear ya da Illian’a yerleşmiş olmalıydı. Seanchan istilası varken güneybatıdaki topraklarda da yakalanmazdı.</p>

    <p>Bir yerlerde gizli bir sığınağı olmalıydı. Graendal bu şekilde çalışırdı. Muhtemelen dağlarda, buranın kuzeyinde, ıssız bir yerde. Arad Doman’da olduğundan emin olamıyordu, ama kadın hakkında bildiklerine –Lews Therin’in bildiklerine– dayanarak, ona <em>doğruymuş gibi</em> geliyordu.</p>

    <p>Ama bu yalnızca bir olasılıktı. Dikkatli olacak, ona karşı gözlerini açık tutacaktı. Yok ettiği her Terkedilmiş, Son Savaş’ı o kadar kolaylaştıracaktı. Öyle...</p>

    <p>Odanın kapalı kapısına yumuşak ayak sesleri yaklaştı.</p>

    <p>Rand Min’i bıraktı ve ikisi birden döndüler, Rand kılıcına uzandı –artık faydasız bir jestti bu. Asıl kılıç eli olmasa da, elini kaybetmesi onu yetenekli bir rakip karşısında zayıf durumda bırakmıştı. <em>Saidin</em>’le çok daha güçlü bir silah yapabilecek olsa da, ilk içgüdüsü kılıç kullanmaktı. Bunu değiştirmesi gerekecekti, yoksa bir gün öldürülmesine yol açabilirdi.</p>

    <p>Kapı açıldı ve Cadsuane, saraydaki bir kraliçe kadar özgüvenli bir tavırla içeri girdi. Düzgün hatlara sahip bir kadındı, kara gözleri ve köşeli bir yüzü vardı. Koyu gri saçlarını topuz yapmıştı ve üzerinden bir düzine minik altın süs –her biri birer <em>ter’angreal</em> ya da <em>angreal</em>– sarkıyordu. Elbisesi basit, kalın yündendi ve üstüne sarı bir kemerle bağlamıştı. Yakasında yine sarı işlemeler vardı. Elbisenin kendisi yeşildi ve bu olağandışı değildi, çünkü Cadsuane Yeşil Ajah’tı. Rand bazen o sert yüzün –Güç’le uzun süre çalışmış her Aes Sedai gibi yaşı belirsizdi– Kızıl Ajah’a daha uygun olacağını hissederdi.</p>

    <p>Kılıçtaki eli gevşedi, ama onu bırakmadı. Kumaş dolanmış kabzayı elledi. Silah uzun ve hafifçe kıvrıktı, lake kaplı kınına kızıl altın renkte uzun, kıvrımlı bir ejder resmedilmişti. Özellikle Rand için tasarlanmış gibi görünüyordu –ama yüzyıllar yaşındaydı, henüz ortaya çıkarılmıştı. <em>Bunu şimdi bulmaları ne tuhaf,</em> diye düşündü, <em>ve ellerinde ne tuttuklarını bilmeden bana armağan etmeleri...</em></p>

    <p>Kılıcı hemen takmaya başlamıştı. Parmaklarının altında <em>iyi</em> hissettiriyordu. Silahı tanıdığını kimseye, Min’e bile söylememişti. Tuhaf bir biçimde, Lews Therin’in anılarından da tanımıyordu –kendi anılarından tanıyordu.</p>

    <p>Cadsuane’e pek çok başkası eşlik ediyordu. Nynaeve’in gelmesi beklenen bir şeydi; bugünlerde genellikle, bölgesine yerleşmiş rakip bir kediyi izlermiş gibi, Cadsuane’in peşinde dolaşıyordu. Büyük olasılıkla Rand için yapıyordu bunu. Siyah saçlı Aes Sedai, kendisi ne derse desin, Emond Meydanı’nın Hikmeti olmaktan hiçbir zaman tamamen vazgeçmemişti ve koruması altındakilere kötü davrandığını düşündüğü hiç kimseye göz açtırmazdı. Elbette, kötü davranan kişi bizzat Nynaeve değilse.</p>

    <p>Bugün üzerinde gri elbise vardı ve kemerinin üzerine sarı kuşak bağlamıştı –yeni bir Doman modası olduğunu duymuştu Rand– ve alnında her zamanki kırmızı benek vardı. Uzun altın kolye ve ince altın kemer takmıştı, onlarla uyumlu bilezikleri ve yüzükleri vardı ve hepsi büyük kırmızı, yeşil ve mavi mücevherlerle süslenmişti. Mücevherler <em>ter’angreal</em>’di –daha doğrusu çoğu öyleydi, aralarında <em>angreal</em>’ler de vardı– ve Cadsuane’in taktıklarıyla boy ölçüşüyordu. Rand zaman zaman Nynaeve’in, şatafatlı mücevherleriyle <em>ter’angreal</em>’lerini giysilerine uydurmanın imkânsız olduğu konusunda söylendiğini duyuyordu.</p>

    <p>Nynaeve’in gelişi sürpriz değildi, ama Alivia’nınki öyleydi. Rand eski <em>damane</em>’nin... bilgi toplama işinde parmağı olduğunun farkındaydı. Yine de, Tek Güç’te Nynaeve’den bile güçlü olduğu söyleniyordu, bu yüzden belki de destek için getirilmişti. Terkedilmişler söz konusu olduğunda insan ne kadar dikkatli olsa azdı.</p>

    <p>Alivia’nın saçlarında beyaz tutamlar vardı ve Nynaeve’den biraz daha uzun boyluydu. Saçlarındaki o beyazlar anlamlıydı –Tek Güç kullanan kadınlarda gri ya da beyaz saç, yaş demekti. Hem de uzun seneler. Alivia dört yüz yaşında olduğunu iddia ediyordu. Bugün eski <em>damane,</em> meydan okumak istermiş gibi, kırmızı renkte çarpıcı bir elbise giymişti. Tasması çözüldükten sonra pek çok <em>damane</em> çekingen kalırdı. Ama Alivia öyle değildi –kadında, neredeyse bir Beyazpelerin’i hatırlatan bir tetiklik vardı.</p>

    <p>Min’in gerildiğini, onun hoşnutsuzluğunu hissetti. Alivia sonunda Rand’ın ölmesine yardım edecekti. Bu Min’in görülerinden biriydi –ve Min’in görüleri asla yanılmazdı. Yalnız, Moiraine hakkında yanıldığını söylemişti. Belki de bunun anlamı Rand’ın illa ki...</p>

    <p>Hayır. Son Savaş’tan canlı kurtulacağını düşünmesine sebep olan her şey, umut etmesine sebep olan her şey tehlikeliydi. Başına gelecekleri kabullenecek kadar katı olmalıydı. Zamanı geldiğinde ölecek kadar katı.</p>

    <p><em>Ölebileceğimizi söyledin,</em> dedi Lews Therin zihninin arkasında. <em>Söz verdin!</em></p>

    <p>Cadsuane hiçbir şey söylemeden odayı geçti ve yatağın yanındaki küçük servis masasında duran baharatlı şaraptan kendine bir kadeh aldı. Sonra kırmızı sedir sandalyelerden birine oturdu. En azından Rand’ın şarabı onun için doldurmasını istememişti. Yapmayacağı iş değildi.</p>

    <p>“Ee, ne öğrendin?” diye sordu Rand, pencereden uzaklaşıp kendine bir kadeh şarap doldurarak. Min yatağa yürüdü –sedir kütüklerden bir çerçevesi, kabuğu desenli bir biçimde yontulmuş tahtalardan oluşan, koyu kırmızımsı kahverengi cilalı bir yatak başı vardı– ve ellerini kucağına alarak oturdu. Alivia’yı dikkatle izliyordu.</p>

    <p>Cadsuane Rand’ın sesinin keskinliği karşısında tek kaşını kaldırdı. Rand içini çekerek sinirini bastırdı. Kadından danışmanı olmasını istemişti ve onun öne sürdüğü koşulları kabul etmişti. Min Cadsuane’den öğreneceği önemli bir şey olduğunu söylemişti –bu da görülerinden biriydi– ve doğrusunu söylemek gerekirse, Rand birden fazla durumda kadının tavsiyelerini faydalı bulmuştu. Bitmek tükenmek bilmez görgü kuralları taleplerine katlanmaya değerdi.</p>

    <p>“Sorgulama işi nasıl gitti Cadsuane Sedai?” diye sordu daha ılımlı bir sesle.</p>

    <p>Cadsuane kendi kendine gülümsedi. “Yeterince iyi.”</p>

    <p>“Yeterince iyi mi?” diye terslendi Nynaeve. <em>O</em> görgü kuralları konusunda Cadsuane’e herhangi bir söz vermemişti. “O kadın beni deli ediyor!”</p>

    <p>Cadsuane şarabını yudumladı. “İnsan Terkedilmişlerin birinden başka ne bekleyebilir acaba çocuğum. Kadının... deli edici... olmak üzerinde çalışmak için epey zamanı olmuş.”</p>

    <p>“Rand, o... yaratık <em>taştan</em> farksız,” dedi Nynaeve ona dönerek. “Günlerce sorgulanmasına rağmen tek bir faydalı cümle bile söylemedi! Tek yaptığı bizim ne kadar aşağılık ve geri olduğumuzu açıklamak. Arada bir de sonunda hepimizi öldüreceğini söylemek.” Nynaeve uzun örgüsüne uzandı –ama çekiştirmeden kendine hâkim oldu. Bu konuda gittikçe daha iyi oluyordu. Rand onun neden buna zahmet ettiğini merak etti. Öfkesi aşikârdı.</p>

    <p>“Kızın dramatik konuşmalarına rağmen,” dedi Cadsuane, Nynaeve’e doğru başını sallayarak, “durumu yeterince kavrıyor. Pof! ‘Yeterince iyi’ dediğim zaman, ‘uymamız gereken talihsiz sınırlamalar altında ne kadar beklenebilirse o kadar iyi’ olarak anlamalıydın. Bir ressamın gözlerini bağlayıp, sonra hiçbir şey resmetmediğini görünce şaşıramazsın.”</p>

    <p>“Bu resim değil Cadsuane,” dedi Rand kuru kuru. “Bu işkence.” Min’le göz göze geldi ve Rand onun endişesini hissetti. Kendisi için mi endişeleniyordu? İşkence edilen kişi Rand değildi.</p>

    <p><em>Kutu,</em> diye fısıldadı Lews Therin. <em>O kutunun içinde ölmeliydik. O zaman... o zaman her şey biterdi.</em></p>

    <p>Cadsuane şarabını yudumladı. Rand kendi şarabını tatmamıştı –içindeki baharatların, içkiyi tatsız hale getirecek kadar güçlü olduğunu biliyordu. Diğer seçenekten daha iyiydi.</p>

    <p>“Sonuç için baskı yapıyorsun evlat,” dedi Cadsuane. “Ama onları elde etmek için gereken araçları reddediyorsun. Adını ister işkence koy, ister sorgulama, ister <em>kaynatma;</em> ben buna aptallık derim. Ama bize izin versen de...”</p>

    <p>“Hayır!” diye hırladı Rand, elini... güdük kolunu... ona doğru sallayarak. “Onu <em>tehdit etmeyecek, incitmeyeceksin.</em>”</p>

    <p><em>Uzun süre karanlık bir kutuya kapatılmak, dışarı çıkarılıp dövülmek.</em> Rand onun insafına kalmış bir kadının aynı muameleyi görmesine izin vermeyecekti. Terkedilmişlerden biri olsa bile. “Onu sorgulayabilirsin, ama bazı şeylere izin vermeyeceğim.”</p>

    <p>Nynaeve burnunu çekti. “Rand, kadın <em>Terkedilmişlerden</em> biri, mantığın ötesinde tehlikeli!”</p>

    <p>“Tehdidin farkındayım,” dedi Rand duygusuzca, eskiden sol elinin olduğu kesik kolunu kaldırarak. Lamba ışığında metalik altın ve kırmızı dövme ışıldadı. Rand’ı öldürmesine ramak kalan Ateş ejderhanın başını yok etmişti.</p>

    <p>Nynaeve derin bir nefes aldı. “Evet, eh, o zaman normal kuralların onun için geçerli olmadığını anlaman <em>lazım!</em>”</p>

    <p>“Hayır dedim!” dedi Rand. “Onu sorgulayacaksınız, ama onu incitmeyeceksiniz!” <em>Bir kadını değil. İçimdeki bu ışık zerresini koruyacağım. Zaten çok fazla kadının ölmesine ve üzülmesine sebep oldum.</em></p>

    <p>“Eğer istediğin buysa evlat,” dedi Cadsuane ters ters, “o zaman öyle yapılacak. Ama değil diğer Terkedilmişlerin yerini, kadından dün sabah kahvaltısında ne yediğini öğrenemediğimiz zaman sızlanma. Neden bu komediye devam etmemiz konusunda ısrar ettiğini merak ediyorum. Belki de onu basitçe Beyaz Kule’ye teslim edip, bu işten kurtulmalıyız.”</p>

    <p>Rand sırtını döndü. Dışarıda askerler at sıralarındaki işlerini bitirmişlerdi. İyi görünüyorlardı. Düzgün ve düzenli, hayvanlara tam da doğru miktarda serbesti verilmişti.</p>

    <p>Onu Beyaz Kule’ye teslim etmek? Bu asla olmayacaktı. Cadsuane istediği yanıtları alana kadar Semirhage’i elinden bırakmazdı. Dışarıda hâlâ rüzgâr esiyordu, Rand’ın bayrakları gözlerinin önünde dalgalanıyordu.</p>

    <p>“Onu Beyaz Kule’ye teslim etmek mi dedin?” dedi odaya dönerek. “Hangi Beyaz Kule? Onu Elaida’ya emanet eder miydin? Yoksa diğerlerini mi kastettin? Terkedilmişlerden birini kucağına bırakırsan Egwene’in memnun olacağını sanmıyorum. Egwene Semirhage’i bırakıp onun yerine <em>beni</em> tutsak almayı tercih edebilir. Beni Beyaz Kule’nin adaleti önünde diz çökmeye zorlar ve sırf kemerine bir çentik daha atabilmek için beni ehlileştirir.”</p>

    <p>Nynaeve kaşlarını çattı. “Rand! Egwene bunu asla...”</p>

    <p>“O Amyrlin,” dedi Rand şarabını tek seferde içerek. Hatırladığı kadar acı bir tadı vardı. “İliklerine dek Aes Sedai. Ben onun için bir piyondan başka bir şey değilim.”</p>

    <p><em>Evet,</em> dedi Lews Therin. <em>Hepsinden uzak durmamız lazım. Bize yardım etmeyi reddettiler, biliyorsun. Reddettiler! Planımın fazla pervasız olduğunu söylediler. Bu, Yüz Yoldaş’tan başka güç bırakmadı bana. Halka oluşturacak kadın yoktu. Hainler! Bu onların suçu. Ama... ama Ilyena’yı öldüren benim. Neden?</em></p>

    <p>Nynaeve bir şey söyledi, ama Rand onu duymazdan geldi. <em>Lews Therin?</em> dedi sese. <em>Ne yaptın? Kadınlar yardım etmedi mi? Neden?</em></p>

    <p>Ama Lews Therin yine ağlamaya başlamıştı ve sesi gittikçe uzaklaşıyordu.</p>

    <p>“Söyle bana!” diye bağırdı Rand kadehini atarak. “Kavrulası Kardeşkatili! Konuş benimle!”</p>

    <p>Oda sessizleşti.</p>

    <p>Rand gözlerini kırpıştırdı. Başkalarının duyabileceği bir yerde Lews Therin’le sesli olarak konuşmaya asla... asla çalışmamıştı. Ama onlar biliyordu. Semirhage Rand’ın işittiği sesten bahsetmiş, Rand’ı sıradan bir deliymiş gibi göz ardı etmişti.</p>

    <p>Rand uzandı ve elini saçlarından geçirdi. Ya da geçirmeye çalıştı... ama güdük olan kolunu kullanmıştı ve hiçbir şey başaramadı.</p>

    <p><em>Işık!</em> diye düşündü. <em>Kontrolümü kaybediyorum. Zamanın yarısında hangi sesin benim, hangisinin onun olduğunu bilemiyorum.</em> Saidin<em>’i temizlediğimde bunun düzelmesi gerekiyordu! Güvende olmam gerekiyordu...</em></p>

    <p><em>Güvende değiliz,</em> diye mırıldandı Lews Therin. <em>Biz çoktan delirdik. Artık bundan geri dönüş yok.</em> Gülmeye başladı, ama kahkahaları hıçkırıklara dönüştü.</p>

    <p>Rand odada çevresine bakındı. Min’in kara gözleri öyle endişe doluydu ki, sırtını dönmek zorunda kaldı. O delici gözleriyle Semirhage hakkındaki diyaloğu izlemiş olan Alivia fazla bilgiç görünüyordu. Nynaeve sonunda pes etti ve örgüsünü çekiştirdi. Bu sefer Cadsuane patladığı için Rand’ı paylamadı. Bunun yerine, şarabını yudumlamakla yerindi. O şeye nasıl tahammül edebiliyordu?</p>

    <p>Düşünce önemsizdi. Saçma. Rand’ın içinden gülmek geçti. Ama sesi çıkmadı. İstihza bile elinden gelmiyordu artık. <em>Işık! Bunu sürdüremeyeceğim. Gözlerim sisin içinden görüyor gibi, elim yanıp gitti ve nefes almaktan daha zorlu bir şey yapacak olursam içimdeki eski yaralar yırtılıp açılacak. Aşırı kullanılmaktan kurumuş bir kuyu gibiyim. Buradaki işimi bitirip, Shayol Ghul’e gitmem lazım.</em></p>

    <p><em>Aksi halde, benden geriye Karanlık Varlık’ın öldürebileceği hiçbir şey kalmayacak.</em></p>

    <p>Bu kahkaha getirecek bir düşünce değildi; ümitsizlik gerektiren bir düşünceydi. Ama Rand ağlamadı, çünkü çelikten gözyaşı akmazdı.</p>

    <p>Şimdilik, Lews Therin’in feryatları ikisi için de yeterli görünüyordu.</p>
  </div>
</body>
</html>