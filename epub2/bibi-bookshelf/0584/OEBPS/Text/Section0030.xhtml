<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="20. Bozuk Yolda">20<br/>
    Bozuk Yolda</h1>

    <p>“Kadınlar,” diye bildirdi Mat, atı Zar’ı pek az kullanılan tozlu yolda sürerken, “katırdan farksız.” Kaşlarını çattı. “Dur. Hayır. Keçi. Kadınlar <em>keçiden</em> farksız. Yalnız her bir kavrulası kadın kendini at sanıyor, hem de birer paha biçilmez yarış kısrağı. Beni anlıyor musun Talmanes?”</p>

    <p>“Şiirsellikten yoksun, Mat,” dedi Talmanes piposuna tütün doldurarak.</p>

    <p>Mat dizginleri silkeledi ve Zar yürümeye devam etti. Taş yolun iki yanına yüksek, üç iğneli çamlar dizilmişti. Bu eski yolu buldukları için şanslıydılar. Kırılış’tan önce yapılmış olmalıydı. Yolun üzerinde otlar bitmişti, pek çok yerde taşlar parçalanmıştı ve yer yer... eh, tamamen yok olmuştu.</p>

    <p>Yolun kenarında ve taşların arasında çam filizleri yetişmişti: yukarıdaki kocaman babalarının minik kopyaları. Yol kaba olsa da genişti ve bu iyiydi. Mat’in yanında, hepsi atlı, yedi bin adam vardı ve Tuon Ebou Dar’a döndüğünden beri geçen bir haftaya yakın süre içinde hızla yolculuk etmekteydiler.</p>

    <p>“Bir kadının karşısında mantık kullanmak imkânsız,” diye devam etti Mat gözlerini önünden ayırmadan. “Tıpkı... Eh, bir kadının karşısında mantık kullanmak, dostça bir zar oyununa oturmak gibi. Ama kadın oyunun kahrolası kurallarını kabul etmeyi reddediyor. Erkekler dersen, onlar hile yapar –ama bunu dürüstçe yapar. Ağırlıklı zarlar kullanırlar, bu yüzden şansının yaver gitmediğini sanırsın. Ve onun ne yaptığını görecek kadar akıllı değilsen, belki de paranı almayı hak ediyordur. O kadar.</p>

    <p>“Ama bir kadın, seninle aynı oyuna oturur, gülümser ve oynayacakmış gibi görünür. Ama zar atma sırası geldiğinde, <em>kendi</em> zarlarını atar ve kendi zarlarının altı yüzü de <em>boştur.</em> Tek bir nokta yoktur. Attığı zara baktıktan sonra gözlerini sana çevirir ve, ‘Açık ki ben kazandım,’ der.</p>

    <p>“Sen kafanı kaşırsın ve zarlara bakarsın. Sonra kadına bakarsın, sonra yine zarlara. ‘Ama bu zarların noktaları yok,’ dersin.</p>

    <p>“‘Evet, var,’ der kadın. ‘Ve her ikisi de bir geldi.’</p>

    <p>“‘Bu kazanmak için ihtiyaç duyduğun atış,’ dersin.</p>

    <p>“‘Ne tesadüf,’ diye yanıt verir, sonra paralarını toplamaya başlar. Sen de orada oturur, olanları kavramaya çalışırsın. Sonra bir şey fark edersin. Bir bir, kazanan atış <em>değildir!</em> Sen kendi sıran geldiğinde altı attığında değil. Bu, onun iki ikiye ihtiyacı olduğu anlamına gelir! Heyecanla, ona keşfettiğin şeyi açıklamaya çalışırsın. Ama bunun üzerine ne yapar, biliyor musun?”</p>

    <p>“En ufak fikrim yok Mat,” diye yanıt verdi Talmanes, ince bir duman bulutu salmakta olan piposunu dişleyerek.</p>

    <p>“Bunun üzerine uzanır,” dedi Mat, “zarlarının boş yüzlerini ovalar. Sonra, son derece ciddi bir ifadeyle der ki, ‘Üzgünüm. Zarların üzerinde leke vardı. <em>Aslında</em> iki iki geldiğini açık seçik görebiliyorsundur!’ Ve buna inanır da. Buna kahrolası inanır!”</p>

    <p>“İnanılmaz,” dedi Talmanes.</p>

    <p>“Ama o kadarla da kalmaz!”</p>

    <p>“Ben de kalmayacağını düşünmüştüm Mat.”</p>

    <p>“Senin bütün paranı avuçlar,” dedi Mat bir eliyle gösterip, diğeriyle eyerine yatırdığı <em>ashandarei</em>’i düzelterek. “Sonra odadaki bütün kadınlar gelir ve iki iki attığı için onu tebrik eder! Sen ne kadar çok yakınırsan, o lanet kadınlardan daha fazlası tartışmaya katılır. Bir anda azınlıkta kalırsın ve o kadınların her biri o zarların <em>açık seçik</em> iki iki gösterdiğini, çocuk gibi davranmayı bırakman gerektiğini açıklar sana. Her bir <em>kavrulası</em> kadın o ikileri görür! Senin kadınından –her ikisi de genç kızken senin kadınının ninesi diğer kadının ninesinin ballı kek tarifini çaldığı için– doğduğu andan beri nefret etmekte olan namus kumkuması kadın bile sana karşı çıkar.”</p>

    <p>“Gerçekten de alçak yaratıklar,” dedi Talmanes ifadesiz, sakin bir sesle. Talmanes nadiren gülümserdi.</p>

    <p>“İşleri bittiğinde,” diye devam etti Mat daha çok kendi kendine, “beş parasız, elinde bir sürü yapılacak iş, bir giyilecek giysi listesi ve feci bir baş ağrısı ile kalakalırsın. Orada oturup masaya bakarsın ve o zarların belki de iki gelmediğini düşünmeye başlarsın. Sırf aklının bir parçasını koruyabilmek için. İşte, bir kadının karşısına mantıklı çıkmak böyle bir şey, sana söylüyorum.”</p>

    <p>“Söyledin de. Uzun uzadıya.”</p>

    <p>“Benimle dalga geçmiyorsun, değil mi?”</p>

    <p>“Ah, Mat!” dedi Cairhienli. “Asla böyle bir şey yapmayacağımı biliyorsun.”</p>

    <p>“Çok kötü,” diye mırıldandı Mat ona kuşkulu bir bakış fırlatarak. “Biraz gülmek hoşuma giderdi. Omzunun üzerinden arkaya baktı. “Vanin! Karanlık Varlık’ın irinli poposunun neresindeyiz?”</p>

    <p>Şişman eski at hırsızı başını kaldırdı. Mat’in biraz arkasından geliyordu ve bölge haritasını açmış, eyerde okuyabilmek için bir tahtanın üzerine yatırmıştı. Adam sabahın yarısı boyunca o kahrolası şeyi incelemişti. Mat ondan onları sessizce Murandy’ye götürecek, aylar boyunca dağlarda kaybolmamalarını sağlayacak bir yol istemişti!</p>

    <p>“Şu Köreden Zirvesi,” dedi Vanin, tombul parmağıyla çamların üzerinde zar zor görünen yassı zirveli bir dağı göstererek. “En azından ben o olduğunu sanıyorum. Sardlen Dağı olabilir.”</p>

    <p>Yassı tepe pek dağa benzemiyordu; üzerinde hemen hemen hiç kar yoktu. Elbette, bu bölgede pek az ‘dağ’ etkileyiciydi, İki Nehir’deki Puslu Dağlar’a hiç benzemiyorlardı. Burada, Damona sıradağlarının kuzeyinde, arazi alçalıyor, bir dizi tepeye dönüşüyordu. Zor araziydi, ama insan kararlıysa aşılabilirdi. Ve Mat kararlıydı. Seanchanlar tarafından bir daha yerine mıhlanmamaya kararlıydı, onun orada olduğunu bilmesi gerekmeyen kimse tarafından görülmemeye kararlıydı. Şimdiye dek kasap çok bedel ödetmişti ona. Bu, celladın ilmeğinden farksız ülkeden çıkmak istiyordu.</p>

    <p>“Eh,” dedi Mat, Zar’ın dizginlerini çekip Vanin’in yanına geçerek, “bu dağların hangisi o? Belki gidip yine Roidelle Efendi’ye sormalıyım.”</p>

    <p>Harita, usta haritacıya aitti; sırf onun sayesinde bu yolu bulabilmişlerdi. Ama Vanin birliğin başını çeken kişi olma konusunda ısrar etmişti –harita çizmekle keşif yapmak aynı şey değildi. Tozlu bir haritacıyı önden gönderip, yolu göstermesini istemezsin, diye ısrar etmişti Vanin.</p>

    <p>Aslında, Roidelle Efendi’nin rehberlik konusunda pek deneyimi yoktu. Adam bir âlimdi, akademisyendi. Bir haritayı size kusursuz bir biçimde açıklayabilirdi, ama nerede oldukları konusunda Vanin kadar kafası karışıktı, çünkü bu yol çok bağlantısız ve kırıktı, çamlar yol işaretlerini saklayacak kadar yüksekti ve tepelerin hepsi birbirine benziyordu.</p>

    <p>Elbette, bir de Vanin’in haritacının varlığını bir tehdit olarak gördüğü gerçeği vardı. Sanki adam Mat ile Birlik’in rehberi olarak konumunu kaybetmekten endişeleniyordu. Mat şişman at hırsızından bu kadar duygusallık beklememişti. Kahrolası zamanın büyük kısmında yollarını kaybetmiyor olsalar, onu eğlendirebilirdi bile.</p>

    <p>Vanin kaşlarını çattı. “Sanırım o Sardlen Dağı. Evet. Öyle olmalı.”</p>

    <p>“Ve bunun anlamı?..”</p>

    <p>“Bunun anlamı, bu yolda ilerlemeye devam ediyoruz,” dedi Vanin. “Bir saat önce de söylediğim gibi. Bir orduyu bu kadar yoğun çamların arasından geçiremeyiz, değil mi? Bu, taşların üzerinde kalmak anlamına geliyor.”</p>

    <p>“Yalnızca sordum,” dedi Mat güneşe karşı şapkasının siperliğini gözlerinin üzerine çekerek. “Bir kumandanın bu tür şeyleri sorması lazım.”</p>

    <p>“Ben ileriden at sürmeliyim,” dedi Vanin yine kaşlarını çatarak. Adam kaş çatmaya bayılıyordu. “Eğer bu Sardlen Dağı’ysa, bir iki saat ileride büyükçe bir köy olmalı. Onu bir sonraki yükseltiden görebilmeliyim.”</p>

    <p>“Git madem,” dedi Mat. İleride keşif kolları vardı elbette, ama hiçbiri Vanin kadar iyi değildi. Cüssesine rağmen adam düşman kamplarına, görülmeden nöbetçilerin bıyıklarını sayabilecek kadar yaklaşabiliyordu. Muhtemelen yahnilerini de alıp kaçabilirdi.</p>

    <p>Vanin başını iki yana sallayarak haritaya baktı yine. “Aslında,” diye mırıldandı, “şimdi düşünüyorum da, belki de bu Favlend Dağı’dır...” Mat itiraz edemeden atını tırıs kaldırıp uzaklaştı.</p>

    <p>Mat içini çekti ve Zar’ı topuklayarak Talmanes’e yetişti. Cairhienli başını iki yana salladı. Gergin biri olabiliyordu Talmanes. İlk tanıştıklarında Mat onun eğlenmeyi bilmeyen, haşin biri olduğunu varsaymıştı. Ama öyle olmadığını öğreniyordu. Talmanes haşin değildi, yalnızca ketumdu. Ama bazen asil adamın gözlerinde, sert ifadesine ve gülümsemeyen dudaklarına rağmen, dünyaya gülüyormuş gibi bir ifade oluyordu.</p>

    <p>Bugün üzerinde altın kenarlı kırmızı ceket vardı ve Cairhien âdetince alnını tıraşlamış, pudralamıştı. Son derece saçma görünüyordu, ama Mat kimdi ki bunu yargılayacaktı? Talmanes’in korkunç bir moda anlayışı vardı, ama sadık bir subay ve iyi bir adamdı. Dahası, şarap zevki kusursuzdu.</p>

    <p>“Öyle surat asma Mat,” dedi Talmanes altın kenarlı piposunu çekiştirerek. Onu nereden bulmuştu ki? Mat pipoyu adamın elinde daha önce gördüğünü hatırlamıyordu. “Adamlarının karınları tok, cepleri dolu ve daha yeni zafer kazandılar. Bir asker başka ne isteyebilir?”</p>

    <p>“Bin adam gömdük,” dedi Mat. “Bu zafer sayılmaz.” Kafasının içindeki anılar –ona ait olmayanlar– gururlanması gerektiğini söylüyordu. Savaş <em>gerçekten</em> iyi gitmişti. Ama yine de, ona güvenmiş olanlar ölmüştü.</p>

    <p>“Kayıplar her zaman olur,” dedi Talmanes. “Onların seni yiyip bitirmesine izin veremezsin Mat. Olur böyle şeyler.”</p>

    <p>“Savaşmazsan kayıp da olmaz.”</p>

    <p>“O zaman neden bu kadar sık savaşıyorsun?”</p>

    <p>“Yalnızca kaçınamadığım zaman savaşıyorum!” diye terslendi Mat. Kan ve lanet küller, o <em>yalnızca</em> zorunlu olduğu için savaşıyordu. Onu kapana kıstırdıklarında! Neden her döndüğü yerde savaş buluyordu?</p>

    <p>“Sen öyle diyorsan Mat,” dedi Talmanes piposunu ağzından çıkarıp, bilgiç bilgiç Mat’e doğru uzatarak. “Ama diken üzerindesin. Ve bunun sebebi kaybettiğimiz adamlar değil.”</p>

    <p>Kavrulası asiller. Talmanes gibi, tahammül edebildikleriniz bile her zaman çok şey bildiklerini sanırdı.</p>

    <p>Elbette, artık Mat de bir asildi. <em>Bunu düşünme,</em> dedi kendi kendine. Talmanes birkaç gün boyunca Mat’e ‘Ekselansları’ diye hitap etmiş, sonunda Mat kendini kaybedip adama bağırmıştı –Cairhienliler mevkiye çok önem veriyordu.</p>

    <p>Mat, Tuon ile evlenmesinin anlamını ilk kavradığında gülmüştü, ama bu bir inanmazlık ve acı kahkahasıydı. Ve adamlar ona şanslı diyordu. Eh, neden şansı <em>bu</em> kaderden kaçmasına yardım etmemişti o zaman? Kahrolası Kuzgunlar Prensi! <em>Bunun</em> ne anlamı vardı?</p>

    <p>Eh, şu anda adamları hakkında endişelenmesi gerekiyordu. Omzunun üzerinden arkaya bakarak süvari saflarını ve arkalarından gelen okçuları inceledi. İkisinden de binlerce vardı, ama Mat sancaklarını kaldırmalarını söylemişti. Bu arka yollarda yolcu görmeleri pek olası değildi, ama gören olursa, söylentinin yayılmasını istemiyordu.</p>

    <p>Seanchanlar onu kovalar mıydı? O ve Tuon, ikisi de artık karşı saflarda olduklarını biliyorlardı ve Tuon Mat’in ordusunun neler yapabileceğini görmüştü.</p>

    <p>Tuon onu seviyor muydu? Mat onunla evliydi, ama Seanchanlar normal insanlar gibi düşünmüyordu. Tuon Mat’in elinde tutsak kalmış, tutsaklığa tahammül etmiş, kaçmamıştı. Ama Mat, imparatorluk için en iyisi olacağına inanırsa kendisinin aleyhine hareket edeceğinden kuşku etmiyordu.</p>

    <p>Evet, Tuon onun peşinden adamlar yollardı, ama kovalanma fikri Mat’i onun Ebou Dar’a sağ salim varamayacağı korkusu kadar kaygılandırmıyordu. Biri Tuon’un kellesi için çok büyük bir para yığını vadetmişti. O Seanchan hain, Mat’in yok ettiği ordunun önderi. Adam yalnız mı çalışıyordu? Başkaları var mıydı? Mat Tuon’u nasıl bir şeyin içine bırakmıştı?</p>

    <p>Sorular peşini bırakmıyordu. “Sence onun gitmesine izin vermem doğru muydu?” diye sorarken buldu Mat kendini.</p>

    <p>Talmanes omuzlarını silkti. “Söz verdin Mat ve onu yanında tutmaya çalışsan o siyah zırhlı, kararlı bakışlı iri yarı Seanchan adam pek iyi tepki vermezdi.”</p>

    <p>“‘Hâlâ tehlikede olabilir,” dedi Mat neredeyse kendi kendine, geriye bakmaya devam ederek. “Onu gözümün önünden ayırmamalıydım. Aptal kadın.”</p>

    <p>“Mat,” dedi Talmanes piposunu yine ona uzatarak. “Sana şaşıyorum. Niye, neredeyse kadının kocasıymış gibi davranıyorsun.”</p>

    <p>Bu Mat’i irkiltti. Zar’ın eyerinde döndü. “Ne dedin? Ne demek istiyorsun?”</p>

    <p>“Hiçbir şey Mat,” dedi Talmanes telaşla. “Yalnızca, onun için yanıp yakılmana bakarak, ben...”</p>

    <p>“Ben yanıp yakılmıyorum,” diye terslendi Mat şapkasını öne çekip eşarbı düzelterek. Ağır madalyon boynundan rahatça sarkıyordu. “Yalnızca endişeleniyorum. Hepsi bu. Kadın Birlik hakkında çok şey biliyor ve avantajlarımızı ele verebilir.”</p>

    <p>Talmanes piposunu çekiştirerek omuzlarını silkti. Bir süre sessizlik içinde at sürdüler. Çam iğneleri rüzgârda uğulduyordu ve Mat zaman zaman arkadan, Aes Sedailerin küçük bir grup halinde yolculuk ettikleri yerden kadın kahkahaları duyuyordu. Birbirlerinden hoşlanmamalarına rağmen, başkalarının onları görebildiği yerlerde genelde çok iyi anlaşıyorlardı. Ama, Talmanes’e söylediği gibi, kadınlar yalnızca aleyhine birleşebilecekleri bir erkek yokken birbirlerine düşman oluyorlardı.</p>

    <p>Güneşin yeri bulutlardaki parıltıdan belli oluyordu; Mat günlerdir saf güneş ışığı görmemişti. Tuon’u görmeyeli de o kadar olmuştu. İki olay kafasında iç içe geçmişti. Bir bağlantı var mıydı?</p>

    <p><em>Kavrulası aptal,</em> diye düşündü kendi kendine. <em>Şimdi de onun gibi düşünmeye, her küçük şeyde alametler okumaya, ne zaman yolundan bir tavşan geçse ya da bir at yellense simgeler ve anlamlar aramaya başlayacaksın.</em></p>

    <p>Bu tür kehanet tamamen saçmalıktı. Ama itiraf etmeliydi, artık ne zaman bir baykuşun iki kez öttüğünü duysa irkiliyordu.</p>

    <p>“Sen hiçbir kadına âşık oldun mu Talmanes?” diye sorarken buldu kendini.</p>

    <p>“Çok,” diye yanıt verdi kısa boylu adam, piposuyla arkasında kıvrıla kıvrıla yükselen duman bulutları bırakarak.</p>

    <p>“Aralarından biriyle evlenmeyi hiç düşündün mü?”</p>

    <p>“Işık’a şükür, hayır,” dedi Talmanes. Sonra, görünüşe göre, söylediklerini yeniden düşündü. “Demek istediğim, o sırada benim için doğru olmazdı Mat. Ama senin için iyi olacağından eminim.”</p>

    <p>Mat kaşlarını çattı. Tuon sonunda evlenmeye karar verdiyse, diğerlerinin duyamayacağı bir zamanda söyleyemez miydi?</p>

    <p>Ama hayır. Kadın gitmiş, Aes Sedailer dahil herkesin önünde söylemişti. Bu, Mat’in sonu geldi demekti. Aes Sedailer sır saklama konusunda harikaydı, ama ancak bu söz konusu sırlar bir şekilde Matrim Cauthon’u utandırmıyor ya da onu zor duruma düşürmüyorsa geçerliydi. <em>O zaman</em> haberin bir günde tüm kampa yayılacağından, muhtemelen üç köy sonrasında bile duyulacağından emin olabilirdiniz. Şimdiye dek fersah fersah uzaktaki kendi kahrolası <em>annesi</em> bile duymuş olmalıydı.</p>

    <p>“Ben kumardan vazgeçmiyorum,” diye mırıldandı Mat. “İçkiden de.”</p>

    <p>“Daha önce söylemiştin,” dedi Talmanes. “Hem de üç dört kez. Gece gizlice çadırına baksam, seni uykunda mırıldanırken bulacağımı sanıyorum. ‘Kahrolası kumarı oynamaya devam edeceğim! Kavrulası, kahrolası kumarı ve içkiyi! Lanet içkim nerede? İçki üzerine kumar oynamak isteyen var mı?’” Adam bunu son derece ciddi bir yüzle söylemişti, ama diğer yandan, nereye bakacağınızı bilirseniz, gözlerinde bir gülümseme ifadesi vardı.</p>

    <p>“Yalnızca herkesin bildiğinden emin olmak istiyorum,” dedi Mat. “Kimsenin sırf şey yüzünden... bilirsin... onun yüzünden yumuşadığımı düşünmesini istemem.”</p>

    <p>Talmanes ona teselli edercesine baktı. “Sırf evlendiğin için yumuşamazsın Mat. Bazı Büyük Kumandanlar da evliydi sanırım. Davram Bashere kesinlikle evli. Rodel Ituralde de. Hayır, evlendiğin için yumuşamazsın.”</p>

    <p>Mat sertçe başını salladı. Bunun anlaşılmış olması iyiydi.</p>

    <p>“Ama <em>sıkıcı</em> olabilirsin,” dedi Talmanes.</p>

    <p>“Tamam, bu kadar,” diye bildirdi Mat. “Bulduğumuz ilk köyde meyhanede zar atmaya gidiyoruz. Sen ve ben.”</p>

    <p>Talmanes yüzünü buruşturdu. “Bu dağ köylerinde bulabileceğin üçüncü kalite şaraplarla mı? Lütfen Mat. Şimdi de bira içmeye başlamamı isteyeceksin.”</p>

    <p>“İtiraz yok.” Mat aşina sesler duyunca omzunun üzerinden arkaya baktı. Olver –kulakları iki yanda sürahi sapları gibi çıkıntı yapıyordu ve küçük suratı Mat’in gördüğü en çirkin çocuk suratıydı– Rüzgâr’ın sırtında oturmuş, yanında, kemikli bir iğdiş atı süren Noal ile gevezelik ediyordu. Boğum boğum yaşlı adam Olver’in söylediklerine takdirle başını sallıyordu. Küçük çocuk şaşırtıcı ölçüde ciddiydi. Kuşkusuz Ghenjei Kulesi’ne girmek için en iyi yolun hangisi olduğu konusundaki teorilerinden birini açıklıyordu.</p>

    <p>“Bak şuna,” dedi Talmanes. “Vanin geliyor.”</p>

    <p>Mat döndüğü zaman ileride, taşlık yolda yaklaşan bir atlı gördü. Vanin, atının sırtına tünemiş bir karpuz gibi ayakları iki yana açık haliyle, her zaman o kadar saçma görünürdü ki! Ama adam at binmekten anlıyordu, buna şüphe yoktu.</p>

    <p>“Gerçekten de Sardlen Dağı,” diye bildirdi Vanin kelleşmeye yüz tutmuş, terli alnını silerek yaklaştığında. “Köy hemen ileride; adı haritada Hinder Çeşmesi. Bunlar gerçekten iyi haritalar,” diye ekledi gönülsüzce.</p>

    <p>Mat rahat bir nefes aldı. Son Savaş gelip geçene kadar bu dağlarda dolaşıp duracaklarını düşünmeye başlamıştı. “Harika,” diye başladı, “şimdi biz...”</p>

    <p>“Köy mü?” diye sordu sert bir kadın sesi.</p>

    <p>Mat içini çekerek döndüğü zaman üç atlının diğerlerini yara yara alayın önüne gelmekte olduğunu gördü. Talmanes gönülsüzce elini kaldırarak arkasındaki askerleri durdurdu. Aes Sedailer zavallı Vanin’in tepesine çöktü. Tombul adam, burada oturup Aes Sedailer tarafından sorgulanmaktansa, at çalarken yakalanıp idama gönderilmeyi tercih edermiş gibi görünüyordu.</p>

    <p>Üçlünün başını Joline çekiyordu. Eskiden olsa, Mat onu güzel bir kız diye tarif ederdi. İnce bir vücudu ve iri, davetkâr, kahverengi gözleri vardı. Ama o yaşı belirsiz Aes Sedai yüzü artık onun için bir uyarıydı. Hayır, artık Yeşil Aes Sedai’yi güzel olarak düşünmeye cüret edemezdi. Aes Sedaileri güzel olarak <em>düşünmeye</em> başlarsanız, iki cıklama sonunda kendinizi kadının avucunun içinde, emirlerine sıçrarken bulurdunuz. Ah, Joline Mat’i Muhafızı yapmak istediğini ima etmişti bile.</p>

    <p>Mat onu patakladığı için kızgın mıydı hâlâ? Mat’i Güç’le incitemezdi elbette –madalyonu olmasa bile, çünkü Aes Sedailer çok özel durumlar dışında Güç’le öldürmemeye yeminliydi. Ama Mat aptal değildi. Aes Sedai yeminlerinin hançer kullanma konusunda hiçbir şey söylemediğini fark etmişti.</p>

    <p>Joline’in yanında Sarılardan Edesina ve Kızıllardan Teslyn de vardı. Edesina, yaşı belirsiz yüzüne rağmen hoş görünüşlü bir kadındı, ama Teslyn ancak bir sopa kadar iştah açıcıydı. Keskin yüzlü Illianlı, tıpkı çok uzun süre yalnız bırakılmış yaşlı bir kedi gibi aksi ve kemikliydi. Ama Mat’in gördüğü kadarıyla kafası çalışıyordu ve Mat kadının bazen ona saygıyla davrandığını fark etmişti. Bir Kızıl’dan saygı. Kimin aklına gelirdi?</p>

    <p>Yine de, o Aes Sedailerin öne çıkarken Mat’e nasıl baktıklarını görünce, ona hayatlarını borçlu olduklarını tahmin edemezdiniz. Kadınlar böyleydi işte. Bir tanesinin hayatını kurtarın, kaçınılmaz olarak kendi başına zaten kaçabileceğini ve dolayısıyla size hiçbir şey borçlu olmadığını iddia ederdi. Zamanın yarısında da, sözde planlarını bozduğunuz için sizi azarlardı.</p>

    <p>Neden uğraşıyordu ki? Bugünlerden birinde akıllanacak, bir sonrakileri zincirleri içinde ağlarken bırakacaktı. Kavrulsundu!</p>

    <p>“Ne dedin?” diye sordu Joline Vanin’e. “Sonunda nerede olduğumuzu belirlemeyi, becerebildin mi?”</p>

    <p>“Hem de kahrolası iyi becerdim,” dedi Vanin, sonra utanmadan kaşındı. Bravo adama. Mat gülümsedi, Vanin herkese aynı şekilde davranırdı. Aes Sedai olsalar da.</p>

    <p>Joline, bir lordun malikânesinin tepesindeki canavar şekilli olukbaşı gibi dikilerek Vanin’in gözlerinin içine baktı. Vanin irkildi, sonra büzüldü, sonunda utanç içinde başını eğdi. “Demek istediğim, evet, belirledim Joline Sedai.”</p>

    <p>Mat gülümsemesinin solduğunu hissetti. <em>Kavrul Vanin!</em></p>

    <p>“Mükemmel,” dedi Joline. “İleride bir köy olduğunu mu duydum? Sonunda, belki doğru düzgün bir han bulabiliriz. Cauthon’un serserilerinin yiyecek dediği bu ‘tayın’dan başka bir şey yemek hoşuma gider.”</p>

    <p>“Bak şimdi,” dedi Mat, “bu hiç de...”</p>

    <p>“Caemlyn’den ne kadar uzaktayız Cauthon Efendi?” diye araya girdi Teslyn. Joline’i duymazdan gelmek için elinden geleni yapıyordu. İkisi son zamanlarda sık sık birbirlerinin gırtlağına sarılıyor gibiydi –en soğuk yüzlü, en dost canlısı görünen şekilde elbette. Aes Sedailer didişmezdi. Mat bir seferinde onların ‘münazaralarına’ ‘didişme’ dediği için fırçalanmıştı. Mat’in kız kardeşleri olduğu ve iyi bir didişmenin neye benzediğini bildiği gerçeğini boş ver.</p>

    <p>“Biraz önce ne demiştin Vanin?” diye sordu Mat adama bakarak. “Caemlyn’den iki yüz fersah uzakta olduğumuzu mu?”</p>

    <p>Vanin başını salladı. Plan ilk önce Caemlyn’e gitmekti, çünkü Estean ve Daerid’le buluşması, ihtiyaç duydukları bilgileri ve erzakı alması gerekiyordu. Bunun ardından, Thom’a verdiği sözü tutacaktı. Ghenjei Kulesi birkaç hafta daha bekleyecekti.</p>

    <p>“İki yüz fersah,” dedi Teslyn. “Varmamız ne kadar sürer bu durumda?”</p>

    <p>“Eh, sanırım duruma bağlı,” dedi Vanin. “Muhtemelen, yalnız olsam, sırayla binecek iki atla, tanıdık arazide, bir haftadan biraz fazla zaman içinde iki yüz fersah aşabilirim. Ama bozuk bir yol kullanarak tüm orduyu nakletmek? Yirmi gün derim. Belki daha fazla.”</p>

    <p>Joline Mat’e baktı.</p>

    <p>“Birlik’i geride <em>bırakmıyoruz,</em>” dedi Mat. “Bu bir seçenek değil Joline.”</p>

    <p>Kadın hoşnutsuz bir ifadeyle bakışlarını kaçırdı.</p>

    <p>“Kendi başınıza gidebilirsiniz istiyorsanız,” dedi Mat. “Bu her biriniz için geçerli. Siz Aes Sedailer benim tutsaklarım değilsiniz; kuzeye gitmek şartıyla, dilediğiniz zaman bizden ayrılabilirsiniz. Sizin geri dönüp Seanchanların eline geçmeniz riskine girmem.”</p>

    <p>Görünürde tek bir Aes Sedai olmadan, sırf Birlik’le yolculuk etmek nasıl olurdu acaba? Ah, keşke.</p>

    <p>Teslyn düşünceli görünüyordu. Joline ona baktı, ama Kızıl gitmek isteyip istemediğini hiç belli etmedi. Ama Edesina duraksadı, sonra Joline’e bakarak başını salladı. O gitmek istiyordu.</p>

    <p>“Pekâlâ,” dedi Joline Mat’e kibirli bir havayla. “Senin kabalığından kurtulmak iyi gelecek Cauthon. Bize, diyelim ki, yirmi at hazırlat, gidelim,”</p>

    <p><em>“Yirmi mi?”</em> diye sordu Mat.</p>

    <p>“Evet,” dedi Joline. “Buradaki adamın yolculuğu mantıklı bir süre içinde yapabilmek için iki ata ihtiyaç duyacağını söyledi. Tahminen, at yorulduğunda at değiştirebilmek için.”</p>

    <p>“Ben iki Aes Sedai sayıyorum,” dedi Mat öfkesi kabararak. “Bu <em>dört</em> at demek. <em>Bu</em> hesabı yapabilecek kadar akıllı olduğunu sanırdım Joline.” Sonra, daha alçak sesle, ekledi. “Zar zor olsa da.”</p>

    <p>Joline’in gözleri irileşti ve Edesina’nın yüzünde bir şok ifadesi belirdi. Teslyn Mat’e şokla baktı. Hayal kırıklığına uğramış görünüyordu. Kenarda, Talmanes piposunu indirdi ve alçak sesle ıslık çaldı.</p>

    <p>“O madalyon seni arsız kılıyor Matrim Cauthon,” dedi Joline soğuk bir sesle.</p>

    <p>“Ağzım beni arsız kılıyor Joline,” diye yanıt verdi Mat içini çekerek, bağcıkları gevşekçe bağlanmış gömleğin altındaki madalyonu yoklayarak. “Madalyon yalnızca dobra konuşmama sebep oluyor. Sanırım, ben adamlarıma yetecek kadar atı zar zor bulabilirken neden yirmi ata ihtiyaç duyduğunuzu açıklayacaktın.”</p>

    <p>“Edesina ve benim için ikişer tane,” dedi Joline gerginlikle. “Eski <em>sul’dam</em>’lar için ikişer tane. Onları, senin küçük birliğin tarafından yozlaştırılmak üzere geride bırakacağımı düşünmedin herhalde, değil mi?”</p>

    <p>“İki <em>sul’dam,</em>” dedi Mat iğnelemeyi umursamayarak. “Sekiz at eder.”</p>

    <p>“Setalle için iki tane. Onun da bizimle birlikte bütün bunlardan uzaklaşmak isteyeceğini varsayıyorum.</p>

    <p>“On.”</p>

    <p>“Teslyn için iki tane,” dedi Joline. “Şu anda konu hakkında fikri olmasa da, kuşkusuz o da bizimle birlikte gelmek isteyecek. Ve eşyalarımızı taşımak için dört yük hayvanına ihtiyacımız olacak. Onların da sırayla yük taşıması gerek, bu yüzden dört tane de yedek olarak. Yirmi oldu.”</p>

    <p>“Onları nasıl besleyeceksiniz?” diye sordu Mat. “O kadar hızlı yolculuk edecekseniz, atlarınızı otlatmak için zamanınız olmayacak. Zaten bugünlerde yiyebilecekleri bir şey yok.” Bu büyük sorun olmuştu; bahar otları bitmiyordu. Geçtikleri çayırlar düşen yapraklarla kahverengiydi, ölü kış otları kar yüzünden yamyassı olmuştu, yeni çimen ya da ot filizleri pek azdı. Atlar ölü yapraklar ya da kış otları ile beslenebiliyordu elbette, ama yabani geyikler ve diğer hayvanlar da ne bulabilirlerse yiyorlardı.</p>

    <p>Toprak bir an önce çiçek açmaya karar vermezse... eh, onları zor bir yaz bekliyor demekti. Ama bu bambaşka bir sorundu.</p>

    <p>“Bize yem vermeniz gerekecek elbette,” dedi Joline. “Ve hanlar için biraz para...”</p>

    <p>“Peki, onca ata kim bakacak? Her gece her birini kaşağılayacak mısınız, nallarını kontrol edecek misiniz, yemlerinin gerektiği gibi ölçüldüğünden emin olacak mısınız?”</p>

    <p>“Sanırım yanımızda birkaç asker götürebiliriz,” dedi Joline hoşnutsuz bir sesle. “Gerekli bir rahatsızlık.”</p>

    <p>“<em>Gerekli</em> olan tek şey,” dedi Mat ifadesizce. “Adamlarımın istedikleri yerde kalması, bir <em>rahatsızlık</em> olarak gördükleri yerde değil. Hayır, onlar kalıyorlar –ve benden para alamazsınız. Gitmek istiyorsanız, adam başı birer at ve eşyalarınızı taşımak için tek bir yük atı alabilirsiniz. Zavallı hayvanlar için size yem veririm ve size bu kadarını vermek bile yeterince cömert bir hareket olur.”</p>

    <p>“Ama adam başı birer atla, ordudan daha hızlı gidemeyiz!” dedi Joline.</p>

    <p>“Bak şu işe,” dedi Mat. Kadına sırtını döndü. “Vanin, git, Mandevwin’e haberi yaymasını söyle. Yakında kamp kuracağız. Daha öğleden sonra olduğunu biliyorum, ama Birlik’in o köyden tehditkâr algılanmayacak kadar uzak, ama birkaçımızın gidip havayı koklamasına yetecek kadar yakın durmasını istiyorum.”</p>

    <p>“Tamam,” dedi Vanin kahrolası Aes Sedailere gösterdiği saygıdan eser olmayan bir sesle. Atını çevirdi ve alay boyunca ilerlemeye başladı.</p>

    <p>“Vanin,” diye seslendi Mat. “Mandevwin’in, ‘birkaçımız’ gidecek dediğimde, ben ve Talmanes önderliğinde çok küçük bir grubu kastettiğimi anlamasını sağla. O köyün eğlence arayan yedi bin asker tarafından işgal edilmesini istemiyorum! Köyde bir araba satın alacağım ve bulabildiğim kadar bira getireceğim, sonra onları askerler için geri göndereceğim. Kampta katı bir düzen istiyorum, kimse tesadüfen yolunu şaşırıp köye misafirliğe gitmeyecek. Anladın mı?”</p>

    <p>Vanin sert bir ifadeyle başını salladı. Adamlara kamptan ayrılmalarına izin olmadığını bildiren kişi olmak hiçbir zaman eğlenceli olmazdı. Mat Aes Sedailere döndü. “Ee?” diye sordu. “Nazik önerimi kabul ediyor musunuz, etmiyor musunuz?”</p>

    <p>Joline burnunu çekmekle yetindi, sonra atını alay boyunca geri sürdü. Açık ki yalnız gitme fırsatını tepiyordu. Ne yazık. Muhtemelen yolun her adımında, düşündükçe Mat’i mutlu edecek bir şey olurdu. Ama Joline’in köyün birinde atlarına verecek yem bulması, böylece ekibinin daha hızlı gitmesini sağlaması üç gün alırdı.</p>

    <p>Edesina atını sürüp gitti ve Teslyn de, Mat’e ilginç bir ifadeyle bakarak onu takip etti. Mat onu hayal kırıklığına uğratmış gibi görünüyordu hâlâ. Mat bakışlarını kaçırdı, sonra kendi kendine kızdı. Kadının ne düşündüğü neden umurunda olacaktı ki?</p>

    <p>Talmanes ona bakıyordu. “Bu, yaptığın tuhaftı Mat,” dedi adam.</p>

    <p>“Ne?” dedi Mat. “Adamlar konusundaki kısıtlama mı? Birlik’tekiler iyi adamlar, ama zaman zaman başını belaya sokmayan asker görmedim, özellikle de bira bulabilecekleri bir yerde.”</p>

    <p>“Adamlardan bahsetmiyordum Mat,” dedi Talmanes eğilip piposunu üzengiye vurarak. Küller atının arkasında uçuşarak taş yola düştü. “Aes Sedailere nasıl davrandığından bahsediyorum. Işık, Mat, onlardan kurtulabilirdik! Ben yirmi at ve biraz parayı, iki Aes Sedai’den kurtulmak için iyi bir bedel olarak görürdüm.”</p>

    <p>“Beni itip kakmalarına izin vermeyeceğim,” dedi Mat inatla, eliyle Birlik’in yürümesi emrini vererek. “Joline’den kurtulmak için bile. Kadın benden bir şey istiyorsa, bırak benden zorbalıkla almaya çalışmak yerine nezaketle istesin. Ben kucak köpeği değilim.” Kavrulası, değildi işte! Ve bir koca gibi de davranmıyordu, o da her ne demekse.</p>

    <p>“Onu gerçekten özlüyorsun,” dedi Talmanes biraz şaşkın bir sesle, atları yan yana yürümeye başlarken.</p>

    <p>“Sen ne geveliyorsun?”</p>

    <p>“Mat, itiraf ediyorum, her zaman en incelikli adam değilsindir. Bazen mizah anlayışın fazla olgun oluyor, dilinin de yontulmaya ihtiyacı var. Ama açık açık kaba davrandığın ya da <em>bilinçli olarak</em> hakaret ettiğin nadirdir. Gerçekten sinirlerin bozuk, değil mi?”</p>

    <p>Mat hiçbir şey söylemedi, şapkasının siperliğini yine aşağı çekmekle yetindi.</p>

    <p>“Eminim ona bir şey olmayacak Mat,” dedi Talmanes daha nazik bir sesle. “O imparatorluk ailesinden. Onlar kendi başlarının çaresine bakmayı bilirler. Ve ona göz kulak olan askerler de var. Ogierlerden bahsetmiyorum bile. Ogier savaşçılar! Böyle bir şey kimin aklına gelirdi? Ona bir şey olmaz.”</p>

    <p>“Bu sohbet sona erdi,” dedi Mat mızrağını dikerek. Mızrağın sapını eyerinin yanındaki mızrak kayışına dayadı ve kıvrık ucunu yukarıdaki, görmediği güneşe doğru kaldırdı.</p>

    <p>“Ben yalnızca...”</p>

    <p>“Bitti,” dedi Mat. “Başka tütünün yok, değil mi?”</p>

    <p>Talmanes içini çekti. “Son tutamdı. İyi tütün –İki Nehir’de yetişen. Bir süredir bulabildiğim tek keseydi. Pipoyla birlikte, Kral Roedran hediye etmişti.”</p>

    <p>“Sana değer veriyor olmalı.”</p>

    <p>“İyi, dürüst bir işti,” dedi Talmanes. “Ve feci sıkıcı. Seninle at sürmek gibi değil Mat. Kaba maba, geri dönmen iyi oldu. Ama Aes Sedailere yem hakkında söylediklerin beni endişelendirdi.”</p>

    <p>Mat başını salladı. “Erzak nasıl?”</p>

    <p>“Az,” dedi Talmanes.</p>

    <p>“Köyde satın alabildiğimizi alırız,” dedi Mat. “Roedran’ın sana verdiklerinin ardından, kulaklarımızdan para fışkırıyor.”</p>

    <p>Küçük bir köyde, tüm bir orduyu besleyecek kadar yiyecek bulmaları pek olası değildi. Ama haritalara bakarak, yakında daha kalabalık topraklara geleceklerdi. Bu bölgelerde, Birlik gibi hızlı bir güçle yolculuk ederken, her gün bir iki köyün yakınından geçerdiniz. Karnınızı doyurmak için toplayabildiğinizi toplar, geçtiğiniz her köyden satın alabildiğinizi alırdınız. Burada bir at arabası, orada bir öküz arabası dolusu erzak, bir çiftlikten bir iki kova elma. Yedi bin adam, besleyecek çok boğaz demekti, ama iyi bir kumandan bir avuç tahılı bile reddetmemesi gerektiğini bilirdi. Topladıklarınız birikirdi.</p>

    <p>“Evet, ama köylüler satacak mı?” diye sordu Talmanes. “Seninle buluşmaya gelirken yolda insanları bize yiyecek satmaya ikna etmemiz epey zor oldu. Bugünlerde pek bulunmuyor gibi. Nereye gidersen git, ne kadar paran olursa oksun, yiyecek kıtlaşıyor.”</p>

    <p>Harika. Mat dişlerini gıcırdattı, sonra bunu yaptığı için kendine sinirlendi. Eh, belki <em>gerçekten</em> sinirleri bozuktu. Ama Tuon yüzünden değil.</p>

    <p>Her durumda, gevşemesi gerekiyordu. Ve ilerideki köy –ne demişti Vanin adına? Hinder Çeşmesi mi? “Üzerinde ne kadar para var?”</p>

    <p>Talmanes kaşlarını çattı. “İki altın marka, bir kese gümüş kron. Neden?”</p>

    <p>“Yeterli değil,” dedi Mat çenesini ovuşturarak. “İlk önce benim kişisel sandığımdan daha fazlasını çıkarmamız gerekecek. Belki hepsini götürürüz.” Zar’ı çevirdi. “Hadi, gel.”</p>

    <p>“Dur, Mat,” dedi Talmanes dizginleri çekip onu takip ederek. “Ne yapıyoruz?”</p>

    <p>“Nezaket gösterip meyhanede eğlenme önerimi kabul edeceksin,” dedi Mat. “Ve hazır gitmişken, erzakı da tamamlayacağız. Şansım yaver giderse, bunu bedavaya yapacağız.”</p>

    <p>Egwene ya da Nynaeve orada olsaydı, ikisi de Mat’in kulaklarını çeker, ona hiç de öyle bir şey yapmayacağını söylerdi. Muhtemelen Tuon ona tuhaf tuhaf bakar, sonra Mat’i çizmelerine dek utandıracak bir şey söylerdi.</p>

    <p>Talmanes’in iyi tarafı, adamın vurdumduymaz bir yüzle, gözlerinde yalnızca bir eğlenti ışıltısıyla atını topuklamasıydı. “Eh, o zaman bunu görmem lazım!”</p>
  </div>
</body>
</html>