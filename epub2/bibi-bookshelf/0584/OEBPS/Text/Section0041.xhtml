<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="31. Lews Therin’e Bir Söz">31<br/>
    Lews Therin’e Bir Söz</h1>

    <p>Cadsuane, sıcağı görmezden gelme yeteneğini kısıtlayan rutubete rağmen pelerini takmış, başlığını kaldırmıştı. Başlığı indirmeye ya da pelerini çıkarmaya cesaret edemiyordu. Al’Thor’un sözleri çok açıktı; yüzünü görürse, idam edilecekti. Al’Thor’un yeni el koyduğu malikâneye sağ salim yerleştiğini bilse de, birkaç saatlik rahatsızlıktan kaçınmak için hayatını riske atmayacaktı. Oğlan sık sık beklenmediği ya da istenmediği yerde ortaya çıkıyordu.</p>

    <p>Onun kendisini sürgüne göndermesine izin verecek değildi elbette. Bir erkek ne kadar çok güç sahibi olursa, onu ahmakça kullanması o kadar muhtemel oluyordu. Bir adama bir inek verirsen, ona özenle bakar, sütünü ailesini beslemek için kullanırdı. Ona on inek verirsen, kendini zengin saymaya başlardı –ve on ineğin de bakımsızlıktan ölmesine izin verirdi.</p>

    <p>Ayaklarını vura vura kaldırımda yürüyerek, üst üste yığılmış kutulara benzeyen bayraklı binaların önünden geçti. Yine Bandar Eban’da olduğu için çok mutlu değildi. Domanlılara karşı değildi; yalnızca, pek kalabalık olmayan şehirleri tercih ediyordu. Kırsaldaki sorunlarla, mekân her zamankinden de sıkış tıkıştı. Al’Thor’un şehre geldiği söylentilerine rağmen mülteciler gelmeye devam ediyordu. Solundaki ara sokakta onlardan bir grup geçti; yüzleri kirden kararmış bir aile.</p>

    <p>Al’Thor yiyecek vadetmişti. Bu vaat, aç ağızlar getiriyordu ve yiyeceklerini aldıktan sonra bile çiftliklerine dönmek istemiyorlardı. Kırsal bölgeler hâlâ kargaşa içindeydi ve buradaki yiyecek çok yeniydi. Mülteciler tahılın, son zamanlarda sık sık yaptığı gibi bozulmayacağından emin olamıyorlardı. Hayır, kalıyorlar, şehri daha da kalabalık hale getiriyorlardı.</p>

    <p>Cadsuane başını iki yana sallayarak kaldırımda yürümeye devam etti, bu sefil takunyalar tahtada takırdıyordu. Şehir, yaya trafiğinin sokakların çamurundan kaçınmasını sağlayan bu uzun, sağlam kaldırımlarıyla ünlüydü. Parke taşları bu sorunu önlerdi, ama Domanlılar dünyanın geri kalanından <em>farklı</em> olmakla övünürdü. Korkunç yemek araçları ile yenen sindirilmesi imkânsız ölçüde baharatlı yemekler. Dev bir limana kurulmuş, delişmen bayraklarla dolu bir başkent. Kadınlar üzerinde utanç verici elbiseler; erkeklerde uzun, ince bıyıklar ve Deniz Halkı’nınki kadar büyük bir küpe sevgisi.</p>

    <p>Cadsuane geçerken yüzlerce bayrak rüzgârda çırpınıyordu. Cadsuane başlığını çıkarıp rüzgârı yüzünde hissetme dürtüsüne karşı dişlerini sıktı. Işık’ın lanetlediği okyanus havası. Normalde Bandar Eban soğuk ve yağmurlu bir yerdi. Nadiren bu kadar sıcak olurdu. Her durumda, rutubet korkunçtu. Kafası çalışan insanlar iç bölgelerde kalırdı.</p>

    <p>Pek çok sokak yürüdü ve yol kavşaklarında çamurların içinden geçti. Onun fikrine göre kaldırımların çözülmesi imkânsız kusuru buydu. Yerliler hangi sokaklardan geçebileceklerini, hangilerinde çamurun derin olduğunu biliyorlardı, ama Cadsuane’in yoluna çıkan yol kavşaklarından geçmesi gerekiyordu. İşte bu yüzden, ayakkabılarının üzerine giymek için bu Tear tarzı takunyaları bulmuştu. Onları satan bir tüccar bulmak şaşırtıcı ölçüde zor olmuştu; Domanlıların onlarla ilgilenmediği açıktı ve yanından geçtiği insanların çoğu ya çamurda yalınayak yürüyordu ya da ayakkabılarını kirletmeden nereden geçebileceklerini biliyordu.</p>

    <p>Rıhtımlara giden yolu yarıladığında, sonunda hedefine vardı. Binanın ahşap oyma ön cephesine çarparak dalgalanan güzel bayrak, hanın adının Rüzgârın İltiması olduğunu söylüyordu. Cadsuane içeri girdi ve çamurlu antrede takunyaları çıkardıktan sonra hana adım attı. Nihayet başlığını indirdi. Al’Thor tesadüfen bu hanı ziyaret etmeye karar verirse, onu asması gerekecekti, o kadar.</p>

    <p>Hanın ortak odası bir meyhaneden çok bir kralın yemek salonu gibi döşenmişti. Masalara beyaz örtüler örtülmüştü ve cilalı ahşap zemin parlayana dek silinmişti. Duvarlara zevkli natürmort tablolar asılmıştı –barın arkasında bir meyve çanağı, karşısındaki duvarda çiçek dolu bir vazo vardı. Barın arkasındaki raflara dizilmiş şişeler daha çok şarap içindi, birkaç brendi ve başka içki şişeleri de vardı.</p>

    <p>İnce yapılı hancı Quillin Tasil uzun boylu, oval yüzlü bir Andorluydu. Siyah saçlarının tepesi açılıyordu ve yanlarını kısa kestirmişti. Kısa sakalı hemen hemen tamamen kırlaşmıştı. Lavanta rengi güzel ceketinin kol yenlerinden beyaz fırfırlı manşetler çıkıyordu, ama adam hancı önlüğü takmıştı. Genelde iyi bilgi getirirdi, ama aynı zamanda Cadsuane adına meslektaşları arasında soruşturma da yapardı. Gerçekten de çok faydalı bir adamdı.</p>

    <p>Cadsuane içeri girerken adam ellerini bir havluya silerek gülümsedi. Bir masa gösterdi, sonra biraz şarap getirmek için bara gitti. Cadsuane otururken odanın diğer yanında iki adam tartışmaya başladı. Diğer müşteriler –uzak tarafta bir masaya oturmuş iki kadın ve bardaki iki adam– tartışmaya aldırış etmedi. İnsan Arad Doman’da zaman geçirirken sık sık alevlenen öfkeleri görmezden gelmeyi öğreniyordu. Domanlı adamlar volkanlar gibi, öfkesi burnunda olurdu. Çoğu insan bunun sebebinin Domanlı kadınlar olduğu konusunda hemfikirdi. Bu iki adam, Ebou Dar’da sıradan olduğu gibi düelloya başvurmadı. Bunun yerine birkaç dakika bağrıştılar, sonra birbirlerinin fikirlerini onaylamaya başladılar, sonra birbirlerine şarap ısmarlamak için ısrar etmeye başladılar. Kavgalar olağandı; ama nadiren kan dökülürdü. Yaralanmalar ticaret için iyi değildi.</p>

    <p>Quillin bir kadeh şarapla yaklaştı –en iyi şaraplarından olmalıydı. Cadsuane adamdan asla bunu talep etmezdi, ama yakınmazdı da.</p>

    <p>“Shore Hanım,” dedi adam cana yakın bir sesle. “Keşke şehirde olduğunuzu daha önceden bilseydim! Bunu mektubunuzu aldığımda öğrendim!”</p>

    <p>Cadsuane adamın uzattığı kupayı aldı. “Her tanıdığıma nerede olduğumu raporlama alışkanlığım yoktur Tasil Efendi.”</p>

    <p>“Elbette hayır, elbette hayır,” dedi adam ve Cadsuane’in sert yanıtından alınmamış göründü. Cadsuane adamı asla kızdıramıyordu. Bu onu öteden beri meraklandırmıştı.</p>

    <p>“Han iyi iş yapıyor gibi,” dedi nazikçe. Adam döndü ve birkaç müşterisine baktı. Müşteriler parıl parıl zemin üzerinde, kusursuz masalarda oturmaktan rahatsız görünüyorlardı. Cadsuane insanları Rüzgârın İltiması’ndan uzak tutanın göz korkutucu temizlik mi, yoksa Quillin’in bir âşık ya da müzisyen tutmama ısrarı mı olduğunu merak ediyordu. Adam onların hanın havasını bozduklarını iddia ediyordu. Cadsuane izlerken, adam yeni bir müşterinin çamurlu ayaklarla içeri girdiğini fark etti. Cadsuane adamın parmaklarının yeri silme dürtüsüyle seğirdiğini görebiliyordu.</p>

    <p>“Sen, oradaki,” diye seslendi Quillin adama. “İçeri girmeden önce ayakkabılarını siler misin lütfen?”</p>

    <p>Adam donakaldı, kaşlarını çattı, ama denileni yapmak üzere geri döndü. Quillin içini çekti ve gelip Cadsuane’in masasına oturdu. “Dürüst olmak gerekirse Shore Hanım, son zamanlarda burası bana göre fazla kalabalık olmaya başladı. Bazen tüm müşterilerimi takip edemiyorum! Bazen insanlar benim onlarla ilgilenmemi beklerken, içki içmeden çıkıyorlar.”</p>

    <p>“Birini tutabilirsin,” dedi Cadsuane. “Bir iki hizmetkâr kız.”</p>

    <p>“Ne? Ve bütün eğlenceyi onlar yaşasın, öyle mi?” Adam çok ciddiydi.</p>

    <p>Cadsuane şarabından bir yudum aldı. Gerçekten de kusursuz bir şaraptı, belki de –ne kadar iyi olursa olsun– bir hanın barında bulundurulması için fazla pahalı. İçini çekti. Quillin’in Domanlı karısı şehirdeki en başarılı ipek tüccarlarından biriydi; pek çok Deniz Halkı gemisi, onunla ticaret etmek için kadını özellikle arardı. Quillin yirmi sene boyunca karısının muhasebe defterlerini tuttuktan sonra emekli olmuştu. İkisi de zengindi.</p>

    <p>Peki, adam parasıyla ne yapmıştı? Bir han açmıştı. Anlaşıldığı kadarıyla, eskiden beri hayaliydi. Cadsuane çok fazla boş zamanı olan insanların garip meraklarını sorgulamayı uzun zaman önce bırakmıştı.</p>

    <p>“Şehirde ne haberler var Quillin?” diye sordu küçük bir para kesesini masanın üzerinde adama doğru iterek.</p>

    <p>“Hanımefendi, beni gücendiriyorsunuz,” dedi adam ellerini kaldırarak. “Paranızı alamam!”</p>

    <p>Cadsuane tek kaşını kaldırdı. “Bugün oyun oynamak için zamanım yok Tasil Efendi. Parayı kendine istemiyorsan, fakirlere verirsin. Işık biliyor ya, bugünlerde şehirde onlardan çok var.”</p>

    <p>Adam içini çekti, ama keseyi gönülsüzlükle cebine attı. Belki de bu yüzden ortak salonu boştu; para kazanmak istemeyen bir hancı tuhaf kaçıyordu. Bir sürü sıradan adam Quillin’i, tertemiz yerleri ve zevkli dekorasyonu kadar huzursuz edici buluyor olmalıydı.</p>

    <p>Ama Quillin bilgi almak için <em>çok</em> iyiydi. Karısı dedikoduları onunla paylaşıyordu. Adam yüzüne bakarak, Cadsuane’in Aes Sedai olduğunu biliyordu elbette. En büyük kızı Namine Beyaz Kule’ye gitmiş, sonunda Kahverengileri seçmiş, oradaki kütüphanede çalışmaya başlamıştı. Domanlı bir kütüphaneci sıradışı değildi –Bandar Eban’daki Terhana kütüphanesi dünyanın en büyük kütüphanelerinden biriydi. Ama Namine’in dünyada olan bitenler konusundaki rahat, ama keskin kavrayışı Cadsuane’i meraklandırmıştı ve hali vakti yerinde ebeveynler bulmayı umarak kadının bağlantılarını araştırmıştı. Beyaz Kule’de bir kızlarının olması, insanların Aes Sedailere olumlu bakmasını sağlardı. Bu onu Quillin’e götürmüştü. Cadsuane ona tamamen güvenmiyordu, ama adamı severdi.</p>

    <p>“Şehirde ne haberler mi var?” diye sordu Quillin. Gerçekten, hangi hancı önlüğünün altına ipek işlemeli yelek giyerdi? İnsanların hanı tuhaf bulmasına şaşmamak gerekirdi. “Nereden başlamalı? Son zamanlarda takip edemeyecek kadar çok şey oluyor!”</p>

    <p>“Alsalam’la başla,” dedi Cadsuane şarabını yudumlayarak. “En son ne zaman görüldü?”</p>

    <p>“İnanılır tanıklar tarafından mı, yoksa söylentilere göre mi?”</p>

    <p>“İkisini de anlat.”</p>

    <p>“Daha bir hafta önce Kral’dan kişisel olarak haber aldıklarını söyleyen düşük yeldoğumlular ve tüccarlar oldu Leydim, ama ben bu tür iddiaları kuşkuyla karşılıyorum. Kral’ın... namevcut olduğunun anlaşılmasından kısa süre sonra, onun dileklerini bildiren sahte mektuplar ortaya çıkmaya başladı. Şahsen bizzat Kral’ın elinden çıktığına inandığım –en azından üzerindeki mührün gerçek olduğuna inandığım– epey emir gördüm. Kralı altı aydır kimsenin görmediğine inandığımı söyleyebilirim.”</p>

    <p>“O zaman, nerede olduğunu bilen var mı?”</p>

    <p>Hancı özür dileyen bir ifadeyle omuzlarını silkti. “Onun ortadan kaybolmasında Tüccarlar Konseyi’nin parmağı olduğuna inandık bir süre. Kral’ı gözlerinin önünden ayırmadıklarını ve güneydeki sorunları düşünerek, Majesteleri’ni güvenli bir yere götürdüklerini varsaydık.”</p>

    <p>“Ama?”</p>

    <p>“Ama kaynaklarım,” –bu, adamın karısı anlamına geliyordu– “artık buna inanmıyor. Tüccarlar Konseyi son zamanlarda fazla dağınık, her üyesi Arad Doman’da, kendine ait olan payın çözülüp gitmesini önlemeye çalışıyor. Kral’ı onlar götürmüş olsa, şimdiye dek onu ortaya çıkarırlardı.”</p>

    <p>Cadsuane tırnağıyla kupanın kenarına vurdu. Canı sıkılmıştı. O zaman, al’Thor’un Alsalam’ı Terkedilmişlerden birinin kaçırdığı iddiasında doğruluk payı olabilir miydi? “Başka?”</p>

    <p>“Şehirde Aieller var Leydim,” dedi Quillin masadaki görünmez bir lekeyi silerek.</p>

    <p>Cadsuane ona ifadesiz bir yüzle baktı. “Fark etmemiştim.”</p>

    <p>Adam güldü. “Evet, evet, çok aşikâr sanırım. Ama bölgede tam olarak yirmi dört bin Aiel var. Bazıları Yenidendoğan Ejder’in onları buraya sırf gücünü ve yetkesini kanıtlamak için getirdiğini söylüyor. <em>Aiellerin</em> yiyecek dağıttığı nerede duyulmuş? Şehirdeki fakirlerin yarısı dağıtılanları almaya gitmeye korkuyor. Aiellerin zehirlerinden bazılarını tahıllar üzerinde kullandıklarından korkuyorlar.”</p>

    <p>“Aiel <em>zehirleri mi?</em>” Cadsuane bu söylentiyi hiç duymamıştı.</p>

    <p>Quillin başını salladı. “Bazıları yiyeceklerin bozulmasının asıl sebebinin bu olduğunu iddia ediyor Leydim.”</p>

    <p>“Ama Aieller gelmeden önce de yiyecekler bozuluyordu, değil mi?”</p>

    <p>“Evet, evet, elbette,” dedi Quillin. “Ama bu kadar çok tahıl bozulurken bu tür şeyleri hatırlamak zor olabiliyor. Dahası, Lord Ejder geldikten sonra bozulma oranı arttı.”</p>

    <p>Cadsuane şarabından bir yudum alarak kaşlarını çattığını sakladı. Al’Thor’un gelişinden sonra daha mı kötü olmuştu? Bu yalnızca söylenti miydi, yoksa gerçek mi? Kupasını indirdi. “Şehirde başka ne tür tuhaf olaylar var?” diye sordu dikkatle, neler keşfedeceğini görmek için.</p>

    <p>“Sizin de kulağınıza çalındı mı?” dedi Quillin eğilerek. “İnsanlar onlardan bahsetmek istemiyor elbette, ama kaynaklarım bir şeyler duydu. Ölü doğan çocuklar, bir bereden daha kötüsüne sebep olmaması gereken düşüşler yüzünden ölen adamlar, alışveriş yaparken binalardan düşen taşlarla ölen kadınlar. Tehlikeli zamanlar bunlar Leydim. Dedikodu yaymaktan nefret ediyorum, ama sayıları kendi gözlerimle gördüm!”</p>

    <p>Olaylar beklenmedik değildi. “Elbette, dengeler var.”</p>

    <p>“Dengeler?”</p>

    <p>“Yükselen evlilik oranları,” dedi Cadsuane elini sallayarak, “yaban hayvanlarıyla karşılaşan ama zarar görmeyen çocuklar, bir dilencinin evinin yer tahtalarının altında keşfedilen beklenmedik servetler. O tür şeyler.”</p>

    <p>“Bu gerçekten güzel olurdu,” dedi Quillin gülerek. “Öyle dileyebilir, umut edebiliriz Leydim.”</p>

    <p>“Bu tür hikâyeler duymadınız mı?” diye sordu Cadsuane şaşkınlıkla.</p>

    <p>“Hayır Leydim. Dilerseniz soruşturabilirim.”</p>

    <p>“Öyle yap.” Al’Thor <em>ta’veren</em>’di, ama Desen bir denge olayıydı. Rand’ın varlığının bir şehirde sebep olduğu her tesadüfi ölüme karşılık, her zaman mucizevi bir hayatta kalma olayı yaşanırdı.</p>

    <p>Bu dengenin bozulması ne anlama geliyor olabilirdi?</p>

    <p>Cadsuane Quillin’i belli konularda sorgulamaya devam etti. Listesinin başında Tüccarlar Konseyi’nin üyelerinin nerede olduğu vardı. Al’Thor denen çocuğun hepsini yakalamak istediğini biliyordu; onların nerede olduğu konusunda, Rand’ın sahip olmadığı bir bilgi edinirse, bu çok işine yarayabilirdi. Quillin’den diğer büyük Doman şehirlerinin ekonomik durumlarını öğrenmesini, sınır ötesinden saldırı düzenleyen asiler ya da Tarabonlular konusunda haber edinmesini de istedi.</p>

    <p>Gönülsüzce başlığını takıp, handan çamurlu akşama çıkarken, Quillin’in sözlerinin onu öncekine göre daha fazla soruyla baş başa bıraktığını anladı.</p>

    <p>Yağmur yağacak gibiydi. Elbette, son zamanlarda hep öyle görünüyordu. Bulutlu ve kasvetli, kurşuni bir gökyüzü ve birbirine karışarak tekdüze bir pus oluşturan bulutlar. En azından önceki gece gerçekten yağmıştı; bir sebepten, yağmur bulutlu gökyüzünü daha dayanılır kılıyordu. Cadsuane’in her şey daha normalmiş gibi, daimi kasvet Karanlık Varlık’ın hareketlendiğine dair bir başka işaret değilmiş gibi davranmasına izin veriyordu. Karanlık Varlık insanları kuraklıkla kurutmuş, ani kışla dondurmuştu ve şimdi de salt hüzünle yok etmeye kararlıymış gibi görünüyordu.</p>

    <p>Cadsuane başını iki yana salladı, ayağına sağlamca oturduğundan emin olmak için takunyalarını yere vurdu, sonra çamurlu kaldırıma çıkıp rıhtıma yöneldi. Bozulan yiyecekler konusundaki söylentilerin ne kadar doğru olduğunu görecekti. Al’Thor’u kuşatan tuhaf olaylar gerçekten daha yıkıcı olmuştu. Yoksa sonunda korktuğu şeyi görme izni mi veriyordu kendine?</p>

    <p>Al’Thor. Gerçekle yüzleşmek zorundaydı: Onu idare etme işini eline yüzüne bulaştırmıştı. Elbette, al’Thor ne iddia ederse etsin eril <em>a’dam</em> konusunda hata yapmamıştı. Tasmayı her kim çalmışsa, son derece güçlü ve becerikli biriydi. Böyle bir şeyi başarabilen herhangi biri, Seanchanlardan bir başka eril <em>a’dam</em> daha alabilirdi. Muhtemelen Seanchanlarda onlardan çok vardı.</p>

    <p>Hayır, <em>a’dam</em> aralarına güvensizlik sokmak için alınmıştı odasından; bundan emindi. Hatta belki, hırsızlık bir başka şeyi maskelemek içindi: heykelciğin yeniden al’Thor’un eline geçmesi. Oğlanın ruh hali o kadar kararmıştı ki, o heykelcikle ne tür yıkımlara yol açabileceğini bilmek imkânsızdı.</p>

    <p>Zavallı, aptal çocuk. Terkedilmişlerden biri tarafından tasmalanmanın açısını çekmemeliydi; bu ona Aes Sedailer tarafından kafeslenip dövüldüğü zamanları hatırlatmaktan başka işe yaramazdı. Cadsuane’in işini daha da zorlaştıracaktı. Tamamen imkânsız kılmazsa.</p>

    <p>Şimdi yüzleşmesi gereken soru buydu. Rand’ı kurtarmak imkânsız mıydı? Onu değiştirmek için çok mu geçti? Ve eğer öyleyse, Cadsuane ne yapmalıydı –yapabileceği bir şey var mıydı? Yenidendoğan Ejder’in Shayol Ghul’de Karanlık Varlık’la karşılaşması gerekiyordu. Eğer bunu yapmazsa, her şey kaybedilirdi. Ama ya onun Karanlık Varlık’la karşılaşmasına izin vermek de aynı ölçüde felaket olursa?</p>

    <p>Hayır. Cadsuane savaşı şimdiden kaybettiklerine inanmayı reddediyordu. Al’Thor’un yönünü değiştirmesi için yapabilecekleri bir şeyler olmalıydı. Ama ne?</p>

    <p>Al’Thor aniden güç sahibi olan çoğu köylü gibi tepki vermemişti; bencil ya da cimri olmamıştı. Servet biriktirmemiş, çocuksu bir intikam duygusuyla gençliğinde ona kötülük yapanlara saldırmamıştı. Gerçekten de, pek çok kararı –tehlikeye atılmasını gerektirmeyen kararları– bilgeceydi.</p>

    <p>Cadsuane kaldırımda yürümeye devam etti ve uyumsuzluk ölçüsünde parlak giysiler içindeki Domanlı mültecilerin yanından geçti. Zaman zaman ıslak kütüklerde oturan mültecilerin ve ara sokakların ağzında ya da binaların kullanılmayan cephelerinin önünde kendiliğinden gelişen kampların çevresinden dolanması gerekiyordu. Kimse ona yol vermiyordu. Örterseniz, bir Aes Sedai yüzü ne işe yarardı? Bu şehir fazla kalabalık olmuştu.</p>

    <p>Cadsuane rıhtım kayıt memurunun adını yazan bir dizi flamanın yanında yavaşladı. Rıhtımlar hemen ilerideydi. Öncekine göre iki kat fazla Deniz Halkı gemisi vardı, çoğu Deniz Halkı gemilerinin en büyükleriydi. Aralarında, büyük olasılıkla kısa süre önceki büyük kaçış sırasında Ebou Dar’dan çalınan Seanchan gemilerinden dönüştürülmüş olanlar da vardı.</p>

    <p>Rıhtımlar tahıl isteyen insanlarla doluydu. Kalabalıklar itişip kakışıyor, bağırıp çağırıyor, Quillin’in bahsettiği ‘zehirler’ konusunda hiç endişelenmiyormuş gibi görünüyordu. Elbette, açlık pek çok korkuyu alt ederdi. Rıhtım işçileri kalabalıkları kontrol altında tutuyordu; aralarında kahverengi <em>cadin’sor</em> giymiş Aieller de vardı. Mızrakları ellerinde, ancak Aiellerin yapabileceği gibi dik dik bakıyorlardı. Rıhtımlarda epey tüccar da var gibiydi, muhtemelen dağıtılanları saklayıp daha sonra satmayı umuyorlardı.</p>

    <p>Rıhtımlar, al’Thor’un gelişinden beri her gün göründüğü gibi görünüyorlardı. Duraksamasına sebep olan neydi? Sırtında bir karıncalanma vardı, sanki...</p>

    <p>Hızla döndüğü zaman bir alayın çamurlu sokakta yaklaşmakta olduğunu gördü, Al’Thor siyah aygırı üzerinde gururla oturuyordu. Giysileri de siyahtı ve yalnızca biraz kırmızı işleme vardı. Her zamanki gibi yirmi asker, danışmanlar ve gittikçe büyüyen bir Domanlı dalkavuk grubu eşlik ediyordu ona.</p>

    <p>Cadsuane sokaklarda onunla çok sık karşılaşıyor gibiydi. Kendini bir ara sokağa kaçmak yerine olduğu yerde kalmaya zorladı, ama yüzünü gölgelemek için başlığını biraz aşağı çekti. Al’Thor önünden geçerken onu tanıdığına dair işaret vermedi. Sık sık olduğu gibi, kendi huzursuz düşüncelerine dalmış gibiydi. Cadsuane ona bağırmak, hızlı hareket etmesi, Arad Doman tahtını güvenceye alması ve sonra yoluna devam etmesi gerektiğini söylemek istedi, ama dilini tuttu. Üç yüz seneye yaklaşan ömrünün Yenidendoğan Ejder’in ellerinde bir idamla son bulmasına izin vermeyecekti!</p>

    <p>Rand al’Thor’un maiyeti geçti. Önceki gibi, ondan yüzünü çevirdiği zaman göz ucuyla onun çevresinde bir... karanlık... gördüğünü düşündü. Yukarıdaki bulutların gölgesine çok fazla benziyordu. Ona doğrudan baktığı zaman gölge kayboluyordu –aslında onu görmeye <em>çalıştığında</em> hiç seçemiyordu. Yalnızca onu dolaylı olarak ya da tesadüf eseri gördüğünde beliriyordu.</p>

    <p>Yaşadığı seneler boyunca böyle bir şeyi ne görmüş, ne işitmişti. Onu Yenidendoğan Ejder’in çevresinde görmek Cadsuane’i dehşete düşürüyordu. Bu iş kendi gururunu aşmıştı, başarısızlıklarından çok daha büyük olmuştu. Hayır. <em>Eskiden beri</em> ondan çok daha büyüktü. Al’Thor’a rehberlik etmek, dörtnala giden bir ata yön vermek gibiydi. Açık denizdeki boralara yön vermek gibiydi!</p>

    <p>Onun yolunu değiştirmeyi <em>asla</em> başaramayacaktı. Rand al’Thor Aes Sedailere güvenmiyordu ve bunun için iyi bir sebebi vardı. Belki Min dışında, kimseye güvenmiyor gibiydi –ama Min Cadsuane’in onu işe karıştırma teşebbüslerine direnmişti. Kız neredeyse al’Thor kadar kötüydü.</p>

    <p>Rıhtımları ziyaret etmek faydasızdı. Bilgi kaynaklarıyla konuşmak faydasızdı. <em>Bir an önce</em> bir şey yapmazsa, hepsinin sonu gelecekti. Ama ne yapmalıydı? Arkasındaki binaya yaslandı. Önündeki üçgen bayraklar kuzeyi göstererek dalgalanıyordu. Afet’i ve al’Thor’un nihai kaderini göstererek.</p>

    <p>Aklına bir fikir geldi. Ona, büyük dalgaların arasında boğulmak üzere olan bir kadın gibi sarıldı. Ucunda ne olduğunu bilmiyordu, ama bu onun tek şansıydı.</p>

    <p>Topukları üzerinde döndü ve başını eğerek, planı hakkında düşünmeye cesaret bile edemeden, geldiği yönde seğirtti. Kolaylıkla başarısızlığa uğrayabilirdi. Al’Thor öfkesine Cadsuane’in korktuğu kadar kapılmışsa, ona bu bile yardımcı olamazdı.</p>

    <p>Ama eğer gerçekten o kadar ileri gitmişse, o zaman ona <em>hiçbir şey</em> yardımcı olamazdı. Bu, Cadsuane’in kaybedecek hiçbir şeyi olmadığı anlamına geliyordu. Dünyanın kendisi dışında hiçbir şey.</p>

    <p>Kalabalıkları ittirerek, bazen onlardan kaçınmak için sokağın çamuruna inerek yürüdü ve malikâneye geldi. Dobraine çekilene kadar onun silahlı adamlarının kaldığı yerde şimdi Aieller kamp kurmuştu. Her yere yayılmışlardı; bazıları malikâne arazisine, bazıları malikânenin bir kanadına, diğerleri yakındaki binalara.</p>

    <p>Cadsuane Aiellere ait kanada yollandı ve onu durduran olmadı. Cadsuane Aieller arasında, diğer Aes Sedailere tanınmayan ayrıcalıklara sahipti. Sorilea ve diğer Bilgeleri kütüphanelerden birinde toplantı halinde buldu. Yerde oturuyorlardı elbette. Sorilea Cadsuane içeri girince ona başını salladı. Kadın tamamen kemikten oluşmuş gibiydi, zayıf ve köselemsiydi, ama onu kırılgan görmek imkânsızdı. Rüzgâr ve güneş yüzünden yıpranmış olmasına rağmen, yaşına göre fazla genç olan o yüzdeki o gözlerle değil. Bilgeler o kadar uzun yaşamalarına rağmen Aes Sedailerin yaşı belirsizliğini neden edinmiyorlardı? Bu, Cadsuane’in yanıtlayamadığı bir soruydu.</p>

    <p>Başlığı indirdi ve Bilgelere katıldı. Minderlerden kaçınarak yere oturdu. Sorilea’nın gözlerine baktı. “Başarısız oldum,” dedi.</p>

    <p>Bilge, o da aynı şeyi düşünmüş gibi başını salladı. Cadsuane sinirlendiğini belli etmemeye çalıştı.</p>

    <p>“Başarısızlık bir başkasının hatasıysa, başarısızlıkta utanç yoktur,” dedi Bair.</p>

    <p>Amys başını salladı. “<em>Car’a’carn</em> tüm erkeklerden daha inatçı Cadsuane Sedai. Bize karşı <em>toh</em>’un yok.”</p>

    <p>“Utanç ya da <em>toh,</em>” dedi Cadsuane, “yakında hepsi anlamsız olacak. Ama benim bir planım var. Bana yardım eder misiniz?”</p>

    <p>Bilgeler bakıştılar.</p>

    <p>“Nedir bu plan?” diye sordu Sorilea.</p>

    <p>Cadsuane gülümsedi, sonra açıklamaya başladı.</p>

    <p class="paragraf">Rand omzunun üzerinden bakarak Cadsuane’in telaşla uzaklaşmasını izledi. Kadın muhtemelen onun sokağın kenarında saklandığını fark etmediğini sanmıştı. Pelerini yüzünü gizliyordu, ama hantal takunyalarına rağmen, o kendinden emin duruşu hiçbir şey gizleyemezdi. Telaşla uzaklaşırken bile kendine hâkim görünüyordu ve diğerleri, düşünmeden onun yolundan kaçışıyordu.</p>

    <p>Kadın Rand’ın yasağıyla flört ediyor, bu şekilde şehirde takip ediyordu onu. Ama ona yüzünü göstermemişti ve bu yüzden Rand üzerinde durmuyordu. Muhtemelen onu sürgüne göndermek kötü bir hamle olmuştu, ama artık geri adım atamazdı. Gelecekte öfkesine hâkim olması gerekecekti. Göğsünün derinliklerinde buharlar saçan, ikinci bir yürek gibi atan öfkesini buzlara sarmalıydı.</p>

    <p>Rıhtımlara döndü. Belki de yiyecek dağıtımını doğrudan denetlemesi için sebep yoktu. Bununla birlikte, herkes onun izlediğini bilirse tahılın gerçek ihtiyaç sahiplerine gitmesinin çok daha muhtemel olduğunu öğrenmişti. Bu, çok uzun zamandır kralsız yaşamış bir halktı; birinin duruma hâkim olduğunu görmeyi hak ediyorlardı.</p>

    <p>İskeleye vardığı zaman Tai’daishar’ı rıhtımlara döndürdü ve acele etmeden yürüttü. Yanında at süren Asha’man’a baktı. Naeff’in güçlü, dikdörtgen şeklinde bir yüzü vardı ve bir savaşçının ince yapısına sahipti; Andor’da Kraliçe’nin Askerleri’ndeydi, ama sonra ‘Lord Gaebril’in hükmü sırasında tiksinti içinde istifa etmişti. Naeff Siyah Kule’yi bulmuştu ve şimdi hem Kılıç hem Ejder taşıyordu.</p>

    <p>Rand zamanla Naeff’in Aes Sedaisine dönmesine izin verecekti –bağ kuran ilk Asha’manlardan biriydi– ya da kadını ona getirecekti. Adam yakınında bir başka Aes Sedai bulunmasından hoşlanmıyordu, ama Yeşillerden Nelavaire Demasiellin Aes Sedailer arasında göreceli olarak hoş olanlardandı.</p>

    <p>“Devam et,” dedi Rand Naeff’e ilerlerlerken. Asha’man mesajlar taşıyor, Bashere’in yanındaki Seanchanlarla görüşüyordu.</p>

    <p>“Şey, Lordum,” dedi Naeff, “yalnızca içimde öyle bir his var, ama görüşme yeri olarak Katar’ı kabul edeceklerini sanmıyorum. Lord Bashere ya da ben gündeme getirdiğimiz zaman hep terslik çıkarıyorlar ve Dokuz Ayın Kızı’ndan yeni talimatlar istemeleri gerektiğini söylüyorlar. Ses tonları, ‘talimatların’ mekânın kabul edilemez olduğunu bildireceğini ima ediyor.”</p>

    <p>Rand usulca konuştu. “Katar tarafsız bölge. Ne Arad Doman’da ne de Seanchan topraklarının içlerinde.”</p>

    <p>“Biliyorum Lordum. Denedik. Yemin ederim denedik.”</p>

    <p>“Pekâlâ,” dedi Rand. “Bu konuda inat etmeye devam ederlerse, bir başka mekân seçerim. Yanlarına dön ve Falme’de görüşeceğimizi söyle.”</p>

    <p>Arkasında, Flinn sessizce ıslık çaldı.</p>

    <p>“Lordum,” dedi Naeff. “Bu Seanchan sınırının <em>çok</em> içinde.”</p>

    <p>“Biliyorum,” dedi Rand Flinn’e bakarak. “Ama belli bir... tarihsel önemi var. Güvende olacağız; bu Seanchanlar şereflerine çok bağlı. Ateşkes bayrağı altında gidersek saldırmazlar.”</p>

    <p>“Emin misiniz?” diye sordu Naeff sessizce. “Bana bakma tarzları hiç hoşuma gitmiyor Lordum. Gözlerinde küçümseme var. Her birinin. Küçümseme ve acıma, sanki ben hanın arkasında çöpleri karıştıran kayıp bir köpekmişim gibi. Yak beni, beni hasta ediyor.”</p>

    <p>“O tasmalar ellerinin altında Lordum,” dedi Flinn. “Ateşkes bayrağı olsa da olmasa da, hepimizi birden bağlamak için kaşınıyorlardır.”</p>

    <p>Rand gözlerini yumarak öfkeyi içinde tuttu, tuzlu deniz havasının esip geçtiğini hissetti. Gözlerini kara bulutlarla sınırlanmış bir gökyüzüne açtı. Boynundaki tasmayı, Min’i boğan ellerini düşünmeyecekti. O geçmişte kalmıştı.</p>

    <p>O çelikten de sertti. O kırılmazdı.</p>

    <p>“Seanchanlarla barış yapmak <em>zorundayız,</em>” dedi. “Görüş ayrılıklarına rağmen.”</p>

    <p>“Görüş ayrılıkları mı?” diye sordu Flinn. “Ben buna görüş ayrılığı demezdim Lordum. Her birimizi köleleştirmek, hatta belki idam etmek istiyorlar. Bunlardan herhangi birini yapmanın bir <em>iyilik</em> olduğunu düşünüyorlar!”</p>

    <p>Rand adamın gözlerine baktı. Flinn asi biri değildi, olabildiğince sadıktı. Ama yine de Rand onun omuzlarını kaldırarak başını eğmesine yol açtı. Muhalefete göz yumamazdı. Muhalefet ve yalanlar getirmişti tasmayı ona. Artık kabul etmeyecekti.</p>

    <p>“Özür dilerim Lordum,” dedi Flinn sonunda. “Falme iyi bir seçim değilse kavrulayım! Korkuyla gökleri izlemelerine sebep olacaksınız.”</p>

    <p>“Mesajı götür Naeff,” dedi Rand. “Bu işin hallolmasını istiyorum.”</p>

    <p>Naeff başını salladı, atını çevirdi ve alaydan uzaklaştı. Bir grup Aiel koruma da ona katıldı. İnsan yalnızca çok iyi bildiği bir yerden Yolculuk edebilirdi. Bu yüzden Naeff rıhtımlarda kapıyol açamazdı. Rand atını sürmeye devam etti. Lews Therin’in sessizliği onu rahatsız ediyordu. Deli adam son zamanlarda olağanüstü mesafeliydi. Rand buna memnun olmalıydı, ama bunun yerine rahatsız hissediyordu. Bunun Rand’ın dokunduğu isimsiz güçle ilgisi vardı. Deli adamın dehşet içinde kendi kendine ağladığını, kendi kendine fısıldadığını hâlâ sık sık duyabiliyordu.</p>

    <p>“Rand?”</p>

    <p>Rand döndü. Nynaeve’in atının yaklaştığını duymamıştı. Kadının üzerinde cüretkâr, yeşil bir elbise vardı. Doman standartlarına göre edepliydi, ama yine de İki Nehir’deki günlerinde giymeyi düşünmeyeceği kadar açıktı. <em>Onun da değişmeye hakkı var,</em> diye düşündü Rand. <em>İnsanların sürülmesini ve idam edilmesini emrettiğim gerçeği ile karşılaştırıldığında, açık bir elbise nedir ki?</em></p>

    <p>“Neye karar verdin?” diye sordu Nynaeve.</p>

    <p>“Onlarla Falme’de görüşeceğiz,” dedi Rand.</p>

    <p>Nynaeve kendi kendine mırıldandı.</p>

    <p>“Ne dedin?” diye sordu Rand.</p>

    <p>“Ah, yalnızca senin yün kafalı bir ahmak olduğun hakkında bir şeyler,” dedi Nynaeve ona meydan okuyan gözlerle bakarak.</p>

    <p>“Falme’yi kabul edeceklerdir,” dedi Rand.</p>

    <p>“Evet,” dedi Nynaeve. “Kusursuz bir biçimde ellerinde olacaksın.”</p>

    <p>“Beklemeyi göze alamam Nynaeve,” dedi Rand. “Almamız gereken bir risk bu. Ama saldıracaklarından kuşkuluyum.”</p>

    <p>“Son seferde de mi kuşkuluydun?” diye sordu Nynaeve. “Elini aldıkları zaman?”</p>

    <p>Rand kesik koluna baktı. “Bu sefer yanlarında Terkedilmişlerden birinin olması ihtimali düşük.”</p>

    <p>“Emin olabilir misin?”</p>

    <p>Rand onunla göz göze geldi ve Nynaeve gözlerine bakmaya devam etti; bugünlerde pek az insanın başarabildiği bir şeydi bu. Rand sonunda başını iki yana salladı. “Emin olamam.”</p>

    <p>Nynaeve karşılık olarak burnunu çekti. Tartışmayı kazanmıştı. “Eh, çok dikkatli olmamız gerekecek. Belki Falme’yi <em>en son</em> ziyaret ettiğinde olanları hatırlamak onları huzursuz eder.”</p>

    <p>“Umarım öyle olur,” dedi Rand.</p>

    <p>Nynaeve kendi kendine bir şeyler daha mırıldandı, ama Rand yakalayamadı. Nynaeve asla ideal bir Aes Sedai olmayacaktı; duygularını ve özellikle öfkesini açıkça belli ediyordu. Rand bunu bir kusur olarak görmüyordu; en azından Nynaeve karşısında konumunu biliyordu. Kadın oyun oynama konusunda çok başarısızdı ve bu onu güvenilir kılıyordu. Rand ona güveniyordu. Güvendiği birkaç kişiden biriydi.</p>

    <p><em>Ona güveniyoruz, değil mi?</em> diye sordu Lews Therin. <em>Güvenebilir miyiz?</em></p>

    <p>Rand yanıt vermedi. Rıhtımları denetlemeyi bitirdi. Nynaeve yanında kaldı. Karanlık bir ruh hali içinde gibi görünüyordu, ama Rand neden olduğunu bilemiyordu. Cadsuane’i sürdükten sonra, baş danışmanı olarak Nynaeve aynı görevi yapabilirdi. Bu onu memnun etmiyor muydu?</p>

    <p>Belki de Lan hakkında endişeleniyordu. Rand alayı şehrin ortasına geri götürürken, “Ondan haber aldın mı?” diye sordu.</p>

    <p>Nynaeve’in gözleri kısıldı. “Kimden?”</p>

    <p>“Kim olduğunu biliyorsun,” dedi Rand, her biri aynı ailenin çocuklarını barındıran bir dizi evin üzerinde dalgalanan kırmızı bayrakların önünden geçerlerken.</p>

    <p>“Onun eylemleri seni hiç ilgilendirmez,” dedi Nynaeve.</p>

    <p>“Tüm dünya beni ilgilendirir Nynaeve.” Ona baktı. “Sen de aynı fikirde değil misin?”</p>

    <p>Nynaeve, kuşkusuz terslenmek için ağzını açtı, ama onunla göz göze gelince duraksadı. <em>Işık,</em> diye düşündü Rand onun yüzündeki endişeyi görünce. <em>Artık aynı şeyi Nynaeve’e de yapabiliyorum. Bana bakınca ne görüyorlar?</em> Gözlerindeki o bakış neredeyse kendisini de korkutacaktı.</p>

    <p>“Lan iyi olacak,” dedi Nynaeve bakışlarını kaçırarak.</p>

    <p>“Malkier’e gitti, değil mi?”</p>

    <p>Nynaeve kızardı.</p>

    <p>“Ne kadar oldu?” diye sordu Rand. “Henüz Afet’e varmadı, değil mi?” Görevi ve kaderi olarak gördüğü şeyi izlemek üzere serbest kalınca, Lan atını doğrudan Malkier’e sürerdi. Krallık –onun krallığı– onyıllar önce, o daha bebekken Afet tarafından yutulmuştu.</p>

    <p>“İki üç ay daha,” dedi Nynaeve. “Belki biraz daha fazla. Tek başına yapması gerekse bile, Geçit’te durmak için Shienar’a gidiyor.”</p>

    <p>“İntikam arıyor,” dedi Rand yumuşak bir sesle. “‘Savunulamayanın intikamını almak için.’”</p>

    <p>“O görevini yapıyor!” dedi Nynaeve. “Ama... atılganlığı beni endişelendiriyor. Onu Sınırboyları’na götürmem için ısrar etti, ben de öyle yaptım, ama onu Saldaea’da bıraktım. Onun Geçit’ten mümkün olduğunca uzak olmasını istedim. Hedeflediği yere varabilmek için zor bölgelerden geçecek.”</p>

    <p>Rand Lan’in Geçit’e at sürdüğünü düşününce buz gibi bir ürperti hissetti. Adam ölümüne gidiyordu. Ama bu konuda yapabileceği hiçbir şey yoktu. “Üzgünüm Nynaeve,” dedi öyle hissetmese de. Son zamanlarda herhangi bir şey hissetmekte güçlük çekiyordu.</p>

    <p>“Onu yalnız göndereceğimi mi sanıyorsun?” diye terslendi Nynaeve. “İkiniz de yün kafalısınız! Kendisi istemese de, bir ordusu olmasını sağladım.”</p>

    <p>Nynaeve yapardı da. Belki de Lan’in adına Malkierlilerden kalanlara uyarı yollamıştı. Lan tuhaf bir karışımdı; Malkier bayrağını çekmeyi ya da onun kralı olarak yerini almayı reddediyordu, çünkü ulusundan kalanları ölümlerine götürmekten korkuyordu. Ama şeref adına aynı ölüme at sürmeye pekâlâ razıydı.</p>

    <p><em>Benim yaptığım da bu mu?</em> diye düşündü Rand. <em>Şeref adına kendi ölümüme mi gidiyorum? Ama hayır, bu farklı. Lan’in seçme şansı vardı.</em> Adamın kendi kaderi hakkındaki varsayımları ne olursa olsun, Lan’in öleceğini söyleyen kehanet yoktu.</p>

    <p>“Yine de yardım işine yarar,” dedi Nynaeve huzursuzlukla. Yardım istemek onu her zaman huzursuz ederdi. “Ordusu küçük olacak. Trolloclara karşı çok uzun direnebileceklerinden kuşkuluyum.”</p>

    <p>“Saldıracak mı?” diye sordu Rand.</p>

    <p>Nynaeve duraksadı. “Söylemedi,” dedi. “Ama evet, sanırım saldıracak. Burada zaman harcadığını düşünüyor Rand. Oraya varır, bir ordu toplar ve Tarwin Geçidi’nde Trollocların toplandığını görürse... evet, sanırım saldırır.”</p>

    <p>“O zaman, geride bıraktığı bizler olmadan gittiği için hak ettiğini bulur,” dedi Rand.</p>

    <p>Nynaeve kaşlarını çatarak ona baktı. “Bunu nasıl söylersin?”</p>

    <p>“Söylemek zorundayım,” dedi Rand yumuşak bir sesle. “Son Savaş yaklaştı. Belki de benim Afet’e saldırım Lan’inkiyle aynı zamanda olacak. Belki de değil.” Düşünceler içinde duraksadı. Eğer Lan ve her ne ordu topladıysa, Geçit’te çatışmaya girerse... belki bu dikkatleri dağıtırdı. Rand oraya saldırmazsa, bu Gölge’yi şaşırtırdı. Onların gözleri Lan üzerindeyken, hiç beklemedikleri bir yere saldırırdı.</p>

    <p>“Evet,” dedi Rand düşünceler içinde. “Onun ölümü gerçekten işime yarayabilir.”</p>

    <p>Nynaeve’in gözleri gazapla irileşti, ama Rand bunu görmezden geldi. İçinde, derinlerde, çok sessiz bir yer, arkadaşı için endişeleniyordu. O endişeyi görmezden gelmesi, susturması gerekiyordu. Ama o ses ona fısıldıyordu.</p>

    <p><em>Seni dostu saydı. Onu terk etme...</em></p>

    <p>Nynaeve öfkesine hâkim oldu. Bu Rand’ı etkiledi. “Bunu yine konuşacağız,” dedi ona sert bir sesle. “Belki sen Lan’i terk etmenin tam olarak ne anlama geldiği hakkında düşünme şansı bulduktan sonra.”</p>

    <p>Rand Nynaeve’i, İki Nehir’deyken ona zorbalık eden aynı kavgacı Hikmet olarak düşünmekten hoşlanıyordu. Nynaeve her zaman, gençliği yüzünden insanların unvanını reddedeceğinden korkuyormuş gibi, gereğinden <em>fazla</em> çaba gösterirdi. Ama o zamandan bu yana çok büyümüştü.</p>

    <p>Malikâneye vardılar. Bashere’in askerlerinden ellisi kapıların önünde bekliyordu. Rand aralarından geçerken aynı anda selam verdiler. Rand dışarıdaki Aiel kampından geçti, ahırlarda atından indi ve erişim anahtarını eyerindeki halkadan ceketinin, heykelcik için tasarlanmış, aşırı büyük cebine aktardı –ceketine düğmelenmiş bir keseye daha çok benziyordu. Küreyi havada tutan el cebin derinliklerinden uzanıyordu.</p>

    <p>Taht odasına gitti. Kral’ın tahtı getirildikten sonra, ona başka isim vermeyecekti. Taht aşırı büyüktü; sırtında, başının üzerine gelen kısım ve kolçakları yaldızlanmış, mücevherlerle süslenmişti. Pörtlek gözler gibi çıkıntı yapıyorlar, tahta Rand’ın hiç hoşuna gitmeyen süslü bir zenginlik veriyorlardı. Taht sarayda değildi. Yerel tüccarlardan biri onu isyanlardan ‘koruyordu’. Belki de tahta gerçek anlamda da el koymak istemişti.</p>

    <p>Rand şatafatına rağmen tahta oturdu. Cebindeki erişim anahtarı yan tarafını dürtüklemesin diye kıpırdandı. Şehrin ileri gelenleri onun hakkında ne düşüneceklerini bilemiyordu ve Rand böyle kalmasını tercih ediyordu. Kendine kral dememişti, ama orduları başkenti ele geçirmişti. Alsalam’ın yerini ona geri vermekten bahsediyordu, ama üzerinde hakkı varmış gibi tahta oturuyordu. Saraya taşınmamıştı. Onların merakta kalmasını istiyordu.</p>

    <p>Aslında bir karar vermemişti. Çok şey bugünün raporlarına dayanıyordu. İçeri giren Rhuarc’a başını salladı; kaslı Aiel jeste karşılık verdi. Sonra Rand tahttan indi ve Rhuarc’la birlikte, yeşil halı kaplı kürsünün önüne serilmiş olan, sarmal renklerle bezenmiş yuvarlak kilimin üzerine oturdular. Bunu ilk yaptıklarında, Domanlı hizmetkarlar ve Rand’ın gittikçe büyüyen maiyetine dahil olanlar arasında epey çalkantı yaratmıştı.</p>

    <p>“Bir tanesini daha bulduk ve yakaladık Rand al’Thor,” dedi Rhuarc. “Alamindra Cutren kuzey sınırının yakınında, kuzeninin arazisinde saklanıyordu; kadının kendi mülkünde öğrendiklerimiz bizi doğrudan ona götürdü.”</p>

    <p>Tüccarlar Konseyi’nin dört üyesi elindeydi artık. “Ya Meashan Dubaris? Onu da yakalayabileceğinizi söylemiştin.”</p>

    <p>“Ölmüş,” dedi Rhuarc. “Bir hafta önce, bir güruhun ellerinde.”</p>

    <p>“Bundan emin misin? İzini kaybettirme amaçlı bir yalan olabilir.”</p>

    <p>“Cesedi kendi gözlerimle görmedim,” dedi Rhuarc, “ama güvendiğim adamlar gördü ve kadının tarifine uyduğunu söylüyorlar. Takip ettiğimiz izin gerçek olduğundan, sağduyu ölçüsünde eminim.”</p>

    <p>O zaman dördü yakalanmış, ikisi ölmüştü. Dört tane daha yakalarsa, Rand’ın elinde, yeni bir kral seçmelerini emretmesine yetecek kadar üye olurdu. Doman tarihindeki en etik konsey seçimi olmayacaktı; neden uğraşıyordu ki? Bir kral <em>atayabilirdi</em> ya da tahta kendisi geçebilirdi. Domanlıların neyi uygun bulacakları neden umurundaydı?</p>

    <p>Rhuarc onu izliyordu; Aiel şefin bakışları düşünceliydi. Muhtemelen o da aynı şeyleri merak ediyordu.</p>

    <p>“Aramaya devam et,” dedi Rand. “Arad Doman’ı kendim için almayı düşünmüyorum; gerçek kralı bulacağız ya da Tüccarlar Konseyi’nin toplanıp yeni bir kral seçmesini sağlayacağız. Karanlıkdostu olmasın da, kim olursa olsun.”</p>

    <p>“Dediğin gibi olsun <em>Car’a’carn,</em>” dedi Rhuarc kalkmaya niyetlenerek.</p>

    <p>“Düzen önemli Rhuarc,” dedi Rand. “Bu krallığı güvenceye almak için benim zamanım yok. Son Savaş’a az kaldı.” Küçük odanın arkasında, pek çok Kız’a katılmış olan Nynaeve’e baktı. “Ay sonuna kadar Tüccarlar Konseyi’nin dört üyesinin daha yakalanmasını istiyorum.”</p>

    <p>“Ayak uydurması zor bir hız belirliyorsun Rand al’Thor,” dedi Rhuarc.</p>

    <p>Rand ayağa kalktı. “Bana o tüccarları bul yeter. Bu insanların önderlere ihtiyacı var.”</p>

    <p>“Ya kral?”</p>

    <p>Rand kenara, Aiel nöbetçilerin dikkatli bakışları altında dikilmekte olan Milisair Chadmar’a baktı. Kadın... perişan görünüyordu. Eskiden parlayan simsiyah saçları topuz yapılmıştı. Açık ki, saçlarına bakım yapmak bu şekilde daha kolaydı. Elbisesi hâlâ zengindi, ama şimdi, onu çok uzun süre giymiş gibi kırışmıştı. Kadının gözleri kızarmıştı. Hâlâ güzeldi, ama bir tablonun kırıştırılıp, sonra masaya serildiğinde güzel olacağı gibi.</p>

    <p>“Su ve gölge bulasın Rhuarc,” dedi Rand adamın çıkmasını ima ederek.</p>

    <p>“Su ve gölge bulasın Rand al’Thor.” Uzun boylu Aiel çekildi, mızraklarından bazıları da takip etti. Rand derin bir nefes aldı, sonra şatafatlı tahta çıkıp oturdu. Rhuarc’a hak ettiği saygıyla davranmıştı. Diğerleri... eh, <em>onlar da</em> hak ettikleri saygıyı göreceklerdi.</p>

    <p>Rand öne eğilerek Milisair’e yaklaşmasını işaret etti. Kızlardan biri onu dürtükleyerek öne çıkmaya zorladı. Kadın Rand’ın onu önceden gördüğünden çok daha kuruntulu görünüyordu.</p>

    <p>“Ee?” dedi Rand ona.</p>

    <p>“Lord Ejder...” diye başladı kadın, orada duran Domanlı kâhyalardan ve hizmetkârlardan yardım istiyormuş gibi çevresine bakınarak. Ama onlar kadını görmezden geldiler; züppe Lord Ramshalan bile bakışlarını kaçırdı.</p>

    <p>“Konuş, kadın,” diye emretti Rand.</p>

    <p>“Sorduğunuz haberci,” dedi kadın. “Ölmüş.”</p>

    <p>Rand derin bir nefes aldı. “Peki, bu nasıl olmuş?”</p>

    <p>“Onu izlemekle görevlendirdiğim adamlar,” dedi kadın çabucak, “haberciye ne kadar kötü davrandıklarını bilmiyordum! Ah, ona günlerce su vermemişler ve ateşi yükselince...”</p>

    <p>“Bir başka deyişle,” dedi Rand, “ondan bilgi almayı başaramadınız, bu yüzden onu çürüsün diye zindanda bıraktınız ve ancak ben onu getirmenizi emrettiğim zaman hatırladınız.”</p>

    <p>Çok genç olan, Jalani adındaki Kız, <em>“Car’a’carn,”</em> dedi öne çıkarak. “Bu kadını eşyalarını toplarken bulduk. Şehirden kaçmayı düşünüyormuş gibiydi.”</p>

    <p>Milisair gözle görülür bir biçimde soldu. “Lord Ejder,” dedi kadın. “Bir anlık zayıflık! Ben...”</p>

    <p>Rand elini sallayarak onu susturdu. “Şimdi seni ne yapacağım?”</p>

    <p>“İdam edilmesi gerek Lordum!” dedi Ramshalan hevesle öne çıkarak.</p>

    <p>Rand kaşlarını çatarak başını kaldırdı. Yanıt istememişti. O ince siyah Doman bıyıklarından uzatmış, leylek gibi bir adam olan Ramshalan, Saldaealı atalara işaret ediyor olabilecek belirgin bir burna sahipti. Mavi, turuncu ve sarı renklerde utanç verici bir ceketi vardı ve kol yenlerinden kabarık beyaz fırfırlar çıkıyordu. Anlaşıldığı kadarıyla Doman sosyetesi arasında bu tür şeyler modaydı. Adamın küpeleri evinin armasını taşıyordu ve boynuna uçan kuş biçiminde siyah bir ben yapıştırmıştı.</p>

    <p>Rand ona benzer pek çok kişi tanımıştı; beyinden yoksun, ama çok fazla ailevi bağlantı sahibi saraylılar. Tıpkı İki Nehir’in koyun ürettiği gibi, asil hayatı bu tür insanlar üretiyordu. Ramshalan, burundan gelen sesi ve kendini Rand’a beğendirmek için diğerlerine ihanet etmeye bu kadar gönüllü olması yüzünden özellikle sinir bozucuydu.</p>

    <p>Yine de, bu tür adamların da faydaları vardı. Arada bir. “Ne dersin Milisair?” dedi Rand düşünceli düşünceli. “Bu adamın önerdiği gibi, seni ihanetten astırmalı mıyım?”</p>

    <p>Kadın ağlamadı, ama dehşet içinde olduğu açıktı. İri iri açılmış gözlerini kırpıştırmadan, titrek ellerini uzattı.</p>

    <p>“Hayır,” dedi Rand sonunda. “Yeni bir kral seçilmesi için sana ihtiyacım var. Bulduğum konsey üyelerini idam etmeye başlarsam, kırlarda meslektaşlarını aramamın ne faydası olur?”</p>

    <p>Kadın tuttuğu nefesini bıraktı ve omuzlarındaki gerginlik kayboldu.</p>

    <p>“Onu Kral’ın habercisini kapadığı zindana kapatın,” dedi Rand Kızlara. “Sonunun aynı olmayacağından emin olun –en azından, onunla işim bitene kadar.”</p>

    <p>Milisair çaresizlikle bağırdı. Aiel Kızları çığlıklar atan kadını sürükleyerek götürdüler, ama Rand onu aklından çıkarmıştı bile. Ramshalan kadının gidişini tatminle seyretti; kadının ona defalarca herkesin ününde hakaret ettiği açıktı. Bu, kadın lehine bir puandı.</p>

    <p>“Tüccarlar Konseyi’nin diğer üyeleri,” dedi Rand memurlara. “Aralarında, Kral’la teması olan var mı?”</p>

    <p>“En yenisi dört beş ay önce Lordum,” dedi Noreladim adındaki kısa boylu, koca göbekli adam. “Ama Alamindra’dan haberimiz yok, çünkü o daha yeni... keşfedildi.”</p>

    <p>Belki kadında bilgi vardı, ama Rand kadının Alsalam’dan geldiğini iddia eden bir haberciden daha iyi bir ipucuna sahip olacağından kuşkuluydu. Ölmesine izin verdiği için kavrulsundu o kadın!</p>

    <p><em>Eğer haberciyi Graendal göndermişse,</em> dedi Lews Therin aniden, <em>ben de onu asla konuşturamazdım. Graendal İçtepi konusunda çok iyidir. Sinsi, çok sinsi.</em></p>

    <p>Rand duraksadı. İyi bir noktaya temas etmişti. Haberci <em>gerçekten</em> Graendal’ın İçtepisine maruz kalmışsa, kadının nerede olduğunu açıklaması olasılığı çok düşüktü. İçtepi ağı üzerinden kaldırılmazsa tabii, ama bu da Rand’ın yeteneklerinin ötesinde bir Şifa gerektirirdi. Graendal öteden beri izlerini iyice örtmeyi bilmişti.</p>

    <p>Ama Rand onun bu ülkede olduğundan emin değildi. Bir haberci bulsa ve üzerinde İçtepi uygulandığını bilse, bu kadarı yeterli olurdu. “Kral’dan haber getirdiğini iddia eden biriyle konuşmam gerek,” dedi. “Şehirde, onunla görüşmüş olabilecek diğerleriyle.”</p>

    <p>“Onları bulacağız Lord Ejder,” dedi Ramshalan resmiyetle.</p>

    <p>Rand dalgın dalgın başını salladı. Naeff umduğu gibi Seanchanlarla görüşme ayarlarsa, Rand bundan kısa süre sonra Arad Doman’dan ayrılabilirdi. Onlara bir kral bırakmayı umuyordu, Graendal’ı bulup öldürmeyi umuyordu. Ama bu halka yiyecek vermesi ve Seanchanlarla barış yapması da onun için yeterliydi. Herkesin sorunlarını çözemezdi. Yalnızca kendisi Shayol Ghul’de ölene kadar erteleyebilirdi onları.</p>

    <p>Ve böylece, o gittiği zaman dünyayı yine kırılmak üzere bırakırdı. Dişlerini sıktı. Düzeltemeyeceği şeyler hakkında endişelenerek çok fazla zaman harcamıştı zaten.</p>

    <p><em>Bu yüzden mi Doman için bir kral belirlemeye direniyorum?</em> diye düşündü. <em>Ben öldüğüm zaman onun yetkesini kaybedeceğinden ve Arad Doman’ın başladığı yere döneceğinden korktuğum için? Tüccarların desteğini alan bir kral bırakmazsam, ben öldüğüm anda krallığı Seanchanlara bırakmış olurum.</em></p>

    <p>Dengeleyecek çok fazla şey vardı. Çok fazla sorun. Hepsini birden düzeltemezdi. <em>Yapamazdı.</em></p>

    <p>“Bunu onaylamıyorum Rand,” dedi Nynaeve. Kollarını kavuşturmuş, kapının yanında duruyordu. “Lan hakkındaki konuşmamız da daha bitmedi.”</p>

    <p>Rand elini önemsemezce salladı.</p>

    <p>“O senin <em>dostun</em> Rand,” dedi Nynaeve. “Işık! Ya Perrin ve Mat? Onların nerede olduğunu biliyor musun? Onlara ne oldu?”</p>

    <p>Renkler Rand’ın gözlerinin önünde döndü ve Perrin’i Galad’la birlikle bir çadırın önünde dikilirken gösterdi. Perrin neden onca insan arasında <em>Galad</em>’la konuşuyordu? Ve Elayne’in üvey kardeşi ne zaman Beyazpelerinlere katılmıştı? Renkler değişti ve tanıdık bir şehrin sokaklarında at süren Mat’e dönüştü. Caemlyn mi? Thom da orada, yanındaydı.</p>

    <p>Rand kendi kendine kaşlarını çattı. Perrin ve Mat’in çekişini hissedebiliyordu. İkisi de uzaktaydı. Sebep, onları bir araya çekmeye çalışan <em>ta’veren</em> doğalarıydı. İkisinin de Son Savaş’ta Rand’ın yanında olmaları gerekiyordu.</p>

    <p>“Rand?” diye sordu Nynaeve. “Yanıt vermeyecek misin?”</p>

    <p>“Perrin ve Mat hakkında mı?” diye sordu Rand. “Yaşıyorlar.”</p>

    <p>“Nereden biliyorsun?”</p>

    <p>“Biliyorum işte.” Rand içini çekerek başını iki yana salladı. “Ve o şekilde kalsalar iyi olacak. Bu iş bitmeden önce ikisini de ihtiyacım olacak.”</p>

    <p>“Rand!” dedi Nynaeve. “Onlar senin arkadaşın!”</p>

    <p>“Onlar Desen’de iplikler Nynaeve,” dedi Rand ayağa kalkarak. “Onları artık tanımıyorum ve onların da benim için aynı şeyi söyleyeceklerini tahmin ediyorum.”</p>

    <p>“Hiç mi umurunda değiller?”</p>

    <p>“Umurumda olmak mı?” Rand tahtın üzerinde durduğu yükseltilmiş platformun merdiveninden indi. “Son Savaş benim umurumda. Benim umurumda olan Işık’ın lanetlediği Seanchanlarla barış yapmak ve böylece onların didişmelerine bir son verip, asıl savaşa odaklanabilmek. Bunların yanında, benim küçük köyümden gelen iki oğlan anlamsız.”</p>

    <p>Meydan okurcasına Nynaeve’e baktı. Ramshalan ve diğerleri onun bakışı ve Nynaeve arasında kalmak istemeyerek, sessizce gerilediler.</p>

    <p>Nynaeve sessiz kaldı, ama yüzünde derin bir hüzün vardı. “Ah, Rand,” dedi sonunda. “Bu şekilde devam edemezsin. İçindeki bu sertlik, seni yıkacak.”</p>

    <p>“Yapmam gerekeni yapıyorum,” dedi Rand öfkeye kapılarak. Seçimleri konusundaki şikâyetlerin hiç mi sonu gelmeyecekti?</p>

    <p>“Bunun yapman gerekenlerle bir ilgisi yok Rand,” dedi Nynaeve. “Kendini mahvedeceksin. Sen...”</p>

    <p>Rand’ın öfkesi kabardı. Hızla dönerek parmağını Nynaeve’e uzattı. “Sen de mi Cadsuane gibi sürülmek istiyorsun Nynaeve?” diye bağırdı. “Benimle oyun oynamanıza izin vermeyeceğim! Bununla işim bitti. Ben istediğim zaman öğüt ver. Başka zamanlarda bana <em>büyüklük taslama!</em>”</p>

    <p>Nynaeve geriledi ve Rand dişlerini sıkarak öfkesini bastırdı. Elini indirdi, ama düşünmeden cebindeki erişim anahtarına uzanmaya başlamış olduğunu fark etti. Nynaeve’in gözleri iri iri açılmıştı. Rand elini zorla, yavaşça heykelcikten çekti.</p>

    <p>Patlama onu şaşırtmıştı. Öfkesini kontrol edebildiğini sanıyordu. Onu bastırdı ve bunda şaşırtıcı ölçüde zorlandı. Döndü ve kapıyı sertçe açarak, uzun adımlarla odadan çıktı. Kızlar da onu izledi. “Bugün başka görüşme yapmayacağım,” dedi onu takip etmeye çalışanlara. “Gidin ve size söylediğim gibi yapın! Tüccarlar Konseyi’nin diğer üyelerine ihtiyacım var. Gidin!”</p>

    <p>Dağıldılar. Yalnızca Aieller kaldı. Malikânede, kendisine ayırdığı odalara varana kadar onu korudular.</p>

    <p>Biraz daha. İşleri biraz daha dengeli tutması yeterli olacaktı. Sonra bitecekti. Ve o sonu, Lews Therin kadar hevesle beklemeye başladığını anlamıştı.</p>

    <p><em>Öleceğimize dair söz vermiştin,</em> dedi Lews Therin, hıçkırıklar arasında.</p>

    <p><em>Verdim,</em> dedi Rand. <em>Öleceğiz.</em></p>
  </div>
</body>
</html>