<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="41. Bir Güç Çeşmesi">41<br/>
    Bir Güç Çeşmesi</h1>

    <p>“Eh, yüzüme mendil bağla ve bana Aiel de madem,” dedi Bryne’ın askerlerinden biri, dar teknelerinin pruvasında, generalin yanında çömelerek. “Gerçekten orada.”</p>

    <p>Gawyn kendi teknesinin pruvasında çömelmişti; karanlık sular dalgalanıyor, teknenin kenarını yalıyordu. Hepsini taşımak için on üç tekne gerekmişti ve hepsi sessizce ve kolaylıkla ırmağa açılmıştı –en azından, Siuan Sanche tekneleri denetlemeyi bitirip sağlam olduklarına karar verdikten sonra. Zar zor.</p>

    <p>Her teknede kapağı örtülmüş tek bir fener vardı. Gawyn abanoz rengi suların üzerinde süzülen diğer tekneleri ancak seçebiliyordu. Askerler sessizce kürek çekerek tekneleri Tar Valon’un güneybatı tarafındaki taş sete çektiler. Gökyüzündeki ışık çakmaları dikkat dağıtıcıydı ve Gawyn ikide bir yukarı bakıyor, soğuk beyaz şimşeklerin ve kırmızı alevlerin aydınlığında o yılansı yaratıkları görüyordu.</p>

    <p>Beyaz Kule’nin kendisi adeta yanıyordu. Gökyüzünde, alevlerin ortasında, tamamen kırmızı ve beyaz, ürkütücü bir siluet oluşturuyordu. Yukarıdaki gece yarısı bulutlarına doğru dumanlar kaynıyor, Kule’nin sayısız penceresinin içinde ateşler yanıyordu ve kulenin dibindeki parıltı çevre binaların ve ağaçların da tutuşmuş olduğunu gösteriyordu.</p>

    <p>Askerler kürekleri kaldırırken Gawyn’in teknesi zarifçe Bryne’ınkinin yanına kaydı, kayaların nehre doğru çıkıntı yaptığı yerde, eski taş duvarın altından geçti. Bu Gawyn’in korkunç savaşı gözden yitirmesine sebep oldu –ama gürlemeleri ve patlamaları, parke taşlarının üzerine düşen taş parçalarının uzak bir yağmura benzeyen seslerini hâlâ duyabiliyordu.</p>

    <p>Gawyn fenerin kapağını azıcık kaldırdı. Bu ışığın altında, Bryne’ın askerinin gördüğü şeyi seçebildi. Tar Valon adası Ogier işi bir istihkâm duvarıyla çevriliydi; orijinal şehir tasarımının bir parçasıydı bu, adanın aşınmasını engelliyorlardı. Çoğu Ogier işi gibi, istihkâm duvarı da çok güzeldi. Burada, taşlar adadan başlayıp, narince suyun bir buçuk iki metre üzerine kadar uzanıyor, kırılan bir dalganın beyaz ucuna benzeyen bir çıkıntı oluşturuyorlardı. Gawyn’in fenerinin yumuşak ışığında bu taşların altları o kadar gerçekçi, o kadar narindi ki taşın nerede bittiğini, nehrin nerede başladığını bilmek zordu.</p>

    <p>Taştan dalgaların biri, bu kadar yakından bakınca bile görülmesi imkânsız bir yarığı gözlerden gizliyordu. Bryne’ın askerlerinden biri teknesini dar yarığa yönlendirdi. Yarığın iki yanı ve tepesi taşla çevriliydi. Sonra Siuan’ın teknesi geçti ve Gawyn kürekçilerine onun peşinden gitmelerini işaret etti. Yarık çok dar bir tünele dönüştü ve Gawyn, Bryne ile Siuan’ın ileride yaptığı gibi, fenerinin kapağını biraz daha açtı. Yanlardaki liken kaplı taşlar siyah su lekeleriyle çizik çizikti. Bu geçit pek çok sene tamamen su altında kalmış olmalıydı.</p>

    <p>“Muhtemelen işçiler için tasarlanmıştı,” dedi Bryne ileriden, yumuşak sesi rutubetli tünelde yankılandı. Uzak damlama sesleri ve ırmaktaki dalgalar gibi, küreklerin sudaki hareketleri bile daha yüksek işitiliyordu. “Gidip taş duvarların bakımını yapmak için.”</p>

    <p>“<em>Neden</em> yaptıkları umurumda değil,” dedi Siuan. “Yalnızca burada olduğu için memnunum. Ve daha önceden bilmediğim için utanıyorum. Tar Valon’un güçlü taraflarından biri her zaman, onu güvenli kılan köprüleridir. Kimlerin girip çıktığını takip edebilirsin.”</p>

    <p>Bryne hafifçe hıhladı ve ses tünelde yankılandı. “Bu kadar büyük bir şehirde her şeyi kontrol edemezsin Siuan. O köprüler bir açıdan size sahte bir kontrol hissi veriyordu. Elbette, bir istila ordusu için bu şehir girilmez bir yer –ama bunun gibi, sıkıca korunan bir yerde bile, giriş çıkışı sağlayan bir düzine delik olabilir.”</p>

    <p>Siuan sustu. Gawyn düzenli nefesler alarak sakinleşmeye çalıştı. En azından <em>sonunda</em> Egwene’e yardımı olacak bir şey yapıyordu. İstediğinden çok daha uzun sürmüştü. Işık izin verse de, zamanında gelmiş olsa!</p>

    <p>Tünel uzak bir patlamayla titredi. Gawyn omzunun üzerinden arkaya, endişeli askerlerle dolu diğer on tekneye baktı. Doğrudan savaş bölgesine giriyorlardı, savaşın her iki tarafı da onlardan daha güçlüydü, her iki tarafın da onları sevmek için pek az sebebi vardı ve her iki taraf da Tek Güç kullanıyordu. Böyle bir durumla yüzleşebilmek için özel türden bir adam gerekirdi.</p>

    <p>“İşte,” dedi Bryne. Işık adamın siluetini çiziyordu. Elini kaldırdı ve tekneleri durdurdu. Tünel sağda açılıyordu ve o tarafta bir taş çıkıntısı –merdiveni de olan bir iskele– bekliyordu. Su dolu tünel devam ediyordu.</p>

    <p>Bryne eğilerek ayağa kalktı ve çıkıntıya tırmanıp, teknesini bir koçboynuzuna bağladı. Teknesindeki askerler, birer kahverengi paket taşıyarak takip ettiler. Onlar neydi? Gawyn adamların paketlerini tekneye yüklediklerini fark etmemişti. O teknedeki son asker de indikten sonra, kendi teknesini öne çıkardı ve halatı Siuan’ın teknesindeki bir askere uzattı. Sıra ilerlerken, her tekneyi bir öndekine bağladılar. En sona kalan adam teknesini bir kütüğe bağlayacaktı ve bu hepsini yerli yerinde tutacaktı.</p>

    <p>Gawyn sırası geldiğinde taş çıkıntıya tırmandı ve basamakları koşar adım çıktı. Merdiven küçük bir geçide açılıyordu. Bu giriş muhtemelen, burayı sığınak olarak kullanan birkaç dilenci dışında, çok uzun zaman önce unutulmuştu. Pek çok asker o anda geçidin arka tarafında o türden adamlardan bir grubu bağlamaktaydı. Gawyn yüzünü buruşturdu, ama bir şey söylemedi. Dilenciler genellikle kulak veren herkese sır satarlardı ve yüz askerin gizlice şehre girdiği haberi Kule Askerleri’nden epey para getirirdi.</p>

    <p>Bryne geçidin ağzında Siuan’la birlikte dikilerek dışarıdaki sokağı kontrol etti. Gawyn elini kılıcına götürerek onlara katıldı. Sokaklar boştu. Kuşkusuz, insanlar evlerinde saklanmış, baskının bir an önce bitmesi için dua ediyordu.</p>

    <p>Askerler ara sokakta toplandı. Bryne alçak sesle, on tanesinin teknelerin başında nöbet beklemesini emretti. Kalanlar Gawyn’in daha önce fark ettiği yumuşak görünüşlü kahverengi paketleri açtılar ve beyaz tunikler çıkardılar. Bunları başlarının üzerinden geçirerek bel hizasında bağladılar. Her birinde Tar Valon alevi arması vardı.</p>

    <p>Gawyn alçak sesle ıslık çaldı, ama Siuan ellerini beline dayamış, kızgınlıkla bakıyordu. “<em>Bunları</em> nereden buldun?”</p>

    <p>“Dış kamptaki kadınlara diktirdim,” dedi Bryne. “Düşmanın üniformalarından birkaç kopya bulundurmak her zaman iyi bir fikirdir.”</p>

    <p>“Bu doğru değil,” dedi Siuan kollarını kavuşturarak. “Kule Askerliği kutsal bir görevdir. Onlar...”</p>

    <p>“Onlar senin <em>düşmanın</em> Siuan,” dedi Bryne sertçe. “En azından şimdilik. Artık Amyrlin değilsin.”</p>

    <p>Siuan onu süzdü, ama dilini tuttu. Bryne askerlere baktı, sonra onayla başını salladı. “Bu yakından bakanları kandırmaz, ama uzaktan iş görür. Sokağa çıkın ve sıra olun. Savaşa yardıma gidiyormuşsunuz gibi, Kule’ye doğru koşun. Siuan, bir iki ışık küresi aldatmacaya yardımcı olur –bizi görenler başımızda bir de Aes Sedai görürlerse, bizim onların varsaymasını istediğimiz şeyi varsaymaları daha olası olur.”</p>

    <p>Siuan burnunu çekti, ama denileni yaptı ve iki ışık küresi yarattı, sonra onları başının üzerinde süzülmeye yolladı. Bryne emir verdi ve tüm grup ara sokaktan fırlayarak sıra oldu. Gawyn, Siuan ve Bryne önde yerlerini aldılar –Gawyn ve general, Muhafızlarıymış gibi, Siuan’ın hemen önünde yürüyorlardı– ve koşar adım sokağa çıktılar.</p>

    <p>Sonuçta, yanılsama çok iyiydi. Gawyn’in kendisi bile ilk bakışta kanabilirdi. Bir Aes Sedai ve Muhafızları önderliğinde, saldırıya uğrayan yere giden bir Kule Askerleri birliğinden daha doğal ne olabilirdi? Görülmeden şehrin sokaklarına yüz adam sokmaya çalışmaktan kesinlikle daha iyiydi.</p>

    <p>Kule arazilerine yaklaştıkları zaman bir kâbusa adım attılar. Kabaran dumanlar kırmızı ateş ışıklarını yansıtıyor, Kule’yi tehditkâr kızıl bir pusla sarıyorlardı. Görkemli binanın duvarlarında delikler ve yarıklar vardı; pek çoğunun içinde ateşler yanıyordu. <em>Raken</em>’ler havaya hâkim olmuş, dalgaların içindeki ölü balinanın çevresinde dönen martılar gibi Kule’nin çevresinde uçuyorlardı. Hava çığlıklar ve bağırışlarla doluydu ve yoğun, ekşi duman Gawyn’in boğazını kaşındırdı.</p>

    <p>Bryne’ın askerleri yaklaşırken yavaşladılar. Baskında iki çatışma noktası var gibiydi. Kule’nin dibinde ve iki kanadında ışık çakmaları gördüler. Bahçelere ölüler ve yaralılar saçılmıştı. Yukarıda, Kule’nin ortasına yakın bir yerde, pek çok yarıktan istilacıların üzerine ateş topları ve şimşekler yağıyordu. Kule’nin kalanı sessiz ve ölü görünüyordu, ama koridorlarda çatışmalar sürüyor olmalıydı.</p>

    <p>Grup Kule bahçelerinin demir kapılarında durdu. O kapılar açık ve tamamen korunaksız duruyordu. Bu hiç iyi bir işaret değildi. “Şimdi ne yapacağız?” diye fısıldadı Gawyn.</p>

    <p>“Egwene’i bulacağız,” diye yanıt verdi Siuan. “Zemin kattan başlayacağız, sonra bodrum katlara ineceğiz. Bugün, erken saatlerde orada bir yere kapatılmıştı. Muhtemelen bakmamız gereken ilk yer orası.</p>

    <p class="paragraf">Beyaz Kule bir başka patlamayla sarsılırken tavandan taş parçaları düştü ve masaya yağdı. Saerin kendi kendine küfrederek taş parçalarını süpürdü, sonra geniş bir parşömen parçasını açtı ve kenarlarını kırık seramiklerle tutturdu.</p>

    <p>Çevresinde, oda tam bir kargaşa içindeydi. Zemin katta, ön toplanma odasındaydılar; doğu kanadının Kule’nin ana binasıyla birleştiği yerde, kare şeklinde geniş bir odada. Kule Askerleri’nin üyeleri geçen gruplara yol açmak için masaları kenara çekmişlerdi. Aes Sedailer ihtiyatla pencerelerden dışarı bakıyor, gökyüzünü gözlüyorlardı. Muhafızlar kafese kapatılmış hayvanlar gibi uzun adımlarla yürüyorlardı. Uçan hayvanlara karşı ne yapabilirlerdi? Onların yeri burasıydı, görevleri operasyon merkezini korumaktı. Operasyon merkezi demek ne kadar doğruysa. Saerin daha yeni gelmişti.</p>

    <p>Yeşilli bir Aes Sedai ona yaklaştı. Moradri esmer tenli, kolları ve bacakları uzun bir Meyaneliydi ve arkasından yine Mayeneli olan iki yakışıklı Muhafız geliyordu. Söylentiler adamların kardeş olduğunu, kız kardeşlerini korumak için Beyaz Kule’ye geldiklerini söylüyordu, ama Moradri bundan bahsetmeyi reddediyordu.</p>

    <p>Saerin, “Kaç tane?” diye sordu.</p>

    <p>“Zemin katta en az kırk yedi Aes Sedai var,” dedi Moradri. “Tüm Ajahlardan. Küçük gruplar halinde savaştıklarından ancak bu kadarını öğrenebildim. Onlara burada resmi bir kumanda merkezi oluşturduğumuzu söyledim. Çoğu bunun iyi bir fikir olduğunu düşündü, ama çoğu bir baş sallamadan başka karşılık veremeyecek kadar yorgun, şok içinde ya da sersemlemişti.”</p>

    <p>“Yerlerini buradaki haritada işaretle,” dedi Saerin. “Elaida’yı buldun mu?”</p>

    <p>Moradri başını iki yana salladı.</p>

    <p>“Lanet olsun,” diye mırıldandı Saerin Kule yine sarsılırken. “Ya Yeşil Temsilciler?”</p>

    <p>“Hiç bulamadım,” dedi Moradri omzunun üzerinden bakarak. Çatışmaya geri dönmeye can attığı açıktı.</p>

    <p>“Yazık,” dedi Saerin. “Kendilerine Savaş Ajahı demekten hoşlanıyorlar ne de olsa. Eh, o zaman savaşı benim düzenlemem gerekecek.”</p>

    <p>Moradri omuzlarını silkti. “Sanırım öyle.” Yine omzunun üzerinden arkaya baktı.</p>

    <p>Saerin Yeşil Aes Sedai’yi süzdü, sonra haritaya dokundu. “Yerlerini işaretle Moradri. Savaşa birazdan dönersin, ama şu anda bildiklerin daha önemli.”</p>

    <p>Yeşil Aes Sedai içini çekti, ama hemen haritaya notlar yazmaya başladı. O çalışırken Saerin Yüksek Kumandan Chubain’in içeri girdiğini görerek sevindi. Adam kırk küsur kış görmüştü, ama daha genç duruyordu. Siyah saçlarına hiç kır düşmemişti. Bazı adamlar, onun aşırı güzel yüzünden dolayı yeteneklerini küçük görüyorlardı; Saerin o adamların, hakaretleri sonucunda, Chubain’in kılıcı karşısında küçük düştüklerini duymuştu.</p>

    <p>“Ah, güzel,” dedi. “Sonunda yolunda giden bir şey var. Kumandan, buraya gelir misin?”</p>

    <p>Adam yaralı sol ayağı yüzünden aksayarak yaklaştı. Zincir zırhının üzerine sarkan beyaz tuniği kavrulmuştu; yüzünde is lekeleri vardı. “Saerin Sedai,” dedi eğilerek.</p>

    <p>“Yaralanmışsın.”</p>

    <p>“Bu kadar görkemli bir savaş için önemsiz bir yara Aes Sedai.”</p>

    <p>“Hemen Şifa gör,” diye emretti Saerin. “Askerlerimizin kumandanının ‘önemsiz’ bir yara yüzünden ölüm tehlikesini göze alması saçma olur. Bir anlığına sendelemene sebep olsa bile seni kaybedebiliriz.”</p>

    <p>Adam yaklaşarak alçak sesle konuştu. “Saerin Sedai, bu savaşta Kule Askerleri neredeyse faydasız. Seanchanlar o... canavar kadınları kullanıyor; biz onlara yanaşamadan onlar bizi paramparça ediyor ya da küle çeviriyor.”</p>

    <p>“O zaman taktik değiştirmeniz gerek Kumandan,” dedi Saerin kararlılıkla. Işık, ne karmaşaydı! “Adamlara yay değiştirmelerini söyle. Düşmanın yönlendiren kadınlarına yaklaşmayın. Uzaktan atış yapın. Tek bir ok, savaşı bizim lehimize çevirebilir; sayıca biz çok daha üstünüz.”</p>

    <p>“Peki Aes Sedai.”</p>

    <p>“Bir Beyaz’ın diyeceği gibi, basit mantık,” dedi Saerin. “Kumandan, en önemli görevimiz bir operasyon merkezi oluşturmak. Aes Sedailer ve askerler birbirlerinden bağımsız koşuşturuyor ve kurtlarla karşı karşıya kalmış sıçanlar gibi davranıyor. Birlikte durmamız lazım.”</p>

    <p>Ama ne kadar utandığından bahsetmedi. Aes Sedailer yüzyıllar boyunca krallara rehberlik etmiş, savaşları etkilemişlerdi, ama şimdi –kendi sığınakları saldırıya uğradığında– onu savunma konusunda acınası ölçüde aciz kalmışlardı. <em>Egwene haklıydı,</em> diye düşündü. <em>Yalnızca bu saldırıyı öngörme konusunda değil, aynı zamanda bölündüğümüz için bizi paylama konusunda da.</em> Ajahların her birinin bu savaşta ayrı ayrı mücadele ettiğini bilmek için Moradri ya da devriyelerin raporlarına ihtiyacı yoktu.</p>

    <p>“Kumandan,” dedi. “Moradri Sedai savaşan grupları haritaya işaretliyor. Ona her grubun hangi Ajah’tan oluştuğunu sor; kusursuz bir hafızası var, sana ayrıntıları anlatabilir. Benim yetkemle, Sarı ve Kahverengi Aes Sedailerin olduğu gruplara ulak yolla. Onlara buraya, bu odaya gelmelerinin istendiğini bildir.</p>

    <p>“Sonra diğer gruplara ulak yolla ve Şifa için her gruba birer Kahverengi ya da Sarı Aes Sedai yollayacağımızı söyle. Burada da Şifa veren Aes Sedailer olacak. Yaralananlar hemen buraya gelmek zorunda.”</p>

    <p>Adam selam verdi.</p>

    <p>“Ah,” diye ekledi Saerin. “Birini de dışarıya gönder. Yukarı katlardaki durumu gözlemlesinler. İstilanın en yoğun olduğu yerleri bilmek zorundayız.”</p>

    <p>“Aes Sedai...” dedi adam. “Bahçeler tehlikeli. Yukarıda uçanlar hareket eden her şeye ateş ediyor.”</p>

    <p>“O zaman saklanmakta usta adamlar gönder,” diye hırladı Saerin.</p>

    <p>“Peki Aes Sedai. Biz...”</p>

    <p>“Bu bir felaket!” diye bağırdı öfkeli bir ses.</p>

    <p>Saerin döndüğü zaman dört Kızıl Aes Sedai’nin odaya girdiğini gördü. Notasha’nın üzerinde, sol tarafı kanlanmış beyaz bir elbise vardı, ama kan kadına aitse bile, Şifa görmüştü. Katerine’in gür, uzun siyah saçları dağılmış, aralarına taş parçaları takılmıştı. Diğer iki kadının elbiseleri yırtılmış, yüzleri külle kirlenmişti.</p>

    <p>“Ne <em>cüretle</em> buraya saldırırlar!” diye devam etti Katerine odayı aşarak. Askerler kadının yolundan kaçıştılar. Saerin’in emri üzerine toplanmış daha az nüfuzlu Aes Sedailer aniden odanın köşelerinde yapacak iş buldular. Bir Havai Fişekçi gösterisinin gürültüleri gibi, uzak gümlemeler geliyordu.</p>

    <p>“Buna cüret ettiler, çünkü yapmayı istediler ve bunu yapacak yöntemleri de vardı,” diye yanıt verdi Saerin sinirini bastırıp, sakinliğini koruyarak. Güçlükle. “Şimdiye dek saldırı olağanüstü başarılı oldu.”</p>

    <p>“Eh, burada kumandayı ben devralıyorum,” diye hırladı Katerine. “Kule’yi taramalı, her birini temizlemeliyiz!”</p>

    <p>“Kumandayı sen devralmayacaksın,” dedi Saerin kararlılıkla. Dayanılmaz kadın! Sakin... sakin ol. “Saldırıya da geçmeyeceğiz.”</p>

    <p>“Beni durdurmaya mı çalışacaksın?” diye hırladı Katerine. Çevresinde <em>saidar</em> parıltısı belirdi. “Bir <em>Kahverengi?</em>”</p>

    <p>Saerin tek kaşını kaldırdı. “Ne zamandan beri Çömezler Sorumlusu Salon’daki bir Temsilci’den daha yüksek mevkide sayılır oldu Katerine?”</p>

    <p>“Ben...”</p>

    <p>“Egwene al’Vere bunu öngörmüştü,” dedi Saerin yüzünü buruşturarak. “Dolayısıyla, bize Seanchanlar hakkında anlattığı diğer şeylerin de doğru olduğunu varsayabiliriz. Seanchanlar yönlendirebilen kadınları yakalıyor ve onları silah olarak kullanıyor. Yer gücü getirmemişler; onları düşman bölgede bu kadar uzağa yürütmek neredeyse imkânsız olurdu. Bu, bunun bir <em>baskın</em> olduğu anlamına geliyor ve amacı olabildiğince çok Aes Sedai ele geçirmek.</p>

    <p>“Savaş bir baskın için yeterince uzadı. Direnmekte o kadar başarısız olduk ki, diledikleri kadar oyalanabileceklerini hissediyorlar belki de. Her durumda, birleşmiş bir cephe oluşturmalı ve direnmeliyiz. Savaşın onlar için zorlaştığını gördüklerinde çekileceklerdir. ‘Kule’yi tarayacak’ ve onları geri çekilmeye zorlayacak durumda değiliz.”</p>

    <p>Katerine bunu düşünerek duraksadı. Dışarıdan bir gümleme daha geldi.</p>

    <p>“Bunlar nereden geliyor?” diye sordu Saerin sinirle. “Yeterince delik açmadılar mı?”</p>

    <p>“Bu Kule’ye yöneltilmemişti Saerin Sedai!” diye seslendi odanın bahçe kapısının hemen dışında duran bir asker.</p>

    <p><em>Adam haklı,</em> diye düşündü Saerin. <em>Kule sarsılmadı. Bir önceki seferde de sarsılmamıştı.</em> “Neye ateş ediyorlar? Aşağıdaki insanlara mı?”</p>

    <p>“Hayır Aes Sedai!” dedi asker. “Sanırım bu Kule’nin içinden geldi. Üst katlardan uçan yaratıklara ateş ediyorlar.”</p>

    <p>“Eh, en azından <em>biri</em> mücadele ediyor,” dedi Saerin. “Nereden geldi?”</p>

    <p>“Görmedim,” dedi asker gökyüzüne bakmaya devam ederek. “Işık, işte yine geliyor! Ve yine!” Yukarıdaki dumandan kırmızı ve sarı ışıklar yansıdı, bahçeyi kapı ve pencerelerden zar zor görülebilen bir ışığa boğdu. <em>Raken</em>’ler acıyla çığlık attılar.</p>

    <p>“Saerin Sedai!” dedi Yüksek Kumandan Chubain, bir grup yaralı askerden dönerek. Saerin onların girdiğini görmemişti; Katerine’le konuşmaya dalmıştı. “Bu adamlar üst katlardan geliyor. Anlaşılan orada da bir savunma merkezi var ve çok iyi iş çıkarıyor. Seanchanlar aşağıya yaptıkları saldırıdan vazgeçip, oraya odaklanıyorlar.”</p>

    <p>“Nerede?” diye sordu Saerin hevesle. “Tam olarak?”</p>

    <p>“Yirmi ikinci katta Aes Sedai. Kuzeydoğu kısmında.”</p>

    <p>“Ne?” diye sordu Katerine. “Kahverengi Ajah’ın kısmında mı?”</p>

    <p>Hayır. <em>Eskiden</em> orada Kahverengilerin kısmı vardı. Şimdi, Kule’nin koridorları yer değiştirdikten sonra, Kule’nin o kısmı... <em>“Çömez kısmı mı?”</em> dedi Saerin. Bu daha da saçma geliyordu. “Nasıl olur da...” Sesi solup gitti ve gözleri hafifçe irileşti. <em>“Egwene.”</em></p>

    <p class="paragraf">Egwene’in indirdiği, yüzünü tanımadığı her Seanchan ona Renna’ymış gibi geliyordu. Egwene Beyaz Kule’nin duvarındaki bir deliğin kenarında dikiliyordu. Rüzgâr beyaz elbisesini çekiştiriyor, saçlarını dağıtıyor, öfkesine eşlik edermiş gibi uluyordu.</p>

    <p>Öfkesi kontrolsüz değildi. Soğuk ve damıtılmıştı. Kule yanıyordu. Egwene bunu Kehanet etmişti, Düşgörmüştü, ama gerçeklik korktuğundan çok daha kötüydü. Elaida bu olay için hazırlık yapmış olsa, hasar çok daha az olurdu. Ama olmamışın ardından üzülmenin anlamı yoktu.</p>

    <p>Bunun yerine öfkesini başka yere yöneltti –adaletin öfkesini, Amyrlin’in gazabını. Havada <em>to’raken</em>’leri peş peşe patlattı. Boyca küçük kuzenlerinden çok daha hantaldılar. Egwene şimdiye dek bir düzinesini düşürmüş olmalıydı ve eylemleri dışarıdakilerin dikkatini çekiyordu. Aşağıdaki saldırı dağılıyordu ve tüm baskın Egwene’e odaklanıyordu. Çömezler merdivenlerde Seanchan baskın gruplarıyla savaşıyor, onları püskürtüyorlardı. <em>To’raken</em>’ler havada dolanıyor, Kule’nin çevresinde uçuyor, Egwene’i kalkanlar ya da ateş toplarıyla yakalamaya çalışıyorlardı. Daha küçük <em>raken</em>’ler hızla hareket ediyor, sırtlarındaki arbaletçiler ona oklar yağdırıyordu.</p>

    <p>Ama Egwene bir Güç kaynağıydı, ellerindeki yivli değnekle büyük miktarda Güç çekiyor, arka odada saklanan, bir halkayla ona bağlı bir grup çömez ve Kabuledilmiş aracılığıyla yönlendiriyordu. Egwene Kule’de yanan, alevleriyle gökyüzünü kana boyayan, havayı dumanlarıyla dolduran ateşlerin bir <em>parçasıydı.</em> Sanki etten kemikten değildi, saf Güç’ten oluşmuştu, savaşı Kule’ye getirenlerin üzerine gazap yağdırıyordu. Gökyüzünde şimşekler uçuşuyor, yukarıda bulutlar çalkalanıyordu. Egwene’in ellerinden Ateş fışkırıyordu.</p>

    <p>Belki de Üç Yemin’i bozmaktan korkmalıydı. Ama korkmuyordu. Bu verilmesi gereken bir savaştı ve Egwene kana susamış değildi –ama belki de <em>sul’dam</em>’lara karşı öfkesi bu duyguya yaklaşıyordu. Askerler ve <em>damane</em>’ler talihsiz zayiattı.</p>

    <p>Beyaz Kule, Aes Sedailerin kutsal ikametgâhı, saldırı altındaydı. Hepsi tehlike altındaydı, ölümden de büyük bir tehlike. O gümüşsü tasmalar çok daha kötüydü. Egwene kendini ve Kule’deki her kadını koruyordu.</p>

    <p>Seanchanları geri çekilmeye <em>zorlayacaktı.</em></p>

    <p>Onu kaynaktan kesmek için kalkanlar peş peşe geldi, ama hepsi bir çağlayanın kükreyen akışını durdurmaya çalışan çocuk ellerinden farksızdı. İçinde bu kadar güç tutarken, Egwene tam bir halkadan daha küçük hiçbir şey tarafından durdurulamazdı ve Seanchanlar halka kullanmazdı; <em>a’dam</em> bunu engelliyordu.</p>

    <p>Saldırganlar onu vurmak için örgüler hazırlıyordu, ama her seferinde Egwene onlardan önce saldırıyor, ya ateş toplarının yönlerini hava patlamalarıyla değiştiriyor ya da onu öldürmeye çalışan kadınları taşıyan <em>to’raken</em>’leri düşürüyordu.</p>

    <p>Yaratıkların bazıları tutsaklar taşıyarak uçup gitmişti. Egwene yakalayabildiklerini düşürmüştü, ama bu baskında çok fazla <em>to’raken</em> vardı. Bazıları kaçmayı başarmıştı. Aes Sedailer yakalanmış olmalıydı.</p>

    <p>İki elinde birer ateş topu oluşturdu ve fazla yakına gelmiş bir yaratığı gökyüzünden uçurdu. Evet, bazıları kaçmayı başarmış olmalıydı. Ama bu onlara pahalıya mal olacaktı. Bu da bir başka hedefti. Egwene onların Kule’ye bir daha saldırmayacağından emin olacaktı.</p>

    <p>Bu baskını onlara <em>ödetecekti.</em></p>

    <p class="paragraf">“Bryne! Yukarıda!”</p>

    <p>Gareth kendini kenara attı, homurdanarak yuvarlandı, parke taşlarına düştüğünde plaka zırh yan taraflarına ve karnına battı. Havada devasa bir şey hemen üzerinden geçti ve ardından bir çatırtı geldi. Bryne tek dizi üzerinde doğrulduğu zaman bir <em>raken</em>’in yanarak yere düşüp, biraz önce durduğu yere yuvarlandığını gördü. <em>Raken</em>’i öldüren patlamada ölmüş olan binicisi bez bebek gibi yere düştü. <em>Raken</em> leşi, hâlâ dumanlar tüttürerek, Kule duvarının dibine çöktü. Binicisi düştüğü yerde kaldı ve miğferi sekerek karanlıkta kayboldu. Cesedin botlarından biri kayıptı.</p>

    <p>Bryne ayağa kalktı ve kemer bıçağını çekti –yuvarlanırken kılıcını düşürmüştü. Dönerek tehlike aradı. Ondan bol bol vardı. <em>Raken</em>’ler –küçük olanlar, büyük olanlar– uçuyorlardı, ama çoğu Kule’nin yukarısına odaklanmışlardı. Kule’nin önündeki iç çayıra taş parçaları ve korkunç şekillerde çarpılmış bedenler saçılmıştı. Bryne’ın adamları bir Seanchan birliğiyle savaşıyordu; böceksi zırhlar içindeki istilacılar birkaç dakika önce Kule’den boşanmışlardı. Seanchanlar bir şeyden mi kaçıyordu, yoksa savaş mı arıyorlardı? Otuz kişi vardılar.</p>

    <p>Askerler bu avluya <em>to’raken</em>’lere binmek için mi gelmişlerdi? Eh, her durumda, beklenmedik bir biçimde Bryne’ın askerleriyle karşılaşmışlardı. Işık’a şükür grupta yönlendiren kadınlardan yoktu.</p>

    <p>İkiye karşı bir üstün durumda olan Bryne’ın adamları işi kolaylıkla halledebiliyor olmalıydı. Ne yazık ki, yukarıda irice <em>raken</em>’lerden birkaçı avludakilere taşlar ve ateş topları atıyordu. Ve bu Seanchanlar iyi savaşıyordu. Pekâlâ.</p>

    <p>Bryne adamlarına sağlam durmalarını bağırdı ve çevresine bakınarak kılıcını aradı. Gawyn –önceden Bryne’ı uyaran oydu– kılıcın yanında durmuş, aynı anda iki Seanchan’la birden dövüşüyordu. Oğlanın aklı hiç mi çalışmıyordu? Gawyn’in gücü üstün durumdaydı. Adam yanına bir kılıç ortağı almalıydı. O...</p>

    <p>Gawyn tek bir akıcı hareketle iki Seanchan’dan birden kurtuldu. Bu Çiçeğini Kapatan Lotus muydu? Bryne bu hamlenin aynı anda iki adama karşı bu kadar etkili bir biçimde kullanıldığını hiç görmemişti. Gawyn geleneksel bitiş hareketi olarak, gösterişli bir biçimde kılıcını sildi, sonra onu kınına soktu ve Bryne’ın yerdeki kılıcını havaya tekmeleyip yakaladı. Kılıcı tutarak, ihtiyatla gardını aldı. Bryne’ın adamları, yukarıdan gelen saldırılara rağmen direniyordu. Gawyn, Bryne’a başını salladı ve kılıcıyla yaklaşmasını işaret etti.</p>

    <p>Avluda metal metale çarpıyordu, yukarıdaki ateşlerin aydınlattığı kavrulmuş çimenlere gölgeler düşüyordu. Bryne kılıcını geri aldı ve Gawyn, tetikte, kendi kılıcını çekti. “Şuraya bak,” dedi ve kılıcıyla gösterdi.</p>

    <p>Bryne gözlerini kıstı. Üst katlardan birindeki deliğin çevresi çok hareketliydi. Tehlike yaklaşırsa Gawyn’in onu uyaracağına güvenerek dürbününü çıkardı, oraya odakladı.</p>

    <p>“Işık aşkına...” diye fısıldadı Bryne deliğe odaklanarak. Kule’deki delikte, beyazlara bürünmüş tek bir kişi duruyordu. Dürbüne rağmen yüzünü seçemeyeceği kadar uzaktaydı, ama her kimse, Seanchanlara zarar verdiği kesindi. Kollarını kaldırmıştı, ellerinin arasında ateş parlıyordu, yanan ışık çevresinde Kule’nin dış duvarına gölgeler düşürüyordu. Ateş patlamaları fışkırıyor, <em>raken</em>’leri yere savuruyordu.</p>

    <p>Bryne dürbününü biraz daha kaldırarak Kule’yi boylu boyunca taradı, başka direniş işareti aradı. Yassı, yuvarlak çatıda hareketlilik vardı. O kadar uzaktaydı ki, zar zor seçebiliyordu. Sırıklar dikiliyor, ardından <em>raken</em>’ler alçalıyor gibiydi, sonra... Ne? Alçalan her <em>raken</em> bir şey sürükleyerek yükseliyordu.</p>

    <p><em>Tutsaklar,</em> diye düşündü Bryne ürpererek. <em>Tutsak Aes Sedaileri çatıya çıkarıyorlar, onlara halat bağlıyorlar, sonra</em> raken<em>’ler o halatları kapıp kadınları havada taşıyor.</em> Işık! Götürülen tutsaklardan birini gördü. Kadının başına çuval geçirilmiş gibi görünüyordu.</p>

    <p>“Kule’ye girmemiz gerek,” dedi Gawyn. “Bu savaş yalnızca bir şaşırtmaca.”</p>

    <p>“Kabul,” dedi Bryne dürbünü indirerek. Avlunun kenarına, Siuan’ın adamlar savaşırken bekleyeceğini söylediği yere baktı. Onu alıp...</p>

    <p>Siuan gitmişti. Bryne bir şok ve ardından dehşet hissetti. Neredeydi? Eğer o kadın kendini öldürtürse...</p>

    <p>Ama hayır. Onun Kule’nin içinde olduğunu sezebiliyordu. İncinmemişti. Bu bağ harika bir şeydi, ama Bryne ona hiç alışmamıştı. Siuan’ın gittiğini fark etmiş olmalıydı! Askerlerini taradı. Seanchanlar iyi savaşmıştı, ama bozguna uğradıkları açıktı. Safları bozuluyordu, dört bir yana dağılıyorlardı. Bryne bağırarak, adamlarına kaçanları kovalamamalarını emretti.</p>

    <p>“Birinci ve ikinci takımlar, hemen yaralıları toplayın,” diye seslendi. “Onları avlunun kenarına taşıyın. Yürüyebilenler doğrudan teknelere gitsin.” Yüzünü buruşturdu. “Yürüyemeyenlerin onlara Şifa verecek Aes Sedailer beklemesi gerekecek.” Askerler başını salladı. Kötü yaralanmış olanlar düşman ellerine bırakılacaktı, ama bu göreve gelmeden önce bu olasılık hakkında uyarılmışlardı. Amyrlin’i kurtarmak başka her şeyden önemliydi.</p>

    <p>Bazı adamlar beklerken yaraları yüzünden ölecekti. Bu konuda Bryne’ın yapabileceği hiçbir şey yoktu. Bir umut, çoğu Beyaz Kule Aes Sedaileri tarafından iyileştirileceklerdi. Şifa’nın ardından hapis gelecekti, ama başka seçenek yoktu. Askerler hızla hareket etmek zorundaydı ve yaralıları sedyeyle taşımak için zaman yoktu.</p>

    <p>“Üçüncü ve dördüncü takımlar,” diye başladı telaşla. Kule’den mavi elbiseli tanıdık bir şekil, beyazlı bir kızı çeke çeke çıkınca duraksadı. Elbette, Siuan şimdi kızdan yalnızca biraz daha yaşlı görünüyordu. Bryne bazen onu seneler önce tanıdığı sert kadınla bağdaştırmakta güçlük çekiyordu.</p>

    <p>İçi rahatlayarak, Siuan’ı karşıladı. “<em>Bu da</em> kim?” diye sordu. “Nereye gittin?”</p>

    <p>Siuan cıkladı, çömeze beklemesini söyledi, sonra Bryne’ı bir kenara çekerek alçak sesle konuştu. “Askerlerin çok meşguldü ve ben biraz bilgi toplama zamanının geldiğine karar verdim. Ve, söylemeliyim ki, tavırların üzerinde çalışmamız gerekecek Gareth Bryne. Bir Muhafız Aes Sedaisiyle bu şekilde konuşmaz.”</p>

    <p>“<em>Sen</em> kafanın içinde iki kuruşluk akıl varmış gibi davranmaya başladığında bu konuda endişelenirim kadın. Ya Seanchanlara rastlasaydın?”</p>

    <p>“O zaman tehlikede olurdum,” dedi Siuan ellerini beline dayayarak. “Bu ilk olmazdı. Sen ve askerlerinin yanında diğer Aes Sedailer tarafından görülme riskine giremezdim. Böylesine basit kılık değiştirmeler bir Aes Sedai’yi kandırmaz.”</p>

    <p>“Ya seni tanısalardı?” diye sordu Bryne. “Siuan, buradaki insanlar seni <em>idam etmeye</em> çalıştı!”</p>

    <p>Siuan burnunu çekti. “Bu yüzle beni Moiraine’in kendisi bile tanıyamazdı. Kule’deki kadınlar hafifçe tanıdık gelen, genç bir Aes Sedai görür. Dahası, onlardan birine rastlamadım. Yalnızca bu çocuğa rastladım.” Siuan kıza baktı; kızın kısa siyah saçları vardı ve dehşet içinde gökyüzündeki savaşa bakıyordu. “Hashala, gel buraya,” diye seslendi Siuan.</p>

    <p>Kız o tarafa koşturdu.</p>

    <p>“Bu adama bana anlattıklarını anlat,” diye emretti Siuan.</p>

    <p>“Peki Aes Sedai,” dedi çömez endişeyle diz kırarak. Bryne’ın askerleri Siuan’ın çevresinde şeref askeri oldular ve Gawyn Bryne’ın yanına geldi. Genç adamın gözleri ölümcül gökyüzüne kayıp duruyordu.</p>

    <p>“Amyrlin, Egwene al’Vere,” dedi çömez titrek bir sesle. “Bugün salıverildi ve çömez kısmına dönmesine izin verildi. Saldırı başladığında ben aşağıda, mutfaklardaydım, bu yüzden ona ne olduğunu bilmiyorum. Ama muhtemelen yirmi birinci ya da yirmi ikinci katta bir yerde. Artık çömezlerin kısmı orada.” Yüzünü buruşturdu. “Bugünlerde Kule’nin içi tam bir karmaşa. Hiçbir şey olması gereken yerde değil.”</p>

    <p>Siuan Bryne’ın gözlerinin içine baktı. “Egwene’e ağır dozlarda çatalkök verilmiş. Zar zor yönlendirebiliyor.”</p>

    <p>“Ona ulaşmak zorundayız!” dedi Gawyn.</p>

    <p>“Açık ki öyle,” dedi Bryne çenesini ovalayarak. “Bu yüzden buradayız. Sanırım aşağı inmek yerine yukarı çıkmamız gerek o zaman.”</p>

    <p>“Onu kurtarmak için geldiniz, değil mi?” Çömezin sesi hevesliydi.</p>

    <p>Bryne kızı süzdü. <em>Çocuğum, keşke bu bağlantıyı yapmasaydın.</em> Basit bir çömezi bağlayıp bu kargaşanın ortasına bırakma fikrinden nefret ediyordu. Ama onun koşarak gidip Beyaz Kule Aes Sedailerine haber vermesi olasılığını göze alamazlardı.</p>

    <p>“Ben de sizinle gelmek istiyorum,” dedi çömez hararetle. “Ben Amyrlin’e sadığım. <em>Gerçek</em> Amyrlin’e. Çoğumuz öyleyiz.”</p>

    <p>Bryne tek kaşını kaldırarak Siuan’a baktı.</p>

    <p>“Bırak gelsin,” dedi Aes Sedai. “Zaten daha kolay bir seçenek.” Kıza yaklaşıp sorular sormaya başladı.</p>

    <p>Kumandanlarından biri, Vestas adlı bir adam, yaklaşınca Bryne ona baktı. “Lordum,” dedi Vestas telaşlı bir derin fısıltıyla. “Yaralılar halledildi. On iki adam kaybettik. On beşi de yaralı, ama yürüyebiliyorlar ve teknelere gidiyorlar. Altısı onlarla birlikte gidemeyecek kadar kötü yaralanmış.” Vestas duraksadı. “Üç adam bir saate kalmaz ölür Lordum.”</p>

    <p>Bryne dişlerini sıktı. “Devam edin.”</p>

    <p>“O acıyı hissediyorum Bryne,” dedi Siuan dönüp ona bakarak. “Ne oldu?”</p>

    <p>“Zamanımız yok. Amyrlin...”</p>

    <p>“Bir dakika daha bekleyebilir. Ne oldu?”</p>

    <p>“Üç adam,” dedi Bryne. “Üç adamımı ölmeye bırakmam gerekiyor.”</p>

    <p>“Ben onlara Şifa verirsem ölmezler,” dedi Siuan. “Göster bana.”</p>

    <p>Bryne itiraz etmedi, ama gökyüzüne baktı. Pek çok <em>raken</em> Kule arazisinde, başka yerlere konmuştu. Titrek turuncu ateşlerin aydınlattığı karanlık şekillerden ibarettiler. Kaçan Seanchanlar onların çevresinde toplanıyorlardı.</p>

    <p><em>Bunlar yer saldırı ekipleri,</em> diye düşündü. <em>Gerçekten de çekiliyorlar. Baskın sona eriyor.</em></p>

    <p>Bu, zamanın daraldığı anlamına geliyordu. Seanchanlar gider gitmez Beyaz Kule yeniden organize olmaya başlayacaktı. Egwene’e ulaşmaları gerekiyordu! Işık izin verse de, yakalanmış olmasaydı.</p>

    <p>Yine de, Siuan askerlere Şifa vermek istiyorsa, bu onun kararıydı. Bryne yalnızca, bu üç canın Amyrlin’in hayatına mal olmayacağını umuyordu.</p>

    <p>Vestas üç askeri çayırın kenarında, gölgeli geniş bir ağacın altında, tek başına bırakmıştı. Gawyn’i adamların geri kalanını organize etmeye bıraktı, yanına bir ekip aldı ve Siuan’ın peşinden yaralıların yanına gitti. Siuan ilk adamın yanında diz çöktü. Şifa yeteneğinde çok başarılı değildi; Bryne’ı önceden bu konuda uyarmıştı. Ama belki bu üçünü, bulunup Beyaz Kule’ye götürülene kadar yaşatabilirdi.</p>

    <p>Siuan hızla çalıştı ve Bryne onun kendine haksızlık ettiğini fark etti. Siuan Şifa’da epey iyi iş çıkarıyor gibiydi. Yine de, zaman alıyordu. Bryne endişesinin gittikçe arttığını hissederek avluyu taradı. Üst katlarda patlamalar sürse de, alt katlar ve bahçeler sessizdi. Yakında inleyen yaralıların ve çıtırdayan alevlerin sesinden başka ses yoktu.</p>

    <p><em>Işık,</em> diye düşündü moloz yığınlarını inceleyerek ve Kule’nin tabanında göz gezdirerek. Doğu kanadının çatısı ve uzak duvar dümdüz olmuştu ve yapının içinde alevler titreşiyordu. Avlu molozlar ve oyuklarla kaplıydı. Havada yoğun, ekşi bir duman asılıydı. Ogierler geri dönüp bu muhteşem yapıyı yeniden inşa etmeye razı olurlar mıydı? Eskisi gibi olur muydu, yoksa bu akşam, ebedi görünen bir anıt yıkılmış mıydı? Bryne buna tanık olduğu için gurur mu duyuyordu, yoksa yas mı tutuyordu?</p>

    <p>Ağacın yanındaki karanlıkta bir gölge hareket etti.</p>

    <p>Bryne düşünmeden hareket etti. İçinde üç şey birbirine karışmıştı: seneler süren kılıç eğitimi, bir ömür boyunca savaş meydanında kazandığı refleksler ve bağın keskinleştirdiği yeni bir farkındalık. Hepsi tek bir harekette bir araya geldi. Kılıcını bir anda çekti ve Karamızrağın Son Vuruşu’nu yaparak kılıcı karanlık şeklin boynuna indirdi.</p>

    <p>Her şey kıpırtısızdı. Şok içindeki Siuan Şifa verdiği adamdan başını kaldırdı. Bryne kılıcını doğrudan onun omzunun üzerinden uzatmış, simsiyah zırh içindeki bir Seanchan askerinin boynuna saplamıştı. Adam yoğun bir sıvıyla kaplı, dikenli bir kısa kılıcı sessizce düşürdü. Seğirerek, çekip çıkaracakmış gibi Bryne’ın kılıcına uzandı. Parmakları bir anlığına Bryne’ın kolunu yakaladı.</p>

    <p>Sonra adam geriye devrilerek Bryne’ın kılıcından kurtuldu ve yere düştü. Bir kez kasıldı ve boynundan köpürerek akan kana rağmen işitilir bir şey fısıldadı. <em>“Marath... damane...”</em></p>

    <p>“Işık beni yaksın!” diye nefes verdi Siuan elini göğsüne kaldırarak. “<em>Bu da</em> neydi?”</p>

    <p>“Diğerleri gibi giyinmemiş,” dedi Bryne başını iki yana sallayarak. “Zırhı farklı. Bir tür suikastçı.”</p>

    <p>“Işık,” dedi Siuan. “Onu görmedim bile! Karanlığın bir parçası gibiydi!”</p>

    <p>Suikastçılar. Suikastçılar her kültürde birbirine benziyordu. Bryne kılıcını kınına soktu. Karamızrağın Son Vuruşu’nu ilk defa bir çatışmada kullanmıştı. Tek bir şeyi amaçlayan basit bir formdu: hız. Kılıcı çek, tek bir akıcı hareketle boyna sapla. Iskalarsanız, genellikle ölürdünüz.</p>

    <p>“Hayatımı kurtardın,” dedi Siuan başını kaldırıp Bryne’a bakarak. Kadının yüzü gölgelerin arasında kalmıştı. “Gece yarısı denizleri aşkına,” dedi, “lanet kız <em>haklıydı.</em>”</p>

    <p>“Kim?” diye sordu Bryne karanlıkta daha fazla suikastçı arayarak. Elini sertçe salladı ve adamları mahcup mahcup fenerlerinin kapaklarını açtılar. Suikastçının saldırısı o kadar ani olmuştu ki, yerlerinden bile kıpırdayamamışlardı. Bryne Muhafız bağının verdiği hıza sahip olmasaydı...</p>

    <p>“Min,” dedi Siuan bitkin bir sesle. O Şifalar ondan çok şey götürmüş gibi görünüyordu. “Sana yakın kalmam gerektiğini söylemişti.” Duraksadı. “Bu gece gelmeseydin ölürdüm.”</p>

    <p>“Eh,” dedi Bryne, “ben senin Muhafızınım. Seni kurtardığım tek sefer olmayacağını tahmin ediyorum.” Neden aniden bu kadar sıcak olmuştu?</p>

    <p>“Evet,” dedi Siuan ayağa kalkarak. “Ama bu farklı. Min öleceğimi söyledi ve... Hayır, bekle. Min tam olarak bunu söylemedi. Sana yakın kalmazsan ikimizin de öleceğini söyledi.”</p>

    <p>“Sen ne...” dedi Bryne ona dönerek.</p>

    <p>“Şşş!” dedi Siuan, onun başını ellerine alarak. Adam tuhaf bir karıncalanma hissetti. Siuan üzerinde Güç mü kullanıyordu? Neler oluyordu? O şoku, damarlarında buz dolaşıyormuş hissini tanıdı! Siuan ona Şifa veriyordu! Ama neden? Yaralanmamıştı ki!</p>

    <p>Siuan ellerini onun yüzünden çekti, sonra ani bir bitkinlik ifadesiyle, hafifçe sallandı. Bryne onu yakalayarak ayakta kalmasına yardım etti, ama Siuan başını iki yana salladı ve sırtını dikleştirdi. “İşte,” dedi, Bryne’ın kılıç kolunu yakalayıp, bileği görünecek şekilde çevirerek. Orada, deriye saplanmış minik siyah bir iğne vardı. Siuan onu çekip kurtardı. Bryne Şifa’yla tamamen ilgisiz bir ürperti hissetti.</p>

    <p>“Zehirli mi?” diye sordu ölü adama bakarak. “Koluma uzandığında, bu basit bir ölüm spazmı değildi.”</p>

    <p>“Muhtemelen üzerinde uyuşturucu bir madde var,” diye mırıldandı Siuan öfkeyle, Bryne’ın onun oturmasına yardım etmesine izin vererek. İğneyi kenara fırlattı ve iğne aniden alevlere boğuldu, zehir Siuan’ın yönlendirmesinin ısısı altında buharlaşıp gitti.</p>

    <p>Bryne elini saçlarından geçirdi. Alnı nemliydi. “Sen bana... Şifa verdin mi?”</p>

    <p>Siuan başını salladı. “Şaşırtıcı ölçüde kolay oldu; sisteminde çok az vardı. Yine de seni öldürürdü. Bir daha gördüğünde Min’e teşekkür etmen gerek Bryne. İkimizin hayatını da o kurtardı.”</p>

    <p>“Ama gelmesem zehirlenmeyecektim!”</p>

    <p>“Bir görüye ya da bir Kehanet’e mantık uygulamaya çalışma,” dedi Siuan yüzünü buruşturarak. “Sen yaşıyorsun. Ben yaşıyorum. Burada bırakalım bence. Devam edebilecek kadar iyi hissediyor musun?”</p>

    <p>“Fark eder mi?” dedi Bryne. “Bensiz gitmene izin verecek değilim.”</p>

    <p>“O zaman devam edelim,” dedi Siuan derin bir nefes alıp, ayağa kalkarak. Bu kadar dinlenmek yeterli olmamıştı. Ama Bryne ona karşı çıkmadı. “Bu üç asker geceyi atlatabilecek. Onlar için yapabildiğimi yaptım.”</p>

    <p class="paragraf">Egwene bitkinlik içinde bir moloz yığınının üzerine oturdu ve Beyaz Kule’deki bir delikten dışarıya bakarak, aşağıda yanan ateşleri izledi. Çevrelerinde şekiller koşturuyordu ve ateşler teker teker sönüyordu. Direnişi her kim yönetiyorsa, yangınların da Seanchanlar kadar tehlikeli olabileceğini fark edecek kadar hızlı düşünen kişilerdi. Ama Hava ya da Su ören birkaç Aes Sedai alevleri kısa zamanda söndürüp, Kule’yi kurtarabilirdi. Kule’den kalanları.</p>

    <p>Egwene gözlerini yumdu, arkasındaki yıkık duvara yaslandı ve serin esintinin yüzüne vurmasını hissetti. Seanchanlar gitmişti, son <em>to’raken</em> de gecenin içinde kaybolmuştu. O an, onun kaçmasını izlediği an, Egwene kendini ve güçlerini kullandığı zavallı çömezleri ne kadar yorduğunu fark etmişti. Hemen gidip uyumaları emriyle göndermişti onları. Topladığı diğer kadınlar yaralıları taşıyor ya da üst kattaki yangınlarla uğraşıyordu.</p>

    <p>Egwene yardım etmek istiyordu. En azından bir parçası. Küçücük bir parça. Ama Işık, yorulmuştu! <em>Sa’angreal</em> kullanarak bile olsa, bir sızıntı bile yönlendiremezdi! Yapabileceklerinin sınırlarını zorlamıştı. Ama o kadar yorulmuştu ki, artık Kaynak’a bile kucak açamazdı.</p>

    <p>Savaşmıştı. Görkemli ve yıkıcı olmuştu, gazap ve adaletin Amyrlin’i, iliklerine dek Yeşil Ajah. Yine de Kule yanmıştı. Yine de, düşenlerden daha fazla <em>to’raken</em> kaçmıştı. Topladıkları arasındaki yaralıların sayısı cesaret vericiydi. Yalnızca üç çömez ve bir Aes Sedai ölmüştü, ama buna karşın on <em>damane</em> toplamışlar, düzinelerce asker öldürmüşlerdi. Ama ya diğer katlar? Beyaz Kule bu savaşta kazanan taraf olmamıştı.</p>

    <p>Beyaz Kule şimdi, ruhani olmaya ek olarak fiziksel olarak da kırılmıştı. Yeniden inşa etmek için güçlü bir öndere ihtiyaçları olacaktı. İlk birkaç gün yaşamsal öneme sahipti. Yapması gereken işleri düşünmek onu daha da yoruyordu.</p>

    <p>Çok kişiyi korumuştu. Direnmiş ve savaşmıştı. Ama bugün yine de Aes Sedailerin tarihindeki en büyük felaketlerden biri olarak anılacaktı.</p>

    <p><em>Bunu düşünemezsin,</em> dedi kendi kendine. <em>İşleri yoluna koymak için yapacaklarına odaklanman gerek...</em></p>

    <p>Birazdan kalkacaktı. Üst katlarda temizlik yapan ve hasarı değerlendiren çömezleri ve Aes Sedaileri yönetecekti. Güçlü ve becerikli olacaktı. Diğerleri çaresizliğe boyun eğme eğilimi hissedecekti ve Egwene’in olumlu düşünmesi gerekiyordu. Onlar için.</p>

    <p>Ama birkaç dakika dinlenebilirdi. Yalnızca birazcık dinlenmeye ihtiyacı vardı...</p>

    <p>Birinin onu yerden kaldırdığını zar zor fark etti. Yorgunluk içinde gözlerini açtı ve –ne kadar sersemlemiş olursa olsun– onu taşıyan kişinin Gawyn Trakand olduğunu fark ederek şaşırdı. Adamın alnı kurumuş kanla kaplıydı, ama yüzü kararlıydı. “Seni buldum Egwene,” dedi Gawyn başını eğerek. “Ben seni korurum.”</p>

    <p><em>Ah,</em> diye düşündü Egwene gözlerini yumarak. <em>Güzel. Ne kadar hoş bir rüya. Gülümsedi.</em></p>

    <p>Dur. Hayır. Bu doğru değildi. Kule’den ayrılmaması gerekiyordu. Yakınmaya çalıştı, ama ancak mırıldanmayı başarabildi.</p>

    <p>Siuan Sanche’nin, “Balık bağırsakları,” dediğini duydu. “Ona ne yapmışlar?”</p>

    <p>“Yaralı mı?” dedi bir başka ses. Gareth Bryne.</p>

    <p><em>Hayır,</em> diye düşündü Egwene. <em>Hayır, beni bırakmanız gerek. Gidemem. Şimdi olmaz...</em></p>

    <p>“Onu oracığa bırakmışlar Siuan,” dedi Gawyn. Sesini duymak o kadar güzeldi ki. “Koridorda, savunmasız halde! Bu şekilde, herhangi biri ona saldırabilirdi. Ya Seanchanlar onu bulsaydı?”</p>

    <p><em>Onları ben yok ettim,</em> diye düşündü Egwene gülümseyerek, ama düşünceleri kayıp gidiyordu. <em>Alev alev bir savaşçı gibiydim, Boru’nun çağırdığı bir kahraman. Bir daha karşıma çıkmaya cesaret edemeyecekler.</em> Uyumak üzereydi, ama Gawyn’in adımlarının sarsıntısı onu uyanık tutuyordu. Zar zor.</p>

    <p>“Hey!” Uzaktan uzağa Siuan’ın sesini duydu. “Bu da ne? Işık, Egwene! Bunu nereden buldun? <em>Bu</em> Kule’deki en güçlü şey!”</p>

    <p>“O nedir?” diye sordu Bryne’ın sesi.</p>

    <p>“Çıkış yolumuz,” dedi Siuan uzaktan. Egwene bir şey sezdi. Yönlendirme. Güçlü bir yönlendirme. “Avluda o kadar hareketlilik varken gizlice kaçıp kaçamayacağımızı sormuştun ya? Eh, bununla, Yolculuk yapabilecek kadar güçlüyüm. Gidip teknelerdeki askerleri toplayalım ve kampa dönelim.”</p>

    <p><em>Hayır!</em> diye düşündü Egwene uyuşukluğunun içinden, gözlerini açılmaya zorlayarak. <em>Ben kazanıyorum, görmüyor musun? Şimdi, moloz temizlenirken önderlik teklif edersem, beni kesinlikle Amyrlin olarak görürler! Kalmam gerek! Benim...</em></p>

    <p>Gawyn onu kapıyoldan geçirdi ve Beyaz Kule’nin koridorlarını geride bıraktılar.</p>

    <p class="paragraf">Saerin sonunda kendine oturma izni verdi. Operasyon merkezi olan toplantı odası, yaralıları ayırma ve Şifa verme odası da olmuştu. Sarı ve Kahverengi Aes Sedailer; asker, hizmetkâr ve Aes Sedai sıraları boyunca yürüyor, durumu kötü olanlara odaklanıyorlardı. Ölü sayısı korkunçtu, şimdiye dek yirmi Aes Sedai’den fazlasını saymışlardı. Ama Seanchanlar, Saerin’in öngördüğü gibi geri çekilmişti. Bunun için Işık’a şükretmek lazımdı.</p>

    <p>Saerin odanın kuzeybatı köşesinde, güzel bir Tear baharı tablosunun altında, alçak bir taburenin üzerinde oturuyordu ve gelen raporları kabul ediyordu. Yaralılar inliyordu ve oda kan ve hepşifa kokuyordu. Hepşifa, hemen Şifa’ya ihtiyaç duymayan yaralar için kullanılıyordu. Oda aynı zamanda duman kokuyordu. Bu gece her yerde vardı bu koku. Gittikçe daha fazla asker ona yaklaşıyor, hasar ve kayıp raporları uzatıyorlardı. Saerin artık okumak istemiyordu, ama o inlemeleri dinlemekten daha iyiydi. Işık aşkına, Elaida neredeydi?</p>

    <p>Savaş sırasında kimse Amyrlin’i görmemişti, ama Kule’nin üst katlarıyla alt katları arasındaki bağlantı kesilmişti. Bir umut, Amyrlin ve Salon yakında toplanır, kriz sırasında güçlü bir önderlik sergilerlerdi.</p>

    <p>Saerin bir rapor daha kabul etti, sonra yazıları okuyunca kaşlarını kaldırdı. Egwene’in altmış küsur kişilik grubundan yalnızca üç çömez mi ölmüştü? Yönlendirebilen <em>on</em> Seanchan mı yakalanmıştı? Havadan otuz <em>raken</em> mi düşürülmüştü? Işık! Bunun yanında Saerin’in çabaları amatörce kalıyordu. Ve bu, Elaida’nın yalnızca bir <em>çömez</em> olarak bırakmakta ısrar ettiği bir kadındı, öyle mi?</p>

    <p>“Saerin Sedai?” diye sordu bir erkek sesi.</p>

    <p>“Hımm?” dedi Saerin dalgın dalgın.</p>

    <p>“Bu Kabuledilmiş’in söyleyeceklerini dinlemelisiniz.”</p>

    <p>Saerin başını kaldırdı, sesin Yüksek Kumandan Chubain’e ait olduğunu fark ederek. Adam elini mavi gözlü ve tombul yuvarlak yüzlü genç bir Arafelli Kabuledilmiş’in omzuna koymuştu. Kızın adı neydi? Mair, işte buydu. Zavallı çocuk perişan görünüyordu. Yüzünde kesikler ve muhtemelen moraracak çizikler vardı. Kabuledilmiş elbisesinin kolu ve omzu yırtılmıştı.</p>

    <p>“Çocuğum?” diye sordu Saerin Chubain’in endişeli yüzüne bakarak. Sorun neydi?</p>

    <p>“Saerin Sedai,” diye fısıldadı kız diz kırarak ve sonra eylem yüzünden irkilerek. “Ben...”</p>

    <p>“Konuş, çocuk,” diye emretti Saerin. “Oyalanılacak gece değil.”</p>

    <p>Mair bakışlarını indirdi. “Amyrlin, Saerin Sedai. Elaida Sedai. Bu gece ona hizmet ediyordum ve onun için notlar alıyordum. Ve...”</p>

    <p>“Ve ne?” dedi Saerin, ürpererek.</p>

    <p>Kız ağlamaya başladı. “Tüm duvar içeri yıkıldı Saerin Sedai. Molozlar beni kapladı. Sanırım öldüğümü sandılar. Hiçbir şey yapamadım! Üzgünüm!”</p>

    <p><em>Işık araya girsin!</em> diye düşündü Saerin. <em>Söylediğini sandığım şeyi söylüyor olamaz. Olabilir mi?</em></p>

    <p class="paragraf">Elaida çok tuhaf bir duyguyla uyandı. Yatağı neden hareket ediyordu? Dalgalanıyor, sallanıyordu. Öylesine düzenli. Ya o rüzgâr! Carlya pencereyi açık mı bırakmıştı? Öyleyse hizmetçi dövülecekti. Kadın uyarılmıştı. O...</p>

    <p>Bu onun yatağı değildi. Elaida gözlerini açtı ve kendini onlarca metre aşağıdaki karanlık bir manzaranın üzerinde uçarken buldu. Tuhaf bir yaratığın sırtına bağlanmıştı. Hareket edemiyordu. Neden hareket edemiyordu? Kaynak’a uzandı, sonra aniden keskin bir acı hissetti. Sanki bin çubukla vücudunun her santimi dövülmüştü.</p>

    <p>Sersem sersem elini kaldırdı ve boğazındaki tasmayı yokladı. Yanındaki eyerde karanlık bir figür oturuyordu; kadının yüzünü aydınlatan fener yoktu, ama Elaida bir şekilde onu <em>hissedebiliyordu.</em> Elaida havada, bir halatın ucunda asılı kaldığı süreyi zar zor hatırlayabiliyordu, çünkü devamlı kendinden geçip uyanmıştı. Onu ne zaman yukarı çekmişlerdi? Neler oluyordu?</p>

    <p>Gecenin içinde bir ses fısıldadı. “Bu küçük hatayı görmezden geleceğim. Çok uzun zamandır <em>marath’damane</em>’ydin ve kötü alışkanlıklar edinmiş olman normal. Ama bir daha izin almadan Kaynak’a uzanmayacaksın. Anladın mı?”</p>

    <p>“Bırak beni!” diye bağırdı Elaida.</p>

    <p>Acı on kat fazlasıyla geri döndü ve Elaida onun yoğunluğuyla kustu. Safrası ve kustukları yaratığın yanından aşağı, çok aşağıdaki yere düştü.</p>

    <p>“Bak şimdi,” dedi ses sabırla, çok küçük bir çocukla konuşan bir kadın gibi. “Öğrenmen gerek. Adın Suffa. Ve Suffa iyi bir <em>damane</em> olacak. Evet, öyle. Çok, çok iyi bir <em>damane.</em>”</p>

    <p>Elaida yine haykırdı ve bu sefer, acı geldiğinde durmadı. Aldırışsız gecenin içine doğru haykırmaya devam etti.</p>
  </div>
</body>
</html>