<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="43. Aleve Mühürlü">43<br/>
    Aleve Mühürlü</h1>

    <p>Egwene çadırında ellerini kucağına almış, sessizce oturuyordu. Şokunu, alev alev öfkesini ve inanmazlığını kontrol altına almıştı.</p>

    <p>Tombul, sevimli Chesa sessizce köşedeki minderde oturuyor, Egwene’in elbiselerinin eteklerine işlemeler yapıyordu. Hanımı artık dönmüştü ve bu yüzden Chesa tamamen mutlu görünüyordu. Çadır Aes Sedai kampının içinde, kendi koruluğunun ortasında, yalıtılmış bir yerdeydi. Egwene bu sabah Chesa dışında hizmetçileri kabul etmemişti. Kuşkusuz bir tür özür sunmak için gelmiş olan Siuan’ı bile reddetmişti. Egwene’in, başarısızlığı ile başa çıkmak için düşünmeye ve hazırlanmaya ihtiyacı vardı.</p>

    <p>Gerçekten de bir başarısızlıktı. Evet, başkaları tarafından ona dayatılmıştı, ama o başkaları onun takipçileri ve dostlarıydı. Bu fiyaskoda oynadıkları role ne kadar kızdığını öğreneceklerdi. Ama ilk önce kendi içine bakması, neyi daha iyi yapabilirdi, görmesi gerekiyordu.</p>

    <p>Yüksek sırtlı, kolları kıvrımlı desenlerle süslenmiş tahta bir sandalyede oturuyordu. Çadırı bıraktığı gibiydi, çalışma masası düzenliydi, battaniyeleri katlanmış, minderleri köşeye yığılmıştı, kuşkusuz Chesa düzenli olarak tozlarını almıştı. Burası tıpkı çocuklara geçmiş günleri anlatmak için kullanılan bir müze gibiydi.</p>

    <p>Egwene <em>Tel’aran’rhiod</em>’daki görüşmeleri sırasında Siuan’a karşı mümkün olduğunca dayatmacı davranmıştı, ama <em>yine de</em> dileklerine karşı gelmişlerdi. Belki de Egwene fazla kapalı konuşmuştu. Sır saklamak bir tehlikeydi. Siuan’ın düşüşüne sebep olan buydu. Kadının Mavi Ajah’ın göz ve kulakları olarak geçirdiği süre, bilgi konusunda cimri olmasına, onu maaş günü para dağıtan pinti bir işveren gibi dağıtmasına sebep olmuştu. Siuan’ın çalışmalarının önemini diğerleri de bilseydi, belki onun aleyhine dönmeye karar vermezlerdi.</p>

    <p>Egwene parmaklarını kemerine bağladığı sıkı dokunmuş, pürüzsüz kesede dolaştırdı. Kesenin içinde sabahleyin gizlice Beyaz Kule’den getirilmiş uzun, ince bir nesne vardı.</p>

    <p>Kendisi de Siuan’la aynı tuzağa mı düşmüştü? Bu bir tehlikeydi. Ne de olsa, Siuan tarafından eğitilmişti. Egwene Beyaz Kule’deki çalışmalarının ne kadar iyi gittiğini daha ayrıntılı bir biçimde açıklamış olsaydı, diğerleri yapacaklarından vazgeçer miydi?</p>

    <p>Yürünmesi zor bir çizgiydi. Amyrlin’in saklaması gereken pek çok sır vardı. Saydam olmak, yetkesini yitirmek olurdu. Ama Siuan’a karşı daha açık davranmış olmalıydı. Kadın kendi başına eyleme geçmeye fazla alışıktı. Salon’un bilgisi ve dileği dışında o düş <em>ter’angreal</em>’ini kendine saklaması bunun işaretiydi. Ama Egwene bunu onaylamış, bilmeden Siuan’ın otoriteye meydan okumasını cesaretlendirmişti.</p>

    <p>Evet, Egwene hatalar yapmıştı. Bütün suçu Siuan, Bryne ve Gawyn’e yıkamazdı. Büyük olasılıkla başka hatalar da yapmıştı; daha sonra kendi eylemlerine daha ayrıntılı bir biçimde bakması gerekecekti.</p>

    <p>Şimdilik, dikkatini daha büyük olan soruna çevirmişti. Felaket gelip çatmıştı. Beyaz Kule’den başarının eşiğindeyken çekilip alınmıştı. Ne yapılabilirdi? Ayağa kalkıp, düşünceler içinde ileri geri yürümedi. Bu şekilde davranmak sinirli ya da hayal kırıklığına uğramış olduğunu gösterirdi ve Egwene’in farkında olmadan kötü alışkanlıklara kapılmamak için her zaman ölçülü olmayı öğrenmesi gerekiyordu. Bu yüzden –korsesinde sarı işlemeleri olan güzel, yeşil ipek bir elbisenin içinde– yerinde kaldı ve kollarını kolçaklara dayadı.</p>

    <p>Bu eteği giymek ne kadar tuhaf geliyordu. Ne kadar <em>yanlış.</em> Beyaz elbisesi, ona zorla giydirilmiş olsa da, meydan okumasının simgesine dönüşmüştü. Bunu şimdi değiştirmek, grevine son vermek anlamına geliyordu. Egwene geceki savaş yüzünden hem duygusal hem fiziksel olarak yorgundu. Ama buna teslim olamazdı. Bu, önemli kararlar ve sorunlarla geçecek bir günden önceki ilk uykusuz gecesi değildi.</p>

    <p>Kendini parmaklarıyla kolçağı tıkırdatırken buldu ve durdurdu.</p>

    <p>Artık çömez olarak Beyaz Kule’ye dönmesinin yolu yoktu. Meydan okuması yalnızca tutsak bir Amyrlin olduğu için işe yaramıştı. Şimdi, gönüllü olarak geri dönerse, boyun eğdiği ya da kibirli olduğu düşünülürdü. Dahası, Elaida bu sefer kesinlikle idam ettirirdi onu.</p>

    <p>Bu yüzden, tıpkı Beyaz Kule’nin ajanları tarafından ilk yakalandığında olduğu gibi, kısılı kalmıştı. Dişlerini gıcırdattı. Eskiden, yanlış bir şekilde, Amyrlin’in Desen’deki gelişigüzel olaylarla oraya buraya savrulmadığını sanırdı. Onun her şeyi kontrol edebildiğini sanırdı. Başka herkes günlerini tepki vererek geçirirken, Amyrlin bir eylem kadınıydı!</p>

    <p>Amyrlin olmanın farklı <em>olmadığını</em> gittikçe daha fazla fark ediyordu. Sütçü kadın da olsanız bir kraliçe de, hayat bir kasırgaydı. Kraliçeler yalnızca o fırtınanın ortasında kontrol hissi yaymakta daha başarılıydı. Egwene rüzgârların etkileyemediği bir heykel gibi görünüyorsa, bunun sebebi o rüzgârlar karşısında nasıl eğileceğini bilmesiydi. Bu, kontrol yanılsaması yaratıyordu.</p>

    <p>Hayır. Bu yalnızca bir yanılsama değildi. Amyrlin gerçekten de, sırf kendine hâkim olduğu ve kasırgayı dışarıda tuttuğu için bile olsa, daha fazla kontrol sahibiydi. Anlık ihtiyaçlar onu etkiliyordu, ama eylemleri iyice düşünülüp taşınılmıştı. Bir Beyaz kadar mantıklı, bir Kahverengi kadar düşünceli, bir Mavi kadar tutkulu, bir Yeşil kadar kararlı, bir Sarı kadar merhametli, bir Gri kadar diplomatik olmalıydı. Ve, evet, gerektiğinde bir Kızıl kadar intikamcı.</p>

    <p>Artık Beyaz Kule’ye çömez olarak dönmesi imkânsızdı ve Egwene pazarlıkların sonucunu da bekleyemezdi. Seanchanlar Beyaz Kule’ye saldıracak kadar cüretli olmuşken, Rand’a göz kulak olan kimse kalmamışken, dünya kargaşa içinde ve Gölge Son Savaş için güçlerini toplarken değil. Bu ona verilmesi gereken zor bir karar bırakıyordu. Elli bin askerden oluşan dinlenmiş bir ordusu vardı ve Beyaz Kule inanılmaz bir darbe almıştı. Aes Sedailer bitkin, Kule Askerleri dağılmış ve yaralı olmalıydı.</p>

    <p>Birkaç gün içinde Şifa verme süreci biterdi ve kadınlar dinlenmiş olurdu. Egwene Elaida’nın saldırıdan canlı kurtulup kurtulmadığını bilmiyordu, ama kontrolün hâlâ onda olduğunu varsaymalıydı. Bu Egwene’e pek dar bir eylem alanı tanıyordu.</p>

    <p>Tek doğru kararın ne olduğunu <em>biliyordu.</em> Beyaz Kule’deki Aes Sedailerin doğru karar vermesini bekleyecek zamanı yoktu, onları kendisini kabul etmeye <em>zorlaması</em> gerekiyordu.</p>

    <p>Tarihin sonunda onu affedebileceğini umuyordu.</p>

    <p>Ayağa kalktı, çadırının kapaklarını açtı ve kalakaldı. Tam önünde, yerde bir adam oturuyordu.</p>

    <p>Gawyn telaşla ayağa kalktı, Egwene’in hatırladığı kadar yakışıklıydı. Üvey kardeşi gibi güzel değildi. Gawyn daha sağlam, daha <em>gerçekti.</em> Çarpıcı bir biçimde, bu onu Egwene için Galad’dan <em>daha</em> yakışıklı kılıyordu. Galad gerçeklik ötesinden gelmiş bir varlık gibiydi, efsanelerin ve hikâyelerin malzemesi. Hayran hayran bakılacak, ama asla dokunulmaması gereken camdan bir heykel gibiydi.</p>

    <p>Gawyn farklıydı. O parlak, kızılımsı altın rengi saçlarla, o duygulu gözlerle, yakışıklıydı. Galad hiçbir konuda endişelenmezken, Gawyn’in endişesi onu gerçek kılıyordu. Ne yazık ki, hata yapma yeteneği de öyle.</p>

    <p>“Egwene,” dedi Gawyn kılıcını düzeltip, pantolon paçalarındaki tozu silkeleyerek. Işık! Adam orada, çadırın önünde mi <em>uyumuştu?</em> Güneş, zirvesine giden yolu yarılamıştı bile. Adam gidip biraz dinlenmeliydi!</p>

    <p>Egwene onun için hissettiği endişeyi ve ilgiyi bastırdı. Âşık bir kız olma zamanı değildi. Amyrlin olma zamanıydı. “Gawyn,” dedi elini kaldırıp, onun yaklaşmasını engelleyerek. “Sana ne yapacağımı düşünmeye <em>başlamadım</em> bile. Başka meselelere eğilmem gerekiyor. Salon talep ettiğim gibi toplandı mı?”</p>

    <p>“Sanırım,” dedi Gawyn dönüp kampın ortasına bakarak. Egwene güdük ağaçların arasından Salon’un büyük toplantı çadırını zar zor seçebiliyordu.</p>

    <p>“O zaman onlara görünmem gerek,” dedi Egwene derin bir nefes alarak. Yürümeye başladı.</p>

    <p>“Hayır,” dedi Gawyn önüne çıkarak. “Egwene, konuşmamız gerek.”</p>

    <p>“Daha sonra.”</p>

    <p>“Hayır, <em>daha sonra</em> değil, kavrulası! Aylardır bekliyorum. Durumumuzu bilmem gerek. Senin...”</p>

    <p>“Dur!” dedi Egwene.</p>

    <p>Gawyn donakaldı. Egwene o gözlerin etkisine girmeyecekti, kavrulası! Şu anda olmazdı. “Henüz duygularımı incelemeye fırsat bulamadığımı söyledim,” dedi serinkanlılıkla, “ve bunda ciddiydim.”</p>

    <p>Gawyn çenesini çıkardı. “O Aes Sedai sakinliğine inanmıyorum Egwene,” dedi. “Gözlerin bu kadar dürüstken değil. Feda ettiğim...”</p>

    <p>“<em>Sen</em> mi fedakârlıkta bulundun?” diye sözünü kesti Egwene öfkesini biraz belli ederek. “Benim Beyaz Kule’yi yeniden inşa etmek için feda ettiklerim ne olacak? Açık dileğime karşı çıkarak <em>senin</em> boşa çıkardığın fedakârlıklar? Siuan sana beni kurtarmaya çalışmalarını yasakladığımı söylemedi mi?”</p>

    <p>“Söyledi,” dedi Gawyn gerginlikle. “Ama senin için endişeleniyorduk!”</p>

    <p>“Eh, benim talep ettiğim fedakârlık o <em>endişeydi</em> Gawyn,” dedi Egwene çileden çıkmış gibi. “Bana karşı nasıl bir güvensizlik sergilediğinizi görmüyor musun? Daha rahat hissetmek için bana itaatsizlik edeceksen ben <em>sana</em> nasıl güvenebilirim?”</p>

    <p>Gawyn utanmış değil, yalnızca kafası karışmış görünüyordu. Aslında bu iyi bir işaretti –Amyrlin olarak, Egwene’in aklından geçeni söyleyen bir adama ihtiyacı vardı. Yalnızlarken. Ama başkalarının önünde, onu destekleyen birine ihtiyacı vardı. Gawyn bunu göremiyor muydu?</p>

    <p>“Beni seviyorsun Egwene,” dedi Gawyn inatla. “Bunu görebiliyorum.”</p>

    <p>“Kadın olan Egwene seni seviyor,” dedi Egwene. “Ama Amyrlin olan Egwene sana <em>çok kızgın.</em> Gawyn, eğer benimle olacaksan, hem kadınla hem de Amyrlin’le birlikte olman gerekiyor. Senden –Kılıcın İlk Prensi olmak üzere eğitilmiş bir adamdan– bu ayrımı anlamanı beklerdim.”</p>

    <p>Gawyn bakışlarını kaçırdı.</p>

    <p>“Buna inanmıyorsun, değil mi?” diye sordu Egwene.</p>

    <p>“Ne?”</p>

    <p>“Benim Amyrlin olduğuma,” dedi Egwene. “Unvanımı kabul etmiyorsun.”</p>

    <p>“Etmeye çalışıyorum,” dedi Gawyn dönüp ona bakarak. “Ama lanet küller, Egwene. Ayrıldığımızda yalnızca bir Kabuledilmiş’tin ve bunun üzerinden o kadar da uzun zaman geçmedi. Şimdi sana Amyrlin adını verdiler, öyle mi? Ne düşüneceğimi bilemiyorum.”</p>

    <p>“Kararsızlığının birlikte sahip olabileceğimiz her şeyi tehlikeye attığını da göremiyorsun, öyle mi?”</p>

    <p>“Değişebilirim. Ama bana yardım etmen gerek.”</p>

    <p>“İşte bu yüzden <em>daha sonra</em> konuşmak istiyorum,” dedi Egwene. “Geçmeme izin verecek misin?”</p>

    <p>Gawyn açık bir gönülsüzlükle kenara çekildi. “Bu konuşma bitmedi,” diye uyardı. “Sonunda bir konuda kararımı verdim ve ona sahip olana kadar kovalamaktan vazgeçmemeye kararlıyım.”</p>

    <p>“Güzel,” dedi Egwene onun yanından geçerek. “Şu anda bunun hakkında düşünemem. Şimdi gidip önemsediğim insanlara gidip önemsediğim başka insanları öldürmelerini emretmem gerekiyor.”</p>

    <p>“Yapacak mısın o zaman?” dedi Gawyn arkasından. “Kampta spekülasyonlar var; bütün sabah buradan hemen hiç ayrılmamış olmamama rağmen duydum onları. Bazıları Bryne’a şehre saldırmasını emredeceğini düşünüyor.”</p>

    <p>Egwene duraksadı.</p>

    <p>“Bu olursa yazık olur,” dedi Gawyn. “Tar Valon umurumda değil, ama ona saldırmanın sana ne yapacağını bildiğimi düşünüyorum.”</p>

    <p>Egwene ona döndü. “Ben yapılması gerekeni yapacağım Gawyn,” dedi onunla göz göze gelerek. “Aes Sedailerin ve Beyaz Kule’nin iyiliği için. Acı verici olsa bile. Beni içten içe paramparça edecek olsa bile. Yapılması gerekiyorsa yapacağım. Her zaman.”</p>

    <p>Gawyn yavaşça başını salladı. Egwene kampın ortasındaki tenteye yöneldi.</p>

    <p class="paragraf">“Bu senin suçundu Jesse,” dedi Adelorna. Gözleri hâlâ kırmızıydı; önceki gece bir Muhafız kaybetmişti. Muhafızını kaybeden pek çok kadından biriydi. Ama aynı zamanda, bir yabanköpeği kadar zorluydu ve açık ki acısını belli etmemeye kararlıydı.</p>

    <p>Jesse Bilal onu itip kakmalarına izin vermeden, ellerini çayüzümü çayı fincanında ısıttı. Adelorna’nın sorusu kaçınılmazdı. Belki de Jesse paylanmayı hak ediyordu. Elbette, öyle ya da böyle, <em>hepsi</em> hak ediyordu. Belki, o sırada bir Ajah’ın başı olmayan Tsutama dışında. Kadının bu akşam toplantıya davet edilmemesinin sebebi kısmen buydu. Bu, bir de Kızıl Ajah’ın şu anda diğerleri arasında pek de popüler olmaması.</p>

    <p>Küçük, sıkışık odaya beş sandalye ve duvarın dibindeki, sakin bir sıcaklık yayan küçük, göbekli soba ancak sığıyordu. Değil bir şömine, bir masaya bile yer yoktu. Yalnızca beş kadına yetecek kadar yer vardı. Dünyadaki en güçlü kadınlar. Ve, görünüşe göre, dünyadaki en aptal beş kadın.</p>

    <p>Bu sabah, Beyaz Kule tarihindeki en büyük felaketi takip eden sabah, acıklı bir gruptular. Jesse yanındaki kadına baktı. Beyaz Ajah’ın Birinci Mantıkçısı Ferane Neheran ufak tefek, tıknaz bir kadındı. Beyazlar arasında sıradışı sayılabilecek şekilde, sık sık mantıktan çok öfke sergiliyor gibiydi. Bugün de o günlerden biriydi: Kaşları çatık bir halde kollarını kavuşturmuş, oturuyordu. Çay içmeyi reddetmişti.</p>

    <p>Yanında Sarı Ajah’ın Birinci Dokumacısı Suana Dragand vardı. Fasulye sırığı gibi bir şeydi, tamamen kemik ve deriden oluşmuş gibi görünüyordu, ama boyun eğmez tavırları vardı. Jesse’ye suçlama yönelten Adelorna onun yanındaydı. Kumandan General’in hıncını kim suçlayabilirdi? Elaida tarafından sopayla dövülen, dün gece Seanchanların elinde ölmesine ramak kalan kadını kim suçlayabilirdi? İnce kadın ona yakışmayacak kadar dağınık görünüyordu. Saçlarını toplayıp idare edecek kadar bir topuz yapmıştı ve soluk elbisesi kırışıktı.</p>

    <p>Odadaki son kadın Gri Ajah’ın Başkâtibi Serancha Colvine’di. Açık sarı saçları ve dar bir suratı vardı; hep, ekşi bir şey tatmış gibi görünürdü. Bugünlerde bu özelliği daha da öne çıkmış gibiydi.</p>

    <p>“Hakkı var Jesse,” dedi Ferane. Gücendiği açıktı, ama mantıklı sesi bununla zıtlık oluşturuyordu. “Bu eylem planını öneren sendin.”</p>

    <p>“‘Önermek’ güçlü bir sözcük.” Jesse çayından bir yudum aldı. “Ben yalnızca bazı... göreceli olarak daha gizli Kule kayıtlarında, Ajah başlarının Amyrlin yerine hükmettiği zamanlara dair anlatılar olduğunu söyledim.” On Üçüncü Depo Ajah başları tarafından biliniyordu, ama aynı zamanda Temsilci olmadıkları sürece orayı ziyaret edemiyorlardı. Bu, çoğunun onlar adına bilgi toplamak için oraya Temsilciler göndermesini engellemiyordu. “Ben haberci olabilirim, ama genellikle bir Kahverengi’nin rolü de budur. Bu eyleme <em>zorlanma konusunda</em> hiçbiriniz o kadar tereddütlü değildiniz.”</p>

    <p>Bunun üzerine bazıları yan yan baktı ve kadınlar çaylarını inceleme fırsatı buldu. Ama bu işe hepsi karışmıştı, hepsi bunu anlıyordu. Bu felaketin sorumluluğunu Jesse üstlenmeyecekti.</p>

    <p>“Birini suçlamak faydasız.” Suana, sesi kızgın olsa da, yatıştırıcı olmaya çalıştı.</p>

    <p>“Beni o kadar kolay geçiştiremezsiniz,” diye hırladı Adelorna. Bazıları Muhafızını kaybetmeye hüzünle, diğerleri öfkeyle tepki verirdi. Adelorna’nın nasıl tepki verdiği şüphesizdi. “Ciddi, çok ciddi bir hata yapıldı. Beyaz Kule yanıyor, Amyrlin istilacılar tarafından kaçırıldı ve Yenidendoğan Ejder <em>hâlâ</em> elini kolunu sallaya sallaya dolaşıyor. Yakında tüm dünya ne kadar rezil olduğumuzu bilecek!”</p>

    <p>“Peki, bir başkasını suçlamak ne işe yarayacak?” diye yanıt verdi Suana. “Bu toplantıyı, kendi sorumluluğumuzdan kaçınmak için faydasız bir çabayla, hangimizin asılacağı hakkında didişerek geçirecek kadar çocuksu muyuz?”</p>

    <p>Jesse kemikli Sarı’nın sözleri için içten içe teşekkür etti. Suana, Jesse’nin planını kabul eden ilk Ajah başlarından biriydi elbette. Yani, mecazi idamda ikinci sırada o vardı.</p>

    <p>“Hakkı var.” Serancha çayından bir yudum aldı. “Kendi aramızda barış yapmalıyız. Kule’nin önderliğe ihtiyacı var ve bunu Salon’da bulamayacağız.”</p>

    <p>“Bu da kısmen bizim suçumuz,” diye itiraf etti Ferane hasta gibi görünerek.</p>

    <p>Öyleydi. Harika bir plan gibi gelmişti. Kule’deki bölünmüşlük, onca asinin gidişi ve yeni bir Amyrlin terfi ettirmeleri onların suçu değildi. Ama pek çok fırsat sunmuştu. Bunların ilki, en kolay gerçekleştirilebilecek olanıydı: Asilere onların fikrini değiştirecek ve uzlaşma sürecini hızlandıracak Temsilciler gönder. En genç Temsilciler seçilmişti, Kule’de onların yerine bakanların yalnızca kısa bir süre görev yapacağı düşünülmüştü. Ajah başları bu isyan dalgasının kolaylıkla durdurulabileceğinden emindi.</p>

    <p>Bunu yeterince ciddiye almamışlardı. İlk hataları bu olmuştu. İkincisi daha önemliydi. Gerçekten de geçmişte –Amyrlin Makamı’nın ya da Kule Salonu’nun değil– Ajah başlarının Aes Sedaileri yönettiği zamanlar olmuştu. Bu gizlice yapılmıştı elbette, ama çok başarılı olmuştu. Ah, Cemaile Sorenthaine’in hükmü, Ajah başları araya girmese tam bir felaket olurdu.</p>

    <p>Bu da öyle bir duruma benziyordu. Son Savaş’ın yaklaştığı günler özel zamanlardı ve özel dikkat gerektiriyordu. Sağduyulu, mantıklı ve çok deneyimli kadınların dikkatini. Gizlilik içinde birbirleriyle konuşabilecek, Salon’un giriştiği tartışmalardan kaçınarak en iyi yola karar verebilecek kadınların dikkatini.</p>

    <p>“Sizce nerede yanlış yaptık?” diye sordu Serancha sessizce.</p>

    <p>Kadınlar sustu. Planın geri teptiğini hiçbiri itiraf etmek istemiyordu. Adelorna sandalyesinde arkasına yaslandı ve kollarını kavuşturdu. İçin için yanıyordu, ama artık etrafa suçlama dağıtmıyordu.</p>

    <p>“Elaida’ydı,” dedi Ferane. “O hiçbir zaman... pek mantıklı olmadı.”</p>

    <p>“Kahrolası bir felaketti, olduğu şey bu işte,” diye mırıldandı Adelorna.</p>

    <p>“Bundan daha fazlası vardı,” diye itiraf etti Jesse. “Asilere gönderdiğimiz Temsilcilerin yerine doğrudan kontrol edebileceğimiz kadınlar seçmemiz iyi bir karardı, ama belki fazla aşikârdı. Kendi Ajahımızdan kadınlar kuşkulandı; Kahverengi kadınların yaptığı pek çok yorumu biliyorum. Başkalarının sandığı kadar unutkan değiliz.”</p>

    <p>Serancha başını salladı. “Komplo kokusu vardı,” dedi. “Bu, kadınların güvenini kırdı. Sonra, bir de asiler vardı. Kontrol etmesi çok daha zor çıktılar.”</p>

    <p>Kadınlar başlarını salladı. Onlar da, Jesse gibi, doğru yönlendirme ile, asilerin Kule’ye döneceklerini ve af dileyeceklerini varsaymışlardı. Bu bölünme, birkaç yaralanmış egodan daha fazla hasar yaratmadan sona ermiş olmalıydı.</p>

    <p>Ama asilerin ne kadar dirençli, ne kadar etkili olabileceğini düşünememişlerdi. Bir kar fırtınasının ortasında, Tar Valon çevresindeki kıyılarda ortaya çıkan eksiksiz bir ordu? Hem de Çağ’ın en büyük askeri zihinlerinden birinin komutasında? Yeni bir Amyrlin ve can sıkıcı ölçüde etkili bir kuşatmayla? Bunu kim tahmin edebilirdi? Gönderdikleri Temsilcilerin bazıları da Beyaz Kule’den çok asilerin tarafını tutmaya başlamıştı!</p>

    <p><em>Elaida’nın Mavi Ajah’ı dağıtmasına asla izin vermemeliydik,</em> diye düşündü Jesse. <em>Bu olmasaydı Maviler geri dönmeye gönüllü olabilirdi. Ama inat etmeleri tam bir şerefsizlikti.</em> Bunun ne kadar tehlikeli olduğunu ancak Işık bilebilirdi; tarihçeler Mavilerin, özellikle de köşeye kıstırıldıklarında, istediklerini yaptırma konusunda ne kadar keçi inatlı olabildiklerini anlatan hikâyelerle doluydu.</p>

    <p>“Sanırım planlarımızı kurtarma umudunun kalmadığını itiraf etme zamanı geldi,” dedi Suana. “Anlaştık mı?”</p>

    <p>“Anlaştık,” dedi Adelorna.</p>

    <p>Aes Sedailer teker teker başlarını salladılar. Jesse de aynısını yaptı. Bu odada bile, hata itiraf etmek zordu. Ama kayıplara son vermenin ve yeniden inşa etmeye başlamanın zamanı gelmişti.</p>

    <p>“Bunun da kendi sorunları var,” dedi Serancha şimdi daha sakin bir sesle. Diğer kadınlar da daha kendinden emin görünüyordu. Bu beşi kimseye güvenmiyordu, ama birbirlerine güvenmeye, Salon içinde yetke sahibi tüm diğer gruplardan daha yakındılar.</p>

    <p>“Dikkatli olunmalı,” diye ekledi Ferane. “Bölünmüşlük giderilmeli.”</p>

    <p>“Asiler Elaida’ya karşıydı,” dedi Adelorna. “Eğer o artık Amyrlin değilse, o zaman neye karşı isyan edecekler?”</p>

    <p>“O zaman onu terk mi edeceğiz?” diye sordu Jesse.</p>

    <p>“Bunu hak ediyor,” dedi Adelorna. “Tekrar tekrar Seanchanların tehdit olmadığını söyledi. Eh, şimdi kendi aptallığının bedelini ilk elden ödüyor.”</p>

    <p>“Elaida’yı kurtarmak imkânsız,” diye ekledi Ferane. “Salon bunu tartıştı bile. Amyrlin Seanchanların tutsak aldığı yığınların içinde bir yerde gömülü ve bir kurtarma girişiminde kullanılabilecek bilgiden ve kaynaktan yoksunuz.”</p>

    <p><em>Tam bir isteksizlikten bahsetmeye bile gerek yok,</em> diye ekledi Jesse kendi kendine. Bu savları Salon’un önünde gündeme getiren pek çok Temsilci, Elaida tarafından kefarete yollanan kadınlardı. Jesse onlardan biri değildi, ama Elaida’nın, sırf Ajahların birbirlerinin gırtlaklarına sarılmasına sebep olduğu için bile olsa, bu cezayı hak ettiğine katılıyordu.</p>

    <p>“O zaman onun yerine birine ihtiyacımız var,” dedi Serancha. “Ama kim?”</p>

    <p>“Güçlü biri olmalı,” dedi Suana. “Ve aynı zamanda, Elaida’nın aksine, ihtiyatlı biri. Aes Sedailerin destekleyeceği biri.”</p>

    <p>“Saerin Asnobar’a ne dersiniz?” diye sordu Jesse. “Son zamanlarda tekinsiz bir kurnazlık gösteriyor ve sevilen bir kadın.”</p>

    <p>“Elbette bir Kahverengi seçersin,” dedi Adelorna.</p>

    <p>“Neden olmasın?” dedi Jesse şaşırarak. “Dün gece saldırı sırasında kumandayı ele alarak ne kadar iyi iş çıkardığını hepiniz duymuşsunuzdur herhalde.”</p>

    <p>“Seaine Herimon da kendi direniş grubunu yönetti,” dedi Ferane. “Bunun duygusuz bir mizaca sahip bir kadının önderlik etmesi gereken bir zaman olduğunu düşünüyorum. <em>Mantıklı</em> rehberlik sunabilecek biri.”</p>

    <p>“Saçmalık,” dedi Suana. “Beyazlar fazla duygusuz; Aes Sedaileri yabancılaştırmak istemiyoruz, onları bir araya getirmek istiyoruz. Onlara Şifa vermek istiyoruz! Ah, bir Sarı...”</p>

    <p>“Hepiniz bir şeyi unutuyorsunuz,” diye araya girdi Serancha. “Şimdi ne lazım? Bir uzlaşma. Gri Ajah yüzyıllardır arabuluculuk sanatını uyguluyor. Bölünmüş bir Kule’yle ve Yenidendoğan Ejder’le başa çıkmak için daha uygun kim var?”</p>

    <p>Adelorna sandalyenin kollarını kavradı ve sırtını dikleştirdi. Diğerleri de gerilmeye başlamıştı. Adelorna konuşmak için ağzını açarken Jesse araya girdi.</p>

    <p>“Yeter!” diye araya girdi. “Salon’un bütün sabah yaptığı gibi didişecek miyiz? Her Ajah kendi üyelerini aday gösterecek ve diğerleri hiç düşünmeden onları reddedecek, öyle mi?”</p>

    <p>Oda yine sessizleşti. Bu doğruydu; Salon saatlerdir toplantıdaydı ve biraz önce kısa bir ara vermişti. Hiçbir Ajah kendi adayı için destek toplayamamıştı. Temsilciler kendi Ajahından olmayan kimseye oy vermiyordu; aralarında çok fazla düşmanlık vardı. Işık, bu tam bir karmaşaydı!</p>

    <p>“İdeal olarak, biz beşimizden biri olmalı,” dedi Ferane. “Bu mantıklı.”</p>

    <p>Beşi birbirlerine baktı. Jesse onların gözlerinde <em>bunun</em> yanıtını görebiliyordu. Onlar Ajah başlarıydı, dünyadaki en güçlü kadınlar. Şu anda güçleri dengeliydi ve birbirlerine diğerlerinden daha fazla güveniyor olsalar da, aralarından herhangi birinin bir başka Ajah’ı Amyrlin Makamı’na terfi ettirmeye niyeti yoktu. Bu, o kadına çok fazla güç verirdi. Planları başarısızlığa uğradıktan sonra, güvenleri gittikçe azalıyordu.</p>

    <p>“Eğer bir an önce karar vermezsek,” dedi Suana, “Salon bizim yerimize karar verebilir.”</p>

    <p>“Peh.” Adelorna elini salladı. “O kadar bölünmüş durumdalar ki, gökyüzünün ne renk olduğuna bile karar veremezler. Temsilciler ne yaptıklarını bilmiyorlar.”</p>

    <p>“En azından bazılarımız Salon’a girmek için fazla genç Temsilciler seçmedi,” dedi Ferane.</p>

    <p>“Öyle mi?” dedi Adelorna. “Peki sen bunu nasıl başardın Ferane? <em>Kendini</em> Temsilci seçerek mi?”</p>

    <p>Ferane’in gözleri öfkeyle irileşti. O kadını kızdırmak hiç iyi bir fikir <em>değildi.</em></p>

    <p>“Hepimiz hatalar yaptık,” dedi Jesse çabucak. “Seçtiğimiz pek çok Aes Sedai tuhaftı. Tam olarak dediğimizi yapacak kadınlar istedik, ama bunun yerine kendini beğenmiş, daha ılımlı zihinlerin etki edemeyeceği kadar toy, kavgacı veletlerden oluşan bir grup elde ettik.”</p>

    <p>Adelorna ve Ferane birbirlerine bakmamaya özen gösterdiler.</p>

    <p>“Bu yine de bizi bir sorunla baş başa bırakıyor,” dedi Suana. “Bir Amyrlin’e ihtiyacımız var. Ne pahasına olursa olsun, iyileşme süreci bir an önce başlamalı.”</p>

    <p>Serancha başını iki yana salladı. “Yeterli sayıda Temsilci’nin destekleyeceği tek bir kadın aklıma gelmiyor.”</p>

    <p>“Benim geliyor,” dedi Adelorna yumuşak bir sesle. “Bugün Salon’da defalarca adı geçti. Kimden bahsettiğimi biliyorsunuz. Genç bir kadın ve olağandışı koşullar altında geldi, ama şu anda her şey olağandışı.”</p>

    <p>“Bilmiyorum,” dedi Suana kaşlarını çatarak. “Adı geçti, evet, ama amacına güvenmediğim kişiler tarafından gündeme getirildi.”</p>

    <p>“Saerin ondan pek hoşlanmış görünüyor,” diye itiraf etti Jesse.</p>

    <p>“Çok genç,” dedi Serancha. “Biraz önce gerekli deneyimden yoksun Temsilciler seçtiğimiz için kendi kendimizi paylamıyor muyduk?”</p>

    <p>“Çok genç, evet,” dedi Ferane, “ama itiraf etmelisin, onda belli bir... yetenek var. Kule’de Elaida’ya onun kadar etkili bir biçimde direnen olduğunu sanmıyorum. Hem de içinde bulunduğu durumdayken!”</p>

    <p>“Saldırı sırasında yaptıklarını duymuşsunuzdur,” dedi Adelorna. “Doğru olduklarını söyleyebilirim. Büyük kısmında yanındaydım.”</p>

    <p>Jesse buna şaşırdı. Çatışma sırasında Adelorna’nın yirmi ikinci katta olduğunu bilmiyordu. “Bir kısmı abartıdır kuşkusuz.”</p>

    <p>Adelorna ciddi bir ifadeyle başını iki yana salladı. “Hayır, değil. Kulağa inanılmaz geliyor... ama... eh, oldu. Hepsi oldu.”</p>

    <p>“Çömezler ona adeta tapıyor,” dedi Ferane. “Eğer Temsilciler başka Ajah’tan birine oy vermeyeceklerse, hiç Ajah seçmemiş birine ne dersiniz? Haklı bir gerekçesi olmasa bile, şu anda bahsettiğimiz konumda bir miktar deneyim edinmiş bir kadın?”</p>

    <p>Jesse kendini başını sallarken buldu. Ama o genç asi, Ferane ile Adelorna’nın saygısını nasıl kazanmıştı?</p>

    <p>“Emin değilim,” dedi Suana. “Bana bir başka aceleci karar gibi geliyor.”</p>

    <p>“Ne pahasına olursa olsun Kule’yi iyileştirmemiz gerektiğini kendin söylemedin mi?” diye sordu Adelorna. “Asileri geri getirmenin daha iyi bir yolunu düşünebiliyor musun?” Serancha’ya döndü. “Gücenmiş bir grubu yatıştırmak için en iyi yöntem nedir? Karşılarında biraz geri çekilmek, doğru yaptıkları şeyleri kabul etmek değil mi?”</p>

    <p>“Hakkı var,” diye itiraf etti Suana. Yüzünü buruşturdu, sonra çayının geri kalanını bir yudumda içti. “Işık, o haklı Serancha. Bunu yapmalıyız.”</p>

    <p>Gri onlara teker teker baktı. “Bu kadını burnundan tutup istediğimiz yere çekebileceğimizi düşünecek kadar aptal değilsiniz, değil mi? Yeni bir kukla yaratmaya çalışıyorsak, bunu desteklemem. O plan başarısız oldu. Hem de feci şekilde başarısız oldu.”</p>

    <p>“Kendimizi bir daha aynı konumda bulacağımızdan kuşkuluyum,” dedi Ferane hafifçe gülümseyerek. “Bu... itip kakılabilecek türden biri değil. Elaida’nın kısıtlamalarıyla nasıl başa çıktığına bak.”</p>

    <p>Jesse kendini, “Evet,” derken buldu ve şaşırdı. “Hanımlar, eğer bunu kabul edersek, gölgelerden hükmetme düşümüz sona erer. Sonucu iyi de olsa kötü de, güçlü bir Amyrlin çıkarmış oluruz.”</p>

    <p>“Kendi adıma,” dedi Adelorna, “bunun <em>harika</em> bir fikir olduğunu düşünüyorum. Çok da gecikmiş bir karar.”</p>

    <p>Diğerleri de teker teker kabul ettiler.</p>

    <p class="paragraf">Siuan küçük bir meşenin dallarının altında kıpırdamadan duruyordu. Ağaç kampın ortasında kalmıştı ve gölgesi Kabuledilmişlerin ve çömezlerin öğle yemeklerini yemek için tercih ettikleri bir yer olmuştu. Şu anda bunu yapan yoktu; Aes Sedailer, bu sefer olağanüstü doğru bir karar vererek, onları Salon’un görüştüğü çadırın çevresinde toplanmaktan alıkoyan işlerle görevlendirmişlerdi.</p>

    <p>Bu yüzden Siuan tek başına durmuş, Sheriam’ın büyük çadırın kapaklarını kapamasını izliyordu. Egwene döndüğüne göre toplantıya katılabilirdi. Kulak misafirlerine karşı örülen, toplantıyı Aleve Mühürleyen ve meraklı kulakları dışarıda bırakan muhafazanın ne zaman yapıldığını hissetmek kolaydı.</p>

    <p>Siuan’ın omzuna bir el değdi. Siuan yerinde sıçramadı; Bryne’ın yaklaştığını hissetmişti. General, artık gerekmediği halde sessizce yürüyordu. Kusursuz bir Muhafız olacaktı.</p>

    <p>Adam elini rahatça omzunda bırakarak onun yanına geldi ve Siuan kendine ona doğru küçük bir adım atma lüksünü tanıdı. Adamın boyunu ve sağlam yapısını yanında hissetmek güzeldi. Gökyüzünde fırtına olsa ve deniz çalkalansa bile, teknenizin kalafatlanmış olduğunu ve yelkeninizin en sağlam kumaştan dikildiğini bilmek gibiydi.</p>

    <p>“Sence onlara ne söyleyecek?” diye sordu Bryne alçak sesle.</p>

    <p>“Gerçekten en ufak fikrim yok. Benim yalıtılmamı isteyebilir, sanırım.</p>

    <p>“Bunu yapacağından kuşkuluyum,” dedi Bryne. “İntikamcı biri değil. Dahası, bunu yapmak zorunda olduğunu hissettiğin için yaptığını biliyor. Onun kendi iyiliği için yaptığını.”</p>

    <p>Siuan yüzünü buruşturdu. “Kimse itaatsizlik görmekten hoşlanmaz, özellikle de Amyrlin. Dün gecenin bedelini ödeyeceğim Bryne. Haklısın, muhtemelen herkesin önünde değil, ama kızın güvenini kaybettiğimden endişeleniyorum.”</p>

    <p>“Peki, değer miydi?”</p>

    <p>“Evet,” dedi Siuan. “Buradakilerin onun ellerinden kayıp gitmeye ne kadar yakın olduklarını anlamadı. Hem, saldırı sırasında Kule’de güvende olacağından emin olamazdık. Beyaz Kule’de geçirdiğim zamanın bana öğrettiği bir şey varsa, o da toplanıp plan yapmanın bir zamanı, ama <em>aynı zamanda</em> eyleme geçmenin de bir zamanı olduğu. Her zaman emin olmayı bekleyemezsin.”</p>

    <p>Siuan bağ aracılığıyla Bryne’ın gülümsediğini hissedebiliyordu. Işık, bir kez daha Muhafız’a sahip olmak güzeldi. Zihninin arkasındaki o rahatlatıcı duygu düğümünü ne kadar özlediğini fark etmemişti. O istikrarı. Erkekler kadınlardan farklı düşünürdü ve kendisinin karmaşık ve kafa karıştırıcı bulduğu şeyleri Bryne açık ve basit olarak görüyordu. Kararını ver ve yap. Onun mantık yürütmesinde faydalı bir berraklık vardı. Bryne basit bir adam olduğundan değil –yalnızca, çoktan verdiği kararlardan pişman olmaya eğilimi yoktu.</p>

    <p>“Ya diğer bedeller?” diye ekledi Bryne.</p>

    <p>Siuan onun tereddüdünü, endişesini hissedebiliyordu. Eğlentiyle gülümseyerek ona döndü. “Sen aptalın tekisin Gareth Bryne.”</p>

    <p>Adam kaşlarını çattı.</p>

    <p>“Bağ kurmak asla bir bedel değildi,” dedi Siuan. “Bu fiyasko yüzünden ne olursa olsun, dün geceki olayların <em>bu</em> tarafı benim açımdan sırf kârdı.”</p>

    <p>Adam güldü. “Eh, <em>ikinci</em> talebimin daha mantıklı olması için özel çaba harcamam gerekecek, o zaman.”</p>

    <p><em>Balık bağırsakları,</em> diye düşündü Siuan. Bunu unutmuştu. Ama Bryne’ın unutması mümkün değildi. “Peki, tam olarak ne zaman bu mantıksız talebi bana söyleyeceksin?”</p>

    <p>Adam hemen yanıt vermedi, bunun yerine çenesini ovalayarak ona baktı. “Biliyor musun,” dedi, “sanırım artık seni anlıyorum Siuan Sanche. Sen gerçekten şerefli bir kadınsın. Yalnız, senin kendi kendinden beklediklerin, başka herkesin beklediklerinden daha haşin ve daha talepkâr. Kendi görev bilincine öyle büyük bir borç yüklemişsin ki, herhangi bir ölümlünün o borcu ödeyebileceğini sanmıyorum.”</p>

    <p>“Çok benmerkezciymişim gibi konuşuyorsun,” dedi Siuan.</p>

    <p>“En azından seni yine bir yabandomuzuyla karşılaştırmıyorum.”</p>

    <p>“Demek <em>gerçekten</em> benmerkezci olduğumu düşünüyorsun!” dedi Siuan. Kavrulası! Muhtemelen Siuan’ın sırf itiraz etmiş olmak için itiraz etmediğini, sözlerinin gerçekten onu rahatsız ettiğini sezebiliyordu. Yine kavrulsun!</p>

    <p>“Sen amacı olan bir kadınsın Siuan Sanche,” dedi Bryne. “Dünyayı kendisinden kurtarmayı amaçlıyorsun. İşte bu yüzden bir yemini ya da bir emri bu kadar kolaylıkla göz ardı edebiliyorsun.”</p>

    <p>Siuan derin bir nefes aldı. “Bu sohbet aniden çok can sıkıcı oldu Gareth Bryne. Bana o diğer talebi söyleyecek misin, yoksa beni bekletecek misin?”</p>

    <p>Bryne düşünceli düşünceli Siuan’ın ifadesiz yüzünü inceledi. “Eh, dürüst olmak gerekirse, benimle evlenmeni talep etmeyi planlıyorum.”</p>

    <p>Siuan şaşkınlıkla gözlerini kırpıştırdı. Işık! Bağ adamın ciddi olduğunu söylüyordu.</p>

    <p>“Ama ancak sen dünyanın kendi başının çaresine bakabileceğini hissetmeye başladığın zaman. Daha önce kabul etmem Siuan. Sen hayatını bir şeye adamışsın. Bunu canlı atlatmanı sağlayacağım; işin bittiğinde, hayatını başka bir şeye adayabileceğini umuyorum.”</p>

    <p>Siuan şokla dizginleri çekti. Aptal adam yüzünden nutkunun tutulmasına izin verecek değildi. “Eh,” demeye zorladı kendini. “Görüyorum ki sağduyudan hepten yoksun değilmişsin. Senin bu ‘talebini’ kabul edip etmeyeceğimi göreceğiz. Düşüneceğim.”</p>

    <p>Siuan Egwene’in yeniden belirmesini bekleyerek tenteye dönerken Bryne güldü. Nasıl Siuan onun hislerini sezebiliyorsa, adam da onun yüreğindeki gerçeği sezebiliyordu. Işık! Siuan artık neden Yeşillerin çoğunun Muhafızları ile evlendiğini anlayabiliyordu. Bryne’a beslediği sevginin aynısını onun içinde hissetmek Siuan’ın başını döndürüyordu.</p>

    <p>Gerçekten de aptalın tekiydi o adam. Siuan da az aptal sayılmazdı. Başını hüzünle iki yana salladı, ama yine de beklerlerken sırtını hafifçe ona dayadı ve Bryne da elini onun omzuna koydu. Kuvvetle değil, yumuşakça. Beklemeye hazır. Adam <em>gerçekten</em> onu anlıyordu.</p>

    <p class="paragraf">Egwene, endişelerini saklama konusunda çok başarılı, kırışıksız yüzlerden bir grubun önünde duruyordu. Âdet gereği Kwamesa’ya kulak misafirlerine karşı bir muhafaza örmesini emretmişti, çünkü keskin burunlu Gri geniş çadırdaki Temsilcilerin en genciydi. Pek az sandalye dolmuş olduğundan, çadır neredeyse boş görünüyordu. Bir düzine kadın, her Ajah’tan ikişer tane –her birinden üçer kişi olmalıydı, ama Siyah Kule’ye gönderilen elçi heyetine her Ajah’tan birer Temsilci katılmıştı. Griler Delana’nın yerine Naorisa Cambral’ı seçmişlerdi bile.</p>

    <p>On İki Temsilci, Egwene ve biri daha. Egwene, sağında oturan Sheriam’a bakmadı. O girerken Sheriam huzursuz görünüyordu. Egwene’in bildiğini anlamış mıydı? Bu imkânsızdı. Anlamış olsa, toplantıya asla gelmezdi.</p>

    <p>Yine de, onun orada olduğunu bilmek –onun ne olduğunu bilmek– Egwene’i huzursuz ediyordu. Seanchan saldırısının kargaşasında Siuan, Sheriam’a göz kulak olamamıştı. Neden Vakanüvis’in sol elinde sargı vardı? Egwene at sürerken kaza geçirdiği, kadının serçeparmağının dizginlere takıldığı bahanesine inanmıyordu. Neden Şifa’yı reddetmişti? Kahrolası Siuan! Sheriam’a göz kulak olmak yerine Egwene’i kaçırmaya gelmişti!</p>

    <p>Salon sessizleşti; kadınlar Egwene’in ‘özgürlüğüne’ yanıtının ne olacağını görmek için bekliyorlardı. Kır düşmüş saçlarını topuz yapmış olan Romanda, sarı elbise içinde, ciddi bir tavırla oturuyordu. Kadının üstünden tatmin duygusu akıyordu, Lelaine –odanın karşı tarafında oturuyordu– ise Egwene’in geri döndüğüne memnun olmuş gibi yapmaya çalışarak surat asıyordu. Egwene’in Beyaz Kule’de çektiklerinden sonra, bu didişme saçmalık ölçüsünde önemsiz geliyordu.</p>

    <p>Egwene derin bir nefes aldı, sonra Kaynak’a kucak açtı. Ne kadar da güzel geliyordu! Gücünü azaltıp bir sızıntıya dönüştüren acı çatalkök yoktu, ona güçlerini ödünç veren diğer kadınlar aracılığıyla uzanmak yoktu. <em>Sa’angreal</em>’e gerek yoktu. Yivli değneğin gücü ne kadar tatlı olursa olsun, kendi başına güçlü olmak daha tatmin ediciydi.</p>

    <p>Bu eylem üzerine pek çok kadın kaşlarını çattı ve çoğu düşünmeden, tehlike olup olmadığını görmek istermiş gibi çevrelerine bakınarak, Kaynak’a kucak açtılar.</p>

    <p>“Buna gerek olmayacak,” dedi Egwene kadınlara. “Henüz değil. Lütfen Kaynak’ı bırakın.”</p>

    <p>Duraksadılar, ama –görünüşte– onu Amyrlin olarak kabul ettiler. Güçleri teker teker söndü. Egwene Kaynak’ı bırakmadı.</p>

    <p>“Sağ salim döndüğünü gördüğüme çok sevindim Anne,” dedi Lelaine. ‘Sağ salim’ tabirini kullanarak Üç Yemin’den kaçınmıştı.</p>

    <p>“Teşekkür ederim,” dedi Egwene sakin sakin.</p>

    <p>“Önemli açıklamalar yapacağını söylemiştin,” diye ekledi Varilin. “Bu Seanchan saldırısı hakkında mı?”</p>

    <p>Egwene eteğindeki keseye uzandı ve içindekini çekip çıkardı. Dibine, Efsaneler Çağı’nın yazısıyla üç rakamı yazılmış pürüzsüz, beyaz bir çubuk. Pek çok kadın inledi.</p>

    <p>Egwene Çubuk’a Ruh ördü, sonra berrak bir sesle konuştu. “Doğru olmayan tek söz söylemeyeceğime yemin ederim.” Yeminin fiziksel bir şeymiş gibi, üzerine konduğunu hissetti, derisi sıkıştı, diken diken oldu. Görmezden gelmek kolaydı; acı, yaşadıklarının yanında hiçbir şeydi. “Bir insanın bir diğerini öldürmek için kullanabileceği hiçbir silah yapmayacağıma yemin ederim. Karanlıkdostları ve Gölgedölleri dışında ya da kendi hayatımı, Muhafızımın hayatını ya da bir başka Aes Sedai’nin hayatını korumak amacı dışında, Tek Güç’ü silah olarak kullanmayacağıma yemin ederim.”</p>

    <p>Salon sessizdi. Egwene örgüyü salıverdi. Derisinde öyle tuhaf bir his vardı ki? Sanki biri ensesindeki ve belkemiğinin üzerindeki fazlalık deriyi tutmuş ve çekip düğümlüyormuş gibi.</p>

    <p>“Artık Üç Yemin’e uymaktan kaçındığım düşünülmesin,” dedi Egwene. “Artık tam Aes Sedai olmadığım söylenmesin.” Kimse şal kazanmak için gereken sınavdan geçmediği hakkında herhangi bir şey söylemedi. Egwene bunu bir başka gün halledecekti. “Yemin Çubuğu’nu kullandığımı gördüğünüze ve yalan söyleyemeyeceğimi bildiğinize göre, size bir şey söyleyeceğim. Beyaz Kule’de yaşadığım sırada bir Aes Sedai bana geldi ve Kara Ajah’tan olduğunu söyledi.”</p>

    <p>Kadınların gözleri yerlerinden fırladı ve çoğu sessizce inledi.</p>

    <p>“Evet,” dedi Egwene. “Onlardan bahsetmekten hoşlanmadığımızı biliyorum, ama aramızda Kara Ajah’ın var olmadığını içtenlikle söyleyebilecek biri var mı? Aramızda Karanlıkdostları olabileceğini –hatta böyle bir <em>ihtimal</em> olabileceğini– hiç düşünmediğinizi, ettiğiniz yeminleri bozmadan söyleyebilir misiniz?”</p>

    <p>Kimse bunu iddia etmeye cesaret edemedi. Saat henüz erken olsa da, çadır ısınmış gibi geliyordu. Havasız. Hiçbiri terlemiyordu elbette –bundan kaçınmalarını sağlayan çok eski numarayı biliyorlardı.</p>

    <p>“Evet,” dedi Egwene. “Utanç verici, ama halkımızın önderleri olarak, itiraf etmemiz gereken bir gerçek. Herkesin önünde değil; ama kendi aramızda, bundan kaçınmamız imkânsız. Güvensizliğin ve sessiz siyasi oyunların insanlara neler yapabileceğini ilk elden gördüm. Aynı hastalığın buradakilere bulaşmasına izin vermeyeceğim. Farklı Ajahlardan olabiliriz, ama amacımız tek. Birbirimize tamamen güvendiğimizi bilmemiz gerekiyor, çünkü bu dünyada güvenilebilecek pek az başka şey var.”</p>

    <p>Egwene sabah Saerin’den aldığı Yemin Çubuğu’na baktı. Başparmağıyla ovaladı onu. <em>Keşke ziyarete geldiğinde bunu bulabilmiş olsaydın Verin,</em> diye düşündü. <em>Belki seni kurtaramazdı, ama denemek isterdim. Yardımın işime gelirdi.</em></p>

    <p>Egwene başını kaldırdı. “Ben bir Karanlıkdostu değilim,” diye bildirdi odaya. “Ve bunun yalan olamayacağını biliyorsunuz.”</p>

    <p>Temsilciler şaşırmış görünüyorlardı. Eh, anlamını birazdan göreceklerdi.</p>

    <p>“Kendimizi kanıtlama zamanımız geldi,” dedi Egwene. “Beyaz Kule’deki bazı akıllı kadınlar bu fikri buldu ve ben bunu genişletmeyi planlıyorum. Her birimiz Yemin Çubuğu’nu kullanarak üzerimizdeki Üç Yemin’i kaldıracağız, sonra tekrar yemin edeceğiz. Yeminlerle bağlandığımız zaman, kesin olarak Karanlık Varlık’ın hizmetkârı olmadığımızı...”</p>

    <p>Sheriam Kaynak’a kucak açtı. Egwene bunu bekliyordu. Sheriam ile Kaynak arasına bir kalkan oturtarak kadının inlemesine sebep oldu. Berana şokla bağırdı ve pek çok başka kadın iki yana bakınarak Kaynak’a kucak açtılar.</p>

    <p>Egwene döndü ve Sheriam ile göz göze geldi. Kadının yüzü neredeyse saçları kadar kızarmıştı ve çabuk çabuk nefes alıyordu. Tıpkı bacağını kapana kaptırmış, gözleri korkuyla irileşmiş bir tavşan gibi. Sargılı elini kavradı.</p>

    <p><em>Ah, Sheriam,</em> diye düşündü. <em>Verin’in senin hakkında yanıldığını umuyordum.</em></p>

    <p>“Egwene?” diye sordu Sheriam huzursuzca. “Ben yalnızca...”</p>

    <p>Egwene öne çıktı. “Kara Ajah’tan mısın Sheriam?”</p>

    <p>“Ne? Elbette hayır!”</p>

    <p>“Terkedilmişlerle ilişkin var mı?”</p>

    <p>“Hayır!” dedi Sheriam iki yana bakınarak.</p>

    <p>“Karanlık Varlık’a hizmet ediyor musun?”</p>

    <p>“Hayır!”</p>

    <p>“Yeminlerinden azat edildin mi?”</p>

    <p>“Hayır!”</p>

    <p>“Saçların kızıl mı?”</p>

    <p>“Elbette hayır, ben asla...” Donakaldı.</p>

    <p><em>Bu numara için de teşekkürler Verin,</em> diye düşündü Egwene içten içe göğüs geçirerek.</p>

    <p>Çadır çok, çok kıpırtısızlaştı.</p>

    <p>“Yanlış konuştum elbette,” dedi Sheriam endişe içine terleyerek. “Ne soruya yanıt verdiğimi bilmiyordum. Yalan söyleyemem elbette. Hiçbirimiz...”</p>

    <p>Egwene Yemin Çubuğu’nu uzatınca sesi solup gitti. “Kanıtla Sheriam. Kule’de bana gelen kadın senin Kara Ajah arasında önder konumunda olduğunu söyledi.”</p>

    <p>Sheriam Egwene ile göz göze geldi. “Ah, tamam o zaman,” dedi kadın usulca, yaslı gözlerle. “O kimdi, sana kim geldi?”</p>

    <p>“Verin Mathwin.”</p>

    <p>“Vay vay,” dedi Sheriam sandalyesinde arkasına yaslanarak. “Söylemek zorundayım, <em>ondan</em> hiç beklemezdim. Yüce Efendi’ye ettiği yeminleri nasıl aştı?”</p>

    <p>“Zehir içti,” dedi Egwene yüreği burkularak.</p>

    <p>“Çok akıllıca.” Alev saçlı kadın başını salladı. “Ben asla böyle bir şey yapamazdım. Kesinlikle asla...”</p>

    <p>Egwene Hava’dan bağlar ördü ve Sheriam’ı onlarla bağlayıp düğüm attı. Bembeyaz kesilmiş, inanmaz ifadelerle bakan kadınlara döndü. Bazıları dehşet içindeydi. “Dünya Son Savaş’a yürüyor,” dedi Egwene sertçe. “Düşmanlarımızın bizi rahat bırakacağını mı bekliyordunuz?”</p>

    <p>“Başka kim var?” diye fısıldadı Lelaine. “Başka kimlerden bahsetti?”</p>

    <p>“Pek çok başkası,” dedi Egwene. “Aralarında Temsilciler de var.”</p>

    <p>Moria ayağa fırladı ve çıkışa koştu. İki adım atamadı. Bir düzine farklı Aes Sedai eski Mavi’yi kalkanlarla kuşattı ve Hava örgüleri ile bağladı. Birkaç saniye sonra kadın havaya asılmış, ağzı tıkanmıştı, oval yüzünün yanlarından gözyaşları akıyordu.</p>

    <p>Romanda cıklayarak kadının çevresinde dolaştı. “İkisi de Mavi’den,” dedi. “Açıklama yapmak için dramatik bir yol Egwene.”</p>

    <p>“Bana ‘Anne’ diye hitap edeceksin Romanda,” dedi Egwene kürsüden inerek. “Ve buradaki Maviler arasındaki oranlarının daha fazla olması o kadar tuhaf değil, çünkü tüm Ajah Beyaz Kule’den kaçtı.” Yemin Çubuğu’nu kaldırdı. “Bu açıklamayı bu şekilde yapmak zorunda olmamın sebebi basit. Kanıt sunmadan onların Kara olduğunu ilan etsem nasıl tepki verirdiniz?”</p>

    <p>Romanda başını salladı. “Her iki açıdan da haklısın Anne,” diye itiraf etti.</p>

    <p>“O zaman yeminleri yeniden eden ilk kişi olmaya aldırmazsın herhalde?”</p>

    <p>Romanda kısaca duraksadıktan sonra Hava’yla bağlanmış iki kadına baktı. Odadaki hemen herkes Kaynak’a kucak açmış, birbirlerine her an bakıryılandan saçlar çıkarabilirmiş gibi bakıyorlardı.</p>

    <p>Romanda Yemin Çubuğu’nu aldı ve denileni yaparak kendini yeminlerden azat etti. Sürecin acılı olduğu açıktı, ama Romanda kontrollü bir biçimde nefesini içeri çekmekle yetindi. Diğerleri hile olasılığına karşı dikkatle izliyordu, ama Romanda basitçe yeniden yemin etti. Çubuğu Egwene’e geri verdi. “Ben Karanlıkdostu değilim,” dedi. “Ve hiç de olmadım.”</p>

    <p>Egwene Yemin Çubuğu’nu aldı. “Teşekkür ederim Romanda,” dedi. “Lelaine şimdi sen yemin etmek ister misin?”</p>

    <p>“Memnuniyetle,” dedi kadın. Muhtemelen Mavileri temize çıkarma ihtiyacı hissediyordu. Diğer kadınlar da teker teker yeminlerini kaldırdılar –sürecin acısıyla inleyip tısladılar–, sonra tekrar yemin ettiler ve Karanlıkdostu olmadıklarını bildirdiler. Egwene her birinde sessizce, rahat bir nefes aldı. Verin yakalayamadığı Aes Sedailer olabileceğini, Egwene’in Temsilciler arasında başka Karalar keşfedebileceğini itiraf etmişti.</p>

    <p>Son olarak Kwamesa Çubuk’u Egwene’e iade edip Karanlıkdostu olmadığını ilan ettikten sonra, odadaki gerilim gözle görülür bir biçimde azaldı.</p>

    <p>“Çok güzel,” dedi Egwene dönüp odanın başında durarak. “Bundan sonra birlik halinde hareket edeceğiz. Artık didişmek yok. Kavga etmek yok. Her birimiz Beyaz Kule’nin –ve dünyanın– iyiliğini istiyoruz. En azından biz, buradaki on iki kişi, birbirimize güveniyoruz.</p>

    <p>“Arındırma süreci asla kolay değildir. Genellikle acılı olur. Bugün kendimizi arındırdık, ama sonra yapmamız gereken şey de aynı ölçüde acı verici olacak.”</p>

    <p>“Sen... diğerlerinin adını da mı biliyorsun?” diye sordu Takima bu sefer hiç de dalgın olmayan bir ifadeyle.</p>

    <p>“Evet,” dedi Egwene. “Toplam iki yüz kişiden fazla ve her Ajah’tan geliyorlar. Burada, bu kampta, aramızda yetmişten fazlası var. İsimlerini biliyorum.” Geceleyin geri dönüp Verin’in kitaplarını odasından almıştı. Şu anda çadırında, görünmez halde gizlenmişlerdi. “Onları tutuklamayı öneriyorum, ama zor olacak, çünkü hepsini aynı anda yakalamaya çalışmalıyız.” Onları hazırlıksız yakalamanın yanında, en büyük avantajları Kara Ajah’ın kendine has güvensiz doğasıydı. Verin ve diğer kaynaklar Karalar arasında pek az Aes Sedai’nin birkaç başka isimden daha fazlasını bildiğini belirtmişti. Kitapta Kara Ajah organizasyon şeması ve gizliliği sağlamak için kendi aralarında pek az iletişim bulunan, ‘yürekler’ olarak bilinen gruplar sistemi hakkında koca bir bölüm vardı. Bir umut, bu sistem onların neler olduğunu fark etmesini yavaşlatırdı.</p>

    <p>Temsilciler ürkmüş görünüyordu. “İlk önce,” dedi Egwene, “bütün Aes Sedailere önemli haberler vermemiz gerektiğini, ama bunu kamptaki askerlerin bilmesine izin veremeyeceğimizi söyleyeceğiz. Aes Sedaileri Ajahlarına göre grup grup bu çadıra çağıracağız –burası yaklaşık iki yüz kişi alacak kadar geniş. Her birinize tüm Kara Aes Sedailerin isimlerini dağıtacağım. Her Ajah grubu içeri girdiğinde, onlara size söylediklerimi tekrarlayacağım ve hepsinin Yemin Çubuğu üzerine yeniden yemin etmeleri gerektiğini söyleyeceğim. Kaçmaya çalışan Kara Aes Sedaileri yakalamaya hazır olacağız. Onları bağlayacağız ve görüşme çadırına götüreceğiz.” Daha küçük olan o çadır Salon’a bitişikti ve içeri giren Aes Sedailerin tutsakları görememesi için kapatılabiliyordu.</p>

    <p>“Muhafızları hakkında bir şey yapmalıyız,” dedi Lelaine sertçe. “Bence Aes Sedaileri ile birlikte içeri girsinler ve onları yakalamaya hazır olalım.”</p>

    <p>“Bazıları Karanlıkdostu olacaktır,” dedi Egwene. “Ama hepsi değil. Ve ben hangilerinin Karanlıkdostu olduğunu bilmiyorum.” Verin’in bu konuda notları vardı, ama ne yazık ki çok değildi.</p>

    <p>“Işık, ne kargaşa,” diye mırıldandı Romanda.</p>

    <p>“Yapılması gerek,” dedi kibirli Berana başını iki yana sallayarak.</p>

    <p>“Hem de hızla yapılması gerek,” dedi Egwene. “Ki Kara Aes Sedailerin kaçmaya zamanı olmasın. Ne olur ne olmaz diye, kaçmaya çalışabilecek olanları durdurmak için Lord Bryne’a okçulardan ve güvendiğimiz Aes Sedailerden bir halka oluşturmasını söyleyeceğim. Ama bu yalnızca kapıyol açamayacak kadar zayıf olanlar konusunda işe yarar.”</p>

    <p>“İşin o noktaya gelmesine izin vermemeliyiz,” dedi Lelaine. “Kampın içinde bir savaş...”</p>

    <p>Egwene başını salladı.</p>

    <p>“Ya Beyaz Kule?” dedi Lelaine.</p>

    <p>“Kendimizi arındırdıktan sonra,” dedi Egwene, “Aes Sedaileri birleştirmek için yapılması gerekeni yapabiliriz.”</p>

    <p>“Demek istediğin...”</p>

    <p>“Evet Lelaine,” dedi Egwene. “Bu akşama kadar Tar Valon’a saldırı düzenlemeyi düşünüyorum. Haberi ilet ve Lord Bryne’a adamlarını hazırlamasını söyle. Haber aramızdaki Kara Aes Sedailerin dikkatini dağıtmaya yarayacak ve bizim ne yaptığımızı fark etmeleri olasılığını düşürecek.”</p>

    <p>Romanda, Sheriam ve Moria’ya baktı. İkisi de çadırın yan tarafında havada asılı duruyorlardı ve ağızları Hava tıkaçları yüzünden açık, ağlıyorlardı. “Yapılması gerek. Amyrlin’in önerdiği gibi yapılması konusunda Salon’a bir önerge sunuyorum.”</p>

    <p>Çadır sessizleşti. Sonra, yavaşça her kadın ayağa kalkarak olumlu oy verdi. Önerge oybirliği ile kabul edildi.</p>

    <p>“Işık bizi korusun,” diye fısıldadı Lelaine. “Ve yapmak üzere olduğumuz şeyi affetsin.”</p>

    <p><em>Tam olarak benim düşüncelerim,</em> diye ekledi Egwene.</p>
  </div>
</body>
</html>