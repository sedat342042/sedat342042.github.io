<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="22. Yapılabilecek Son Şey">22<br/>
    Yapılabilecek Son Şey</h1>

    <p>Semirhage küçük odada tek başına oturuyordu. Sandalyesini almışlardı, ona fener ya da mum vermemişlerdi.</p>

    <p>Bu kahrolası Çağ ve onun kahrolası halkı! Duvarlarda parlayan küreler için neler vermezdi. <em>Onun</em> zamanında tutsaklar ışıktan mahrum bırakılmazdı. Elbette ki, pek çok deneğini mutlak karanlıkta hapsetmişti, ama o farklıydı. Işık yoksunluğunun onların üzerindeki etkisini keşfetmek önemliydi. Onu tutsak eden bu sözde Aes Sedailerin onu karanlıkta tutmak için rasyonel bir sebebi yoktu. Sırf onu küçük düşürmek için yapıyorlardı.</p>

    <p>Kollarını bedenine yapıştırarak tahta duvarın dibinde büzüldü. Ağlamadı. O bir Seçilmiş’ti! Kendini küçük düşürmek zorunda kalmışsa ne olmuş? Yıkılmamıştı.</p>

    <p>Ama... aptal Aes Sedailer artık ona eskisi gibi bakmıyordu. Semirhage değişmemişti, ama onlar değişmişti. Bir şekilde, tek bir hamlede, kafasında paralis ağı taşıyan o lanet kadın hepsinin önünde Semirhage’in otoritesini darmadağın etmişti.</p>

    <p>Nasıl? Nasıl kontrolünü bu kadar çabuk kaybetmişti? Kadının onu dizine yatırıp dövmesini hatırlayınca ürperdi. Hem de ne kayıtsızlıkla yapmıştı. Kadının sesindeki tek duygu hafif bir sinirdi. Semirhage’e –Seçilmişlerden birine!– dikkate değer biri değilmiş gibi davranmıştı. Semirhage buna, dayağın kendisinden daha fazla bozulmuştu.</p>

    <p>Bu bir daha olmayacaktı. Semirhage bir dahaki sefere darbelere hazırlıklı olacaktı ve onlara önem vermeyecekti. Evet, bu işe yarardı. Değil mi?</p>

    <p>Yine ürperdi. Öğrenme ve mantık adına yüzlerce, belki binlerce kişiye işkence etmişti. İşkence mantıklıydı. Bir insanı dilim dilim kesmeye başladığınızda, onun yapısını birden çok şekilde öğreniyordunuz. Bu, pek çok durumda kullandığı bir ifadeydi. Genelde onu gülümsetirdi.</p>

    <p>Bu sefer gülümsetmedi.</p>

    <p>Neden ona acı veremiyorlardı? Kırık parmaklar, etinde kesikler, dirseklerinin iç tarafında közler. Semirhage hepsi için hazırlanmış, zihnini güçlendirmişti. İçinde küçük, hevesli bir parça onları dört gözle bekliyordu.</p>

    <p>Ama bu? Yerden yemek yemeye zorlanmak? Ona huşuyla bakanların gözleri önünde çocuk muamelesi görmek?</p>

    <p><em>Onu öldüreceğim,</em> diye düşündü bir kez daha. <em>Tendonlarını teker teker sökeceğim. Güç kullanarak ona Şifa vereceğim ki, acıyı tecrübe etsin. Hayır. Hayır, ona</em> yeni <em>bir şey yapacağım. Hiçbir Çağ’da, hiç kimsenin tatmadığı bir ıstırap yaşatacağım ona!</em></p>

    <p>“Semirhage,” dedi bir fısıltı.</p>

    <p>Semirhage karanlığa bakarak donakaldı. Ses, soğuk bir rüzgâr kadar yumuşaktı, ama aynı zamanda keskin ve acıtıcıydı. Hayal mi etmişti onu? <em>O</em> burada olamazdı, değil mi?</p>

    <p>“Büyük başarısızlığa uğradın Semirhage,” diye devam etti ses usulca. Kapının altında hafif bir ışık vardı, ama ses hücrenin <em>içinden</em> geliyordu. Işık parladı ve kıpkırmızı olarak, önünde duran siyah pelerinli birinin eteklerini aydınlattı. Semirhage başını kaldırıp baktı. Kırmızı ışık ölü deri rengi, beyaz bir yüz gösteriyordu. Gözleri olmayan bir yüz.</p>

    <p>Semirhage hemen dizlerinin üzerine çöktü ve eski tahtanın üzerinde yere kapandı. Şekil bir Myrddraal’e benzese de, çok daha uzun boylu ve çok, çok daha önemliydi. Semirhage Yüce Efendi’nin kendisiyle konuşurkenki sesini hatırlayarak ürperdi.</p>

    <p><em>Shaidar Haran’a itaat ederken, bana itaat ediyorsun. Eğer itaatsizlik edersen...</em></p>

    <p>“Oğlanı yakalayacaktın, onu öldürmeyecektin,” diye fısıldadı şekil, tencereyle kapak arasından kaçan buhar gibi tıslarcasına. “Onun elini aldın, neredeyse canını da alacaktın. Kendini gösterdin ve değerli piyonlar kaybettin. Düşmanlarımız tarafından yakalandın ve onlar seni yıktı.” Semirhage onun dudaklarındaki gülümsemeyi duyabiliyordu. Shaidar Haran gülümsediğini gördüğü tek Myrddraal’di. Ama diğer yandan, onun gerçek bir Myrddraal olduğunu sanmıyordu.</p>

    <p>Onun suçlamalarına karşılık vermedi. Bu şeklin önünde yalan söylenmez, hatta bahaneler öne sürülmezdi.</p>

    <p>Aniden üzerindeki kalkan yok oldu. Semirhage’in nefesi kesildi. <em>Saidar</em> geri dönmüştü! Tatlı güç. Ama ona uzanırken duraksadı. Yönlendirirse dışarıdaki göstermelik Aes Sedailer hissederdi.</p>

    <p>Uzun tırnaklı, soğuk bir el çenesine dokundu. Derisi ölü kösele hissi veriyordu. Semirhage’in yüzünü yukarı, kendi gözsüz bakışlarına doğru çevirdi. “Sana son bir şans verildi,” diye fısıldadı solucansı dudaklar. “Sakın. Başarısız. Olma.”</p>

    <p>Işık soldu. Çenesindeki el çekildi. Semirhage dehşetiyle savaşarak, dizleri üzerinde kaldı. Son bir şans. Yüce Efendi başarısızlığı her zaman... yaratıcı şekillerde ödüllendirirdi. Semirhage’e daha önce benzer ödüller verilmişti ve onları tekrar almayı arzulamıyordu. Onların yanında, bu Aes Sedailerin hayal edebildiği her tür işkence ya da ceza çocuksu kalırdı.</p>

    <p>Kendini ayağa kalkmaya zorladı. El yordamı ile odada dolaştı. Kapıya ulaştı ve nefesini tutarak açmayı denedi.</p>

    <p>Kapı açıldı. Semirhage menteşelerinin gıcırdamasına izin vermeden dışarı süzüldü. Dışarıda üç ceset sandalyelerinden düşmüş, yerde yatıyordu. Semirhage’in kalkanını koruyan kadınlar. Orada, önlerinde diz çökmüş biri daha vardı. Aes Sedailerden biri. Yeşillere bürünmüş, kahverengi saçlarını kuyruk yapmış bir kadın. Kadın başını eğmişti.</p>

    <p>“Hizmet etmek için yaşıyorum Büyük Hanımefendi,” diye fısıldadı kadın. “Zihnimde kaldırmanız istenen İçtepi olduğunu söylemem emredildi.”</p>

    <p>Semirhage tek kaşını kaldırdı; buradaki Aes Sedailer arasında Karalar olduğunu bilmiyordu. İçtepi kaldırmak insanı çok... pis etkileyebilirdi. İçtepi zayıf ya da incelikli olsa bile, onu kaldırdığınız zaman beyin ciddi zarar görebilirdi. İçtepi güçlüyse... eh, izlemesi epey ilginç olurdu.</p>

    <p>“Bir de,” dedi kadın beze sarılı bir şey uzatarak, “size bunu vermem gerekiyor.” Bezi açtı ve donuk renkli metalik bir tasma ve iki bilezik ortaya çıktı. Hâkimiyet Şeridi. Kırılış sırasında yapılan araç, Semirhage’in bol bol kullandığı <em>a’dam</em>’la çarpıcı benzerlikler taşıyordu.</p>

    <p>Bu <em>ter’angreal</em>’le, erkek bir yönlendiren kontrol altına alınabilirdi. Sonunda bir gülümseme Semirhage’in korkusunu aştı.</p>

    <p class="paragraf">Rand Afet’i tek bir sefer ziyaret etmişti, ama bölge Afet’in eline geçmeden önce buraya sık sık geldiğini belli belirsiz hatırlıyordu. Lews Therin’in anılarından. Kendisinin değil.</p>

    <p>Saldaea çalılıklarının arasında at sürerlerken deli adam tıslamaya, öfkeyle mırıldanmaya başlamıştı. Kuzeye yaklaştıkça Tai’daishar bile huzursuz olmuştu.</p>

    <p>Saldaea kara toprak ve çalılıklardan oluşan kahverengi bir manzaraydı. Aiel Kıraçları kadar çorak değildi, ama yumuşak, yeşil bir diyar olduğu da söylenemezdi. Evler olağandı, ama neredeyse kale gibi görünüyorlardı ve küçük çocuklar eğitimli savaşçılar gibi taşıyorlardı kendilerini. Lan bir seferinde ona, Sınırboyları’nda bir oğlanın kılıç taşımaya hak kazandığı zaman erkek olduğunu söylemişti.</p>

    <p>“Burada yaptığımız şeyin işgal sayılabileceği hiç aklına geldi mi?” dedi Rand’ın solunda at süren Ituralde.</p>

    <p>Rand, sağında, çalıların arasında at süren Bashere’e doğru başını salladı. “Yanımda onların kendi kanından birlikler getiriyorum,” dedi. “Saldaealılar benim müttefikim.”</p>

    <p>Bashere kahkaha attı. “Kraliçe’nin bu şekilde göreceğinden kuşkuluyum dostum! Ona emrini sormayalı aylar oldu. Hah, şimdiye dek kellemi istediğini öğrensem şaşırmazdım.”</p>

    <p>Rand gözlerini önüne çevirdi. “Ben Yenidendoğan Ejder’im. Karanlık Varlık’ın güçlerine karşı yürümek işgal sayılmaz.” Önlerinde, Kıyamet Dağları’nın başlangıcı olan tepeler yükseliyordu. Yamaçları isle kaplıymış gibi, karanlık bir görünüşleri vardı.</p>

    <p>Bir başka kral kapıyol kullanarak sınırlarının içine elli bin asker bıraksa kendisi ne yapardı? Bu gerçekten savaş ilanıydı, ama Sınırboyları güçleri uzakta, Işık bilir ne yapıyordu ve Rand bu toprakları savunmasız bırakmayacaktı. Güneyde, atla bir saat uzakta, Ituralde’nin Domanlıları, kaynağı Dünyanın Sonu yaylalarında olan bir ırmağın kıyısında korunaklı bir kamp kurmuşlardı. Rand kamplarını ve saflarını denetlemişti. Bunun ardından Bashere, Rand’ın yukarı gidip Afet’i denetlemesini önermişti. Keşfe çıkanlar Afet’in ne kadar hızlı ilerlediğine şaşırdıklarını bildirmişlerdi ve Bashere, Ituralde ve Rand’ın kendi gözleriyle görmelerinin önemli olduğunu düşünmüştü. Rand aynı fikirdeydi. Bazen haritalar gözlerin görebildiği gerçeği aktaramıyordu.</p>

    <p>Güneş ufukta, uykuyu özleyen bir göz gibi alçalıyordu. Tai’daishar yeri dövdü ve başını salladı. Rand elini kaldırarak grubu durdurdu –iki general, elli asker, bir o kadar Mızrağın Kızı ve kapıyol örmek üzere arkadan gelen Narishma vardı.</p>

    <p>Kuzeyde, hafif eğimli bir yamaçta, geniş yapraklı otlardan bir demet ve güdük bir çalı rüzgârda sallanıyordu. Afet’in başladığı belli bir sınır yoktu. Orada bir otun üzerindeki leke, burada bir sapın hastalıklı rengi. Bireysel olarak her leke masumdu, ama çok fazla leke vardı, çok çok fazla. Yamacın tepesinde, lekesiz tek bitki yoktu. Hastalık Rand izlerken yayılıyordu sanki.</p>

    <p>Afet’te kaypak bir ölüm hissi vardı. Bitkiler, ölümün sınırına kadar aç bırakılmış tutsaklar gibi, hayata zar zor tutunabiliyorlardı. Rand İki Nehir’de böyle bir şey görse, tüm ekini yakardı ve bu daha önce yapılmadığı için şaşırırdı.</p>

    <p>Yanındaki Bashere uzun, siyah bıyıklarını sıvazladı. “Bunun birkaç fersah uzakta başladığını hatırlıyorum,” dedi. “Üzerinden o kadar zaman geçmedi.”</p>

    <p>“Şimdiden sınır boyunca devriye gezen adamlarım var,” dedi Ituralde. Hastalıklı manzaraya baktı. “Tüm raporlar aynı. Orası sessiz.”</p>

    <p>“Bu, yolunda gitmeyen bir şeyler olduğu konusunda yeterli uyarı olmalı,” dedi Bashere. “Her zaman devriye gezenler ve savaşacak Trolloc baskınları vardır. Bu yoksa, o zaman onları korkutup kaçıracak, daha kötü bir şey var demektir. Solucanlar ya da kanböcekleri.”</p>

    <p>Ituralde tek kolunu eyerine yasladı ve başını iki yana sallayarak Afet’e bakmaya devam etti. “Bu tür şeylerle savaşma konusunda deneyimim yok. Yalnızca insanların nasıl düşündüğünü biliyorum, ama Trolloc baskın grupları erzak hatları oluşturmaz. Solucanların neler yapabildiğini ise yalnızca <em>hikâyelerde</em> duydum.”</p>

    <p>“Bashere’in subaylarından bazılarını sana danışman olarak bırakırım,” dedi Rand.</p>

    <p>“Bu işe yarar,” dedi Ituralde, “ama onu burada bırakmanın daha iyi mi olacağını merak ediyorum. Askerleri bu bölgede devriye gezebilir. Arad Doman’da da benim birliklerimi kullanabilirsin. Alınma Lordum, ama bizi birbirimizin krallıklarında çalıştırmanın tuhaf olduğunu düşünmüyor musun?”</p>

    <p>“Hayır,” dedi Rand. Tuhaf değildi, acı bir biçimde mantıklıydı. Bashere’e güveniyordu, Saldaealılar Rand’a iyi hizmet etmişti, ama onları kendi ülkelerinde bırakmak tehlikeliydi. Bashere Kraliçe’nin kuzeniydi. Ya kendi adamları ne olacaktı? Kendi halkları neden Edjeryeminli olduklarını sorduğunda nasıl tepki vereceklerdi? Ne kadar garip olursa olsun, Rand Saldaea topraklarında yabancı bir ordu bırakınca çok daha az şamata çıkacağını biliyordu.</p>

    <p>Ituralde konusunda yürüttüğü mantık aynı ölçüde zalimdi. Adam ona yemin etmişti, ama insanların sadakati değişebilirdi. Burada, Afet’in yakınında, Ituralde ve birlikleri Rand’ın aleyhine dönmek için pek az fırsat bulabileceklerdi. Düşman bölgedeydiler ve Arad Doman’a hızla dönmek için Rand’ın Asha’manlarından başka çareleri yoktu. Buna karşın kendi ülkesinde bırakılırsa, Ituralde birlikler toplayabilir, belki koruma için Yenidendoğan Ejder’e ihtiyaç duymadığına karar verebilirdi.</p>

    <p>Orduları düşman topraklarda tutmak çok daha güvenliydi. Rand bu şekilde düşünmekten nefret ediyordu, ama eskiden olduğu adamla şimdi olduğu adam arasındaki ana farklardan biri buydu. O adamlardan yalnızca biri, ne kadar nefret ederse etsin yapılması gerekeni yapardı.</p>

    <p>“Narishma,” diye seslendi Rand. “Kapıyol.”</p>

    <p>Narishma’nın Tek Güç’ü kavradığını ve örmeye başladığını bilmek için dönüp bakması gerekmiyordu. Duygu Rand’ın içini gıcıkladı, baştan çıkarmaya çalıştı, ama Rand onunla savaştı. Midesini boşaltmadan Güç kavramak onun için gittikçe zorlaşıyordu ve Ituralde’nin önünde kusmak istemiyordu.</p>

    <p>“Hafta sonunda yüz Asha’man alacaksın,” dedi Rand Ituralde’ye hitaben. “Onları iyi kullanacağını tahmin ediyorum.”</p>

    <p>“Evet, tam olarak bunu yapabileceğimi düşünüyorum.”</p>

    <p>“Bir şey olursa, her gün rapor bekliyorum,” diye yanıt verdi Rand. “Habercileri kapıyol aracılığıyla gönder. Dört gün içinde kampı toplayıp Bandar Eban’a geçeceğim.”</p>

    <p>Bashere homurdandı; Rand ilk defa bu hareketten bahsediyordu. Rand atını arkalarındaki geniş, açık kapıyola çevirdi. Kızların bazıları, her zaman yaptıkları gibi, önden geçmişlerdi bile. Narishma, çanlar bağlanmış iki siyah örgüsüyle, kapının yanında dikiliyordu. O da Asha’man olmadan önce Sınırboyluydu. Çok fazla puslu sadakat vardı. Narishma için hangisi önce geliyordu? Memleketi mi? Rand mı? Muhafızı olduğu Aes Sedai mi? Rand adamın sadık olduğundan epey emindi; Dumai Kuyuları’nda onu kurtarmaya gelenlerin arasında o da vardı. Ama en tehlikeli düşmanlar, güvenebileceğinizi varsaydıklarınızdı.</p>

    <p><em>Hiçbirine güvenemezsin!</em> dedi Lews Therin. <em>Bize bu kadar yaklaşmalarına asla izin vermemeliydik. Aleyhimize dönecekler!</em></p>

    <p>Deli adam yönlendirebilen erkeklerin yanında her zaman huzursuz oluyordu. Rand Lews Therin’in sayıklamalarını duymazdan gelerek Tai’daishar’ı dürtükledi, ama sesi duymak onu o geceye geri götürmüştü: düşünde Moridin’i gördüğü geceye. O gece zihninde Lews Therin yoktu. Düşlerinin artık güvenli olmadığını bilmek Rand’ın midesini düğüm düğüm ediyordu. Sığınak olarak onlara güvenmişti. Kâbuslar onu ele geçirebiliyordu, doğru, ama onlar kendi kâbuslarıydı.</p>

    <p>Moridin neden Shadar Logoth’ta, Sammael’le savaşırken ona yardım etmeye gelmişti? Nasıl bir çarpık ağ örüyordu? Rand’ın <em>kendi</em> düşünü işgal ettiğini iddia etmişti, ama bu yalnızca bir başka yalan olabilir miydi?</p>

    <p><em>Onları yok etmem gerek,</em> diye düşündü Rand. <em>Tüm Terkedilmişleri ve bu sefer bu işi kökünden halletmeliyim. Haşin olmalıyım.</em></p>

    <p>Yalnız, Min onun haşin olmasını istemiyordu. Rand, özellikle onu korkutmak istemiyordu. Min oyun oynamazdı; ona aptal diyebilirdi, ama yalan söylemezdi ve bu, Rand’ın da, <em>onun</em> olmasını dilediği adam olmak istemesine sebep oluyordu. Ama buna cüret edebilir miydi? Gülebilen bir adam, aynı zamanda Shayol Ghul’de yapılması gereken şeyle yüzleşebilecek adam olabilir miydi?</p>

    <p><em>Yaşamak için ölmen gerek,</em> idi üç sorusundan birinin yanıtı. Başarılı olursa, hatırası –mirası– o öldükten sonra yaşayacaktı. Çok rahatlatıcı bir düşünce değildi. Ölmek istemiyordu. Kim isterdi ki? Aieller ölümü aramadıklarını iddia ediyorlardı, ama geldiğinde ona kucak açıyorlardı.</p>

    <p>Kapıyoldan geçerek, ezilmiş kahverengi toprağı kuşatan çam halkası ve uzun çadır sıraları ile, Arad Doman’daki mâlikaneye Yolculuk etti. Kendi ölümüyle yüzleşmek, kendi kanı kayalara dökülürken Karanlık Varlık’la savaşmak için haşin bir adam olmak gerekirdi. Kim bunun karşısında gülebilirdi ki?</p>

    <p>Başını iki yana salladı. Lews Therin’in onun kafasının içinde olması da faydalı olmuyordu.</p>

    <p><em>O haklı,</em> dedi Lews Therin aniden.</p>

    <p><em>O?</em> diye sordu Rand.</p>

    <p><em>Güzel kadın. Kısa saçlı olan. Mühürleri kırmamız gerekliğini söylüyor. O haklı.</em></p>

    <p>Rand donakaldı. Tai’daishar’ın dizginlerini çekti ve atı almaya gelmiş olan seyisi görmezden geldi. Lews Therin’in onayladığını duymak...</p>

    <p><em>Ondan sonra ne yapacağız?</em> diye sordu Rand.</p>

    <p><em>Öleceğiz. Öleceğimize söz vermiştin!</em></p>

    <p><em>Yalnızca Karanlık Varlık’ı alt edersek,</em> dedi Rand. <em>O kazanırsa bizim için hiçbir şey olmadığını biliyorsun. Ölüm bile yok.</em></p>

    <p><em>Evet... hiçbir şey,</em> dedi Lews Therin. <em>Bu güzel olurdu. Acı yok, pişmanlık yok. Hiçbir şey.</em></p>

    <p>Rand bir ürperti hissetti. Eğer Lews Therin bu şekilde düşünmeye başlarsa... <em>Hayır,</em> dedi Rand, <em>hiçbir şey olmaz. Ruhumuz ona ait olur. Acı kötü, çok daha kötü olur.</em></p>

    <p>Lews Therin ağlamaya başladı.</p>

    <p><em>Lews Therin!</em> diye terslendi Rand zihninin içinde. <em>Ne yapacağız? Son seferinde Delik’i nasıl mühürledin?</em></p>

    <p><em>İşe yaramadı,</em> diye fısıldadı Lews Therin. Saidin <em>kullandık, ama Karanlık Varlık’a dokundurduk. Tek yol buydu! Bir şeyin ona dokunması gerek, aralığı kapayacak bir şeyin, ama onu lekelemeyi başardı. Mühür zayıf!</em></p>

    <p><em>Evet, ama neyi farklı yapacağız?</em> diye düşündü Rand.</p>

    <p>Sessizlik. Rand bir süre oturdu, sonra Tai’daishar’ın sırtından aşağı kaydı ve endişeli seyisin onu alıp götürmesine izin verdi. Kızların kalanı geniş kapıyoldan geçiyordu. Bashere ile Narishma arkadan geldi. Rand onları beklemedi, ama Davram Bashere’in karısı Deira Bashere’in Yolculuk alanının dışında durduğunu fark etti. Uzun boylu, heykelsi kadının siyah saçlarının şakaklarına kır düşmüştü. Rand’ı dikkatle inceledi. Bashere Rand’a hizmet ederken ölürse bu kadın ne yapardı? Onu izlemeye devam mı ederdi, yoksa birlikleri Saldaea’ya geri mi götürürdü? Kadın kocası kadar sağlam iradeliydi. Belki daha fazla.</p>

    <p>Rand kadının yanından geçerken başını sallayıp gülümsedi ve akşam kampının içinden geçip malikâneye yöneldi. Demek Lews Therin Karanlık Varlık’ın zindanını mühürlemeyi bilmiyordu. O zaman sesinin ne faydası vardı? Kavrulası, o Rand’ın pek az umudundan biriydi!</p>

    <p>Buradaki çoğu kişinin kafası, onun uzun adımlarla yürüdüğünü gördüklerinde uzaklaşacak kadar çalışıyordu. Rand bu tür ruh hallerine kapılmadığı, basit bir çoban olduğu zamanları hatırlayabiliyordu. Yenidendoğan Ejder olan Rand bambaşka bir adamdı. Görev ve sorumluluk sahibi bir adamdı. Öyle olmak zorundaydı.</p>

    <p>Görev. Görev bir dağ gibiydi. Eh, Rand bir düzine ayrı dağın arasında sıkışmış ve hepsi birden onu yok etmek için hareket ediyormuş gibi hissediyordu. Bu güçlerin arasında, duyguları basınç altında kaynıyor gibiydi. Arada bir patlamaları doğal değil miydi?</p>

    <p>Malikâneye yaklaşırken başını iki yana salladı. Doğuda Puslu Dağlar vardı. Güneş batmak üzereydi ve dağlar kırmızı bir ışıkla boyanmıştı. Ötelerinde, güneyde, tuhaf bir biçimde yakın, Emond Meydanı ve İki Nehir uzanıyordu. Bir daha asla görmeyeceği evi, çünkü orayı ziyaret ederse, düşmanları orayı sevdiğini anlardı. Rand onu duygusuz bir adam olarak görmeleri için çok çaba harcamıştı. Zaman zaman bu aldatmacanın gerçek olduğundan korkuyordu.</p>

    <p>Dağlar. Görev gibi dağlar. Bu durumda, yalnızlık görevdi, çünkü güneyde bir yerde, o fazla yakın dağlarda, babası vardı. Tam. Rand onu uzun zamandır görmemişti. Tam onun babasıydı gerçekten. Rand buna karar vermişti. Doğal babasını, Janduin adlı Aiel klan şefini hiç tanımamıştı. Şerefli bir adam olduğu açık olsa da, Rand’ın ona baba deme gibi bir arzusu yoktu.</p>

    <p>Zaman zaman Rand Tam’in sesini, bilgeliğini özlüyordu. Bunlar, Rand’ın en haşin olması gerektiğini bildiği zamanlardı, çünkü bir anlık zayıflık –yardım için babasına koştuğu an–, uğruna çalıştığı hemen her şeyi yok ederdi. Ve büyük olasılıkla Tam’in hayatının da sonu olurdu.</p>

    <p>Rand Puslu Dağlar’a sırtını döndü ve giriş oluşturan kalın kanvası ittirip, öndeki yanık delikten malikâneye girdi. Yalnızdı. Yalnız olması <em>gerekiyordu.</em> Herhangi birine güvenmek, Shayol Ghul’e ulaştığında zayıf olma riski demekti. Son Savaş’ta kendinden başka kimseye güvenemeyecekti.</p>

    <p>Görev. Tek bir insan kaç dağ taşıyabilirdi?</p>

    <p>Malikânenin içi hâlâ duman kokuyordu. Lord Tellaen tereddütle –ama ısrarla– yangından yakınmıştı ve Rand, şer kabarcığı onun hatası olmasa da, sonunda adamın tazmin edilmesini emretmişti. Yoksa onun hatası mıydı? <em>Ta’veren</em> olmanın, insanların normalde söylemeyecekleri şeyleri söylemesine sebep olmaktan, kararsızların ittifaka katılmasını sağlamaya kadar, tuhaf etkileri vardı. Rand bir sorun odağıydı ve şer kabarcıkları da buna dahildi. Odak olmayı kendisi seçmemişti, ama malikânede kalmayı kendisi seçmişti.</p>

    <p>Her durumda, Tellaen’e tazminat ödenmişti. Rand’ın ordularını fonlamak için harcadığı paranın yanında çok önemsizdi ve o bile, Arad Doman’a ve başka sorunlu bölgelere yiyecek getirmek için harcadığı paraların yanında küçük kalıyordu. Naipleri böyle giderse yakında Illian, Tear ve Cairhien’deki mülklerini iflas ettireceğinden korkuyordu. Rand onlara umurunda olmadığını söylememişti.</p>

    <p>Dünyayı Son Savaş’a kadar götürecekti.</p>

    <p><em>Peki, bundan başka mirasın olmayacak mı?</em> diye fısıldadı bir ses kafasının arkasından. Lews Therin değil, kendi düşüncesi, küçük bir ses, onu Cairhien ve Andor’da okullar kurmaya teşvik eden kısmı. <em>Öldükten sonra yaşamak mı istiyorsun? Seni takip eden herkesi savaşa, kıtlığa ve kargaşaya mı götüreceksin? Yıkımla mı hatırlanacaksın?</em></p>

    <p>Rand başını iki yana salladı. Her şeyi düzeltemezdi? O yalnızca tek bir kişiydi. Son Savaş’ın ötesine bakmak aptalcaydı. O zamanki dünya hakkında endişelenemezdi, <em>yapamazdı.</em> Bunu yapmak için gözünü hedefinden ayırması gerekirdi.</p>

    <p><em>Peki, hedef nedir?</em> der gibiydi ses. <em>Hayatta kalmak mı, yoksa gelişmek mi? Bir başka Kırılış’ın temelini mi kuracaksın, yoksa bir başka Efsaneler Çağı’nın mı?</em></p>

    <p>Rand’ın verecek yanıtı yoktu. Lews Therin hafifçe uyanarak, anlamsızca bir şeyler geveledi. Rand merdiveni tırmanarak malikânenin ikinci katına çıktı. Işık, çok yorgundu.</p>

    <p>Deli adam ne demişti? Karanlık Varlık’ın zindanındaki Delik’i mühürlerken <em>saidin</em> kullanmıştı. Bunun sebebi, o zamanda pek çok Aes Sedai’nin onun aleyhine dönmüş ve yanında yalnızca Yüz Yoldaş’ın kalmış olmasıydı –zamanının en güçlü erkek Aes Sedaileri. Kadın yoktu. Kadın Aes Sedailer onun planını fazla riskli bulmuştu.</p>

    <p>Tekinsiz bir biçimde, Rand o olayları neredeyse hatırlayabilecekmiş gibi hissediyordu –olanları değil, öfkeyi, çaresizliği, kararı. Bu durumda, hata gücün eril yarısına ek olarak dişil yarısını da kullanmamış olması mıydı? Karanlık Varlık’ın karşı saldırıda bulunmasına ve <em>saidin</em>’i lekelemesine izin veren, Lews Therin’i ve Yüz Yoldaş’tan kalanların delirmesine sebep olan bu muydu?</p>

    <p>O kadar basit olabilir miydi? Kaç Aes Sedai’ye ihtiyacı vardı? Aes Sedai’ye ihtiyacı var mıydı? Pek çok Bilge yönlendirebiliyordu. Kuşkusuz bundan daha fazlası olmalıydı.</p>

    <p>Çocukların oynadığı bir oyun vardı: Yılanlar ve Tilkiler. Kazanmanın tek yolunun kuralları ihlal etmek olduğu söylenirdi. O zaman, ya diğer planı? Karanlık Varlık’ı öldürerek kuralları ihlal edebilir miydi? Bu onun, Yenidendoğan Ejder’in bile, düşünmeye cüret edebileceği bir şey miydi?</p>

    <p>Koridorun gıcırdayan tahtalarını aştı ve odasının kapısını açtı. Min işlemeli yeşil pantolonu ve keten gömleği içinde kütük yatağın üzerinde yastıklara yaslanmış, lamba ışığı altında bir başka kitabı karıştırmaktaydı. Yaşlıca bir hizmetçi kadın ortalıkta dolaşıyor, Min’in akşam yemeğinin tabaklarını topluyordu. Rand ceketini fırlatıp attı, kendi kendine iç geçirdi ve elini gerdi.</p>

    <p>O yatağın kenarına otururken Min kitabını bıraktı. <em>Kırılış Öncesi Eserlerin Kapsamlı İncelemesi</em> başlıklı bir ciltti. Min doğrulup oturdu ve bir eliyle Rand’ın ensesini ovaladı. Hizmetkâr kadın çanakları şıngırdatarak topladı, eğilerek özür diledi ve hızla taşıma sepetine yerleştirdi.</p>

    <p>“Yine kendini fazla zorluyorsun koyun çobanı,” dedi Min.</p>

    <p>“Mecburum.”</p>

    <p>Min Rand’ın ensesini sertçe çimdikledi ve Rand homurdanarak irkildi. “Hayır, değilsin,” dedi Min Rand’ın kulağının dibinde. “Beni hiç dinlemedin mi? Son Savaş’a varamadan kendini tüketirsen ne faydan olur? Işık, Rand, aylardır güldüğünü duymuyorum!”</p>

    <p>“Bu gerçekten de gülmenin zamanı mı?” diye sordu Rand. “Çocuklar aç kalır, adamlar birbirlerini katlederken mutlu olmamı mı istiyorsun? Trollocların hâlâ Yollar’ı kullandığını duyduğumda <em>kahkaha</em> mı atmalıyım? Terkedilmişlerin çoğu hâlâ orada bir yerde, beni öldürmenin en iyi yolunu planlarken ben mutlu mu olmalıyım?”</p>

    <p>“Eh, hayır,” dedi Min. “Elbette hayır. Ama dünyanın sorunlarının bizi yok etmesine izin veremeyiz. Cadsuane diyor ki...”</p>

    <p>“Dur,” diye terslendi Rand dönüp onunla yüzleşerek.</p>

    <p>Kısa siyah saçları çenesinin altına kıvrılmış olan Min yatakta dizleri üzerinde doğruldu. Rand’ın ses tonu onu şok etmiş gibiydi.</p>

    <p>“Cadsuane’in bununla ne ilgisi var?” diye sordu Rand.</p>

    <p>Min kaşlarını çattı. “Yok.”</p>

    <p>“Sana ne söyleyeceğini söylüyordu,” dedi Rand. “Beni etkilemek için seni kullanıyordu!”</p>

    <p>“Ahmak olma,” dedi Min.</p>

    <p>“Benim hakkımda ne dedi?”</p>

    <p>Min omuzlarını silkti. “Ne kadar katı olduğun hakkında endişeleniyor Rand, nedir bu?”</p>

    <p>“Beni etkilemeye, beni yönlendirmeye çalışıyor,” dedi Rand. “Seni kullanıyor. Ona neler anlattın Min?”</p>

    <p>Min onu yine sertçe çimdikledi. “Bu ses tonundan hoşlanmadım sersem. Cadsuane’in senin danışmanın olduğunu sanıyordum. Onun yanında ne söylediğime neden dikkat edeyim?”</p>

    <p>Hizmetçi çanakları şıngırdatmaya devam ediyordu. Neden kadın gitmiyordu ki? Bu, Rand’ın yabancılarının önünde yapmak istediği türden bir tartışma değildi.</p>

    <p>Min Cadsuane <em>için</em> çalışıyor olamazdı, değil mi? Rand Cadsuane’e hiçbir şekilde güvenemezdi. Eğer Min’i etkilemişse...</p>

    <p>Rand yüreğinin burkulduğunu hissetti. <em>Min’den</em> şüphelenmiyordu, değil mi? Min her zaman dürüstlüğüne güvenebileceği biri olmuştu, onunla oyun oynamayan biri. Onu kaybederse ne yapardı? <em>Yak beni!</em> diye düşündü. <em>O haklı. Fazla haşin oldum. Beni sevdiğini</em> bildiklerimden <em>kuşkulanmaya başlarsam halim ne olacak? Deli Lews Therin’den bir farkım kalmayacak.</em></p>

    <p>“Min,” dedi sesini yumuşatarak. “Belki de haklısın. Belki fazla ileri gittim.”</p>

    <p>Min rahatlayarak dönüp ona baktı. Sonra geriledi ve gözleri şokla irileşti.</p>

    <p>Soğuk bir şey Rand’ın boynuna geçti.</p>

    <p>Rand hemen dönerek elini boynuna kaldırdı. Hizmetkâr kadın arkasında duruyordu, ama kadın parıldıyordu. Hizmetçi kayboldu ve yerine esmer tenli, siyah gözlü, keskin yüzünde muzaffer bir ifade olan bir kadın geldi. Semirhage.</p>

    <p>Rand metale dokundu. Aşırı soğuk, buz gibi metal derisine yaslanmıştı. Rand öfke içinde kılıcını siyah, ejder resimli kınından çıkarmaya çalıştı, ama bunu yapamadığını fark etti. Bacakları, inanılmaz bir ağırlıkla karşılaşmış gibi gerildi. Tasmayı tırmaladı –parmaklarını hâlâ hareket ettirebiliyordu– ama metal tek parça gibiydi.</p>

    <p>Rand o anda dehşet hissetti. Semirhage ile göz göze geldi ve kadın geniş geniş gülümsedi. “Hâkimiyet Şeridi’ni boynuna geçirmek için çok uzun zamandır bekliyordum Lews Therin. Koşulların nasıl oluştuğu ne tuhaf, değil...”</p>

    <p>Havada bir şey çaktı ve Semirhage bağıracak zamanı ancak buldu, sonra bir şey hançeri son anda saptırdı –bunun bir Hava örgüsü olduğunu varsaydı Rand, ama <em>saidar</em>’dan yapılan örgüleri göremiyordu. Yine de, Min’in hançeri Semirhage’in yanağında bir yarık bırakarak geçip gitti ve kapının ahşabına saplandı.</p>

    <p>“Nöbetçiler!” diye bağırdı Min. “Kızlar, silahlarınıza! <em>Car’a’carn</em> tehlikede!”</p>

    <p>Semirhage küfretti ve elini salladı. Min sustu. Rand endişe içinde kıvrandı, <em>saidin</em>’i kavramaya çalıştı, ama başaramadı. Bir şey onu engelliyordu. Min Hava örgüleriyle yataktan fırlatıldı ve ağzı kapatıldı. Rand ona koşmaya çalıştı, ama yine yapamadığını gördü. Bacakları hareket etmeyi reddediyordu.</p>

    <p>O anda odasının kapısı açıldı. Bir başka kadın telaşla içeri girdi. Bir şeyi kontrol edermiş gibi kapıdan dışarı baktı, sonra onu arkasından kapattı. Rand umutlandı, ama sonra kadın Semirhage’e katıldı ve Rand’ın boynundaki <em>a’dam</em>’ı kontrol eden diğer bileziği aldı. Rand’a kırmızı, sersem gözlerle baktı –sanki kafasına sert bir darbe almış gibi. Ama onun diz çöktüğünü görünce gülümsedi. “Demek sonunda kaderine geldin Rand al’Thor. Yüce Efendi ile yüzleşeceksin. Ve kaybedeceksin.”</p>

    <p>Elza. Elza Kara’ydı, kavrulası! Onun hanımının yanında durarak <em>saidar</em>’a kucak açtığını hissedince Rand’ın tüyleri diken diken oldu. Kollarında bileziklerle karşısına geçtiler. Semirhage son derece güvenli görünüyordu.</p>

    <p>Rand Semirhage’e dönerek hırladı. Bu şekilde tuzağa düşürülmeyecekti!</p>

    <p>Terkedilmiş yanağındaki kanayan yaraya dokundu, sonra kendi kendine cıkladı. Üzerinde kasvetli, kahverengi bir elbise vardı. Tutsak olduğu yerden nasıl kaçmıştı? Ve o kahrolası tasmayı nereden bulmuştu? Rand onu saklaması için Cadsuane’e vermişti. Kadın onun güvende olacağına <em>yemin etmişti!</em></p>

    <p>“Nöbetçiler gelmeyecek Lews Therin,” dedi Semirhage dalgın dalgın, bilezikli elini kaldırarak; bilezik Rand’ın boynundaki tasmaya uyuyordu. “Bu odaya kulak misafiri olunmasın diye koruyucu örgüler koydum. Ben izin vermezsem hareket bile edemediğini göreceksin. Zaten denedin ve boşuna olduğunu anlamış olmalısın.”</p>

    <p>Rand çaresizce yine <em>saidin</em>’e uzandı, ama hiçbir şey bulamadı. Kafasının içinde, Lews Therin hırlamaya ve ağlamaya başladı ve Rand adama katılmak istediğini hissetti. Min! Ona ulaşmak zorundaydı. Yeterince güçlü olmak zorundaydı!</p>

    <p>Kendini Semirhage ile Elza’ya doğru yürümeye zorladı, ama başkasının bacaklarıyla hareket etmeye çalışıyordu sanki. Tıpkı Lews Therin gibi kendi kafasının içinde kapana kısılmıştı. Küfretmek için ağzını açtı, ama bir gaklama dışında hiçbir şey çıkmadı.</p>

    <p>“Evet,” dedi Semirhage, “izinsiz konuşamazsın da. Ve bir daha <em>saidin</em>’e uzanmamanı öneririm. Deneyimi nahoş buluyorum. Daha önce Hâkimiyet Şeridi’ni sınadığımda, o Seanchan <em>a’dam</em>’larından çok daha zarif bir araç olduğunu gördüm. Onların <em>a’dam</em>’ları önleyici olarak mide bulantısına güveniyor ve küçük bir miktar özgürlüğe izin veriyor. Hâkimiyet Şeridi çok daha fazla itaat gerektiriyor. Tam olarak benim istediğim gibi davranacaksın. Örneğin...”</p>

    <p>Rand, bacakları onun isteği dışında çalışarak, yatakta ayağa kalktı. Sonra, kendi eli kalktı ve tam tasmanın üzerinde, kendi boğazını sıkmaya başladı. Nefesi kesildi ve sendeledi. Çılgınca <em>saidin</em>’e uzandı.</p>

    <p>Acı buldu. Sanki yanan bir yağ fıçısına uzanmıştı, sonra alev alev sıvıyı kendi damarlarına çekmişti. Şok ve ıstırapla haykırarak tahta zemine yıkıldı. Acıyla kıvranıyordu, gözleri kararıyordu.</p>

    <p>“Görüyorsun.” Semirhage’in sesi uzaktan geliyordu. “Ah, bunun ne kadar tatmin edici olduğunu unutmuşum.”</p>

    <p>Bir milyon karınca etini kemiğine kadar oyuyormuş gibi bir acıydı. Rand kasları kasılarak kıvrandı.</p>

    <p><em>Yine kutudayız!</em> diye haykırdı Lews Therin.</p>

    <p>Aniden, kutuya girmişti gerçekten. Onu ezen kara duvarları görebiliyordu. Vücudu tekrarlanan dayaklardan acıyordu, zihni delirmemek için çabalıyordu. Lews Therin tek yoldaşıydı. Rand’ın deli adamla ilk iletişim kurduğu zamanlardan biriydi. Lews Therin o günden kısa süre önce ona yanıt vermeye başlamıştı.</p>

    <p>Rand Lews Therin’i kendisinin bir parçası olarak görmek istemiyordu. Deli olan parçası; sırf zaten işkence çekiyormuş gibi hissettiği için işkenceyle başa çıkabilen parçası. Daha fazla acı ve sıkıntı anlamsızdı. Zaten taşmış olan bir bardağı daha fazla dolduramazdınız.</p>

    <p>Haykırmayı bıraktı. Acı hâlâ oradaydı, gözlerini yaşartıyordu, ama çığlıklar gelmiyordu. Her şey dinginleşmişti.</p>

    <p>Semirhage, çenesinden kan damlayarak, çatık kaşlarla ona baktı. Rand’ın içinden bir başka acı dalgası geçti. O anda her kim idiyse.</p>

    <p>Başını kaldırıp kadına baktı. Sessizlik.</p>

    <p>“Sen ne yapıyorsun?” dedi kadın onu zorlayarak. “Konuş.”</p>

    <p>“Bana daha fazlası yapılamaz,” diye fısıldadı Rand.</p>

    <p>Bir acı dalgası daha. Acı onu şok etti ve içinde bir şey sızlandı, ama Rand dışarıdan görülebilecek bir tepki vermedi. Çığlıklarını içeride tuttuğu için değil, hiçbir şey hissedemediği için. Kutu, böğründeki kendi kanını yozlaştıran iki yara, dayaklar, küçük düşmek, üzüntüler ve kendi intiharı. Kendini öldürmesi. Bunu aniden, bütün açıklığıyla hatırladı. Bütün bunlardan sonra, Semirhage ona ne yapabilirdi ki?</p>

    <p>“Büyük Hanımefendi,” dedi Elza, bir şey yüzünden hâlâ hafifçe sersem bakışlarla Semirhage’e dönerek. “Belki de şimdi biz...”</p>

    <p>“Sessiz ol solucan,” dedi Semirhage ona tükürürcesine, çenesindeki kanı silerek. Kana baktı. “O hançerler iki kez kanımı tatmış oldu.” Başını iki yana salladı, sonra döndü ve Rand’a gülümsedi. “Sana başka hiçbir şey yapılamayacağını mı söylüyorsun? Kiminle konuştuğunu unutuyorsun Lews Therin. Acı benim uzmanlık alanım ve sen hâlâ bir çocuktan farksızsın. Senden on kat daha güçlü adamları yıktım. Ayağa kalk.”</p>

    <p>Rand ayağa kalktı. Acı gitmemişti. Semirhage’in bir tepki alana kadar onu kullanmaya devam edeceği açıktı.</p>

    <p>Rand onun sözsüz emrine uyarak döndü ve Min’in görünmez Hava halatlarının ucunda, yerin üzerinde asılı durduğunu gördü. Gözleri korkuyla çılgınlaşmıştı. Kolları arkasında bağlanmıştı ve ağzı Hava’dan örülmüş bir tıkaçla kapanmıştı.</p>

    <p>Semirhage güldü. “Yapabileceğim başka bir şey olmadığını mı söylüyorsun?”</p>

    <p>Rand <em>saidin</em>’i kavradı –kendi seçimiyle değil, Semirhage’inkiyle. Gücün kükremesi içini doldurdu ve yanında bir türlü açıklayamadığı garip mide bulantısını da getirdi. Elleri ve dizleri üzerine çöktü ve oda çevresinde sarsılıp dönerken midesini boşalttı.</p>

    <p>“Ne tuhaf,” dediğini duydu Semirhage’in. Kadının sesi uzaktan geliyor gibiydi. Rand başını iki yana salladı. Hâlâ Tek Güç tutuyordu –<em>saidin</em> tutarken hep olduğu gibi onunla güreşiyordu, enerjinin akışını kendi iradesine göre büküyordu. Bir rüzgâr fırtınasını zincire vurmak gibiydi ve bu, güçlü ve sağlıklı olduğu zaman bile zordu. Şimdi ise neredeyse imkânsızdı,</p>

    <p><em>Onu kullan,</em> diye fısıldadı Lews Therin. <em>Fırsatımız varken onu öldür!</em></p>

    <p><em>Bir kadını öldürmeyeceğim,</em> diye düşündü Rand inatla, zihninin arkasında bir anı parçasıyla. <em>Bu çizgiyi aşmayacağım...</em></p>

    <p>Lews Therin kükreyerek <em>saidin</em>’i Rand’dan kapmaya çalıştı, ama başarısız oldu. Aslında Rand, Semirhage’in izni olmadan adım atamadığı gibi, kendi isteğiyle yönlendiremiyordu.</p>

    <p>Onun emriyle doğruldu. Mide bulantısı çekildi ve odanın sarsıntısı kesildi. Sonra Ruh ve Ateş’ten karmaşık örgüler örmeye başladı.</p>

    <p>“Evet,” dedi Semirhage neredeyse kendi kendine. “Şimdi, hatırlayabilirsem... Bu işi erkeklerin yoluyla yapmak çok tuhaf.”</p>

    <p>Rand örgüleri yaptı, sonra onları Min’e doğru ittirdi. “Hayır!” diye haykırdı bunu yaparken. “Bu olmaz!”</p>

    <p>“Ah, demek anlıyorsun,” dedi Semirhage. “Seni yıkmak o kadar da zor değilmiş.”</p>

    <p>Örgüler Min’e dokundu ve Min acıyla kıvrandı. Rand gözleri yaşlarla dolarak yönlendirmeye devam etti, karmaşık örgüleri onun vücuduna göndermeye devam etti. Örgüler yalnızca acı getiriyordu, ama bunu başarıyla yapıyorlardı. Semirhage Min’in ağız tıkacını açmış olmalıydı, çünkü Min ağlayarak haykırmaya başladı.</p>

    <p>“Lütfen Rand!” diye yalvardı. “Lütfen!”</p>

    <p>Rand durmaya çalışarak öfkeyle kükredi, ama yapamadı. Bağ aracılığıyla Min’in kendi yarattığı acısını <em>hissedebiliyordu.</em></p>

    <p>“Kes şunu!” diye bağırdı.</p>

    <p>“Yalvar,” dedi Semirhage.</p>

    <p>“Lütfen,” dedi Rand ağlayarak. “Lütfen, yalvarırım.”</p>

    <p>Rand aniden durdu ve işkence örgüleri dağıldı. Min inleyerek, acının şokuyla sersemlemiş bakışlarla havada asılı kaldı. Rand dönüp, Semirhage’e ve yanındaki daha ufak tefek Elza’ya baktı. Kara, hazırlıklı olmadığı bir şeye karışmış gibi, dehşete kapılmış görünüyordu.</p>

    <p>“Şimdi,” dedi Terkedilmiş, “baştan beri, Yüce Efendi’ye hizmet etmenin planlanmış olduğunu görüyorsun. Bu odadan çıkacağız ve beni hapseden o sözde Aes Sedailerin işini göreceğiz. Shayol Ghul’e gideceğiz ve seni Yüce Efendi’ye sunacağız. O zaman bu iş sona erebilir.”</p>

    <p>Rand başını eğdi. Bir çıkış yolu olmak zorundaydı! Semirhage’in onu kullanarak kendi adamlarını paramparça ettiğini hayal etti. Onların, kendisine zarar vermekten korkarak, saldırmaya korktuklarını hayal etti. Kendi sebep olacağı kan, ölüm ve yıkımı gördü. Ve bu onu ürpertti, içinin buz kesmesine sebep oldu.</p>

    <p><em>Kazandılar.</em></p>

    <p>Semirhage kapıya baktı, sonra Rand’a döndü ve gülümsedi. “Ama korkarım ilk önce onun işini görmemiz gerek. İşimize bakalım madem.”</p>

    <p>Rand döndü ve Min’e doğru yürümeye başladı. “Hayır!” dedi. “Söz verdin, yalvarırsam...”</p>

    <p>“Ben hiçbir şeye söz vermedim,” dedi Semirhage gülerek. “Çok şeker bir biçimde yalvardın Lews Therin, ama ben senin yakarılarını göz ardı etmeye kadar verdim. Ama <em>saidin</em>’i salabilirsin. Bunun daha kişisel olması gerekiyor.”</p>

    <p><em>Saidin</em> söndü ve Rand gücün çekildiğini üzüntüyle hissetti. Çevresindeki dünya donuklaştı sanki. Min’e yaklaştı. Min yalvaran gözlerle ona baktı. Sonra Rand elini onun boğazına götürdü, kavradı ve sıkmaya başladı.</p>

    <p>“Hayır...” diye fısıldadı Rand dehşet içinde, kendi eli onun isteği dışında Min’in solumasını engellerken. Min sendeledi ve Rand onun çabalamasını rahatça göz ardı ederek onu yere çökmeye zorladı. Onun tepesine dikildi, elini boğazına bastırdı, kavradı ve onu boğmaya başladı. Min yuvalarından uğramaya başlamış gözlerle ona baktı.</p>

    <p><em>Bu oluyor olamaz.</em></p>

    <p>Semirhage kahkaha attı.</p>

    <p><em>Ilyena!</em> diye feryat etti Lews Therin. <em>Ah, Işık! Onu öldürdüm!</em></p>

    <p>Rand daha sert sıktı, bastırmak için eğildi, parmakları Min’in derisini sıktı ve boğazına doğru gömüldü. Kendi yüreğini kavramıştı sanki ve çevresindeki dünya, Min dışında, her şey karardı. Parmaklarının altında onun nabzını hissedebiliyordu.</p>

    <p>Onu öldürürken bile o güzelim kara gözler onu izliyor, onu seviyordu.</p>

    <p><em>Bu oluyor olamaz!</em></p>

    <p><em>Onu öldürdüm!</em></p>

    <p><em>Ben deliyim!</em></p>

    <p><em>Ilyena!</em></p>

    <p>Bir çıkış yolu olmak zorundaydı! Olmak zorundaydı! Rand gözlerini yummak istiyordu, ama yapamıyordu. O buna izin vermezdi –Semirhage değil, Min. Min gözlerini onunkine dikmişti; yanakları gözyaşlarıyla ıslanmıştı; siyah, kıvırcık saçları dağılmıştı. Öylesine güzeldi ki.</p>

    <p>Rand <em>saidin</em>’i kavramak için çabaladı, ama yapamıyordu. Bütün iradesini kullanarak parmaklarını gevşetmeye çalıştı, ama onlar sıkmaya devam ettiler. Rand dehşeti hissetti, Min’in acısını <em>hissetti.</em> Min’in yüzü morardı, gözleri kırpıştı.</p>

    <p>Rand feryat etti. <em>BU OLUYOR OLAMAZ! BUNU BİR DAHA YAPMAYACAĞIM!</em></p>

    <p>İçinde bir şey koptu. Soğudu, sonra o soğukluk kayboldu ve hiçbir şey hissedemedi. Ne tek bir duygu. Ne de öfke.</p>

    <p>O anda tuhaf bir gücün farkına vardı. Görüş alanının hemen dışında çalkalanıp kaynayan bir su rezervuarı gibiydi. Zihniyle ona uzandı.</p>

    <p>Rand’ın yüzünün önünde bulutlu bir yüz çaktı, hatlarını tam olarak seçemediği bir yüz. Yüz bir anda kayboldu.</p>

    <p>Ve Rand kendini yabancı bir güçle dolu buldu. <em>Saidin</em> değil, <em>saidar</em> değil, ama başka bir şey. Daha önce hiç hissetmediği bir şey.</p>

    <p><em>Ah, Işık,</em> diye haykırdı Lews Therin aniden. <em>Bu imkânsız! Onu kullanamayız! Bırak onu! Elimizde tuttuğumuz şey ölüm, ölüm ve ihanet.</em></p>

    <p><em>Bu O.</em></p>

    <p>Min’in önünde diz çökmüş olan Rand gözlerini kapadı; sonra tuhaf, yabancı gücü yönlendirdi. İçinde enerji ve yaşam kabardı, <em>saidin</em> gibi bir sel, ama ondan on kat daha tatlı ve yüz kat daha vahşi. Onu canlandırıyordu, daha önce hiç canlı <em>olmadığını</em> fark etmesine sebep oluyordu. Ona daha önce hayal bile edemeyeceği bir güç veriyordu. Choedan Kal’dan çekerken elinde tuttuğu güçle bile boy ölçüşebilirdi.</p>

    <p>Rand coşku ve öfke içinde haykırdı ve Ateş ve Hava’dan muazzam mızraklar ördü. Örgüleri boynundaki tasmaya fırlattı, oda alevler ve eriyik metal parçalarıyla patladı. Rand her birini ayrı ayrı hissedebiliyordu. Boynundan fırlayan, ısısıyla havayı çarpıtan her metal kıymığını, bir duvara ya da yere çarparken peşinde sürüklediği dumanı hissedebiliyordu. Gözlerini açtı ve Min’i bıraktı. Min kesik kesik nefes aldı ve ağlamaya başladı.</p>

    <p>Rand durdu ve damarlarında kor beyaz magma akarak döndü –tıpkı Semirhage’in ona işkence ettiği zaman gibiydi, ama bir şekilde tersiydi. Ne kadar acı verici olursa olsun, aynı zamanda saf esriklikti.</p>

    <p>Semirhage şok olmuş görünüyordu. “Ama... bu imkânsız...” dedi. “Ben hiçbir şey hissetmedim. Sen yapamazsın...” Başını kaldırdı ve ona iri iri açılmış gözlerle baktı. “Gerçek Güç. Bana neden ihanet ettin Yüce Efendi? Neden?”</p>

    <p>Rand elini kaldırdı ve anlamadığı bir güçle dolu olarak, tek bir örgü ördü. Elinden saf beyaz ışıktan bir çubuk, arındırıcı bir ateş fırladı ve Semirhage’in göğsüne çarptı. Semirhage bir ışık çakmasıyla gözden kayboldu ve Rand’ın görüş alanında yalnızca soluk bir iz bıraktı. Bileziği yere düştü.</p>

    <p>Elza kapıya koştu. Bir başka ışık çubuğunun önünde kayboldu ve bir anlığına tüm vücudu ışığa dönüştü. Onun bileziği de yere düştü. Onları kullanan kadınlar kavrulmuş, Desen’den tamamen kaybolmuşlardı.</p>

    <p><em>Sen ne yaptın?</em> diye sordu Lews Therin. <em>Ah, Işık. Bunu yapmaktansa yine öldürmek daha iyiydi... Ah, Işık. Sonumuz geldi.</em></p>

    <p>Rand bir an daha gücün keyfini çıkardı, sonra –ne yazık ki– onu bıraktı. Onu tutmaya devam ederdi, ama çok bitkindi. Güç yok olduğunda Rand uyuşmuş hissetti.</p>

    <p>Ya da... hayır. Bu uyuşukluğun tuttuğu güçle hiçbir ilgisi yoktu. Döndü ve Min’e baktı. Min sessizce öksürüyor, boynunu ovuşturuyordu. Başını kaldırıp ona baktı. Korkmuş görünüyordu. Rand onun kendisini bir daha aynı gözle göreceğinden kuşkuluydu.</p>

    <p>Yanılmıştı, gerçekten de Semirhage’in ona yapabileceği bir şey daha vardı. Rand çok sevdiği birini öldürmek üzere olduğunu hissetmişti. Daha önce, Lews Therin olarak yaptığında deliydi ve kendini kontrol edememişti. Ilyena’yı öldürmesini, tıpkı puslu bir düş gibi, zar zor hatırlayabiliyordu. Ne yaptığını ancak Ishamael onu uyandırdıktan sonra fark etmişti.</p>

    <p>Nihayet, şimdi, sevdiği birini öldürürken izlemenin tam olarak nasıl bir şey olduğunu biliyordu.</p>

    <p>“Oldu,” diye fısıldadı Rand.</p>

    <p>“Ne?” diye sordu Min yine öksürerek.</p>

    <p>“Bana yapılabilecek son şey,” dedi Rand kendi sakinliğine şaşarak. “Artık benden her şeyi aldılar.”</p>

    <p>“Sen ne diyorsun Rand?” diye sordu Min. Boynunu yine ovaladı. Morluklar belirmeye başlamıştı.</p>

    <p>Rand başını iki yana salladı. Dışarıdaki koridordan sonunda sesler gelmeye başlamıştı. Belki Asha’manlar Min’e işkence ederken yönlendirmesini sezmişti.</p>

    <p>“Seçimimi yaptım Min,” dedi Rand kapıya dönerek. “Benden esneklik ve kahkaha istedin, ama bu tür şeyler artık benim değil, veremem. Üzgünüm.”</p>

    <p>Eskiden, haftalar önce, güçlü olmaya karar vermişti –demirken çelik olmaya karar vermişti. Çelik fazla zayıftı anlaşılan.</p>

    <p>Artık daha sert olacaktı. Nasıl yapacağını anlıyordu. Eskiden çelikti ve başka bir şey olacaktı. Bundan sonra <em>cuendillar</em> olacaktı. Uzun zaman önce, Tam’in ona aramasını öğrettiği boşluk gibi bir yere girmişti. Ama bu boşluğun içinde duygu yoktu. Hem de hiç.</p>

    <p>Onu kıramayacak, bükemeyeceklerdi.</p>

    <p>Olmuştu.</p>
  </div>
</body>
</html>