<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="49. Sıradan Bir Adam">49<br/>
    Sıradan Bir Adam</h1>

    <p>Rand başını eğmiş, kesik kolunu ceketinin cebine sokarak yürüyordu. Erişim anahtarını güzelce beyaz ketenlere sarmış ve kemerine, yan tarafa takmıştı. Ona kimse dikkat etmiyordu. Ebou Dar sokaklarında yürüyen sıradan bir adamdı. Çoğundan daha uzun boylu olması dışında özel bir tarafı yoktu. Belki biraz Aiel kanına sahip olduğunu düşündüren kızılımsı altın saçları dışında. Ama son zamanlarda Seanchanlara karşı koruma bulmak için bir sürü yabancı şehre kaçmıştı. Bir kişi daha ne fark ederdi?</p>

    <p>Yönlendiremediği sürece, bir insan burada istikrar bulurdu. Güvenlik.</p>

    <p>Rand’ı rahatsız eden de buydu. Onlar onun düşmanıydı. Onlar fatihti. Sahip oldukları toprakların huzurlu olmaması gerektiğini hissediyordu. Onların zalimce yönetimi yüzünden acıyla dolu, korkunç yerler olmalıydı. Ama hiç öyle değildi.</p>

    <p>Yönlendiremediğiniz sürece. Seanchanların bu insanlara yaptıkları dehşet vericiydi. Bu mutlu cephenin arkasında her şey yolunda değildi. Ama diğerlerine ne kadar iyi davrandıklarını görmek şok ediciydi.</p>

    <p>Şehrin dışında, büyük gruplar halinde Tenekeciler kamp kurmuştu. Arabaları haftalardır yerlerinden kıpırdamamıştı ve köyler oluşturuyor gibiydiler. Rand onların arasında yürürken, bazılarının yerleşmekten bahsettiğini duydu. Diğerleri buna itiraz etti elbette. Onlar Tenekecilerdi, Gezginler. Aramazlarsa Şarkı’yı nasıl bulacaklardı? Bu onların, en az Yaprağın Yolu kadar parçalarıydı.</p>

    <p>Dün gece Rand kamp ateşlerinden birinin başında onları dinlemişti. Kim olduğunu sormadan onu aralarına almış, beslemişlerdi. Rand elindeki ejderi gizlemişti, erişim anahtarını dikkatle ceketinin cebine tıkmış ve yanıp köze dönüşen kömürleri izlemişti.</p>

    <p>Ebou Dar’ın içini hiç ziyaret etmemişti; o yalnızca kuzeydeki, <em>Callandor</em>’u kullanarak Seanchanlarla savaştığı tepeleri ziyaret etmişti. Orası başarısız olduğu bir yerdi. Şimdi Altara’ya dönmüştü. Ama ne için?</p>

    <p>Sabahleyin, şehrin kapıları açıldığı zaman, geceleyin gelen diğerleri ile birlikte içeri girmişti. Tenekeciler hepsini kabul etmişti; anlaşılan geç gelen yolcuları barındırmak için Seanchanlardan yiyecek yardımı alıyorlardı. Bu, pek çok işlerinden yalnızca biriydi. Tencere onarıyorlar, üniforma dikiyorlar ve başka işler yapıyorlardı. Bunun karşılığında, uzun tarihlerinde ilk defa hükümdarların koruması altındaydılar.</p>

    <p>Rand Aieller arasında, Tenekecileri küçük görmeyi öğrenecek kadar uzun yaşamıştı. Ama bu küçük görme, Tuatha’an’ın –pek çok açıdan– daha gerçek, daha geleneksel Aiel âdetleriyle yaşadıkları bilgisiyle çatışıyordu. Rand onların yaşadığı gibi yaşamanın nasıl bir şey olduğunu <em>hatırlayabiliyordu.</em> Rhuidean’da tecrübe ettiği görülerde Yaprağın Yolu’nu takip etmişti. Efsaneler Çağı’nı da görmüştü. Birkaç kısa dakika için o yaşamları, başkalarının yaşamlarını yaşamıştı.</p>

    <p>Sıcak ve sıkıntılı şehrin kalabalık sokaklarında sersem sersem dolaşıyordu. Dün gece güzel ceketini bir Tenekeci’ye verip karşılığında sıradan kahverengi bir pelerin almıştı. Pelerinin etekleri lime limeydi ve yer yer yamanmıştı. Bir Tenekeci pelerini değil, yalnızca bir Tenekeci’nin biri için onardığı, ama sahibinin gelip almadığı bir pelerin. Erişim anahtarını derin bir cepte değil kemerinde taşımasını gerekli kılsa da, daha az göze çarpmasını sağlıyordu. Tenekeci ona bir de yürüyüş asası vermişti. Rand hafifçe eğilerek yürürken onu kullanıyordu. Boy hatırlanmasını sağlardı. Bu insanların arasında görünmez olmak istiyordu.</p>

    <p>Babasını öldürmesine ramak kalmıştı. Semirhage tarafından zorlanmamıştı, Lews Therin’in de etkisi olmamıştı. Bahane yok. İtiraz yok. O, Rand al’Thor, kendi babasını öldürmeye çalışmıştı. Güç çekmiş, örgüleri yapmıştı ve onları neredeyse salıverecekti.</p>

    <p>Rand’ın öfkesi gitmiş, yerini tiksinti almıştı. Kendini katılaştırmak istiyordu. Katı olması <em>gerekiyordu.</em> Ama katılık onu buraya getirmişti. Lews Therin yaptığı korkunç şeyleri delirdiği için yaptığını iddia edebiliyordu. Rand’ın hiçbir şeyi, saklanabileceği, kendine karşı sığınabileceği bir yeri yoktu.</p>

    <p>Ebou Dar. Geniş bir ırmağın ikiye böldüğü hareketli, kalabalık bir şehirdi. Rand batı yakasında, güzel heykellerle çevrili meydanlarda, sıra sıra beyaz, çok katlı evin dizili olduğu sokaklarda yürüyordu. Sık sık yumruklarıyla ya da hançerlerle dövüşen, kimsenin ayırmak için çaba göstermediği adamların önünden geçiyordu. Kadınlar bile boyunlarında, mücevherlerle süslü kınların içinde hançerler taşıyor, onları rengârenk iç etekliklerin üzerine giydikleri elbiselerin dekoltelerine sarkıtıyorlardı.</p>

    <p>Rand hepsini görmezden geliyordu. Bunun yerine Tenekecileri düşünüyordu. Tenekeciler burada güvendeydi, ama Rand’ın kendi babası onun imparatorluğunda güvende değildi. Rand’ın arkadaşları ondan korkuyordu; aynısını Nynaeve’in gözlerinde görmüştü.</p>

    <p>Buradaki insanlar korkmuyordu. O böceksi miğferlerden takmış Seanchan subaylar kalabalığın içinde dolaşıyordu. İnsanlar onlara yol açıyordu saygılarından dolayı. Rand sıradan insanların konuştuğunu duyduğunda, onların istikrardan memnun olduğunu öğreniyordu. Kendilerini fethettikleri için Seanchanları övüyorlardı!</p>

    <p>Rand kanalı aşan kısa bir köprüden geçti. Kanalda küçük tekneler dolanıyor, kayıkçılar birbirlerine seslenerek selam veriyordu. Şehir planında herhangi bir düzen yok gibiydi; Rand ev görmeyi beklediği yerlerde dükkân buluyordu ve küçük dükkânlar –çoğu şehirde olağan olduğu gibi– birbirine sokulmak yerine şehre gelişigüzel dağılmıştı. Köprünün diğer yanında yüksek, beyaz bir malikânenin ve hemen onun yanındaki bir meyhanenin önünden geçti.</p>

    <p>Rengarenk ipek yelek giymiş bir adam sokakta Rand’a çarptı, sonra aşırı nazik bir tavırla uzun uzun özür diledi. Rand, adamın düello başlatmak istemesi ihtimaline karşı hızla yoluna devam etti.</p>

    <p>Bu hiç de baskı altında olan bir halka benzemiyordu. Kızgın bir ruh hali içinde değildiler. Seanchanlar Ebou Dar’ı, Rand’ın Bandar Eban’ı kontrol ettiğinden daha iyi kontrol ediyordu ve buradaki insanlar mutlu... ve hatta refah içindeydi! Elbette –bir krallık olarak– Altara hiçbir zaman çok güçlü olmamıştı. Rand öğretmenlerinden, Taht’ın yetkesinin şehrin sınırlarından çok öteye uzanmadığını öğrenmişti. Seanchanların fethettiği diğer yerler için de durum aynıydı. Tarabon, Amadicia, Almoth Ovası. Bazıları Altara’dan daha istikrarlıydı, ama hepsi güvenliği memnunlukla karşılamıştı.</p>

    <p>Rand durdu ve bir başka beyaz binaya, bir nalbant dükkânına yaslandı. Kesik kolunu başına kaldırarak zihnini temizlemeye çalıştı.</p>

    <p>Taş’ta yapmasına ramak kaldığı şeyle yüzleşmek istemiyordu. Yaptığı şeyle yüzleşmek istemiyordu: Hava örmek ve Tam’i yere itmek, onu tehdit etmek; atıp tutmak.</p>

    <p>Rand buna odaklanamazdı. Ebou Dar’a, bir çiftçi çocuk gibi binalara alık alık bakmak için gelmemişti. Düşmanlarını yok etmek için gelmişti! Onlar ona meydan okumuştu; yok edilmeleri gerekiyordu. Bütün ulusların iyiliği için.</p>

    <p>Ama ya erişim anahtarıyla çok fazla güç çekerse, ne tür bir zarara yol açardı? Kaç cana kıyardı? Üstelik, böyle yaparsa, tıpkı <em>saidin</em>’i temizlerken olduğu gibi, Terkedilmişler için bir işaret ateşi yakmış olmaz mıydı?</p>

    <p><em>Bırak gelsinler.</em> Sırtını dikleştirdi. Onları yenebilirdi.</p>

    <p>Saldırma zamanı gelmişti. Seanchanları yakıp temizleme zamanı. Asasını kenara koydu ve anahtarı kemerindeki kayıştan aldı, ama kendini keten örtüsünü açmaya zorlayamadı. Bir süre elindeki erişim anahtarına baktı, sonra asayı geride bırakıp, yürümeye devam etti. Sıradan bir yabancı olmak çok tuhaf geliyordu. Yenidendoğan Ejder bu halkın arasında yürüyordu ve onlar onu tanımıyordu. Onlar için, Rand al’Thor çok uzaktaydı. Son Savaş, tavuklarını pazara götürüp götüremeyeceklerinden ya da oğullarının öksürüğünün geçip geçmeyeceğinden ya da istedikleri o yeni ipek yeleği alıp alamayacaklarından sonra, ikincil öneme sahipti.</p>

    <p>Rand’ı, o onları yok edene kadar tanımayacaklardı.</p>

    <p><em>Onlar için merhamet olacak,</em> diye fısıldadı Lews Therin. <em>Ölüm her zaman merhamettir.</em> Deli adam eskisi kadar deli gelmiyordu. Aslında, sesi Rand’ın kendi sesine çok fazla benzemeye başlamıştı.</p>

    <p>Rand bir başka köprünün üzerinde durdu ve Seanchan asillerini barındıran muazzam, beyaz duvarlı saraya baktı. Saray dört katlıydı, dört kubbesinin diplerinde altın halkalar vardı ve pek çok minarenin ucu da altındı. Dokuz Ayın Kızı orada olmalıydı. Rand o duvarları, hiç bilmedikleri şekilde, kusursuzca arındırabilirdi. Bu binayı bir açıdan, solup hiçliğe dönüşmeden önceki an için, eksiksiz hale getirirdi.</p>

    <p>Çamurlu köprünün üzerinde duran sıradan bir yabancı olarak, erişim anahtarının örtüsünü açtı. Sarayı yok ettikten sonra hızlı davranması gerekecekti. Limandaki gemileri şerateşle patlatacaktı, sonra daha sıradan bir yöntem kullanarak, şehrin üzerine ateş yağdıracak, onu paniğe boğacaktı. Kaos, düşmanlarının tepkisini geciktirecekti. Bunun ardından, şehir kapılarındaki garnizonlara Yolculuk edecek, onları yok edecekti. Kuzeydeki, asker ve yiyecekle dolu erzak kamplarına dair keşif raporlarını belli belirsiz hatırlıyordu. Sonra onları yok edecekti.</p>

    <p>Oradan Amador’a, sonra Tanchico ve diğer yerlere gitmesi gerekiyordu. Hızla Yolculuk edecek, hiçbir yerde Terkedilmişler tarafından yakalanacak kadar kalmayacaktı. Tıpkı yanan bir köz gibi, önce burada sonra orada canlanan titrek bir ölüm ışığı. Çok kişi ölecekti, ama çoğu Seanchan olacaktı. İstilacılar.</p>

    <p>Erişim anahtarına baktı. Sonra <em>saidin</em>’i kavradı.</p>

    <p>Mide bulantısı eskisinden de kuvvetli geldi. Gücü, adeta fiziksel bir darbe gibi, onu yere yıktı. Rand, taşlara çarptığını bile fark etmeden bağırdı. İnleyerek erişim anahtarını kavradı, onun üzerine kapanarak iki büklüm oldu. İçi yanıyor gibiydi, başını çevirdi, omzu üzerine döndü ve köprüye kustu.</p>

    <p>Ama <em>saidin</em>’i bırakmadı. Güce ihtiyacı vardı. Lezzetli, güzelim güç. İçindeki güç sayesinde kendi kusmuğunun kokusu bile ona daha gerçek, daha tatlı geliyordu.</p>

    <p>Gözlerini açtı. Çevresine endişeli insanlar toplanmıştı. Bir Seanchan devriyesi yaklaşıyordu. Tam zamanıydı. Saldırmalıydı.</p>

    <p>Ama yapamadı. İnsanlar o kadar endişeli görünüyordu ki. O kadar kaygılı. Önemsiyorlardı.</p>

    <p>Rand kızgınlıkla bağırarak bir kapıyol açtı ve insanların şok içinde geri sıçramasına sebep oldu. Sallanarak ayağa kalktı ve Seanchan askerler yabancı sözcükler bağırarak kılıçlarını çekerken Rand emekleyerek kendini öte yana fırlattı.</p>

    <p>Rand siyah beyaz büyük bir taş diskin üzerine düştü. Çevresindeki hava karanlık bir boşluktan ibaretti. Kapı arkasından kapanarak Ebou Dar’ı gözlerden gizledi ve disk hareket etmeye başladı. Tuhaf bir ışıkla aydınlanmış bir halde, boşlukta süzülmeye başladı. Rand erişim anahtarını kucaklayarak diskin üzerinde kıvrıldı ve derin derin nefes aldı.</p>

    <p><em>Neden yeterince güçlü olamıyorum?</em> Düşüncenin kendisine mi, yoksa Lews Therin’e mi ait olduğunu bilmiyordu. İkisi aynıydı. <em>Neden yapmam gereken şeyi yapamıyorum?</em></p>

    <p>Disk kısa bir süre yolculuk etti. Boşluktaki tek ses onun kendi nefesiydi. Disk Karanlık Varlık’ın zindanındaki mühürlerden birine benziyordu, siyahı beyazdan ayıran kıvrımlı bir çizgiyle bölünmüştü. Rand çizginin tam üzerinde yatıyordu. Siyah yarıya Ejder Dişi diyorlardı. İnsanlar için kötülüğü simgeliyordu bu. Yıkımı.</p>

    <p>Ama Rand <em>gerekli</em> yıkımdı. Yok etmesi gerekmese, neden Desen onu bu kadar zorlayacaktı ki? Başta öldürmekten kaçınmaya çalışmıştı –ama bunun işe yarama olasılığı düşüktü. Sonra kadınları öldürmekten kaçınmaya çalışmıştı. Bunun da imkânsız olduğu ortaya çıkmıştı.</p>

    <p>O yıkımdı. Bunu kabul etmesi gerekecekti. <em>Birinin</em> gerekeni yapacak kadar katı olması gerekiyordu, değil mi?</p>

    <p>Bir kapıyol açıldı ve Rand erişim anahtarını tutarak, sallana sallana ayağa kalktı. Süzülme platformundan boş bir çayıra adım attı. Bir zamanlar <em>Callandor</em>’u kullanarak Seanchanlarla savaştığı ve başarısız olduğu yere.</p>

    <p>Derin derin nefes alarak, uzun uzun mekâna baktı, sonra bir kapıyol daha ördü. Bu karlı bir alana açıldı. Buz gibi bir rüzgâr yüzüne çarptı. Rand, ayaklarıyla karı gıcırdatarak kapıyoldan geçti ve kapanmasına izin verdi.</p>

    <p>Burada, dünya önünde uzanıyordu.</p>

    <p><em>Neden buraya geldik?</em> diye düşündü Rand.</p>

    <p><em>Çünkü,</em> diye yanıt verdi Rand. <em>Çünkü bunu biz yaptık. Burası bizim öldüğümüz yer.</em></p>

    <p>Ejderdağı’nın tam ucunda, üç bin sene önce Lews Therin kendini öldürdüğünde patlayan ıssız zirvedeydi. Bir yanda, onlarca metre aşağıda, dağın kenarının bir uçurum gibi açıldığı yeri görebiliyordu. Açıklık muazzamdı, yandan bakıldığında göründüğünden daha genişti. Kırmızı, alev alev, çalkalanan taşlardan geniş bir oval. Sanki dağın bir parçası ortadan kaybolmuş, koparılıp alınmış, zirveyi havada bırakmış, dağın bir yamacını tamamen yok etmişti.</p>

    <p>Rand o için için köpüren uçuruma baktı. Bir canavarın ağzı gibiydi. Aşağıdan sıcak geliyordu ve kül taneleri döne döne gökyüzüne tırmanıyordu.</p>

    <p>Boz gökyüzü bulutluydu. Yer de aynı ölçüde uzaktı, zar zor görülebiliyordu, tıpkı desenli bir yorgan gibi. Burada aslında bir orman olan bir yama. Orada aslında bir ırmak olan bir dikiş. Doğuda, ırmakta, tıpkı minik bir dereye kapılmış bir yaprak gibi görünen küçük bir benek gördü. Tar Valon.</p>

    <p>Rand oturdu. Kar ağırlığının altında gıcırdadı. Erişim anahtarını önüne koydu ve ısınmak için Hava ve Ateş ördü.</p>

    <p>Sonra dirseklerini dizlerine, başını ellerine dayadı ve küre tutan adam heykelciğine baktı.</p>

    <p>Düşündü.</p>
  </div>
</body>
</html>