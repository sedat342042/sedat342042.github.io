<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="33. Ejder’le Bir Konuşma">33<br/>
    Ejder’le Bir Konuşma</h1>

    <p>“Bu,” dedi Rand, “önemli bir şeydir umarım.”</p>

    <p>Nynaeve döndüğü zaman Yenidendoğan Ejder’i oturma odasının kapısında dikilirken buldu. Üzerinde, kollarına siyah ejderler işlenmiş koyu kırmızı bir sabahlık vardı. Kesik kolu sol kol yeninin kıvrımlarına gizlenmişti. Saçları uykudan dağılmış olsa da, bakışları tetikteydi.</p>

    <p>Her zamanki gibi, bir kral tavrıyla, uzun adımlarla oturma odasına girdi –gece yarısını çoktan geçmiş, yeni uyanmış olmasına rağmen, kendinden tamamen eminmiş gibi yürüyordu. Bazı hizmetkârlar bir demlik çay getirmişlerdi ve Rand kendine bir fincan doldururken Min arkasından odaya girdi. Üzerinde gecelik vardı; gecelikler Doman modasıydı ve Min’inki sarı ipektendi, dokuması Rand’ınkinden çok daha inceydi. Aiel Kızlar kapının yanında pozisyon aldılar ve her zamanki tuhaf şekilde tehlikeli, ama rahat tavırlarıyla dikildiler.</p>

    <p>Rand fincanından bir yudum aldı. Onda, Nynaeve’in İki Nehir’den tanıdığı oğlanı görmek gittikçe zorlaşıyordu. Eskiden de mi çenesini o kararlı çizgilerle çıkarıyordu? Adımları ne zaman bu kadar kendinden emin, duruşu bu kadar talepkâr olmuştu? Bu adam neredeyse... Nynaeve’in eskiden tanıdığı adamın bir yorumu gibiydi. Ona benzeyecek şekilde taştan oyulmuş, ama kahramansı çizgileri abartılmış bir heykel gibi.</p>

    <p>“Ee?” diye sordu Rand. “Bu kim?”</p>

    <p>Genç çırak Kerb, odadaki minderli sıraların üzerinde, Hava’yla bağlanmış olarak oturuyordu. Nynaeve ona baktı, sonra Kaynak’a kucak açtı ve kulak misafirlerine karşı bir koruma ördü. Rand sert sert baktı ona. “Yönlendirdin mi?” diye sordu. Önlem almadan yönlendirildiğinde sezebiliyordu; Egwene ve Elayne’in araştırmalarına göre, tüyleri diken diken oluyordu.</p>

    <p>“Dinlenmememiz için,” dedi Nynaeve sinmeyi reddederek. “Son baktığımda yönlendirmek için senin <em>iznine</em> ihtiyaç duymuyordum. Çok yüce ve kudretli oldun Rand al’Thor, ama bacak kadar çocukken poponu patakladığımı da unutma.”</p>

    <p>Eskiden, yalnızca öfkeyle kabarmasına sebep oluyor olsa da, bu Rand’ın tepkisini çekerdi. Şimdi Nynaeve’e bakmakla yetindi. Bazen en çok değişen, o gözlermiş gibi geliyordu.</p>

    <p>Rand içini çekti. “Beni neden uyandırdın Nynaeve? Bu sıska, korkmuş delikanlı kim? Gecenin bu saatinde o mesajı başkası göndermiş olsa, onu kırbaçlansın diye Bashere’e yollardım.”</p>

    <p>Nynaeve Kerb’e doğru başını salladı. “Ben bu ‘sıska, korkmuş delikanlının’ kralın nerede olduğunu bildiğini düşünüyorum.”</p>

    <p>Bu Rand’ın dikkatini çekti. Min’in de. Min kendine bir fincan çay doldurmuş, duvara yaslanmıştı. Neden <em>evlenmiyorlardı?</em></p>

    <p>“Kral mı?” diye sordu Rand. “O zaman, Graendal’ın da yerini biliyor. Bunu nereden biliyorsun Nynaeve? Onu nerede buldun?”</p>

    <p>“Milisair Chadmar’ı gönderdiğin zindanda,” dedi Nynaeve onu süzerek. “Orası korkunç Rand al’Thor. Bir insana bu şekilde davranmaya hakkın yok.”</p>

    <p>Rand bu yoruma da kızmadı. Bunun yerine, Kerb’e yürüdü. “Sorgu sırasında bir şeyler mi duymuş?”</p>

    <p>“Hayır,” dedi Nynaeve. “Ama haberciyi onun öldürdüğünü düşünüyorum. Milisair’i zehirlemeye çalıştığını kesin olarak biliyorum. Ben kadına Şifa vermesem hafta sonuna kadar ölürdü.”</p>

    <p>Rand Nynaeve’e baktı ve Nynaeve onun anlattıklarını birleştirerek ne yaptığını anladığını <em>hissetti</em> neredeyse. “Siz Aes Sedailer,” dedi Rand sonunda, “sıçanlarla çok ortak noktanız olduğunu fark ettim. Her zaman istenmediğiniz yerlere giriyorsunuz.”</p>

    <p>Nynaeve hıhladı. “Uzak dursam Milisair ölecekti ve Kerb serbest kalacaktı.”</p>

    <p>“Habercinin öldürülmesini kimin emrettiğini sormuşsundur herhalde?”</p>

    <p>“Henüz değil,” dedi Nynaeve. “Bununla birlikte, zehri eşyalarının arasında buldum ve hem Milisair hem de habercinin yemeklerini onun hazırladığını doğrulattım.” Bir an duraksadıktan sonra devam etti. “Rand, sorularına yanıt <em>verebileceğinden</em> emin değilim. Ona Araştırma yaptım. Fiziksel olarak hasta olmasa da, orada... bir şey var. Zihninde.”</p>

    <p>“Ne demek istiyorsun?” diye sordu Rand yumuşak sesle.</p>

    <p>“Bir tür engel,” dedi Nynaeve. “Zindancı, haberci onun sorgusuna direnebildiği için şaşırmış ve sıkılmış görünüyordu. Bu adamda da, çok bilgi vermesini engelleyen bir tür engel olduğunu sanıyorum.”</p>

    <p>“İçtepi,” dedi Rand. Çayını dudaklarına götürerek, kayıtsızca konuşmuştu.</p>

    <p>İçtepi karanlık ve kötüydü. Nynaeve de hissetmişti onu; Moghedien’in ona ne yaptığını düşündüğünde, hâlâ ürperiyordu. Ve o yalnızca, bazı anıları yok eden, küçük bir şeydi.</p>

    <p>“Pek az kişi İçtepi konusunda Graendal kadar yeteneklidir,” dedi Rand düşünceli düşünceli. “Belki de aradığım kanıt budur. Evet... bu gerçekten de büyük bir keşif olabilir Nynaeve. O kadar büyük ki, bu bilgiyi nasıl edindiğini unutabilirim.”</p>

    <p>Rand sıranın çevresinden dolandı ve eğilip genç adamın gözlerinin içine baktı.</p>

    <p>“Bırak onu,” diye emretti Rand Nynaeve’e.</p>

    <p>Nynaeve denileni yaptı.</p>

    <p>“Söyle bana,” dedi Rand Kerb’e, “bu insanları zehirlemeni kim söyledi?”</p>

    <p>“Ben hiçbir şey bilmiyorum!” diye ciyakladı oğlan. “Ben yalnızca...”</p>

    <p>“Dur,” dedi Rand usulca. “Seni öldürebileceğime inanıyor musun?”</p>

    <p>Oğlan sustu ve –Nynaeve mümkün olabileceğine inanmasa da– mavi gözleri daha da irileşti.</p>

    <p>“Ben söylersem,” diye devam etti Rand o tekinsiz, usul sesle, “kalbinin atmayı bırakacağına inanıyor musun? Ben Yenidendoğan Ejder’im. Sırf isteyerek canını ya da ruhunu alabileceğime inanıyor musun?”</p>

    <p>Nynaeve onu yine gördü: Rand’ın çevresindeki o karanlık lekeyi, Nynaeve’in orada olduğundan <em>tam olarak</em> emin olamadığı o haleyi. Çayını dudaklarına götürdü ve fazla beklemiş gibi, aniden acılaşmış ve bayatlamış olduğunu fark etti.</p>

    <p>Kerb çöktü ve ağlamaya başladı.</p>

    <p>“Konuş,” diye emretti Rand.</p>

    <p>Delikanlı ağzını açtı, ama yalnızca bir inleme çıktı. Rand’dan öyle büyülenmişti ki, gözlerine ter dolmasına rağmen gözlerini kırpmıyordu –ya da kırpamıyordu.</p>

    <p>“Evet,” dedi Rand düşünceli düşünceli. “Bu gerçekten İçtepi Nynaeve. Graendal burada! <em>Haklıymışım.</em>” Nynaeve’e baktı. “Bildiklerini bize anlatabilmesi için İçtepi ağını çözmen, zihninden silmen gerekecek.”</p>

    <p>“Ne?” diye sordu Nynaeve kulaklarına inanamayarak.</p>

    <p>“Bu tür örgüler konusunda pek becerim yok,” dedi Rand elini sallayarak. “Denersen, senin İçtepi’yi kaldırabileceğini tahmin ediyorum. Bir açıdan Şifa’ya benziyor. İçtepi’yi yaratan örgüyü kullan, ama tersine çevir.”</p>

    <p>Nynaeve kaşlarını çattı. Zavallı çocuğa Şifa vermek iyi bir fikir gibi geliyordu –ne de olsa, her yaraya Şifa verilmeliydi. Ama daha önce hiç yapmadığı bir şeyi yapmak, hem de Rand’ın önünde yapmak, pek cazip bir fikir değildi. Ya yanlış yapar ve bir şekilde oğlana zarar verirse?</p>

    <p>Rand delikanlının karşısındaki minderli sıraya oturdu. Min gelip onun yanına çöktü. Yüzünü buruşturarak çayına bakıyordu. Onunki de Nynaeve’inki gibi aniden bozulmuştu anlaşılan.</p>

    <p>Rand Nynaeve’e bakarak bekledi.</p>

    <p>“Rand, ben...”</p>

    <p>“Dene,” dedi Rand. “Tam olarak nasıl yapıldığını ben anlatamam sana, bir kadının nasıl yaptığını söyleyemem, ama sen akıllısın. Başarabileceğinden eminim.”</p>

    <p>Rand’ın, kasıtsız olsa da, tepeden bakan ses tonu Nynaeve’i kızdırdı. Bu kadar yorgun olmanın da pek faydası olmuyordu. Dişlerini sıktı, Kerb’e döndü ve Beş Güç’ü birden ördü. Örgüleri görememesine rağmen Rand’ın gözleri bir o yana, bir bu yana kayıyordu.</p>

    <p>Nynaeve delikanlının üzerine çok hafif bir Şifa serdi. Oğlan gerildi. Nynaeve ayrı bir Ruh hattı örerek, becerebildiğince narin bir biçimde kafasına Araştırma yaptı, zihnine kenetlenmiş örgüleri dürtükledi. Evet, şimdi görebiliyordu: Ruh, Hava ve Su ipliklerinden yapılmış karmaşık bir ağ. Delikanlının beynini kaplayan ağı zihin gözüyle görmek korkunçtu. Örgü parçaları, minik kancalar gibi, oraya buraya dokunuyor, beynin derinliklerine saplanıyordu.</p>

    <p>Örgüyü tersine çevir, demişti Rand. Bu hiç kolay değildi. İçtepi ağını katman katman kaldırması gerekecekti ve eğer hata yaparsa, oğlanı kolaylıkla öldürebilirdi. Neredeyse vazgeçecekti.</p>

    <p>Ama başka kim vardı ki? İçtepi yasaklanmış bir örgüydü ve Nynaeve, Corele ya da diğerlerinin deneyimi olduğundan kuşkuluydu. Nynaeve bırakırsa, Rand diğerlerini çağırtıp, onlardan yapmalarını isteyebilirdi. Onlar da elleriyle ağızlarını kapayarak Nynaeve’e –kendini tam Aes Sedai sanan Kabuledilmiş’e– gülerek ona itaat ederlerdi.</p>

    <p>Eh, Nynaeve yeni Şifa yöntemleri keşfetmişti! Tek Güç’teki lekenin temizlenmesine yardımcı olmuştu! Yalıtılmaya ve ehlileştirilmeye Şifa vermişti!</p>

    <p>Bunu yapabilirdi.</p>

    <p>Hızla çalışarak ilk İçtepi katmanının ayna tersini ördü. Güç’ün her iki kullanımı da aynıydı, ama oğlanın zihnine örülmüş olanın desen tersiydi. Nynaeve örgüsünü dikkatle, tereddütle yerleştirdi. Rand’ın dediği gibi, iki örgü puf diye yok oldu.</p>

    <p>Nereden bilmişti? Nynaeve Semirhage’in onun hakkında söylediklerini düşünerek ürperdi. Bir başka hayatın anıları, Rand’ın bilmeye hakkının olmadığı anılar. Yaratıcı’nın onların geçmiş hayatlarını unutmalarına izin vermesinin bir sebebi vardı. Hiçbir insan Lews Therin Telamon’un başarısızlıklarını hatırlamak zorunda olmamalıydı.</p>

    <p>Katman katman çalışmaya devam etti, yaralı bir bacaktaki sargıları kaldıran bir köy hekimi gibi İçtepi’yi soyup aldı. Yorucu bir işti, ama tatmin ediciydi. Her örgü bir hatayı düzeltiyor, delikanlıyı biraz daha iyileştiriyor, dünyada bir şeyi azıcık daha <em>doğru</em> kılıyordu.</p>

    <p>Bir saat kadar sürdü ve zorlu işti. Ama Nynaeve başardı. Son İçtepi katmanı yok olurken, bitkinlikle içini çekti ve canını kurtarmak için bile olsa, tek bir iplik daha yönlendiremeyeceğini düşünerek Tek Güç’ü salıverdi. Sallanarak bir sandalyeye gidip çöktü. Min’in Rand’ın yanında, sıraya kıvrılıp uyumuş olduğunu fark etti.</p>

    <p>Ama Rand uyumuyordu. Yenidendoğan Ejder, Nynaeve’in göremediği şeyler görüyormuş gibi izliyordu. Rand ayağa kalktı ve Kerb’e doğru yürüdü. Nynaeve o sersem haliyle, genç avizecinin yüzünü fark etmemişti. Kafasına güçlü bir darbe almış gibi, tuhaf bir boşluk vardı ifadesinde.</p>

    <p>Rand tek dizi üzerine çöktü, gencin çenesini eline aldı ve gözlerinin içine baktı. “Nerede?” diye sordu yumuşak bir sesle. “O nerede?”</p>

    <p>Genç ağzını açtı ve dudaklarının köşesinden salya aktı.</p>

    <p><em>“O nerede?”</em> diye tekrarladı Rand.</p>

    <p>Kerb boş bakışlarla inledi, dili dudaklarını hafifçe araladı.</p>

    <p>“Rand!” dedi Nynaeve. “Kes şunu! Ona ne yapıyorsun?”</p>

    <p>“Ben hiçbir şey yapmadım,” dedi Rand sessizce ona bakmadan. “Bunu, o örgüleri çözerek sen yaptın Nynaeve. Graendal’ın İçtepileri güçlüdür –ama bazı açılardan kabadır. Zihni İçtepi’yle öyle doldurur ki, insanın kişiliğini ve zekâsını siler, geride yalnızca onun doğrudan emirlerine göre çalışan bir kukla bırakır.”</p>

    <p>“Ama biraz önce iletişim kurabiliyordu!”</p>

    <p>Rand başını iki yana salladı. “Zindandaki adamlara sorarsan, sana bu oğlanın kalın kafalı olduğunu ve onlarla nadiren konuştuğunu söyleyeceklerdir. Bu kafanın içinde gerçek bir insan yok, yalnızca İçtepi örgüsü katmanları var. Bu zavallı sefilin kişiliğini silmek ve yerine Graendal’ın dilekleri uyarınca hareket edecek bir yaratık getirmek için akıllıca tasarlanmış talimatlar. Onlarca kez gördüm.”</p>

    <p><em>Onlarca kez?</em> diye düşündü Nynaeve ürpererek. <em>Sen mi gördün, yoksa Lews Therin mi? Şu anda sana hangi anılar hükmediyor?</em></p>

    <p>Midesi bulanarak Kerb’e baktı. Oğlanın gözleri, sandığı gibi sersemlediği için boş değildi; bundan daha boştular. Nynaeve gençken, Hikmet olarak rolünde yeniyken, ona arabadan düşmüş bir kadın getirmişlerdi. Kadın günlerce uyumuştu ve sonunda uyandığında, bakışları buna benziyordu. Kimseyi tanıdığına, bedeninin oluşturduğu kabukta ruh kaldığına dair en ufak işaret yoktu.</p>

    <p>Bir hafta kadar sonra ölmüştü.</p>

    <p>Rand yine Kerb’e hitaben konuştu. “Bir yer ismine ihtiyacım var,” dedi. “Bir şey. İçinde direnmiş bir parça, onunla savaşmış bir zerre kalmışsa, intikamını alacağıma söz veriyorum. Bir yer ismi. O nerede?”</p>

    <p>Oğlanın dudaklarından tükürük damladı. Dudaklar titrer göründü. Rand, gencin gözlerinin içine bakmaya devam ederek doğruldu. Kerb titredi, sonra iki sözcük fısıldadı.</p>

    <p>“Natrin Tepesi.”</p>

    <p>Rand yavaşça nefes verdi, sonra Kerb’ü neredeyse saygılı bir hareketle bıraktı. Genç sıradan yere kaydı. Dudaklarından sızan salya halıya döküldü. Nynaeve küfrederek yerinden fırladı, sonra başı dönünce hafifçe sallandı. Işık, bitkin düşmüştü! Gözlerini yumarak dengesini buldu ve birkaç derin nefes aldı. Sonra çocuğun yanında diz çöktü.</p>

    <p>“Zahmet etme,” dedi Rand. “O öldü.”</p>

    <p>Nynaeve ölümü kendi adına doğruladı. Sonra başını sertçe Rand’a çevirip baktı. Ne hakla kendisi kadar bitkin görünüyordu? O hemen hemen hiçbir şey yapmamıştı ki! “Sen ne...”</p>

    <p>“Ben hiçbir şey yapmadım Nynaeve. Sen İçtepi’yi kaldırdığın zaman, onu hayatta tutan tek şeyin Graendal’a duyduğu, derinlere gömülü öfke olduğunu tahmin ediyorum. Kendi kişiliğinden her ne kalmışsa, verebileceği tek yardımın o iki sözcük olduğunu biliyordu. Ondan sonra, kendini bıraktı. Onun için yapabileceğimiz başka hiçbir şey yoktu.”</p>

    <p>“Bunu kabul etmiyorum,” dedi Nynaeve sıkıntıyla. “Ona Şifa verilebilirdi!” Ona yardım edebilmeliydi! Graendal’ın İçtepisini çözmek öylesine iyi, öylesine <em>doğru</em> gelmişti ki. Bu şekilde sona ermemeliydi!</p>

    <p>Ürperdi. Kirlenmiş hissediyordu. Kullanılmış. Bilgi almak için öylesine korkunç şeyler yapan zindancıdan ne farkı kalmıştı? Dik dik Rand’a baktı. İçtepi’yi kaldırmanın neler yapabileceğini Nynaeve’e söyleyebilirdi!</p>

    <p>“Bana öyle bakma Nynaeve.” Rand kapıya yürüdü ve oradaki Kızlara gelip Kerb’ün cesedini almalarını işaret etti. Kızlar isteneni yaptılar ve cesedi alıp götürdüler. Rand bu sırada bir demlik daha çay istedi.</p>

    <p>Rand geri döndü ve sıranın üzerinde uyuyan Min’in yanına oturdu; sıradaki yastıklardan birini onun başının altına koydu. Odadaki iki lambadan biri kısıktı ve bu Rand’ın yüzünün yarısını gölgede bırakıyordu. “Ancak bu şekilde olabilirdi,” diye devam etti. “Çark dilediği gibi dokur. Sen Aes Sedai’sin. Bu sizin düsturlarınızdan biri değil mi?”</p>

    <p>“Ne olduğunu bilmiyorum,” diye terslendi Nynaeve, “ama bu senin eylemlerin için bir bahane değil.”</p>

    <p>“Hangi eylemler?” diye sordu Rand. “Bu adamı bana sen getirdin. Graendal üzerinde İçtepi kullandı. Şimdi de bu yüzden ben onu öldüreceğim –bu eylem yalnızca benim sorumluluğum olacak. Artık beni rahat bırak. Uyumaya çalışacağım.”</p>

    <p>“Hiç mi vicdan azabı duymuyorsun?” diye sordu Nynaeve.</p>

    <p>Göz göze geldiler. Nynaeve kızgın ve çaresizdi, Rand ise... Rand’ın bugünlerde neler hissettiğini kim tahmin edebilirdi?</p>

    <p>“Hepsinin acısını ben mi çekmeliyim Nynaeve?” diye sordu Rand sessizce, ayağa kalkarak. Hâlâ yüzünün yarısı karanlıktaydı. “İstiyorsan bu ölümün suçunu da bana yık. Pek çok ölümden yalnızca bir tanesi olacak. Ağırlık önemsiz hale gelene kadar, bir adamın üzerine kaç taş yığabilirsin? Sıcaklık anlamsız hale gelene kadar bir et parçasını ne kadar yakabilirsin? Bu oğlan için vicdan azabı duyarsam, diğerleri için de vicdan azabı duymam gerekir. Ve bu beni ezer.”</p>

    <p>Nynaeve loş ışıkta onu süzdü. Kesinlikle bir kral. O kadar çok savaş görmemiş olmasına rağmen bir asker. Nynaeve öfkesini bastırdı. Bütün bunların asıl amacı Rand’a ona güvenebileceğini kanıtlamak değil miydi?</p>

    <p>“Ah, Rand,” dedi sırtını dönerek. “Olduğun bu şey, içinde öfkeden başka duygu barındırmayan yürek. Seni yok edecek.”</p>

    <p>“Evet,” dedi Rand usulca.</p>

    <p>Nynaeve şokla ona döndü.</p>

    <p>“Hâlâ merak ediyorum,” dedi Rand Min’e bakarak, “neden hepiniz benim açık olanı göremeyecek kadar kalın kafalı olduğumu varsayıyorsunuz? Evet, Nynaeve. Evet, bu katılık beni yok edecek. Biliyorum.”</p>

    <p>“O zaman neden?” diye sordu Nynaeve. “Neden sana yardım etmemize izin vermiyorsun?”</p>

    <p>Rand başını kaldırıp baktı –Nynaeve’e değil, boşluğa. Bir hizmetkâr sessizce kapıyı çaldı. Üzerinde Milisair evinin beyaz ve orman yeşili renklerini taşıyordu. Kadın içeri girdi, yeni demliği bıraktı, eskisini aldı, sonra çekildi.</p>

    <p>“Ben çok daha gençken,” dedi Rand yumuşak bir sesle, “Tam bana yolculukları esnasında duyduğu bir hikâyeyi anlatmıştı. Ejderdağı’ndan bahsetti. O zaman, onun orayı gerçekten gördüğünü, beni orada bulduğunu bilmiyordum. Yalnızca bir çobandım ve Ejderdağı, Tar Valon ve Caemlyn benim için neredeyse efsanevi yerlerdi.</p>

    <p>“Ama o bana dağdan bahsetti. O kadar yüksek bir dağ ki, yanında bizim oradaki İkizboynuz Zirvesi cüce gibi kalıyor. Tam’in hikâyeleri Ejderdağı’nın zirvesine kimsenin tırmanamadığını iddia ediyordu. İmkânsız olduğu için değil... tepeye çıkmak bir insanın sahip olduğu tüm enerjiyi tüketeceği için. Dağ o kadar yüksekti ki, onu alt etmek bir insanı tamamen tüketen bir mücadele olurdu.”</p>

    <p>Sustu.</p>

    <p>“Ee?” diye sordu Nynaeve sonunda.</p>

    <p>Rand ona baktı. “Anlamıyor musun? Hikâyeler hiçbir insanın dağa tırmanmadığını, çünkü bunu yaparsa geri dönüş yolculuğu için gereken güçten yoksun kalacağını iddia ediyordu. Bir dağcı dağı alt edebilir, zirveye ulaşabilir, başka hiçbir insanın görmediğini görebilirdi. Ama sonra ölürdü. En güçlü ve en bilge kâşifler bunu biliyordu. Bu yüzden asla tırmanmamışlardı. Hep tırmanmak istemişlerdi, ama beklemiş, bu yolculuğu bir başka zamana ertelemişlerdi. Çünkü son yolculukları olacağını biliyorlardı.”</p>

    <p>“Ama bu yalnızca bir hikâye,” dedi Nynaeve. “Bir efsane.”</p>

    <p>“Ben de öyleyim,” dedi Rand. “Bir hikâye. Bir efsane. Bundan sonra seneler boyunca çocuklara, yalnızca fısıltıyla anlatılacak bir hikâye.” Başını iki yana salladı. “Bazen geri dönemezsin. Devam etmek zorundadır. Ve bazen, bu tırmanışın senin son tırmanışın olduğunu bilirsin.</p>

    <p>“Hepiniz fazla katılaştığımı, böyle devam edersem kaçınılmaz olarak kırılıp parçalanacağımı iddia ediyorsunuz. Benden geriye, devam etmeme yetecek bir parça kalması gerektiğini varsayıyorsunuz. Tepeye ulaştığımda, geri inmem gerektiğini düşünüyorsunuz.</p>

    <p>“Anahtar bu, Nynaeve. Şimdi anlıyorum. Bu işten canlı kurtulamayacağım, bu yüzden Son Savaş’tan sonra bana ne olabileceği konusunda endişelenmem gerekmiyor. Kendimi çekmem gerekmiyor, bu örselenmiş ruhtan geriye herhangi bir şey kurtarmam gerekmiyor. Ölmem gerektiğini biliyorum. Daha yumuşak, daha esnek olmamı dileyenler, başıma gelecekleri kabullenemeyenler.” Yine Min’e baktı. Nynaeve eskiden, Rand kıza bakarken gözlerinde sevgi görüyordu, ama bu sefer boştular. Aynı duygusuz yüzde.</p>

    <p>“Bir yol bulabiliriz Rand,” dedi Nynaeve. “Kazanmanı sağlayacak, ama aynı zamanda yaşamana izin verecek bir yol vardır kuşkusuz.”</p>

    <p>“Hayır,” diye hırladı Rand alçak sesle. “Beni yine o yola dönmeye teşvik etme. O yol yalnızca acıya çıkıyor Nynaeve. Ben... ben öldükten sonra dünyanın yaşamasına yardımcı olacak bir şeyler bırakmayı düşünüyordum, ama bu, yaşamaya devam etme çabasıydı. Kendimi şımartamam. Bu kahrolası dağa tırmanıp, güneşle yüzleşeceğim. Sizler de sonra geleceklerle başa çıkacaksınız. Bu şekilde olmak zorunda.”</p>

    <p>Nynaeve itiraz etmek için ağzını açtı, ama Rand ona sert bir bakış fırlattı. “Bu şekilde olmak <em>zorunda</em> Nynaeve.”</p>

    <p>Nynaeve ağzını kapadı.</p>

    <p>“Bu gece iyi iş çıkardın,” dedi Rand. “Hepimizi bir ton sorundan kurtardın.”</p>

    <p>“Bana güvenmeni istediğim için yaptım,” dedi Nynaeve, sonra hemen kendi kendine küfretti. Bunu neden söylemişti ki? Aklına gelen ilk şeyi ağzından kaçıracak kadar mı yorulmuştu?</p>

    <p>Rand başını sallamakla yetindi. “Sana güveniyorum Nynaeve. Herhangi birine ne kadar güvenebiliyorsam, o kadar; çoğuna güvendiğimden daha fazla. Benim dileklerime karşı olsa bile, benim için en iyisinin ne olduğunu bildiğini düşünüyorsun ve bu kabul edebileceğim bir şey. Seninle Cadsuane arasındaki fark, senin beni gerçekten önemsemen. O yalnızca planları içindeki yerimi önemsiyor. Son Savaş’ın bir parçası olmamı istiyor. Sen benim yaşamamı istiyorsun. Bunun için sana teşekkür ederim. Benim adıma düş kur Nynaeve. Artık benim düşünü kuramadığım şeylerin düşünü kur.”</p>

    <p>Min’i kaldırmak için eğildi; eksik eline rağmen başardı, bir kolunu onun altına soktu ve eliyle onu kavrayarak Min’i kaldırdı. Min kıpırdandı, sonra ona sokuldu. Uyandı ve yürüyebileceğini söyleyerek yakındı. Rand onu indirmedi; belki de Min’in sesindeki bitkinlikten dolayı. Nynaeve kızın çoğu gece uyumayıp kitap okuduğunu, kendini neredeyse Rand kadar yorduğunu biliyordu.</p>

    <p>Rand Min’i taşıyarak kapıya yürüdü. “İlk önce Seanchanları halledeceğiz,” dedi. “O toplantı için iyi hazırlan. Bundan kısa süre sonra Graendal’ın icabına bakacağım.”</p>

    <p>Sonra Nynaeve’i yalnız bıraktı. Titreşen lamba sonunda söndü ve yalnızca masadaki kaldı.</p>

    <p>Rand onu yine şaşırtmıştı. Hâlâ yün kafalı bir aptaldı, ama şaşırtıcı ölçüde kendinin farkında bir yün kafalı aptaldı. Bir adam nasıl bu kadar çok şeyi anlayabilir, ama yine de bu kadar cahil olabilirdi?</p>

    <p>Ve neden Nynaeve onun söylediklerine karşı bir sav geliştirememişti? Neden ona yanıldığını bağıramamıştı? <em>Her zaman</em> umut vardı. Rand bu en önemli duyguya boyun eğerek güç bulabilirdi –ama savaşlarının sonucu hakkında endişelenerek, sahip olduğu tüm sağduyuyu tehlikeye atıyordu.</p>

    <p>Bir sebepten, Nynaeve düşüncelerini sözcüklere dökemiyordu.</p>
  </div>
</body>
</html>