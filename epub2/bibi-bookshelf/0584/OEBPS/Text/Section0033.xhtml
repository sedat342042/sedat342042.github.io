<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="23. Havada Bir Çarpıklık">23<br/>
    Havada Bir Çarpıklık</h1>

    <p>“Kadının hücresinde nöbet tutan Aes Sedailer?” diye sordu Cadsuane, Merise’in peşinden ayaklarını yere vura vura tahta basamakları tırmanırken.</p>

    <p>“Neyse ki Corele ve Nesune hâlâ yaşıyor, ama son derece zayıf düşmüşler,” dedi Merise eteklerini kaldırıp onun peşinden koştururken. Narishma da, örgülerinin ucundaki çanlar usul usul çınlayarak, onları takip etti. “Daigian öldü. Diğer ikisinin neden canlı bırakıldığından emin değiliz.”</p>

    <p>“Muhafızlar,” dedi Cadsuane. “Aes Sedaileri öldürürsen Muhafızları hemen anlardı –ve bir sorun olduğunu öğrenirdik.” Muhafızlar sorun olduğunu yine de fark etmeliydi –adamları sorgulayıp, ne hissettiklerini öğrenmek gerekiyordu. Büyük olasılıkla bir bağlantı vardı.</p>

    <p>Daigian’ın yaşayan Muhafızı yoktu. Cadsuane o hoş Aes Sedai için üzüldü, ama duyguyu bir kenara bıraktı. Şimdi bunun için zaman yoktu.</p>

    <p>“Diğer ikisi bir tür transa sokulmuştu,” dedi Merise. “Örgü kalıntısı göremedim, Narishma da öyle. Aes Sedaileri alarm verilmesinden hemen önce bulduk, sonra al’Thor’un yaşadığından ve düşmanlarımızın işinin görüldüğünden emin olur olmaz seni aramaya geldik.”</p>

    <p>Cadsuane aksi aksi başını salladı. Tam da Bilgeleri çadırlarında ziyaret edecek zamanı bulmuştu! Sorilea ve onlardan küçük bir grup Narishma’nın arkasından geliyordu. Cadsuane, Aiel kadınların telaşlarından onu ezmesinden korktuğundan adımlarını yavaşlatmaya cesaret edemiyordu.</p>

    <p>Merdivenin tepesine ulaştılar, sonra koridorda al’Thor’un odasına doğru seğirttiler. Rand başını bu kadar büyük belaya sokmayı nasıl başarmıştı? <em>Yine!</em> Hem, o patlayası Terkedilmiş hücresinden nasıl çıkmıştı? Biri ona yardım etmiş olmalıydı, ama bu, kamplarında bir Karanlıkdostu olduğu anlamına geliyordu. İmkânsız değildi –Beyaz Kule’de Karanlıkdostları varsa, kuşkusuz burada da olabilirdi. Ama hangi Karanlıkdostu üç Aes Sedai’yi etkisiz hale getirebilirdi? Bu düzeyde bir yönlendirme kuşkusuz kamptaki bütün Aes Sedailerin ya da Asha’manların dikkatini çekerdi.</p>

    <p>“Çay söz konusu muydu?” diye sordu Cadsuane Merise’e sessizce.</p>

    <p>“Anlayabildiğim kadarıyla hayır,” diye yanıt verdi Yeşil. “Diğer ikisi uyandığında daha fazlasını öğreneceğiz. Biz onları transtan uyandırır uyandırmaz bayıldılar.”</p>

    <p>Cadsuane başını salladı. Al’Thor’un kapısı açıktı ve Kızlar dışarıda yuvalarının kaybolduğunu öğrenmiş eşekarıları gibi dolanıyordu. Cadsuane onları suçladığını söyleyemezdi. Anlaşıldığı kadarıyla al’Thor olanlar hakkında pek az şey anlatmıştı. Aptal oğlan hâlâ hayatta olduğu için şanslıydı! <em>Amma da kargaşa, Işık belasını versin,</em> diye düşündü Cadsuane Kızların yanından geçip odaya girerek.</p>

    <p>Küçük bir Aes Sedai grubu odanın uzak tarafında kafa kafaya vermiş, sessizce konuşuyorlardı. Sarene, Erian, Beldeine –kampta, ölü ya da etkisiz hale getirilmemiş herkes. Elza dışında. Elza neredeydi?</p>

    <p>Cadsuane içeri girdiğinde üçü başını salladı, ama Cadsuane onlara bakmadı bile. Min yatağın üzerinde oturmuştu; kızarmış gözler, dağınık saçlar ve soluk bir yüzle boynunu ovuşturuyordu. Al’Thor uzaktaki açık pencerenin yanında durmuş, eliyle arkasındaki kesik bileğini tutarak geceye bakıyordu. Ceketi kırışık bir halde yerdeydi ve Rand’ın üzerinde beyaz gömleği vardı. İçeri soğuk bir rüzgâr esiyor, kızıl altın saçlarını karıştırıyordu.</p>

    <p>Cadsuane odayı taradı; arkasında, koridorda, Bilgeler Kızları sorgulamaya başladı. “Ee?” dedi Cadsuane. “Ne oldu?”</p>

    <p>Min başını kaldırdı. Boynunda kırmızı lekeler vardı: morluk başlangıcı. Rand pencereden dönmedi. <em>Küstah çocuk,</em> diye düşündü Cadsuane odada ilerleyerek. “Konuş çocuk!” dedi. “Kampın tehlikede olup olmadığını bilmemiz gerek.”</p>

    <p>“Tehlike halledildi,” dedi Rand yumuşak sesle. Sesindeki bir şey Cadsuane’in duraksamasına sebep oldu. O, Rand’da öfke ya da belki tatmin görmeyi bekliyordu. En azından bitkinlik. Bunun yerine, sesi soğuktu.</p>

    <p>“Bunun anlamını açıklar mısın?” diye sordu Cadsuane.</p>

    <p>Rand sonunda dönüp ona baktı. Cadsuane istemsizce bir adım geriledi, ama neden, bilemiyordu. Rand hâlâ aynı aptal oğlandı. Fazla uzun boylu, fazla özgüvenli, fazla kalın kafalı. Şimdi onda garip bir dinginlik vardı, ama dinginliği karanlık bir taraf taşıyordu. İnsanın idama mahkûm olmuş bir adamda, ilmek boynuna geçmeden hemen önce gördüğü türden bir dinginlik.</p>

    <p>“Narishma,” dedi Rand Cadsuane’in arkasına bakarak. “Senin için bir örgüm var. Onu ezberle, sana yalnızca bir kez göstereceğim.” Sonra al’Thor elini yan tarafa kaldırdı ve parmaklarının arasından parlak beyaz bir ateş çubuğu fırladı ve yerde yatan ceketine çarptı. Ceket bir ışık patlamasıyla yok oldu.</p>

    <p>Cadsuane tısladı. “Sana o örgüyü asla kullanmamanı söylemiştim evlat! Bir daha <em>asla</em> yapmayacaksın. Beni duydun mu? Bu asla...”</p>

    <p>“Terkedilmişlerle savaşırken kullanmamız gereken örgü bu Narishma,” dedi al’Thor, alçak sesi Cadsuane’in içine işledi. “Onları başka bir şeyle öldürürsek, yeniden doğuyorlar. Bu tehlikeli bir araç, ama yine de yalnızca bir araç. Tüm diğerleri gibi.”</p>

    <p>“O yasak,” dedi Cadsuane.</p>

    <p>“Ben olmadığına karar verdim,” dedi al’Thor sakin sakin.</p>

    <p>“O örgünün ne yapabildiğine dair en ufak fikrin yok! Tıpkı bir çocuk gibi...”</p>

    <p>“Şerateşin şehirleri yok ettiğini gördüm,” dedi al’Thor dalgın bakışlarla. “Onun arındıran alevleriyle binlerce kişinin Desen’den yanıp kaybolduğunu gördüm. Bana çocuk diyorsan Cadsuane, o zaman benden binlerce sene daha genç olan sizler nesiniz?”</p>

    <p>Kadınla göz göze geldi. Işık! Ona ne olmuştu? Cadsuane düşüncelerini toparlamaya çalıştı. “Demek Semirhage öldü?”</p>

    <p>“Ölmüşten de kötü oldu,” dedi al’Thor. “Ve pek çok açıdan, çok daha iyi bana göre.”</p>

    <p>“Pekâlâ o zaman. Sanırım işimize...”</p>

    <p>“Bunu fark ettin mi Cadsuane?” dedi al’Thor yatakta duran, örtülerin neredeyse gizlediği metalik bir şeyi göstererek.</p>

    <p>Cadsuane tereddütle o tarafa yürüdü. Sorilea okunması imkânsız bir ifadeyle baktı. Anlaşılan al’Thor bu ruh hali içindeyken konuşmaya karışmak istemiyordu. Cadsuane onu suçlayamazdı.</p>

    <p>Cadsuane çarşafları geri çekti ve tanıdık bilezikleri ortaya çıkardı. Tasma yoktu.</p>

    <p>“İmkânsız,” diye fısıldadı.</p>

    <p>“Ben de öyle varsaymıştım,” dedi al’Thor o korkunç ölçüde sakin sesle. “Kendi kendime, sana teslim ettiğim aynı <em>ter’angreal</em> olamayacağını söyledim. Onların korunduğuna ve gizlendiğine dair söz vermiştin.”</p>

    <p>“Pekâlâ o zaman,” dedi Cadsuane sinirleri bozularak. “Demek bu mesele açıklığa kavuştu.”</p>

    <p>“Evet. Odana birilerini yolladım. Söyle bana: Bilezikleri bu kutunun içinde mi saklıyordun? Onu odanda, yerde, açık halde bulduk.”</p>

    <p>Bir Kız tanıdık meşe bir kutu getirdi. Aynı kutu olduğu açıktı. Cadsuane öfkeyle ona döndü. “Odamı aramışsın!”</p>

    <p>“Bilgeleri ziyarete gittiğini bilmiyordum,” dedi al’Thor. Sorilea ve Amys’e saygıyla başını salladı ve iki kadın tereddütle karşılık verdiler. “Semirhage’in senden intikam almaya çalışacağından korktuğum için hizmetçileri seni kontrol etmeye yolladım.”</p>

    <p>“Buna dokunmamaları gerekirdi,” dedi Cadsuane kutuyu Kız’dan alarak. “Çok girift örgülerle hazırlanmıştı.”</p>

    <p>“Yeterince girift değil,” dedi al’Thor ona sırtını dönerek. Hâlâ karanlık pencerenin önünde, kampa bakarak duruyordu.</p>

    <p>Oda sessizleşti. Narishma sessizce Min’in nasıl olduğunu soruyordu, ama al’Thor konuşmayı bırakınca o da sustu. Rand’ın eril <em>a’dam</em>’ın çalınmasından Cadsuane’in sorumlu olduğunu hissettiği açıktı, ama bu saçmalıktı. Cadsuane bildiği en iyi koruyucu örgüleri hazırlamıştı, ama Terkedilmişlerin o örgüleri aşacak neler bildiğini kim tahmin edebilirdi?</p>

    <p>Al’Thor nasıl hayatta kalmıştı? Ve kutunun içindeki diğer şeylere ne olmuştu? Erişim anahtarı artık al’Thor’da mıydı, yoksa heykelciği Semirhage mi almıştı? Cadsuane sormaya cesaret edebilir miydi? Sessizlik sürdü. “Ne bekliyorsun?” diye sordu Cadsuane sonunda, toplayabildiğince cesaretle. “Benden bir özür mü bekliyorsun?”</p>

    <p>“Senden mi?” diye sordu al’Thor. Sesinde espri yoktu, yalnızca aynı soğuk dinginlik vardı. “Hayır, bir taştan özür işitmenin daha olası olduğunu düşünüyorum.”</p>

    <p>“O zaman...”</p>

    <p>“Seni gözümün önünden sürüyorum Cadsuane,” dedi Rand yumuşak bir sesle. “Bu geceden sonra yüzünü bir daha görürsem seni öldürürüm.”</p>

    <p>“Rand, hayır!” dedi Min yatağın yanında ayağa kalkarak. Rand ona dönmedi.</p>

    <p>Cadsuane bir anlık panik hissetti, ama onu öfkeyle kenara itti. “Ne?” diye sordu. “Bu aptallık evlat. Ben...”</p>

    <p>Rand döndü ve bakışları yine Cadsuane’in sesinin solup gitmesine sebep oldu. Onda bir tehlike vardı, gözlerindeki gölge Cadsuane’in içine yaşlı yüreğinin hissedebileceğini hiç düşünmediği kadar korku salıyordu. O izlerken Rand’ın çevresindeki hava sanki <em>çarpıldı</em> ve Cadsuane odanın daha da karardığını hissetti.</p>

    <p>“Ama...” diye kekelerken buldu kendini. “Ama sen kadınları öldürmezsin. Bunu herkes bilir. İncineceklerinden korktuğundan Kızları bile tehlikeye süremiyorsun!”</p>

    <p>“Bu eğilimi değiştirmek zorunda kaldım,” dedi al’Thor. “Bu geceden itibaren.”</p>

    <p>“Ama...”</p>

    <p>“Cadsuane,” dedi Rand yumuşakça, “seni öldürebileceğime inanıyor musun? Tam burada, şu anda, kılıç ya da Güç kullanmadan? Ben istesem, Desen’in çevremde bükülüp, kalbini durduracağına inanıyor musun? Tesadüf eseri?”</p>

    <p><em>Ta’veren</em> olmak o şekilde işlemezdi. Işık! İşlemezdi, değil mi? Rand Desen’in onun isteğiyle değişmesini sağlayamazdı, değil mi?</p>

    <p>Ama, o gözlere bakarken, ona inandı. Her tür mantığa aykırı olarak, o gözlere baktı ve eğer gitmezse öleceğini anladı.</p>

    <p>Kendinden nefret ederek, tuhaf bir zayıflıkla, yavaşça başını salladı.</p>

    <p>Rand sırtını döndü ve pencereden dışarı baktı. “Yüzünü bir daha görmeyeyim. Asla, Cadsuane. Şimdi gidebilirsin.”</p>

    <p>Cadsuane sersem sersem döndü –ve göz ucuyla, al’Thor’dan bir karanlığın yayıldığını, havayı daha da fazla çarpıttığını gördü. Ama ona döndüğünde kaybolmuştu. Dişlerini sıkarak çıktı.</p>

    <p>“Hazırlanın. Ordularınızı da hazırlayın,” dedi al’Thor odada kalanlara, sesi yankılanarak. “Hafta sonuna kadar yola çıkacağım.”</p>

    <p>Cadsuane elini başına kaldırdı ve yüreği gümleyerek, elleri terleyerek koridor duvarına yaslandı. Eskiden, inatçı, ama iyi yürekli bir oğlanla çalışıyordu. Biri o çocuğu almış, yerine bu adamı koymuştu, karşısına çıkan herkesten daha tehlikeli bir adamı. Günbegün, onlardan uzaklaşıyordu.</p>

    <p>Ve o anda, Cadsuane’in ne yapacağına dair en ufak fikri yoktu.</p>
  </div>
</body>
</html>