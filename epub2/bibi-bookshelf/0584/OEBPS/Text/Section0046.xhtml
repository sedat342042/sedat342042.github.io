<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="36. Tuon’un Ölümü">36<br/>
    Tuon’un Ölümü</h1>

    <p>“Yolculuğuma Tear’da başladım,” dedi Verin, Mat’in en iyi sandalyesine oturarak. Sandalye koyu renk cevizden yapılmıştı ve güzel, taba rengi bir minderi vardı. Tomas elini kılıcının kabzasına koyarak kadının arkasında pozisyon aldı. “Hedefim Tar Valon’a gitmekti.”</p>

    <p>“O zaman <em>buraya</em> nasıl geldin?” diye sordu Mat kuşkuyla, minderli sıraya oturarak. O şeyden nefret ediyordu; sıraya oturup da rahat etmek imkânsızdı. Minderler işe yaramıyordu. Bir şekilde, oturmayı <em>daha da</em> zorlaştırıyorlardı. Lanet şey deli ve şaşı Trolloclar tarafından tasarlanmış ve lanetlilerin kemiklerinden yapılmış olmalıydı. Tek açıklaması buydu.</p>

    <p>Sıranın üzerinde kıpırdandı. Neredeyse bir sandalye daha getirtecekti, ama Verin konuşmaya devam ediyordu. Mandevwin ve Talmanes çadırın hemen içindeydi. İlki kollarını kavuşturmuş dikilirken, ikincisi yerde oturmaktaydı. Thom odanın diğer yanında yere oturmuş, tartan bakışlarla Verin’i izliyordu. Hepsi Mat’in küçük görüşme çadırındaydı. Burayı subaylarla kısa görüşmeler yapmak için ayırmıştı. Mat Verin’i asıl çadırına götürmek istememişti, çünkü Trustair baskını planları hâlâ oraya yayılmış durumdaydı.</p>

    <p>“Ben de kendime aynı soruyu soruyorum Cauthon Efendi,” dedi Verin gülümseyerek. Yaşlı Muhafızı sandalyesinin arkasında dikiliyordu. “Burada ne işim var? Buraya gelmeye kesinlikle niyetli değildim. Ama buradayım işte.”</p>

    <p>“Adeta kazayla gelmişsin gibi konuşuyorsun Verin Sedai,” dedi Mandevwin. “Ama yüzlerce fersah mesafeden bahsediyoruz!”</p>

    <p>“Artı,” diye ekledi Mat, “Yolculuk yapabiliyorsun. Bu yüzden Beyaz Kule’ye gitmek istiyorsan, neden oraya Yolculuk edip işi bitirmedin?”</p>

    <p>“İyi sorular,” dedi Verin.” Gerçekten öyle. Biraz çay alabilir miyim?”</p>

    <p>Mat içini çekti ve kahrolası sıranın üzerinde yine kıpırdandı. Talmanes’e emri vermesini işaret etti. Talmanes ayağa kalktı ve emri vermek için bir anlığına dışarı çıktı, sonra geri dönüp oturdu.</p>

    <p>“Teşekkür ederim,” dedi Verin. “Fena susamışım.” Kahverengi Ajah’tan Aes Sedailerde olağan olan o aşina, dalgın havaya sahipti. Mat, hafızasındaki boşluklar yüzünden, Verin’le ilk karşılaşmasını doğru düzgün hatırlamıyordu. Aslında, kadınla ilgili <em>tüm</em> anıları bulanıktı. Ama onda âlim mizacı olduğunu düşündüğünü hatırlıyordu.</p>

    <p>Bu sefer, kadını incelerken, tavırları ona fazla abartılı geldi. Sanki Kahverengiler hakkındaki önyargılara güveniyor, onları kullanıyormuş gibi. Bir sokak göstericisinin üç kart oyunu ile köylü çocukları kandırması gibi.</p>

    <p>Kadın onu süzdü. Dudaklarının köşesindeki o gülümseme de neyin nesiydi? Oyununu anladığınıza aldırmayan bir dolandırıcının gülümsemesiydi. Artık oyunu anladığınıza göre, ikiniz birden oyunun keyfini çıkartabilirdiniz ve belki birlikte bir başkasını kandırabilirdiniz.</p>

    <p>“Ne kadar güçlü bir <em>ta’veren</em> olduğunun farkında mısın genç adam?” diye sordu Verin.</p>

    <p>Mat omuzlarını silkti. “O tür şeyler için Rand’ı araman lazım. Cidden, onunla karşılaştırıldığında ben bir şey sayılmam.” Kahrolası renkler!</p>

    <p>“Ah, Ejder’in önemini hafife almayı aklıma bile getirmem,” dedi Verin gülerek. “Ama ışığını onun gölgesine saklayamazsın Matrim Cauthon. En azından, kör olmayanların yanında. Başka zaman olsa, yaşayan en güçlü <em>ta’veren</em> olurdun kuşkusuz. Muhtemelen yüzyıllardır yaşamış en güçlüsü olurdun.”</p>

    <p>Mat sıranın üzerinde kıpırdandı. Lanet küller, kıvranıyormuş gibi görünmesine sebep olmasından nefret ediyordu. Belki de ayağa kalkmalıydı. “Sen neden bahsediyorsun Verin?” dedi bunun yerine. Kollarını kavuşturdu ve en azından rahatmış <em>numarası</em> yapmayı denedi.</p>

    <p>“Beni kıtanın öte yanından buraya nasıl çektiğini anlatıyorum.” Bir asker dumanları tüten bir fincan nane çayıyla içeri girince kadının gülümsemesi genişledi. Çayı minnetle aldı ve asker çekildi.</p>

    <p>“Seni çektim mi?” dedi Mat. “<em>Sen beni</em> arıyordun.”</p>

    <p>“Yalnızca Desen’in beni bir yere çektiğini belirledikten sonra.” Verin çayına üfledi. “Bu, sen ve Perrin anlamına geliyordu. Rand’ın suçu olamazdı, çünkü bu olasılığı kolaylıkla eleyebilirdim.”</p>

    <p>“Rand mı?” diye sordu yeni bir renk çakmasını göz ardı ederek. “Onun yanında mıydın?”</p>

    <p>Verin başını salladı.</p>

    <p>“O... nasıl görünüyordu?” dedi Mat. “O... bilirsin...”</p>

    <p>“Delirdi mi diye mi soruyorsun?” diye sordu Verin.</p>

    <p>Mat başını salladı.</p>

    <p>“Korkarım öyle,” dedi Verin hafifçe dudak bükerek. “Ama hâlâ kendine hâkim olabildiğini düşünüyorum.”</p>

    <p>“Kahrolası Tek Güç,” dedi Mat gömleğinin altına uzanıp rahatlatıcı tilkibaşı madalyona dokunarak.</p>

    <p>Verin başını kaldırdı. “Ah, ben genç al’Thor’un sorunlarının yalnızca Güç’ten kaynaklandığını sanmıyorum Matrim. Pek çok kişi onun huylarını <em>saidin</em>’e bağlamaktan hoşlanabilir, ama bunu yapmak, o zavallı çocuğun sırtına yıktığımız inanılmaz gerilimleri göz ardı etmek olur.”</p>

    <p>Mat tek kaşını kaldırarak Thom’a baktı.</p>

    <p>“Her durumda” –Verin çayını yudumladı– “insan lekeyi çok fazla da suçlayamaz, çünkü onu artık etkilemeyecek.”</p>

    <p>“Etkilemeyecek mi?” diye sordu Mat. “Yönlendirmeyi bıraktı mı?”</p>

    <p>Verin kahkaha attı. “Bir balığın yüzmeyi bırakması daha olası. Hayır, leke artık onu etkilemeyecek, çünkü leke artık yok. Al’Thor <em>saidin</em>’i temizledi.”</p>

    <p>“Ne?” diye sordu Mat sertçe, doğrulup oturarak.</p>

    <p>Verin çayını yudumladı.</p>

    <p>“Sen ciddi misin?” diye sordu Mat.</p>

    <p>“Oldukça,” diye karşılık verdi kadın.</p>

    <p>Mat yine Thom’a baktı. Sonra ceketini çekiştirdi ve elini saçlarından geçirdi.</p>

    <p>“Ne yapıyorsun?” diye sordu Verin eğlentiyle.</p>

    <p>“Bilmiyorum,” dedi Mat mahcup bir sırıtışla. “Sanırım yalnızca farklı bir şey, herhangi bir şey hissetmem gerektiğini düşündüm. Bütün dünya değişti, değil mi?”</p>

    <p>“Öyle de diyebilirsin,” dedi Verin, “ama <em>saidin</em>’in temizlenmesinin bir gölete atılmış bir çakıl taşı gibi olduğunu söyleyebilirim. Dalgaların kıyıya ulaşması zaman alacak.”</p>

    <p>“Çakıl taşı mı?” diye sordu Mat. “<em>Çakıl taşı</em> mı?”</p>

    <p>“Eh, kaya desek de olur belki.”</p>

    <p>“Bana sorarsan kahrolası bir dağ,” diye mırıldandı Mat. Korkunç sıraya yerleşti.</p>

    <p>Verin güldü. Lanet Aes Sedailer. Böyle olmaları gerekiyor muydu? Muhtemelen ettikleri ve kimseye söylemedikleri bir başka yemin yüzündendi. Gizemli davranma yemini gibi bir şey. Mat ona baktı. “Neden güldün?” diye sordu sonunda.</p>

    <p>“Yok bir şey,” dedi Verin. “Yalnızca, son birkaç gün içinde yaptıklarımın etkisini yakında hissedeceğini tahmin ediyorum.”</p>

    <p>“Ne yaptın?”</p>

    <p>“Eh,” dedi kadın. “Alakasız konular açılmadan önce bundan bahsediyorduk sanırım.”</p>

    <p>“<em>Gerçek Kaynak</em>’ın kahrolası <em>temizlenmesinden</em> bahsediyorduk,” diye mırıldandı Mat. “Gerçekten.”</p>

    <p>“Bazı ilgi çekici olaylar tecrübe ettim,” diye devam etti Verin, Mat’i duymazdan gelerek elbette. “Sen farkında olmayabilirsin, ama belli bir yerden Yolculuk etmek için, orada zaman geçirmen gerek. Normalde bir gece kalmak yeterli oluyor. Sonuç olarak, Ejder’den ayrıldıktan sonra yakındaki bir köye gittim ve bir handa oda tuttum. Yerleştim, odayı öğrendim ve sabah kapıyol açmak için hazırlık yaptım.</p>

    <p>“Bununla birlikte, gecenin bir yarısı hancı geldi. Utana sıkıla, bir başka odaya geçmem gerektiğini açıkladı. Anlaşılan, üst katımdaki odada bir sızıntı keşfedilmiş ve birazdan tavanımdan akmaya başlarmış. İtiraz ettim, ama adam ısrar etti.</p>

    <p>“Böylece, koridorun karşısındaki bir odaya geçtim ve <em>o</em> odayı öğrenmeye başladım. Tam onu kapıyol açmama izin verecek kadar öğrendiğimi hissetmeye başlamıştım ki, yine rahatsız edildim. Bu sefer hancı, utanç içinde, karısının sabah temizlik yaparken yüzüğünü o odada unuttuğunu söyledi. Kadın gece uyanmıştı ve çok üzülmüşü. Hancı –büyük yorgunluk içinde– özür dileyerek yine oda değiştirmemi istedi.”</p>

    <p>“Ee?” diye sordu Mat. “Bunlar tesadüf Verin.”</p>

    <p>Kadın tek kaşını kaldırarak ona baktı, sonra Mat sıranın üzerinde kıpırdanınca gülümsedi. Kavrulsun, Mat kıvranmıyordu!</p>

    <p>“Odamı değiştirmeyi reddettim Matrim,” dedi Verin. “Hancıya odayı ben gittikten <em>sonra</em> arayabileceğini söyledim ve yüzük bulursam almayacağıma söz verdim. Sonra kapıyı kararlılıkla yüzüne kapadım.” Çayını yudumladı. “Birkaç dakika sonra handa yangın çıktı –şömineden bir köz yere yuvarlanmıştı ve sonunda her yer tutuşmuştu. Neyse ki herkes kurtuldu, ama han yandı. Tomas ve ben yorgun argın, uykusuz bir halde bir sonraki köye gittik ve orada oda tuttuk.”</p>

    <p>“Ee?” dedi Mat. “Bana hâlâ tesadüfmüş gibi geliyor.”</p>

    <p>“Bu üç gün devam etti,” dedi Verin. “Binanın dışında bir yeri öğrenmeye çalışırken bile rahatsız ediyorlardı beni. Birileri geçerken ateşi paylaşmak istiyor, bir ağaç kampa devriliyor, bir koyun sürüsü geçiyor, durup dururken fırtına çıkıyordu. Gelişigüzel olaylar mekânı öğrenmemi engelliyordu.”</p>

    <p>Talmanes hafifçe ıslık çaldı. Verin başını salladı. “Ne zaman bir bölgeyi öğrenmeye çalışsam, yolunda gitmeyen bir şey oluyordu. Kaçınılmaz olarak, bir sebepten yer değiştiriyordum. Bununla birlikte, belli bir yeri öğrenmek için hiçbir şey <em>yapmayacağıma,</em> kapıyol açmaya çalışmayacağıma karar verdikten sonra, hiçbir şey olmadı. Başkası olsa yoluna devam eder, şimdilik Yolculuk yapmaya çalışmaktan vazgeçerdi, ama mizacım gereği, kendimi bu olayı incelerken buldum. Oldukça düzenliydi.”</p>

    <p><em>Lanet küller.</em> Bu, Rand’ın insanlara yaptığı türden bir şeydi. Mat’in değil. “Anlattıklarına bakarak, hâlâ Tear’da olmalıydın.”</p>

    <p>“Evet,” dedi Verin, “ama kısa süre sonra çekişi hissetmeye başladım. Bir şey beni çekiştiriyordu. Sanki...”</p>

    <p>Mat yine kıpırdandı. “Sanki biri içine kahrolası bir balık oltası takmış gibi mi? Ve çok uzakta durmuş hafif hafif –ama ısrarla– çekiyormuş gibi mi?”</p>

    <p>“Evet,” dedi Verin. Gülümsedi. “Ne akıllıca bir tarif.”</p>

    <p>Mat yanıt vermedi.</p>

    <p>“Yolculuk etmek için daha sıradan yöntemler kullanmaya karar verdim. Yolculuğu kullanamamamın al’Thor’un yakınlığı ile bir ilgisinin olduğunu düşündüm. Ya da belki Karanlık Varlık’ın etkisi yüzünden Desen’in yavaş yavaş çözülmesinden kaynaklandığını. Kuzeye, Cairhien’e doğru giden bir tüccar kervanına katıldım. Kabul edilebilir bir ücret karşılığı kiralamaya gönüllü oldukları boş bir arabaları vardı. Yangınlar, ağlayan bebekler ve bir handan diğerine taşınmak yüzünden uykusuz geçen günlerin ardından oldukça yorgundum. Bu yüzden, korkarım gereğinden fazla uyudum. Tomas da uyudu.</p>

    <p>“Uyandığımızda, kervanın Cairhien’e gitmek yerine kuzeybatıya döndüğünü fark ederek şaşırdık. Kervan başıyla konuştum ve adam son anda, taşıdığı malların Murandy’de Cairhien’den daha fazla para ettiği haberini aldığını söyledi. Düşünürken, bu değişikliği bana söylemesi gerektiğini, ama aklından çıktığını söyledi.”</p>

    <p>Çayından bir yudum daha aldı. “O zaman belli bir yere yöneltildiğime ikna oldum. Çoğu kişi fark etmezdi sanırım, ama ben <em>ta’veren</em> doğasını inceledim. Kervan Murandy’ye doğru çok fazla ilerlememişti –yalnızca bir gün kadar– ama çekiştirme meselesi ile karışınca, bu kadarı yeterli olmuştu. Tomas’la konuştuk ve çekildiğimiz yere gitmekten kaçınmaya karar verdi. Süzülme, Yolculuk kadar üstün değildir, ama bu yöntemi kullanmak için bölgeyi bilmek de gerekmez. Bir kapıyol açtım, ama yolculuğumuzun sonuna geldiğimizde Tar Valon’a değil, Murandy’nin kuzeyinde küçük bir köye çıktık.</p>

    <p>“Bu imkânsız olmalıydı. Bununla birlikte, düşününce, Tomas ve ben onun bir seferinde Trustair köyünde çıktığı bir av gezisinden sevgiyle bahsetmekte olduğunu ve benim kapıyolu o anda açtığımı fark ettik. Dikkatimin dağılmasına izin vermiş, yanlış yere odaklanmış olmalıyım.”</p>

    <p>“Ve işte buradayız,” dedi Tomas kollarını kavuşturarak. Aes Sedai’nin arkasında dururken hoşnutsuz görünüyordu.</p>

    <p>“Gerçekten de buradayız,” dedi Verin. “Merak uyandırıcı, sen de öyle demez miydin genç Matrim? Kaza eseri buraya gelip, tam da ordun için kapıyol açacak birine ihtiyaç duyduğun anda yoluna çıkıyorum.”</p>

    <p>“Yine de tesadüf olabilir.”</p>

    <p>“Ya çekiştirme?”</p>

    <p>Mat ne diyeceğini bilemedi.</p>

    <p>“<em>Ta’veren</em>’ler tesadüflerle işler,” dedi Verin. “Çok işine yarayacak atık bir malzeme bulursun ya da tam olarak doğru zamanda biriyle tanışırsın. Tesadüfler, tesadüfi olarak senin avantajına olacak şekilde çalışır. Yoksa fark etmedin mi?” Verin gülümsedi. “Üzerine zar atmak ister misin?”</p>

    <p>“Hayır,” dedi Mat gönülsüzce.</p>

    <p>“Ama bir şey beni rahatsız ediyor,” dedi Verin. “Yoluna <em>başka</em> kimse çıkmadı mı? Al’Thor’un Asha’manları kırsalı tarayarak yönlendirebilen adam arıyor. Bunun gibi kırsal bölgelerin listelerinin başında olduğunu tahmin ediyorum, çünkü bu tür yerlerde yönlendirebilen insanların fark edilmeden kalması daha olası. İçlerinden biri yoluna çıkıp, senin için kapıyol açabilirdi.”</p>

    <p>“Hayatta olmaz,” dedi Mat ürpererek. “Birlik’ten kimseyi onların ellerine bırakmam.”</p>

    <p>“Andor’a bir anda varabilmek için bile mi?” diye sordu Verin.</p>

    <p>Mat duraksadı. Eh, belki.</p>

    <p>“Bazı sebeplerden dolayı <em>benim</em> burada olmam gerekiyordu,” dedi kadın düşünceler içinde.</p>

    <p>“Ben yine de bütün bunlardan çok şey okuduğunu düşünüyorum,” diye yanıt verdi Mat kavrulası sıranın üzerinde yine kıpırdanarak.</p>

    <p>“Belki öyle, belki değil. İlk önce, seni Andor’a götürmek karşılığında ücretimi belirlememiz gerek. Caemlyn’e gitmek istediğini varsayıyorum?”</p>

    <p>“Ücret mi?” dedi Mat. “Ama seni buraya gelmeye Desen’in zorladığını düşünüyorsun! Neden benden ücret istiyorsun ki?”</p>

    <p>“Çünkü,” dedi kadın bir parmağını kaldırarak, “seni beklerken –sen mi, yoksa Perrin mi olacağını bilmiyordum– sana başkasının veremeyeceği pek çok şey verebileceğimi fark ettim.” Elbisesinin cebine uzandı ve bazı kâğıt parçaları çıkardı. Birinde Mat’in resmi vardı. “Bunu nereden bulduğumu sormadın.”</p>

    <p>“Sen Aes Sedai’sin,” dedi Mat omuzlarını silkerek. “Düşündüm ki sen... bilirsin, <em>saidar</em> ettirmişsindir.”</p>

    <p>“<em>Saidar</em> mı ettirmişimdir?” diye sordu kadın ifadesiz bir sesle.</p>

    <p>Mat omuzlarını silkti.</p>

    <p>“Bu kâğıdı aldığım kişi Matrim...”</p>

    <p>“Bana Mat de,” dedi Mat.</p>

    <p>“Bu kâğıdı aldığım kişi <em>Matrim,</em> bir Karanlıkdostuydu,” dedi Verin. “Benim Gölge’nin hizmetkârlarından olduğumu düşünerek bana Terkedilmişlerden birinin bu resimlerdeki adamların öldürülmesini emrettiğini söyledi. Sen ve Perrin büyük tehlikedesiniz.”</p>

    <p>“Hiç şaşırmadım,” dedi Mat hissettiği ürpertiyi saklamaya çalışarak. “Verin, Karanlıkdostları İki Nehir’den ayrıldığım günden beri beni öldürmeye çalışıyor.” Duraksadı. “Yak beni, İki Nehir’den ayrıldığım günün <em>öncesinden</em> beri. Bu neyi değiştirir?”</p>

    <p>“Bu farklı,” dedi Verin ciddileşerek. “İçinde bulunduğun tehlikenin düzeyi... Ben... Eh, büyük, çok büyük tehlikede olduğun konusunda anlaşalım. Takip eden birkaç hafta boyunca <em>çok</em> dikkatli olmanı öneririm.”</p>

    <p>“Ben her zaman dikkatliyim,” dedi Mat.</p>

    <p>“Eh, daha dikkatli ol,” dedi Verin. “Saklan. Riske girme. Bütün bu işler bitmeden gerekli olacaksın.”</p>

    <p>Mat omuzlarını silkti. Saklanmak? Bunu yapabilirdi. Thom’un yardımıyla öyle bir kılık değiştirebilirdi ki, kendi kız kardeşleri bile tanıyamazdı onu. “Bunu yapabilirim,” dedi Mat. “Çok basit bir ücret. Bizi Caemlyn’e götürmen ne kadar sürer?”</p>

    <p>“Ücretim bu değildi Matrim,” dedi kadın eğlentiyle. “Bu bir öneriydi. Çok dikkatli dinlemen gerektiğini düşündüğüm bir öneri.” Resmin altından küçük, katlanmış bir kâğıt parçası çıkardı. Kâğıt bir damla kan kırmızı mumla mühürlenmişti.</p>

    <p>Mat tereddütle aldı onu. “Bu nedir?”</p>

    <p>“Talimatlar,” dedi Verin. “Sizi Caemlyn’de bırakmamın ardından onuncu gün onları yerine getireceksin.”</p>

    <p>Mat kaşlarını çatarak boynunu kaşıdı, sonra mührü açacak oldu. “O güne dek açmayacaksın,” dedi Verin.</p>

    <p>“Ne?” diye sordu Mat. “Ama...”</p>

    <p>“Ücretim bu,” dedi Verin basitçe.</p>

    <p>“Lanet kadın,” dedi Mat kâğıda bakarak. “Ne olduğunu bilmeden yemin etmem.”</p>

    <p>“Talimatlarımı zor bulacağından kuşkuluyum Matrim,” dedi Verin.</p>

    <p>Mat bir an kaşlarını çatarak mühre baktı, sonra ayağa kalktı. “Boş ver.”</p>

    <p>Verin dudaklarını büzdü. “Matrim, sen...”</p>

    <p>“Bana Mat de,” dedi Mat şapkasını minderden alarak. “Ve anlaşma yok dedim. Zaten yürüyerek yirmi günde Caemlyn’e varırım.” Çadır kapaklarını açtı ve dışarıyı gösterdi. “Bana ipler bağlamana izin vermeyeceğim kadın.”</p>

    <p>Verin yerinden kıpırdamadı, ama kaşlarını çattı. “Ne kadar zor biri olabileceğini unutmuşum.”</p>

    <p>“Bundan gurur duyuyorum,” dedi Mat.</p>

    <p>“Ya ödün verirsek?” diye sordu Verin.</p>

    <p>“O lanet kâğıtta ne olacağını söyleyecek misin?”</p>

    <p>“Hayır,” dedi Verin. “Çünkü içindekileri yapmana ihtiyacım olmayabilir. Geri dönebilmeyi, mektubu senden geri alıp seni kendi yoluna yollayabilmeyi umuyorum. Ama eğer bunu yapamazsam...”</p>

    <p>“O zaman ödün nedir?” dedi Mat.</p>

    <p>“Mektubu açmamayı seçebilirsin,” dedi Verin, “Onu yak. Ama eğer bunu yaparsan, geri dönüşümün beklediğimden daha uzun sürmesi ihtimaline karşı Caemlyn’de elli gün beklersin.”</p>

    <p>Bu Mat’i duraksattı. Elli gün, beklemek için uzun bir süreydi. Ama eğer kendi başına yolculuk etmek yerine bunu Caemlyn’de yapacaksa...</p>

    <p>Elayne şehirde miydi? Elayne Ebou Dar’dan kaçtığından beri onun için endişeleniyordu. Eğer oradaysa, en azından Aludra’nın ejderlerinin üretimini çabucak başlatabilirdi.</p>

    <p>Ama elli gün? Beklemek? Ya bu ya da kahrolası mektubu açıp denileni yapacaktı, öyle mi? İki seçenek de hoşuna gitmiyordu. “Yirmi gün,” dedi.</p>

    <p>“Otuz gün,” dedi kadın ayağa kalkarak. Sonra Mat’in itiraz etmesini önlemek için parmağını kaldırdı. “Bir <em>ödün</em> Mat. Aes Sedailer arasında, benim çoğundan daha esnek olduğumu göreceksin.” Elini uzattı.</p>

    <p>Otuz gün. Mat otuz gün bekleyebilirdi. Elindeki mektuba baktı. Onu açmaya direnebilirdi ve otuz gün beklemek ona pek zaman kaybettirmezdi. Caemlyn’e tek başına ulaşması için gereken süreden biraz daha fazlaydı o kadar. Aslında, bu kahrolası iyi bir anlaşmaydı! Ejderlerin üretimini başlatmak için birkaç haftaya ihtiyacı vardı, ayrıca Ghenjei Kulesi ile yılanlar ve tilkiler hakkında bilgi edinmek için zamana ihtiyacı vardı. Thom yakınamazdı –Caemlyn’e ulaşmaları iki hafta sürecekken bunu yapamazdı.</p>

    <p>Verin, yüzünde belli belirsiz bir endişe ifadesiyle onu süzdü. Ona ne kadar memnun olduğunu belli edemezdi. Bir kadına bunu belli edersen, sana ödetmenin bir yolunu bulurdu.</p>

    <p>“Otuz gün,” dedi Mat gönülsüzce, Verin’in elini sıkarak, “ama otuz günün sonunda giderim.”</p>

    <p>“Ya da on gün sonra mektubu açarsın,” dedi Verin, “ve ne diyorsa yaparsın. İkisinden biri Matrim. Söz mü?”</p>

    <p>“Söz,” dedi Mat. “Ama lanet mektubu açmayacağım. Otuz gün bekleyeceğim, sonra kendi işime bakacağım.”</p>

    <p>“Göreceğiz,” dedi Verin kendi kendine gülümseyerek ve Mat’in elini bırakarak. Mat’in resmini katladı, sonra cebinden küçük, deri bir çanta çıkardı. Onu açtı, resmi içine koydu ve bunu yaparken Mat kadının çantasının içinde, kendi elindekinin tıpatıp aynısı, katlanmış, mühürlenmiş kâğıt parçalarından bir yığın olduğunu fark etti. Onların amacı neydi?</p>

    <p>Mektupları sağ salim cebine koyduktan sonra Verin bir parça yarı saydam taş –zambak şeklinde bir broş– çıkardı. “Kampını toplamaya başla Matrim. Kapıyolu en kısa zamanda açmam gerek. Ben de bir an önce Yolculuk etmeliyim.”</p>

    <p>“Tamam.” Mat ellerindeki mühürlü, katlanmış kâğıda baktı. Verin neden bu kadar gizemli davranıyordu?</p>

    <p><em>Kavrulsun!</em> diye düşündü. <em>Açmayacağım. Açmayacağım işte.</em> “Mandevwin,” dedi. “Verin Sedai’yi kendi çadırına götür. Biz kampı toplarken orada beklesin. Neye ihtiyaç duyarsa getirmeleri için iki de asker görevlendir. Aynı zamanda, diğer Aes Sedailere onun burada olduğunu bildir. Aes Sedailer Aes Sedai olduğundan, geldiğini duymak ilgilerini çekecektir muhtemelen.”</p>

    <p>Mat kâğıdı kemerine tıktı, sonra çıkacak oldu. “Bir de, biri şu kahrolası sırayı <em>yaksın.</em> Bunu buraya kadar taşıdığımıza inanamıyorum.”</p>

    <p class="paragraf">Tuon ölmüştü. Gitmiş, kenara atılmış, unutulmuştu. Tuon Dokuz Ayın Kızı’ydı. Artık tarihçelerde bir nottan ibaretti.</p>

    <p>Fortuona imparatoriçeydi.</p>

    <p>Fortuona Athaem Devi Paendrag kısa çimenlerin üzerinde başını eğerek diz çökmüş olan askerin alnını hafifçe öptü. Rutubetli Altara sıcağı yaz gelmiş gibi hissetmesine sebep oluyordu, ama daha birkaç hafta önce yeşil ve yaşam dolu görünen çimenler güdüktü ve sararmaya başlamıştı. Otlar ve dikenler neredeydi? Son zamanlarda, tohumlar gerektiği gibi filizlenmiyordu. Tahıl gibi, onlar da bozuluyor, gerçekten canlanmadan ölüyorlardı.</p>

    <p>Fortuona’nın önündeki asker beş kişiden biriydi. O beş kişinin arkasında, saldırı güçlerinin en seçkinleri olan Semavi Yumruk’un iki yüz üyesi duruyordu. Üstlerinde koyu renk siyah göğüs plakaları ve hafif ahşap ve deriden yapılmış, böcek biçiminde miğferler vardı. Hem miğferlere hem de göğüs plakalarına sıkılmış yumruk simgesi işlenmişti. Elli <em>sul’dam</em> ve <em>damane</em> çifti. Aralarında, Fortuona’nın bu ülküye bağışladığı Dali ve <em>sul’dam</em>’ı Malahavana da vardı. Bu önemli göreve kişisel bir şey bağışlama ihtiyacı hissetmişti.</p>

    <p>Arkadaki ağıllarda yüzlerce <em>to’raken</em> dolanıyor, bakıcıları tarafından gelecek uçuşa hazırlanarak yürütülüyorlardı. <em>Raken</em> sürüsü zarif hareketlerle yukarıda süzülmeye başlamıştı bile.</p>

    <p>Fortuona önündeki askere bakarak parmaklarını adamın alnına, öptüğü yere koydu. “Ölümün zafer getirsin,” dedi yumuşak sesle, törensel sözleri söyleyerek. “Hançerin kan alsın. Çocukların son şafağa kadar sana övgü düzsün.”</p>

    <p>Adam başını biraz daha eğdi. Sıradaki diğer iki kişi gibi, o da siyah derilere bürünmüştü. Kemerinden üç hançer sarkıyordu ve pelerini ya da miğferi yoktu. Ufak tefek bir adamdı –Semavi Yumruk’un tüm üyeleri ufak tefek ve sağlam yapılı olurdu ve bu grubun yarıdan fazlası kadındı. <em>To’raken</em> görevlerine çıkanlar için ağırlık önemli bir meseleydi. Bir baskında, iki ufak tefek, eğitimli asker; ağır zırh içinde iri yarı, hantal birine yeğlenirdi.</p>

    <p>Akşamın erken saatleriydi, güneş yeni yeni batmaya başlamıştı. Saldırı gücüne bizzat kumanda edecek olan Korgeneral Yulan uçuşu günün geç saatlerinde yapmanın en iyisi olacağını hissetmişti. Saldırıları karanlıkta başlayacaktı, böylece Ebou Dar’da ufku gözetliyor olabilecek kişilerden onları saklayacaktı. Ebou Dar’daki insanların yüzlerce <em>to’raken</em>’in havalandığını görmesi ne fark ederdi? Haber, kanat açmış <em>raken</em> kadar hızlı uçardı.</p>

    <p>Ama düşmanları yapabiliyor olmaları gerekenden çok daha hızlı yolculuk edebiliyorlardı. <em>Ter’angreal,</em> örgü ya da güç veren başka bir şey olsun, açık bir tehlikeydi. Gizliliği kullanmak en iyisiydi. Tar Valon uçuşu günler alacaktı.</p>

    <p>Fortuona beş kişilik sırada, bir sonraki askere geçti. Kadının siyah saçları örülmüştü. Fortuona, aynı törensel sözleri söyleyerek kadının alnını öptü. Bu beşi Kanhançeri idi. Her birinin taktığı simsiyah taş yüzük, onlara güç ve hız bahşeden özel bir <em>ter’angreal</em>’di ve karanlığa bürünmelerini, gölgelere karışmalarını sağlıyordu.</p>

    <p>Ama inanılmaz yeteneklerinin bir bedeli de vardı, çünkü yüzük konağının canını soğuruyor, onları birkaç gün içinde öldürüyordu. Yüzüğü çıkarmak süreci biraz yavaşlatıyordu, ama bir kez çalıştırıldı mı –yüzüğü takarken üzerine kendi kanlarından bir damla damlatmaları gerekiyordu– süreç geri döndürülemezdi.</p>

    <p>Bu beşi geri dönmeyecekti. Baskının sonucu ne olursa olsun geride kalacaklar, becerebildiklerince çok <em>marath’damane</em> öldüreceklerdi. Korkunç bir israftı –o <em>damane</em>’lerin tasmalanması gerekiyordu– ama onları Yenidendoğan Ejder’in ellerine bırakmaktansa öldürmek daha iyiydi.</p>

    <p>Fortuona kısa sıradaki bir sonraki askere geçti, onu da öptü ve kutsadı.</p>

    <p>Yenidendoğan Ejder’le görüştüğü günden beri çok şey değişmişti. Yeni adı bunun göstergelerinden yalnızca bir tanesiydi. Artık Yüksek Kan’dan olanlar bile önünde yere kapanıyordu. <em>So’jhin</em>’leri –Selucia dahil– saçlarını tıraşlamışlardı. Bundan sonra başlarının sağ yanını tıraşlayacaklar, sol yandaki saçları uzatarak öreceklerdi. Bundan sonra sol tarafta şapkalar takacaklardı.</p>

    <p>Sıradan insanlar daha güvenli, daha gururlu bir biçimde yürüyorlardı. Yine bir imparatoriçeleri vardı. Dünyada bunca yanlış şey varken, bir şey yine doğru olmuştu.</p>

    <p>Fortuona beş Kanhançeri’nin sonuncusunu öptü ve onları ölüme mahkûm eden, ama kahramanlık bahşeden sözleri söyledi. Yanında duran Selucia’yla birlikte geri çekildi. General Yulan öne çıktı ve iyice eğildi. “İmparatoriçe, sonsuza dek yaşasın, bilsin ki onu hayal kırıklığına uğratmayacağız.”</p>

    <p>“Biliniyor,” dedi Selucia. “Işık sizi izlesin. Bilin ki Majesteleri, sonsuza dek yaşasın, bugün yeni bahar gülünün yere üç taç yaprağı düşürdüğünü gördü. Zaferinizin alameti verildi. Onu yerine getirin General, ödülünüz büyük olacaktır.”</p>

    <p>Yulan ayağa kalktı, yumruğunu göğsüne dayayarak, metali metale çarparak selam verdi. Askerlerini, beş Kanhançeri önde, <em>to’raken</em> ağıllarına götürdü. Birkaç dakika sonra yaratıkların ilki ağılın arkasındaki uzun çayırda, direkler ve flamalarla işaretlenmiş yerde koşarak havalandılar. Diğerleri de takip etti, bir filo, Fortuona’nın aynı anda gökyüzünde hiç görmediği kadar çok. Gün batımının son ışıkları ölürken, kuzeye yöneldiler.</p>

    <p><em>Raken</em> ve <em>to’raken</em> normalde bu şekilde kullanılmazdı. Çoğu baskında askerler belli bir merkeze bırakılırdı ve <em>to’raken</em>’ler orada beklerken askerler baskın yapıp geri dönerdi. Ama bu baskın yaşamsal öneme sahipti. Yulan’ın planı daha cüretkâr bir saldırı gerektiriyordu, benzeri görülmemiş bir saldırı. Sırtında <em>damane</em> ve <em>sul’dam</em>’lar taşıyarak havadan saldıran <em>to’raken</em>’ler. Yepyeni, cüretkâr bir taktiğin başlangıcı olabilirdi. Ya da felakete gidebilirdi.</p>

    <p>“Her şeyi değiştirdik,” dedi Fortuona yumuşak sesle. “General Galgan yanılıyor; bu Yenidendoğan Ejder’e pazarlık için daha olumsuz bir pozisyon vermeyecek. Onu aleyhimize çevirecek.”</p>

    <p>“Önceden bize karşı değil miydi?” diye sordu Selucia.</p>

    <p>“Hayır,” dedi Fortuona. “Biz ona karşıydık.”</p>

    <p>“Bir farkı mı var?”</p>

    <p>“Evet,” dedi Fortuona gökyüzünde zar zor görülebilen <em>to’raken</em> bulutunu izleyerek. “Var. Korkarım o farkın ne kadar büyük olduğunu çok yakında göreceğiz.”</p>
  </div>
</body>
</html>