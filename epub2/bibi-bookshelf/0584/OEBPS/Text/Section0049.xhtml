<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="39. Verin Sedai’nin Ziyareti">39<br/>
    Verin Sedai’nin Ziyareti</h1>

    <p>“Yemin Çubuğu’nu tutmadın,” diye suçladı Egwene onu dolabın yanında durarak. Verin yatağın yanında çayını yudumlamaya devam etti. Tıknaz kadının üzerinde anaç yakalı, kahverengi, sade bir elbise ve belinde kalın deri kemer vardı. Eteği bölünmüştü ve altından görünen kirli botlara bakınca kadının Beyaz Kule’ye yeni geldiği anlaşılıyordu.</p>

    <p>“Saçmalama.” Verin topuzundan kaçmış bir saç buklesini arkaya attı; kahverengi saçlarına epey kır düşmüştü. “Çocuğum, ben Yemin Çubuğu’nu elime alıp yemin ettiğimde daha senin <em>büyükannen</em> doğmamıştı.”</p>

    <p>“O zaman Yeminleri kaldırmışlar,” dedi Egwene. Bu, Yemin Çubuğu’yla mümkündü –ne de olsa Yukiri, Saerin ve diğerleri yeminlerini kaldırıp yenilerini etmişlerdi.</p>

    <p>“Eh, evet,” dedi Verin anaç bir tavırla.</p>

    <p>“Sana güvenmiyorum,” derken buldu Egwene kendini. “Hiç güvendiğimi sanmıyorum.”</p>

    <p>“Çok akıllıca,” dedi Verin çayını yudumlayarak. Egwene’in tanıdığı bir koku değildi. “Ne de olsa, ben Kara Ajah’tanım.”</p>

    <p>Egwene aniden ürperdi. Sanki buz gibi soğuk bir kazık sırtından göğsüne saplanmıştı. Kara Ajah. Verin Kara’ydı. Işık!</p>

    <p>Egwene hemen Tek Güç’e uzandı. Ama elbette, çatalkök yüzünden boşuna bir çabaydı. Üstelik ona çatalkök vermelerini öneren Egwene’in kendisiydi! Işık, sağduyusunu mu yitirmişti? Zaferinin ardından o kadar özgüvenli, o kadar emindi ki, bir Kara Aes Sedai’ye rastlarsa ne olacağını hiç düşünmemişti. Ama bir Kara Aes Sedai’ye rastlamayı kim beklerdi ki? Bir tanesini yatağınızın üzerinde sakin sakin oturmuş, çay içerken ve her zaman çok şey bilirmiş gibi gelen o gözlerle size bakarken bulmak. Saklanmak için –dalgın ve âlim tavırlarınız yüzünden diğer Aes Sedailer tarafından devamlı göz ardı edilen– gösterişsiz bir Kahverengi olmaktan daha iyi yol var mıydı?</p>

    <p>“Vay, bu çay <em>gerçekten</em> güzel,” dedi Verin. “Laras’ı bir daha gördüğünde, çay için benim adıma teşekkür et. Biraz bozulmamış çayı olduğunu söyledi, ama ona güvenmedim. Bugünlerde insanlara güvenmek biraz zor, değil mi?”</p>

    <p>“Ne, Laras Karanlıkdostu mu?” diye sordu Egwene.</p>

    <p>“Işık, hayır,” dedi Verin. “Kadın çok şey olabilir, ama Karanlıkdostu değil. Laras’ın Yüce Efendi’ye yemin etmesi, bir Beyazpelerin’in bir Aes Sedai ile evlenmesi kadar olası ancak. Olağanüstü bir kadın. Çay tadından da anlıyor.”</p>

    <p>“Bana ne yapacaksın?” dedi Egwene kendini sakin konuşmaya zorlayarak. Verin onu öldürmek istese, bunu çoktan yapardı. Açık ki Verin Egwene’i kullanmak istiyordu ve bu Egwene’e fırsat verirdi. Kaçma fırsatı, durumu tersine çevirme imkânı. Işık, ne kadar da kötü bir zamanlamaydı!</p>

    <p>“Eh,” dedi Verin, “ilk önce, oturmanı rica ediyorum. Sana çay sunardım, ama benim içtiğim çaydan isteyeceğinden kuşkum var.”</p>

    <p><em>Düşün, Egwene!</em> dedi kendi kendine. Yardım istemek boşuna olurdu; Kızıl bakıcılarının ikisi de gittiğinden, yalnızca çömezler duyardı büyük olasılıkla. Tam da yalnız kalacak zamanı bulmuştu! Gardiyanlarının yakında olmasını isteyeceği hiç aklıma gelmezdi.</p>

    <p>Her durumda, eğer bağırırsa, Verin kuşkusuz onu Hava örgüleri ile bağlayıp, ağzını tıkardı. Ve eğer çömezler <em>gerçekten</em> duyarsa, sorunun ne olduğunu görmeye koşarlardı –ve bu onların da Verin’in eline geçmesine sebep olurdu. Bu yüzden Egwene odadaki tek tahta tabureyi çekti ve oturdu, poposu mindersiz tahta ile karşılaşınca isyan etti.</p>

    <p>Dört gündür kullanılmadığından küçük oda dingin ve sessizdi, soğuk ve arınık. Egwene telaşla kaçış yolu arıyordu.</p>

    <p>“Burada çıkardığın iş için seni tebrik ediyorum Egwene,” dedi Verin. “Aes Sedai hizipleri arasında süren aptallığı biraz inceledim, ama kişisel olarak karışmamaya karar verdim. Araştırmalarıma devam etmem ve genç al’Thor’a göz kulak olmam daha önemliydi. Coşkun biri olduğunu söylemek zorundayım. Çocuk için endişeleniyorum. Yüce Efendi’nin nasıl çalıştığını anladığından emin değilim. Her şer Seçilmişler kadar... aşikâr değildir. Siz onlara Terkedilmişler diyorsunuz.”</p>

    <p>“Aşikâr mı?” dedi Egwene. “Terkedilmişler mi?”</p>

    <p>“Eh, göreceli olarak.” Verin gülümsedi ve ellerini çay kupasında ısıttı. “Seçilmişler kendi aralarında didişen bir avuç çocuktan farksız. Babalarının dikkatini çekmek için her biri daha fazla bağırmaya çalışıyor. Ne istediklerini görmek kolay: diğer çocuklar üzerinde güç, en önemli çocuğun kendileri olduğuna dair kanıt. Ben bir insanı Seçilmiş yapanın zekâ, kurnazlık ya da beceri olmadığına ikna oldum –ama elbette, bunlar da önemli. Hayır, ben Yüce Efendi’nin en büyük önderlerinde aradığı özelliğin <em>bencillik</em> olduğuna inanıyorum.”</p>

    <p>Egwene kaşlarını çattı. Gerçekten de <em>Terkedilmişler</em> hakkında sakin sakin sohbet mi ediyorlardı? “Neden bu niteliği seçsin?”</p>

    <p>“Onları öngörülebilir kılıyor. Beklediğin gibi davranan bir araç, anlayamadığın bir araçtan çok daha değerlidir. Ya da belki, kendi aralarında didişirken, yalnızca en güçlü olan hayatta kaldığı için. Dürüst olmak gerekirse, bilmiyorum. Seçilmişler öngörülebilirdir, ama Yüce Efendi kesinlikle değildir. Onyıllardır inceliyor olmama rağmen, <em>onun</em> neyi neden istediğinden emin olamıyorum. Tek bildiğim bu savaşın al’Thor’un varsaydığı gibi savaşılmadığı.”</p>

    <p>“Peki, bunun benimle ne ilgisi var?” diye sordu Egwene.</p>

    <p>“Çok ilgisi var,” dedi Verin kendi kendine cıklayarak. “Korkarım konudan saptım. Hem de bu kadar az zamanım varken. Gerçekten de dikkatimi toplamalıyım.” Kadın <em>hâlâ</em> hoş, âlim bir Kahverengi Aes Sedai’ye benziyordu. Egwene Kara Aes Sedailerin... farklı olacağını beklemişti hep.</p>

    <p>“Her neyse,” diye devam etti Verin. “Senin burada, Kule’de yaptıklarından bahsediyorduk. Sen dışarıdaki arkadaşlarınla oyalanırken gelip seni bulmam gerekeceğinden korkuyordum. Seni Elaida’nın rejimine sızmakla kalmayıp, Salon’un yarısını onun aleyhine döndürmüş halde bulunca ne kadar şaşırdığımı hayal edebilirsin. Bazı meslektaşlarımı kesinlikle kızdırmışsın, bu kadarını söyleyebilirim. Hiç memnun değiller.” Verin başını iki yana sallayarak çayından bir yudum daha aldı.</p>

    <p>“Verin, ben...” Egwene duraksadı. “Ne...”</p>

    <p>“Korkarım zaman yok,” dedi Verin öne eğilerek. Aniden kadında bir şey değişmişti sanki. Hâlâ yaşlı –ve zaman zaman anaç– görünse de, kadının yüzüne kararlı bir ifade gelmişti. Egwene’in gözlerine baktı ve o bakışlardaki yoğunluk Egwene’i şok etti. Bu aynı kadın mıydı?</p>

    <p>“Gevezelik etmeme aldırmadığın için teşekkürler,” dedi Verin daha yumuşak bir sesle. “Bir kez daha, çay içerek sakin sakin sohbet etmek çok güzeldi. Şimdi, bilmen gereken şeyler var. Seneler önce, bir karar vermem gerekti. Kendimi Karanlık Varlık’a yemin etmek ile bunu asla yapmak istemediğimi –ya da böyle bir niyetim olmadığını– açıklama seçeneği ile karşı karşıya buldum. İkincisini seçersem, öldürülecektim.</p>

    <p>“Belki başkası olsa, bu durumdan kurtulmanın bir yolunu bulabilirdi. Çok kişi basitçe ölümü seçerdi. Ama ben bunu bir fırsat olarak gördüm. İnsan nadiren böyle bir fırsat yakalar. Yaratığın yüreğinin içini görme, kanını gerçekte döndürenin ne olduğunu görme fırsatı. Tüm küçük damarların nereye gittiğini keşfetme fırsatı. Oldukça olağanüstü bir deneyim.”</p>

    <p>“Dur bir dakika,” dedi Egwene. “Kara Ajah’a onları <em>incelemek</em> için mi katıldın?”</p>

    <p>“Onlara, postu kurtarmak için <em>katıldım,</em>” dedi Verin gülümseyerek. “Bu beyaz saçlar hakkında söylenip dursa da, Tomas onu pek sever. Her neyse, onlara katıldıktan sonra, durumdan faydalanarak onları inceledim.”</p>

    <p>“Tomas. Ne yaptığını biliyor mu?”</p>

    <p>“Kendisi de bir Karanlıkdostu çocuğum,” dedi Verin. “Bir çıkış yolu arıyordu. Eh, Yüce Efendi sana pençelerini bir geçirdi mi, aslında çıkış yolu yok. Ama savaşmanın, yaptıklarını bir ölçüde telafi etmenin bir yolu vardı. Tomas’a bu şansı sundum ve bu yüzden o zamanlar bana epey minnettar olduğuna inanıyorum.”</p>

    <p>Egwene bütün bunları kavramaya çalışarak duraksadı. Verin bir Karanlıkdostuydu... ama aynı zamanda değildi. “‘O zamanlar’ minnettar olduğunu söyledin?”</p>

    <p>Verin hemen yanıt vermedi. Çayından bir yudum aldı. “Karanlık Varlık’a edilen yeminler oldukça açıktır,” diye devam etti sonunda. “Ve, yönlendiremeyen biri ettiğinde, oldukça bağlayıcıdır. Bozulması imkânsızdır. Haklı sebep gösterebilirsen diğer Karanlıkdostlarının üzerini çizebilirsin, Seçilmişlerin aleyhine dönebilirsin. Bencilliğin korunması gerek. Ama <em>ona</em> asla ihanet edemezsin. Tarikatın kendisini asla dışarlıklılara açıklayamazsın. Ama yeminler çok açıktır. Çok açık.” Başını kaldırdı ve Egwene ile göz göze geldi. “‘Yüce Efendi’ye ihanet etmeyeceğime, sırlarımı öleceğim saate kadar saklamaya yemin ederim.’ Ben de bu yemini ettim. Anlıyor musun?”</p>

    <p>Egwene Verin’in ellerindeki kupaya baktı. “Zehir mi?”</p>

    <p>“Asping rot’un rahat içilmesi için çok özel bir çay gerekir,” dedi Verin bir yudum daha alarak. “Dediğim gibi, lütfen benim adıma Laras’a teşekkür et.”</p>

    <p>Egwene gözlerini yumdu. Nynaeve ona asping rot’tan bahsetmişti; bir damlası öldürürdü. Hızlı ve huzurlu bir ölüm olurdu ve genellikle içilmesinden bir saat sonra gelirdi.</p>

    <p>“Yeminlerde ilgi çekici bir boşluk,” dedi Verin yumuşak sesle. “İnsanın ölmeden önceki son saatte ihanet etmesine izin vermek. Yüce Efendi’nin bundan haberi olup olmadığını merak ediyorum. Neden bu boşluğu kapamıyor?”</p>

    <p>“Belki de bunu bir tehdit olarak görmüyordur,” dedi Egwene gözlerini açarak. “Hangi Karanlıkdostu insanların iyiliği için <em>kendini</em> öldürür ki? Onun takipçilerinin yapacağı türden bir şey değil.”</p>

    <p>“Bu konuda haklı olabilirsin,” dedi Verin çay fincanını kenara koyarak. “Bundan dikkatle kurtulunacağından emin olman akıllıca olur çocuğum.”</p>

    <p>“Ee, bu kadar mı?” diye sordu Egwene ürpererek. “Tomas ne olacak?”</p>

    <p>“Vedalarımızı ettik. O son saatini ailesiyle geçiriyor.”</p>

    <p>Egwene başını iki yana salladı. Ne kadar büyük bir trajediydi. “İtiraf etmek ve ruhunu kurtarmak şansı için bana geldin, öyle mi?”</p>

    <p>Verin güldü. “Ruhumu kurtarmak mı? Bunun o kadar kolay öğrenilen bir şey olmadığını sanıyorum. Işık biliyor ya, çok <em>özel</em> türden bir kurtuluş gerektirecek şeyler yaptım. Ama bedeline değerdi. Kesinlikle değerdi. Ya da belki yalnızca ben kendi kendime öyle diyorum.” Yana uzandı ve Egwene’in yatağının ayakucundaki katlanmış battaniyenin altından deri bir çanta çekti. Kayışları dikkatle çözdü, sonra iki nesne çıkardı: deri ciltli iki kitap. Biri büyüktü, bir referans kitabına benziyordu, ama kırmızı cildinde başlık yoktu. Diğeri ince, mavi bir kitaptı. İkisinin de cildi kullanılmaktan eskimişti.</p>

    <p>Verin onları Egwene’e uzattı. Egwene onları tereddütle aldı. Büyük cilt sağ elinde ağırdı, mavi kitap ise sol elinde hafif. Kaşlarını çatarak parmağını pürüzsüz derinin üzerinde gezdirdi. Başını kaldırıp Verin’e baktı.</p>

    <p>“Kahverengi Ajah’taki her kadın,” dedi Verin, “kalıcı bir şey üretmek ister. <em>Anlamlı</em> olacak bir araştırma ya da inceleme. Diğerleri sık sık bizi çevremizdeki dünyayı görmezden gelmekle suçlar. Onlar bizim yalnızca geriye baktığımızı düşünürler. Eh, bu doğru değil. Eğer dalgınsak, bunun sebebi ileriye, gelecek olanlara bakmamızdır. Ve topladığımız bilgileri... onlara bırakırız. Diğer Ajahlar bugünü daha iyi kılmak hakkında endişelenir; biz yarını daha iyi kılmayı arzularız.”</p>

    <p>Egwene mavi kitabı kenara bırakarak, ilk önce kırmızı olanı inceledi. Sözcükler Egwene’in Verin’in el yazısı olarak tanıdığı, küçük, işlek, ama sıkışık harflerle yazılmıştı. Cümlelerin hiçbiri anlamlı gelmiyordu. Saçmaydılar.</p>

    <p>“Küçük defter bir anahtar Egwene,” diye açıkladı Verin. “Bu kitabı yazmak için kullandığım şifreyi içeriyor. Asıl eser o cilt. Benim eserim. Hayatımın eseri.”</p>

    <p>“Bu nedir?” diye sordu Egwene yanıtı bildiğini tahmin ederek.</p>

    <p>“İsimler, mekânlar, açıklamalar,” dedi Verin. “<em>Onlar</em> hakkında öğrendiğim her şey. Karanlıkdostları arasındaki önderler, Kara Ajah. İnandıkları kehanetler, ayrı hiziplerin hedefleri ve güdüleri. Arkada da, kimliğini belirleyebildiğim tüm Kara Aes Sedailer ver.”</p>

    <p>Egwene irkildi. “Hepsi mi?”</p>

    <p>“Hepsini yakalayabildiğimden kuşkuluyum,” dedi Verin gülümseyerek. “Ama büyük kısmını öğrendim sanırım. Sana yemin ederim Egwene. Oldukça <em>ayrıntılı</em> çalışabiliyorum.”</p>

    <p>Egwene kitaplara huşu içinde baktı. İnanılmaz! Işık, bu bir kralın hazinesinden daha büyük bir hazineydi. Valere Borusu kadar büyük bir hazine. Karalar arasında –devamlı izleyerek, kaydederek, herkesin iyiliği için çalışarak– geçen bir hayat hayal etti ve yaşlı gözlerle başını kaldırdı.</p>

    <p>“Ah, yapma bunu,” dedi Verin. Yüzü solmaya başlamıştı. “Tıpkı bir meyveyi içinden dışına doğru yiyen kurtlar gibi, aramızda pek çok ajanları var. Eh, bizden birinin de onların arasına sızmasının zamanının geldiğini düşünmüştüm. Bu, bir kadının hayatına bedel. Pek az insan, elinde tuttuğun kitap kadar faydalı, o kadar harika bir şey yaratabilmiştir. Hepimiz geleceği değiştirmeye çalışıyoruz Egwene. Ben bunu yapmak için bir fırsatım olduğunu düşünüyorum.”</p>

    <p>Verin derin bir nefes aldı, sonra elini başına kaldırdı. “Vay. Bu gerçekten hızlı etki ediyor. Sana söylemem gereken bir şey daha var. Lütfen kırmızı kitabı aç.”</p>

    <p>Egwene kitabı açtı ve uçlarında çelik ağırlıklar olan ince deri bir kayış buldu. Kitap ayracı olarak kullanılanlara benziyordu, ama bu gördüğü diğerlerinden daha uzundu.</p>

    <p>“Onu kitaba dola,” dedi Verin, “herhangi bir sayfayı onunla işaretle, sonra gevşek uçları yukarı doğru bük.”</p>

    <p>Meraklanan Egwene denileni yaptı, şeridi gelişigüzel bir sayfaya koydu ve kitabı kapadı. Küçük kitabı büyük olanın üzerine koydu, sonra kitap ayracının aşağı sarkan uzun uçlarını alıp birbirine doladı. Ağırlıkların birbirine uyduğunu fark etti. Onları kilitledi.</p>

    <p>Ve kitaplar kayboldu.</p>

    <p>Egwene bakakaldı. Kitapları hâlâ ellerinde hissedebiliyordu, ama kitapların kendileri görünmez olmuştu.</p>

    <p>“Korkarım yalnızca kitaplar üzerinde işe yarıyor,” dedi Verin esneyerek. “Anlaşıldığı kadarıyla. Efsaneler Çağı’nda yaşamış biri günlüğünü diğerlerinden saklama konusunda <em>çok</em> endişelenmiş.” Hafifçe gülümsedi, ama yüzü gittikçe soluyordu.</p>

    <p>“Teşekkür ederim Verin,” dedi Egwene, kilidi açıp kitap ayracını çekerek. Ciltler yine belirdi. “Keşke başka bir yolu olsaydı...”</p>

    <p>“Zehrin yedek plan olduğunu itiraf etmek zorundayım,” dedi Verin. “Ölümü hevesle beklemiyorum; daha yapmam gereken şeyler var. Neyse ki, onların çoğunu harekete geçirdim... benim dönmemem durumunda halledilecekler. Yine de, ilk planım Yemin Çubuğu’nu bulmak, sonra onu Yüce Efendi’nin yeminlerini kaldırmak için kullanıp kullanamayacağıma bakmaktı. Ne yazık ki. Yemin Çubuğu ortadan kaybolmuş görünüyor.”</p>

    <p><em>Saerin,</em> diye düşündü Egwene, <em>ve diğerleri.</em> Yine onlar almış olmalı. “Çok üzgünüm Verin,” dedi.</p>

    <p>“İşe yaramayabilirdi,” dedi Verin yatağa uzanarak ve kır düşmüş kahverengi saçlarının altındaki yastığı düzelterek. “Yüce Efendi’ye o yeminleri etme süreci çok... ayrıntılıydı. Senin için daha fazlasını öğrenebilseydim keşke. Seçilmişlerden biri Kule’de çocuğum. Mesaana; bundan eminim. Sana hangi ismin altında saklandığını söyleyebilmeyi umuyordum, ama onunla karşılaştığım iki seferde de öyle karanlığa bürünmüştü ki, anlayamadım. Gördüklerimi kırmızı kitaba yazdım.</p>

    <p>“Bastığın yere dikkat et. Nasıl vuracağına dikkat et. Hepsini birden mi yakalayacaksın, yoksa en önemli olanları ayrıca gizlilik içinde mi ele geçireceksin, bu kararı sana bırakıyorum. Belki de izleyip, komplolarına karşı bir şey yapıp yapamayacağına bakarsın. İyi bir sorgu benim yanıtlayamadığım bazı sorulara ışık tutabilir. Bu kadar genç biri için, vermen gereken pek çok karar var.” Esnedi, sonra bir sancıyla yüzünü buruşturdu.</p>

    <p>Egwene kalktı ve Verin’in yanına yürüdü. “Teşekkür ederim Verin. Bu yükü taşıyacak kişi olarak beni seçtiğin için teşekkür ederim.”</p>

    <p>Verin hafifçe gülümsedi. “Sana önceden verdiğim ipuçlarıyla iyi iş çıkardın. Oldukça ilginç bir durumdu. Amyrlin sana Kule’den kaçan Kara Aes Sedaileri avlamana yardım edecek bilgileri vermemi emretti; bu yüzden, Karaların önderleri emre kızmış olsa da, itaat etmek zorundaydım. Sana düş <em>ter’angreal</em>’ini vermemem gerekiyordu. Ama içimde, seninle ilgili bir his vardı.”</p>

    <p>“Böyle bir güveni hak ettiğimden emin değilim.” Egwene kitaba baktı. “Kimsenin göstermediği bir güven.”</p>

    <p>“Saçma, çocuğum,” dedi Verin esneyerek ve gözlerini yumarak. “Sen Amyrlin olacaksın. Bundan eminim. Ve bir Amyrlin’in bilgiyle iyice silahlanmış olması gerek. Başka şeylerin yanı sıra bu, Kahverengilerin en kutsal görevidir –dünyayı bilgiyle donatmak. Ben hâlâ onlardan biriyim. Kara sözcüğü adımı sonsuza dek damgalayabilir, ama lütfen onlara ruhumun Kahverengi olduğunu söyle. Onlara de ki...”</p>

    <p>“Söylerim Verin,” diye söz verdi Egwene. “Ama senin ruhun Kahverengi değil. Bunu görebiliyorum.”</p>

    <p>Verin’in gözleri kırpışarak açıldı ve kadın alnını kırıştırarak Egwene ile göz göze geldi.</p>

    <p>“Senin ruhun saf beyaz Verin,” dedi Egwene usulca. “Tıpkı Işık’ın kendisi gibi.”</p>

    <p>Verin gülümsedi ve gözleri kapandı. Asıl ölümün gelmesine daha birkaç dakika vardı, ama baygınlık önden ve hızla geldi. Egwene oturarak kadının elini tuttu. Elaida ve Salon kendi başlarının çaresine bakabilirlerdi; Egwene tohumları iyi hazırlamıştı. Şimdi orada belirip taleplerde bulunmak, yetkesini zorlamak olurdu.</p>

    <p>Verin’in nabzı solduktan sonra Egwene zehirli çay fincanını aldı ve kenara koydu, sonra tabağı Verin’in burnuna kaldırdı. Parlak yüzeyde buğu belirmedi. İkinci kez kontrol etmek duygusuzluk gibi geliyordu, ama bazı zehirler insanın ölü görünmesine ve sığ nefes almasına sebep olurdu ve Verin Egwene’i kandırmak ve yanlış Aes Sedaileri suçlamak istemişse, bu harika bir yöntem olurdu. Gerçekten de ikinci kez kontrol etmek duygusuzluktu ve Egwene’in hasta gibi hissetmesine sebep oluyordu, ama o Amyrlin’di. O zor olanı yapar, tüm olasılıkları düşünürdü.</p>

    <p>Kuşkusuz hiçbir Kara Aes Sedai sırf böyle bir şaşırtmaca yapmak için ölmeyi göze almazdı. Yüreği Verin’e güveniyordu, ama zihni emin olmak istiyordu. Kitapları üzerine koyduğu basit masasına baktı. O anda, hiçbir uyarı vermeden odasının kapısı açıldı ve genç bir Aes Sedai –şala o kadar yeni terfi etmişti ki, yüzünde henüz yaşı belirsiz görünüş yoktu– içeriye baktı. Turese, Kızıl Aes Sedailerden biri. Demek sonunda biri Egwene’e göz kulak olmakla görevlendirilmişti. Özgürlük zamanı sona ermişti. Eh, neler yapılabilirdi diye ağlamanın faydası yoktu. Zamanını iyi kullanmıştı. Verin’in onu görmeye bir hafta önce geldiğini diliyordu, ama olan olmuştu.</p>

    <p>Kızıl Aes Sedai Verin’i görünce kaşlarını çattı ve Egwene hemen parmağını dudaklarına kaldırdı ve genç Aes Sedai’ye sert bir bakış fırlattı.</p>

    <p>Egwene kapıya seğirtti. “Biraz önce geldi ve uzun zaman önce, Kule bölünmeden bana verdiği bir görevle ilgili olarak konuşmak istedi. Bu Kahverengi Aes Sedailer bazen tuhaf bir biçimde hedefe kilitlenebiliyor.” Bu, her biri için geçerliydi.</p>

    <p>Turese Kahverengiler hakkındaki yorumlara hüzünle başını salladı.</p>

    <p>“Keşke uzanmak için kendi yatağını seçseydi,” dedi Egwene. “Şimdi onunla ne yapacağımı bilemiyorum.” Bu da doğruydu. Egwene <em>gerçekten de</em> o Yemin Çubuğu’nu ele geçirmeliydi. Yalan söylemek, böyle bir zamanda çok işe yararmış gibi görünmeye başlamıştı.</p>

    <p>“Yolculukları yüzünden yorgun olmalı,” dedi Turese yumuşak, ama kararlı bir sesle. “Sen o ne dilerse yapmasına izin vereceksin; o Aes Sedai, sen ise basit bir çömezsin. Onu rahatsız etme.”</p>

    <p>Kızıl bunun ardından kapıyı kapadı ve Egwene tatminle kendi kendine gülümsedi. Sonra Verin’in cesedine baktı ve gülümseme soldu. Sonunda Verin’in nasıl öldüğünü açıklaması gerekecekti. <em>Bunu</em> nasıl açıklayacaktı? Eh, bir şeyler düşünürdü. Baskı yaparlarsa, gerçeği söyleyiverirdi.</p>

    <p>Ama ilk önce, o kitapla biraz zaman geçirmesi gerekiyordu. Kitap ayracı <em>ter’angreal</em>’e rağmen, kitabın yakın gelecekte ondan alınması olasılığı büyüktü. Muhtemelen şifreyi saklanmış kitaptan ayrı bir yere koyardı. Belki şifreyi ezberleyip yok ederdi. Salon’da işlerin nasıl gittiğini bilse bütün bunları planlamak daha kolay olacaktı! Elaida indirilmiş miydi? Silviana yaşıyor muydu, yoksa idam mı edilmişti?</p>

    <p>Şu anda, gözetim altında öğrenebileceği pek az şey vardı. Beklemesi gerekecekti. Ve okuması.</p>

    <p>Şifre oldukça karmaşık çıktı, küçük kitabın büyük kısmı açıklamalarla doluydu. Bu hem avantajlı hem de can sıkıcıydı. O olmadan şifreyi kırmak çok zor olacaktı, ama şifreyi ezberlemek neredeyse imkânsızdı. Egwene sabahtan önce bunu başaramazdı ve o zamana kadar Verin’in öldüğünü açıklaması gerekecekti.</p>

    <p>Kadına baktı. Verin gerçekten de huzur içinde uyuyormuş gibi görünüyordu. Egwene battaniyeyi aldı ve kadını boynuna kadar örttü, sonra yanılsamayı güçlendirmek için ayakkabılarını çıkardı ve yatağın yanına koydu. Saygısızlık ediyormuş gibi hissederek, Verin’i yan çevirmeye karar verdi. Kızıl Aes Sedai şimdiye dek birkaç kez içeri bakmıştı ve Verin’i bir başka pozisyonda görmek daha az şüphe uyandırırdı.</p>

    <p>Bu iş de bittikten sonra, Egwene ne kadar zaman geçtiğini anlamak için muma baktı. Odada pencere yoktu. Çömez kısmında bulunmazdı. Güç’e kucak açıp okumak için bir ışık topu yaratma arzusunu bir kenara itti. Mum ışığıyla idare etmek zorunda kalacaktı.</p>

    <p>İlk işine girişti: kitabın arkasındaki Kara Aes Sedai isimlerini deşifre etmek. Bu, şifreyi ezberlemekten daha önemliydi. Kime güvenebileceğini bilmek zorundaydı.</p>

    <p>Takip eden birkaç saat, hayatında yaşadığı en rahatsız edici, en huzursuz edici zamandı. İsimlerin bazılarını bilmiyordu, çoğu ancak aşinaydı. Diğerleri birlikte çalıştığı, saygı duyduğu, hatta güvendiği kadınlardı. Listenin başlarında Katerine’in adını görünce küfretti, sonra Alviarin’in ismini bulunca şaşkınlıkla tısladı. Elza Penfell’i ve Galina Casban’ı duymuştu, ama sonraki birkaç ismi bilmiyordu.</p>

    <p>Sheriam’ın adını okuyunca içinde mide bulandırıcı bir boşluk hissetti. Egwene bir seferinde kadından şüphelenmişti, doğru, ama bu çömez ve Kabuledilmiş olduğu günlerdeydi. O günlerde –Kara Ajah’ı avlamaya ilk başladığı günler– Liandrin’in ihaneti hâlâ tazeydi. O dönemde Egwene herkesten kuşkulanıyordu.</p>

    <p>Salidar’daki sürgünü sırasında Egwene Sheriam’la yakın çalışmıştı ve kadını sevmeye başlamıştı. Ama kadın Kara’ydı. Egwene’in kendi Vakanüvisi Kara’ydı. <em>Metin ol Egwene,</em> diye düşündü listeyi okumaya devam ederek. İhanet, kızgınlık ve üzüntü duygularını bastırdı. Duygularının görevini engellemesine izin vermeyecekti.</p>

    <p>Kara Aes Sedailer tüm Ajahlara yayılmıştı. Bazıları Temsilci’ydi, diğerleri en düşük ve en güçsüz Aes Sedailer arasındaydı. Ve yüzlercesi vardı, Verin’in kendi sayımına göre iki yüzden biraz fazla. Mavilerde yirmi bir, Kahverengilerde yirmi sekiz, Grilerde otuz, Yeşillerde otuz sekiz, Beyazlarda on yedi, Sarılarda yirmi bir ve Kızıllarda sersemletici bir kırk sekiz kişilik liste. Kabuledilmiş ve çömezlerden de isimler vardı. Kitap, bunların muhtemelen Beyaz Kule’ye gelmeden önce Karanlıkdostu olduklarını söylüyordu, çünkü Kara Ajah, Aes Sedailer dışında kimseyi kabul etmiyordu. Önceki bir sayfada daha uzun bir açıklama olduğunu söylüyordu, ama Egwene listeyi okumaya devam etti. Her kadının ismini bilmeliydi. Bilmek <em>zorundaydı.</em></p>

    <p>Asi Aes Sedailer ve Beyaz Kule’de kalanlar arasında Karalar vardı. Hatta bölünme sırasında Kule’de olmayanlar arasında bile. Sheriam dışında, listedeki en rahatsız edici keşif Kule’de ya da asiler arasında Temsilci olanlardı. Duhara Basaheen. Veline Behar. Sedore Dajenna. Delana Mosalaine elbette ve Talene Minly. Meidani Egwene’e gizlice, Saerin ve diğerlerinin keşfettiği Kara Aes Sedailer arasında Talene’in de olduğunu, ama kadının Kule’den kaçtığını itiraf etmişti.</p>

    <p>Moria Karentanis. Sonuncusu Mavi Ajah’tandı, şalı takalı yüz seneden fazla olmuş, bilgeliği ve sağduyusuyla tanınan bir kadın. Egwene onunla sayısız kere konuşmuştu ve bir Mavi olarak onun en güvenilir destekçisi olduğunu varsaymıştı. Moria Egwene’i Amyrlin seçmeye hevesli olanlar arasındaydı ve pek çok dönüm noktasında Egwene’i desteklemişti.</p>

    <p>Her isim Egwene’in derisinde bir diken gibiydi. Tökezleyip ayak bileğini burktuğunda Egwene’e Şifa veren Dagdara Finchey. Egwene’e dersler veren ve çok hoş bir kadına benzeyen Zanica. Larissa Lyndel. Egwene’in fındıklarını kırdığı Miyasi. Nesita. Nacelle Kayama. Elza gibi, Rand’a bağlı olan Nalaene Forrel. Birlen Pena. Melvara. Chai Rugan...</p>

    <p>Liste devam ediyordu. Ne Romanda ne de Lelaine Kara’ydı ve bu biraz sinir bozucuydu. Onlardan birini ya da ikisini birden zincire vurmak çok işine gelirdi. Neden Sheriam Kara’ydı da, o ikisinden biri değildi?</p>

    <p><em>Kes şunu Egwene,</em> diye düşündü. <em>Mantıklı düşünmüyorsun.</em> Bazı Aes Sedailerin Kara olmasını dilemek onu hiçbir yere götürmezdi.</p>

    <p>Cadsuane listede değildi. Egwene’in en yakın arkadaşları da yoktu. Onların listede olmasını beklememişti, ama yine de onlardan herhangi birinin adını görmeden listeyi tamamlamak güzeldi. Beyaz Kule’de Kara Ajah’ı avlayan grup gerçekti, çünkü hiçbirinin ismi listede yoktu. Listede Salidar’dan gönderilen casusların isimleri de yoktu.</p>

    <p>Elaida’nın ismi de yoktu. En sona eklenen notta, Verin’in Elaida’yı yakından incelediği, Kara olduğuna dair kanıt aradığı yazılmıştı. Ama Kara Aes Sedailerin yorumları Elaida’nın kendisinin Kara olmadığına güçlü bir şekilde ikna etmişti onu. Yalnızca zaman zaman Kule’nin geri kalanını olduğu kadar Karaları da çileden çıkaran dengesiz bir kadındı.</p>

    <p>Ne yazık ki, mantıklı geliyordu. Galina ve Alviarin’in Kara olduğunu öğrenince, Egwene Elaida’nın adını listede bulamayacağını tahmin etmişti zaten. Karalar Amyrlin olarak kontrol edebilecekleri birini seçmeyi, sonra onu hizada tutmak için bir Kara Vakanüvis yerleştirmeyi tercih ederdi muhtemelen.</p>

    <p>Muhtemelen Galina ya da Alviarin aracılığıyla Elaida aleyhine çalışmışlardı –Verin Galina’nın muhtemelen Kızıl Ajah’ın başı olmayı başardığını not etmişti. Zorbalık ya da rüşvetle Elaida’nın bilmeden Karalara hizmet etmesini sağlamışlardı. Ve bu Alviarin’in tuhaf düşüşünü açıklıyordu. Kadın fazla mı ileri gitmişti acaba? Haddini aşarak Elaida’yı kızdırmış mıydı? Akla yakın geliyordu, ama Elaida konuşana ya da Egwene Alviarin’i sorgulatmayı başarana kadar kesin olarak bilmek imkânsızdı. Bunu en kısa zamanda yapmayı planlıyordu.</p>

    <p>Düşünceler içinde şişman kırmızı kitabı kapadı. Mumu tükenmek üzereydi. Saat geç oluyordu. Belki de Kule’nin durumu hakkında bilgi vermeleri için ısrar etme zamanı gelmişti.</p>

    <p>O bunu nasıl yapacağına karar veremeden kapı çalındı. Egwene başını kaldırdı, telaşla ayracın uçlarını büktü ve kitapların gözden kaybolmasını sağladı. Kapının çalınması, gelenin Kızıl olmadığını anlatıyordu.</p>

    <p>“Gir,” diye seslendi.</p>

    <p>Kapı açıldı ve iri siyah gözleri ve ince bir yapısı olan Nicola’nın, Turese’in dikkatli bakışları altında dışarıda dikildiğini gördü. Kızıl, Egwene’in ziyaretçisi olmasından memnun görünmüyordu, ama Nicola’nın tepsisinde taşıdığı, dumanları tüten çanak, neden kıza kapıyı çalma izni verildiğini anlatıyordu.</p>

    <p>Nicola, beyaz çömez elbisesini savurarak Egwene karşısında diz kırdı. Turese’in kaş çatışı derinleşti. Ama Nicola fark etmedi. “Verin Sedai için,” dedi kız yumuşak sesle, yatağa doğru başını sallayarak. “Mutfaklar Hanımı’nın emriyle. Verin Sedai’nin yolculuklarından sonra ne kadar yorgun olduğunu duyunca gönderdi.”</p>

    <p>Egwene başını salladı ve heyecanını saklayarak masaya doğru işaret etti. Nicola çabucak yaklaşarak tepsiyi masaya bıraktı ve alçak sesle fısıldadı: “Ona güvenip güvenmediğinizi sormam istendi.” Yine yatağa baktı.</p>

    <p>“Evet,” diye yanıt verdi Egwene, kendi sesini taburesini arkaya itmek suretiyle saklayarak. Demek müttefikleri Verin’in öldüğünü bilmiyordu. Bu iyiydi; sırrı şimdilik güvendeydi.</p>

    <p>Nicola başını salladı, sonra daha yüksek sesle konuştu. “Sıcakken yemesi daha iyi olacaktı, ama onu uyandırmak istemiyorsanız tepsiyi size bırakırım. Ona dokunmamanız gerektiği konusunda sizi uyarmam istendi.”</p>

    <p>“Verin’in ihtiyaç duymadığı anlaşılana kadar dokunmam,” diye yanıt verdi Egwene sırtını dönerek. Biraz sonra kapı Nicola’nın arkasından kapandı. Egwene acı verici birkaç dakika boyunca Turese’in kapıyı açıp onu kontrol etmesini bekledi; ellerini ve yüzünü yıkayarak, temiz bir elbise giyerek zaman geçirdi. Sonunda, rahatsız edilmeyeceğinden emin olduğunda, kaşığı aldı ve çorbayı karıştırdı. Gerçekten de, içinde küçük bir cam şişe ve onun içinde de rulo yapılmış bir kâğıt parçası buldu.</p>

    <p>Akıllıca. Müttefikleri Verin’in Egwene’in odasında olduğunu duymuştu anlaşılan ve bunu içeri birini sokmak için bahane olarak kullanmışlardı. Kâğıdı açtı. Üzerinde tek bir sözcük vardı. “Bekle.”</p>

    <p>Egwene içini çekti, ama yapacak başka bir şey yoktu. Kitabı çıkarıp okumaya devam etmeyi göze alamazdı. Biraz sonra dışarıda sesler duydu. Bir tartışmaya benziyordu. Kapı yine çalındı.</p>

    <p>“Gir,” dedi Egwene merakla.</p>

    <p>Kapı açıldı ve Meidani içeri girdi. Kapıyı anlamlı anlamlı Turese’in yüzüne kapadı. “Anne,” dedi diz kırarak. İnce kadının üzerinde, iri göğüslerini fazlaca saran dar, gri bir elbise vardı. Bu akşam Elaida’yla yemek mi planlanmıştı? “Seni beklettiğim için özür dilerim.”</p>

    <p>Egwene elini önemsemezce salladı. “Turese’i nasıl geçtin?”</p>

    <p>“Elaida’nın... ziyaretlerime izin verdiği biliniyor,” dedi Meidani. “Ve Kule kanunu hiçbir tutsağa ziyaretçi kabul etmenin reddedilemeyeceğini söylüyor. Bir Aes Sedai’nin basit bir çömezi ziyaret etmesini engelleyemezdi, ama yine de denedi.”</p>

    <p>Egwene başını salladı. Meidani kaşlarını çatarak Verin’e baktı. Sonra soldu. Verin’in hatları mumsu ve donuk olmuştu ve yanlış bir şey olduğu açıktı. Turese’in ‘uyuyan’ kadına yakından bakmaması iyi bir şeydi.</p>

    <p>“Verin Sedai öldü,” dedi Egwene kapıya bakarak.</p>

    <p>“Anne?” diye sordu Meidani. “Ne oldu? Saldırıya mı uğradın?”</p>

    <p>“Verin Sedai benimle konuşmasından kısa süre önce bir Karanlıkdostu tarafından zehirlendi. Zehirden haberi vardı ve son anlarında bana gelip, bazı önemli bilgileri paylaştı.” Birkaç doğru ifadenin neler saklayabildiği inanılmazdı.</p>

    <p>“Işık!” dedi Meidani. “Beyaz Kule’nin <em>içinde</em> bir cinayet, hı? Birine söylemek zorundayız! Askerleri toplayıp...”</p>

    <p>“Bununla ilgilenilecek,” dedi Egwene kararlılıkla. “Sesini yükseltme ve kendini topla. Dışarıdaki nöbetçinin, söylediklerini duymasını istemiyorum.”</p>

    <p>Meidani soldu, sonra muhtemelen nasıl bu kadar duygusuz olabildiğini merak ederek Egwene’e baktı. Güzel. Onu kendine hâkim, kararlı bir Amyrlin olarak görsün. Egwene’in içindeki acı, şaşkınlık ve endişeyi görmediği sürece.</p>

    <p>“Peki Anne.” Meidani diz kırdı. “Elbette. Özür dilerim.”</p>

    <p>“Şimdi, bana haberler getirdin sanırım?”</p>

    <p>“Evet Anne,” dedi Meidani kendini toplayarak. “Saerin sana gelmemi söyledi. Bugün olanları bilmek isteyeceğini söyledi.”</p>

    <p>“İstiyorum da,” dedi Egwene sabırsızlığını belli etmemeye çalışarak. Işık, o kadarını anlamıştı. Kadın neden anlatmıyordu? Uğraşması gereken bir Kara Ajah vardı!</p>

    <p>“Elaida hâlâ Amyrlin,” dedi Meidani, “ama kıl payı farkla. Kule Salonu toplandı ve onu resmi olarak kınadı. Elaida’ya Amyrlin’in mutlak hükümdar <em>olmadığını,</em> onlara danışmadan fermanlar çıkarıp taleplerde bulunamayacağını bildirdiler.”</p>

    <p>Egwene başını salladı. “Beklenmedik bir şey değil,” dedi. Birden fazla Amyrlin, bu şekilde haddini aştığı için, kuklaya dönüşmüşlerdi. Elaida’nın gittiği yol da buydu ve bunlar günlerin sonu olmasaydı, bu tatmin edici sayılabilirdi. “Ya kefaret?”</p>

    <p>“Üç ay,” dedi Meidani. “Sana yaptıklarından dolayı bir ay. Konumuna yakışmayan davranışları için iki ay.”</p>

    <p>“İlginç,” dedi Egwene düşünceli düşünceli.</p>

    <p>“Daha fazlasını isteyenler oldu Anne. Bir an kadın oracıkta makamından alınacakmış gibi göründü.”</p>

    <p>“Sen de mi izliyordun?” diye sordu Egwene şaşkınlıkla.</p>

    <p>Meidani başını salladı. “Elaida görüşmelerin Aleve Mühürlü olmasını istedi, ama bunun için destek bulamadı. Sanırım bunun arkasında kendi Ajahı vardı Anne. Kızıl Temsilcilerin üçü de Kule’de değil. Hâlâ Duhara ve diğerlerinin nereye gittiğini merak ediyorum.”</p>

    <p><em>Duhara. Bir Kara. Kadın ne peşinde? Ya diğer ikisi? Üçü birlikte miydi ve eğer öyleyse, diğer ikisi de Kara olabilir miydi?</em></p>

    <p>Bununla daha sonra ilgilenmesi gerekecekti. “Elaida bütün bunları nasıl karşıladı?”</p>

    <p>“Çok konuşmadı Anne,” dedi Meidani. “Genellikle, oturup izledi. Pek memnun görünmüyordu; sayıp sövmeye başlamamasına şaştım.”</p>

    <p>“Kızıllar,” dedi Egwene. “Eğer gerçekten de kendi Ajahı içinde destek kaybediyorsa, onu önceden işi daha fazla karıştırmaması konusunda uyarmışlardır.”</p>

    <p>“Saerin de öyle düşündü,” diye yanıt verdi Meidani. “Senin, Kızıl Ajah’ın düşmesine izin verilmemesi konusundaki ısrarın –söylediklerine kulak misafiri olmuş bir grup çömez tarafından yayıldı– Elaida’nın indirilmemesinin sebeplerinden biriydi.”</p>

    <p>“Eh, onun indirilmesine itiraz etmezdim,” dedi Egwene. “Yalnızca, tüm Ajah’ın dağıtılmasını istemedim. Yine de, bu en iyisi olabilir. Elaida’nın düşüşü, Kule’yi de onunla birlikte yıkmayacak şekilde gelmeli.” Gerçi, Egwene’in bir şansı daha olsa, önceden söylediklerini geri alabilirdi. Kimsenin Elaida’yı <em>desteklediğini</em> düşünmesini istemiyordu. “Silviana’nın mahkûmiyetinin düşürüldüğünü varsayıyorum?”</p>

    <p>“Tam olarak değil Anne,” dedi Meidani. “Salon ona ne yapacağına karar verene kadar gözaltında tutulacak. Amyrlin’e herkesin önünde meydan okudu ve kefaretten bahsediliyor.”</p>

    <p>Egwene kaşlarını çattı. Bu kulağa bir ödün gibi geliyordu; Elaida muhtemelen Kızıl Ajah’ın başıyla –Galina ortadan kaybolduktan sonra, artık kim başa geçtiyse– gizli bir görüşme yapmış, ayrıntıları konuşmuşlardı. O kadar büyük olmamakla birlikte, Silviana yine de ceza alacaktı, ama Elaida Salon’un iradesine boyun eğecekti. Bu Elaida’nın durumunun sağlam olmadığı, ama yine de taleplerde bulunabildiği anlamına geliyordu. Kendi Ajahından aldığı destek, Egwene’in umduğu gibi tamamen yok olmamıştı.</p>

    <p>Yine de, bu olumlu bir değişiklikti. Silviana yaşayacaktı ve Egwene’in –anlaşılan o ki– ‘çömez’ hayatına geri dönmesine izin verilecekti. Temsilciler Elaida’ya, onu paylayacak kadar kızgındılar. Biraz daha zaman verilirse, Egwene kadının indirilip, Kule’nin yeniden birleştirileceğinden emindi. Ama o kadar zaman harcamayı göze alabilir miydi?</p>

    <p>Masaya, kıymetli kitapların gözlerden gizlenmiş olarak yattığı yere baktı. Kara Ajah’a kitlesel saldırı düzenlerse, bu bir savaşa yol açar mıydı? Kule’deki istikrarı daha da mı bozardı? Ve hepsine birden öylesine saldırmayı gerçekten umabilir miydi? Aldığı bilgiler hakkında düşünmek için zamana ihtiyacı vardı. Ve şimdilik bu, Kule’de kalmak ve Elaida’nın aleyhine çalışmak anlamına geliyordu. Ve ne yazık ki bu da Kara Aes Sedailerin çoğunun serbestçe dolaşmasına izin vermek demekti.</p>

    <p>Ama hepsinin değil. “Meidani,” dedi Egwene. “Diğerlerine bildirmeni istiyorum. Alviarin’i yakalayıp Yemin Çubuğu’yla sınamaları gerek. Onlara söyle, bunu başarmak için akla yakın her tür riske girmeliler.”</p>

    <p>“Alviarin mi Anne?” diye sordu Meidani. “Neden o?”</p>

    <p>“O Kara,” dedi Egwene midesi burkularak. “Ve Kule’deki organizasyonlarının başına yakın. Verin’in bana getirmek uğruna öldüğü bilgi buydu.”</p>

    <p>Meidani soldu. “Emin misin Anne?”</p>

    <p>“Verin’in güvenilir olduğundan eminim,” dedi Egwene. “Ama yine de, diğerlerinin Alviarin’in yeminlerini kaldırıp, ona yemin ettirerek Kara olup olmadığını sormaları daha iyi olur. Aleyhine ne kanıt olursa olsun, her kadına kendini ispatlama şansı vermeli. Yemin Çubuğu sende sanırım?”</p>

    <p>“Evet,” dedi Meidani. “Nicola’nın güvenilir olup olmadığını sınamak için lazım oldu; diğerleri, Aes Sedailerin giremediği yerlere mesaj taşıyabildikleri için bazı Kabuledilmişleri ve çömezleri getirmek istedi.”</p>

    <p>Ajahlar arasındaki bölünmüşlük düşünülünce, akıllıcaydı. “Neden o?”</p>

    <p>“Diğerlerine senden bahsediş tarzı yüzünden Anne,” dedi Meidani. “Çömezler arasında en büyük destekçilerinden biri olduğu iyi biliniyor.”</p>

    <p>Ona ihanet etmiş biri hakkında bunu duymak tuhaftı, ama her şey düşünülünce, bunun için kızı suçlamak imkânsızdı.</p>

    <p>“Üç Yemin’i etmesine izin vermediler elbette,” dedi Meidani. “O Aes Sedai değil. Ama yalan söyleme hakkındaki yemini etti ve Karanlıkdostu olmadığını kanıtladı. Sonra yemini kaldırdılar.”</p>

    <p>“Ya sen Meidani?” diye sordu Egwene. “Sendeki dördüncü yemini kaldırdılar mı?”</p>

    <p>Kadın gülümsedi. “Evet Anne. Teşekkür ederim.”</p>

    <p>Egwene başını salladı. “Git madem. Mesajımı ilet. Alviarin <em>mutlaka</em> yakalanmalı.” Verin’in cesedine baktı. “Korkarım senden onu da yanında götürmeni isteyeceğim. Benim odamda ölmesini açıklamak yerine, ortadan kaybolması daha iyi.”</p>

    <p>“Ama...”</p>

    <p>“Kapıyol kullan,” dedi Egwene. “Mekânı iyi bilmiyorsan süzül.”</p>

    <p>Meidani başını salladı, sonra Kaynak’a kucak açtı.</p>

    <p>“İlk önce başka bir şey ör,” dedi Egwene düşünceli düşünceli. “Ne olduğu önemli değil; çok güç gerektiren bir şey. Belki insanın Aes Sedai olma sınavında yaptığı yüz örgüden birini.”</p>

    <p>Meidani kaşlarını çattı, ama denileni yaparak, çok karmaşık ve yoğun güç gerektiren bir şey ördü. O başlar başlamaz Turese kuşkuyla başını içeri uzattı. Neyse ki örgü Verin’in yüzünü görmesini engelliyordu, ama Turese ‘uyuyan’ Kahverengi’ye odaklanmamıştı. Ağzı bir karış açık, örgüye odaklanmıştı.</p>

    <p>“Aes Sedai olma sınavına girersem bilmem gerekir diye, bana bazı örgüleri gösteriyor,” dedi Egwene sertçe, Turese’in sözünü keserek. “Bu yasak mı?”</p>

    <p>Turese ona dik dik baktı, ama kapıyı kapayarak çekildi.</p>

    <p>“Bu, içeri dalıp kapıyol örgülerini görmesini engellemek içindi,” dedi Egwene. “Çabuk ol. Cesedi al. Turese bir daha baktığında ona gerçeği söylerim –sen ve Verin’in kapıyolla çıktığını.”</p>

    <p>Meidani Verin’in cesedine baktı. “Ama cesedi ne yapacağız?”</p>

    <p>“Ne uygun gelirse,” dedi Egwene aksileşerek. “Bunu sana bırakıyorum. Şu anda bununla ilgilenecek zamanım yok. Fincanı da al; çay zehirli. Ondan dikkatle kurtul.”</p>

    <p>Egwene titreşen muma baktı; neredeyse masaya kadar erimişti. Kenarda, Meidani hafifçe iç çekti, sonra kapıyol açtı. Hava örgüleri Verin’in bedenini açıklıktan geçirdi ve Egwene onun gidişini üzüntüyle izledi. Kadın daha iyisini hak ediyordu. Bir gün, çektikleri ve başardıkları bilinecekti. Ama buna daha zaman vardı.</p>

    <p>Meidani ceset ve çayla gittikten sonra, Egwene bir mum daha yaktı, sonra yatağa uzandı ve biraz önce orada yatan cesedi düşünmemeye çalıştı. Siuan’ı düşünerek gevşedi. Kadın yakında uyurdu. Onu Sheriam ve diğerleri hakkında uyarması gerekiyordu.</p>

    <p>Egwene <em>Tel’aran’rhiod</em>’da gözlerini açtı. Odasındaydı ya da en azından onun düş versiyonundaydı. Yatağı yapılmıştı ve kapısı kapalıydı. Elbisesini bir Amyrlin’e yakışan görkemli, yeşil bir elbiseye dönüştürdü, sonra Kule’nin Bahar Bahçesi’ne gitti. Siuan henüz gelmemişti, ama muhtemelen görüşmeleri için biraz erkendi.</p>

    <p>En azından burada, şehre yığılan pisliği ya da Ajahların birliğinin köklerini kemiren yozlaşmayı görmüyordu. Kule bahçıvanları doğal güçler gibi çalışıyor, Amyrlinler yükselir ve düşerken onlar ekiyor, biçiyor, hasat ediyordu. Bahar Bahçesi diğer Kule bahçelerinin çoğundan daha küçüktü; iki duvar arasına sıkışmış üçgen şeklinde bir yerdi. Belki başka şehirde olsa burası depo olarak kullanılırdı ya da basitçe taş doldurulurdu. Ama Beyaz Kule’de, her iki manzara da yakışıksız kaçardı.</p>

    <p>Çözüm, gölge seven bitkilerle dolu bir bahçeydi. Ortancalar duvarlara tırmanıyor, saksıların çevresinde kabarıyordu. Kanayan yürekler sıra sıra dizilmişlerdi, minik pembe çiçekleri üç parmaklı narin yapraklardan sarkıyordu. İnce parmaksı yapraklarıyla, çiçek açmış dikendallar ve başka küçük gölge ağaçları üçgen duvarların iç tarafında uzanıyor, tek bir noktada buluşuyordu.</p>

    <p>Egwene beklerken ağaç sırası boyunca ileri geri yürüyerek Sheriam’ın Kara olması hakkında düşündü. Kadının kaç işte parmağı vardı? Siuan’ın Amyrlinliği sırasında, senelerce Çömezler Sorumlusu olarak görev yapmıştı. Konumunu başka Aes Sedailere zorbalık etmek, belki onları döndürmek için mi kullanmıştı? Uzun zaman önceki Gri Adam saldırısının arkasında o mu vardı?</p>

    <p>Sheriam Mat’e Şifa veren grubun bir parçasıydı. Kuşkusuz bir sürü kadınla halka kurmuşken kötü bir şey yapamazdı –ama kadının bulaştığı her şey şüphe uyandırıyordu. Hem de o kadar çok şey vardı ki! Sheriam, Egwene terfi etmeden önce Salidar’ı yönetenlerden biriydi. Sheriam o zamanlar neler yapmıştı, kimleri ne kadar yönlendirmişti, Gölge’ye ne kadarını aktarmıştı?</p>

    <p>Elaida’nın Siuan’ı indirme planlarından önceden haberi var mıydı? Galina ve Alviarin Kara’ydı ve o kadınlar ana kışkırtıcılardan iki tanesiydi, bu yüzden diğer Karaların uyarılmış olması mümkün görünüyordu. Kule’nin yarısının kaçması, Salidar’da toplanması ve ardından gelen bekleme ve tartışma süreci, Karanlık Varlık’ın planının bir parçası mıydı? Ya Egwene’in yükselmesi? Bilmeden Gölge’nin kaç ipliğinin ucunda dans etmişti?</p>

    <p><em>Bunu düşünmek boşuna,</em> dedi kendi kendine kararlılıkla. <em>O yola sapma.</em> Verin’in kitapları olmadan da, Egwene Kule’nin bölünmesinin Karanlık Varlık’ın işi olduğundan şüpheleniyordu zaten. Aes Sedailerin bir önder arkasında birleşmek yerine ikiye bölünmesi onu elbette memnun ederdi.</p>

    <p>Yalnızca bu artık daha... kişiseldi. Egwene kirlenmiş hissediyordu, kandırılmış hissediyordu. Bir an için, herkesin olduğunu düşündüğü köylü kız gibi hissetti. Eğer Elaida Karaların piyonuysa, kendisi de öyleydi. Işık! Kendi Kara destekçilerinin yanlarında, onları birbirlerine karşı kışkırtan iki rakip Amyrlin görünce Karanlık Varlık nasıl gülmüştü kim bilir.</p>

    <p><em>Onun ne istediğinden ya da neden istediğinden tam olarak emin olamıyorum,</em> demişti Verin. <em>Senelerce incelemiş olmama rağmen, emin olamıyorum...</em> Karanlık Varlık’ın gülüp gülmediğini kim bilebilirdi?</p>

    <p>Egwene ürperdi. Planı ne olursa olsun, onunla savaşacaktı. Ona direnecekti. O kazansa bile, Aiellerin dediği gibi, gözüne tükürecekti.</p>

    <p>“Eh, tam da görülecek manzara,” dedi Siuan’ın sesi.</p>

    <p>Egwene hızla döndü ve artık üzerinde Amyrlin elbisesi değil, savaşa giden bir asker gibi eksiksiz bir zırh olduğunu görerek utandı. Elinde iki Aiel mızrağı taşıyordu.</p>

    <p>Zırhı ve mızrakları bir düşünceyle yok etti ve elbiseye döndü. “Siuan,” dedi sertçe. “Kendine bir sandalye çağırmak isteyebilirsin. Bir şey oldu.”</p>

    <p>Siuan kaşlarını çattı. “Ne?”</p>

    <p>“Her şeyden önce, Sheriam ve Moria Kara Ajah’tan.”</p>

    <p>“Ne?” dedi Siuan şokla. “Bu nasıl bir saçmalık?” Donakaldı. “Anne,” diye ekledi gecikmeli olarak.</p>

    <p>“Saçmalık değil,” dedi Egwene. “Korkarım gerçek. Başkaları da var, ama onların isimlerini daha sonra vereceğim. Henüz onları tutuklayamayız. Düşünmek ve plan yapmak için zamana ihtiyacım var, belki bir geceye. Yakında vuracağız. Ama o zamana kadar, Sheriam ve Moria’nın izlenmesini istiyorum. Onların yanında yalnız kalma.”</p>

    <p>Siuan başını inanmazlıkla iki yana salladı. “Bundan ne kadar eminsin Egwene?”</p>

    <p>“Yeterince emin,” dedi Egwene. “Onları izle Siuan ve ne yapacağımızı düşün. Önerilerini duymak istiyorum. Onları sessizce yakalamanın ve sonra Salon’a bunu yapmamızın haklı gerekçeleri olduğunu kanıtlamanın bir yolu olmalı.”</p>

    <p>“Bu tehlikeli olabilir.” Siuan çenesini ovaladı. “Umarım ne yaptığını biliyorsundur Anne.” Son sözcüğü vurgulamıştı.</p>

    <p>“Eğer hata yaparsam,” dedi Egwene, “sorumlusu ben olacağım. Ama hata yaptığımı düşünmüyorum. Dediğim gibi, çok şey değişti.”</p>

    <p>Siuan başını eğdi. “Hâlâ tutuklu musun?”</p>

    <p>“Tam olarak değil. Elaida...” Egwene kendi kendine kaşlarını çatarak duraksadı. Yanlış bir şey vardı.</p>

    <p>“Egwene?” diye sordu Siuan endişeyle.</p>

    <p>“Ben...” diye başladı Egwene sonra ürperdi. Bir şey zihnini çekiyor, puslandırıyordu. Bir şey...</p>

    <p>Onu geri çekiyordu. <em>Tel’aran’rhiod</em> söndü ve Egwene gözlerini odasında açtı. Nicola endişe içinde kolunu sarsıyordu. “Anne,” diyordu. “Anne!”</p>

    <p>Kızın yanağında kanlı bir yarık vardı. Egwene hemen doğrulup oturdu ve o anda tüm <em>Kule</em> bir patlamayla sarsıldı. Nicola onun kolunu yakalayarak, korkuyla ciyakladı.</p>

    <p>“Neler oluyor?” diye sordu Egwene.</p>

    <p>“Gölgedölleri!” diye bağırdı Nicola. “Havada, alevler fırlatan yılanlar ve Tek Güç örgüleri! Bizi yok ediyorlar! Ah, Anne. Tarmon Gai’don geldi!”</p>

    <p>Egwene bir an için ilkel, neredeyse kontrol edilemez bir panik hissetti. Tarmon Gai’don! Son Savaş!</p>

    <p>Uzakta çığlıklar, ardından askerlerin ve Muhafızların bağırışlarını duydu. Hayır... hayır, odaklanması gerekiyordu! Havada yılanlar. Tek Güç kullanan yılanlar... ya da Tek Güç kullanan <em>biniciler.</em> Egwene battaniyeyi üzerinden atıp ayağa fırladı.</p>

    <p>Tarmon Gai’don gelmemişti, ama aynı ölçüde kötüydü. Sonunda Seanchanlar, tıpkı Egwene’in Düşgördüğü gibi, Beyaz Kule’ye saldırmışlardı.</p>

    <p>Ve Egwene, değil onlarla savaşmak, mum yakacak kadar bile yönlendiremiyordu.</p>
  </div>
</body>
</html>