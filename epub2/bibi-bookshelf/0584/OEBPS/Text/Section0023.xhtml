<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="13. Bir Teklif ve Bir Ayrılık">13<br/>
    Bir Teklif ve Bir Ayrılık</h1>

    <p>Gawyn, kılıcı elinde, iki Muhafız’ın karşısında duruyordu. Ahırdan içeri ışık çizgileri sızıyordu, hava toz ve dövüşün kaldırdığı saman parçalarıyla kıvılcımlanıyordu. Gawyn sert toprak zeminde yavaşça gerileyerek ışığın düştüğü yerlerden geçti. Hava derisinde sıcaktı. Şakaklarından ter akıyordu, ama iki Muhafız ona doğru yaklaşırken kavrayışı hâlâ sağlamdı.</p>

    <p>Öndeki Muhafız’ın adı Sleete idi; kaba hatları olan esnek, uzun kollu bir adam. Ahırın değişken ışığında, gözlerine düşen uzun gölgelerle, yarık çenesiyle, kırılmış ve Şifa verilmemiş çarpık burnuyla, yüzü insanın bir heykel atölyesinde bulabileceği bitmemiş bir işe benziyordu. Saçları uzundu ve favorileri vardı.</p>

    <p>Muhafızı sonunda Dorlan’a vardığında Hattori çok memnun olmuştu; onu Dumai Kuyuları’nda kaybetmişti ve adamın hikâyesi âşıkların ve ozanların şarkı düzdüğü türdendi. Sleete saatlerce yaralı yatmıştı, sonra kendinden geçmiş bir halde atının dizginlerini yakalamış ve kendini eyere çekmişti. At sadakatle yarı baygın sahibini taşımıştı ve saatler sonra yakındaki bir köye gelmişlerdi. Köylüler Sleete’i yerel bir haydut çetesine satmayı düşünmüşlerdi –çete reisi önceden köyü ziyarete gelmiş, yakında yapılan savaştan kaçan mülteciler karşılığında onlara güvenlik vadetmişti. Ama köy muhtarının kızı Sleete’i savunmuş, eğer yaralı Muhafız arıyorlarsa haydutların Karanlıkdostu olması gerektiğine ikna etmişti. Köylüler Sleete’i saklamayı seçmişlerdi ve kız, güvenliğe kavuşana kadar ona bakmıştı.</p>

    <p>Sleete yolculuk edebilecek kadar iyileştiğinde gizlice köyden ayrılmak zorunda kalmıştı; kız ondan hoşlanmış gibiydi. Delikanlılar arasında, Sleete’in kaçmasının bir sebebinin de, kendisinin kızdan hoşlanmaya başlaması olduğu söylentileri dolaşıyordu. Çoğu Muhafız kimseye bağlanmamaları gerektiğini bilirdi. Sleete geceleyin, kız ve ailesi uyuduktan sonra ayrılmıştı –ama köyün merhameti karşılığında, haydutları aramış, köye bir daha musallat olmayacaklarından emin olmuştu.</p>

    <p>Tam hikâyelere ve efsanelere göre bir olaydı –en azından sıradan, düşük insanlar arasında. Bir Muhafız için, Sleete’in hikâyesi olağandı. Onun gibi adamlar, sıradan insanların pire çektiği gibi efsane çekerdi. Aslında Sleete hikâyesini paylaşmak istememişti; sırf Delikanlıların ısrarlı soruları üzerine ortaya çıkmıştı. Adam hayatta kalması böbürlenilecek bir şey değilmiş gibi davranıyordu. O bir Muhafız’dı. Zor durumlarda hayatta kalmak, kendinden geçmiş bir halde engebeli arazide at sürmek, tam iyileşmemiş yaralara aldırmadan koca bir haydut çetesini biçmek –Muhafızsanız yaptığınız türden işlerdi.</p>

    <p>Gawyn onlara saygı duyuyordu. Öldürdüklerine bile. Özellikle de öldürdüklerine. Bu türden bir adanmışlığı, bu türden bir dikkati göstermek için benzersiz bir adam gerekirdi. Bu türden bir tevazu. Aes Sedailer dünyayı yönlendirir, al’Thor gibi bir canavar ihtişam bulurken, Sleete gibi adamlar sessizce, günbegün kahramanların işini yapıyordu. İhtişam ya da takdir olmadan. Hatırlansalar bile, yalnızca Aes Sedaileriyle bağlantılarıyla hatırlanıyorlardı. Ya da diğer Muhafızlar tarafından. Kendinizden olanları unutmazdınız.</p>

    <p>Sleete hamle yaptı, kılıcını en yüksek hız için dümdüz uzattı. Engerek Dilini Çıkarıyor. Cesur bir hamle; Sleete Gawyn’in solundaki kısa boylu, zayıf adamla yan yana savaştığı için daha da etkili olan bir hamle. Dorlan’daki diğer tek Muhafız Marlesh’ti –onun gelişi Sleete’inkinden çok daha az dramatik olmuştu. Marlesh Dumai Kuyuları’ndan kaçan on bir kişilik Aes Sedai grubuyla birlikteydi ve yanlarından hiç ayrılmamıştı. Kendi Aes Sedaisi, Vasha adlı genç, güzel bir Domanlı Yeşil, aylak aylak ahırın yanından izliyordu.</p>

    <p>Gawyn Engerek Dilini Çıkarıyor’a Duvarda Dans Eden Kedi hamlesiyle yanıt verdi, kılıcı kenara itti ve kendi kılıcını bacaklara doğru savurdu. Ama amacı vurmak değildi; bu bir savunma hamlesiydi, onun her iki rakibini de izleyebilmesini sağlama amaçlıydı. Marlesh Leoparın Okşayışı’nı denedi, ama Gawyn Havayı Katlamak’a geçti, hamleyi dikkatle kenara itti ve iki Muhafız arasında daha tehlikeli olan Sleete’in yeni bir hamlesini bekledi. Sleete rahat adımlarla yeniden pozisyon aldı. Kılıcını yanında tutarak havasız ahırın arka tarafındaki saman yığınlarına sırtını verdi.</p>

    <p>Marlesh Arıkuşu Balgülünü Öpüyor’u denerken Gawyn Kızgın Kumlardaki Kedi’ye geçti. Böyle bir saldırıda Arıkuşu doğru form değildi; savunma halindeki biri karşısında nadiren işe yarardı, ama Marlesh’in hamlelerinin savuşturulmasından bıktığı açıktı. Sabırsızlanmaya başlamıştı. Gawyn bunu kullanabilirdi. Kullanacaktı da.</p>

    <p>Sleete yine ilerliyordu. Gawyn gardını alarak Muhafızların yan yana yaklaşmasını izledi. Gawyn hemen Rüzgârdaki Elma Çiçekleri’ne geçti. Kılıcı üç kez çakarak, gözleri iri iri açılmış Marlesh’i geri sürdü. Marlesh kendini ileri fırlatarak küfretti, ama Gawyn kılıcı önceki formdan çekip akıcı bir hareketle Daldan Çiy Silkelemek’e geçti. Her rakibine üçer tane olmak üzere altı seri darbe ile ilerledi; Marlesh’i geriye, yere yıktı –adam dövüşe fazla hızlı girmişti– ve Sleete’in kılıcını iki kez kenara süpürdü, sonra kılıcını adamın boynuna dayayarak bitirdi.</p>

    <p>İki Muhafız şok içinde Gawyn’e baktılar. Gawyn onları son yendiğinde de benzer ifadelerle bakmışlardı, ondan önceki seferde de. Sleete balıkçıl damgalı kılıç taşıyordu ve becerisi ile Beyaz Kule’de neredeyse efsaneydi. Mandragoran’ın diğer Muhafızlarla kılıç çarpıştırdığı zamanlarda, yedi karşılaşmanın ikisinde Lan Mandragoran’ı bile yendiği söyleniyordu. Marlesh arkadaşı kadar ünlü değildi, ama yine de tamamen ehil, eğitimli bir Muhafız’dı, kolay düşman değildi.</p>

    <p>Ama Gawyn kazanmıştı. Yine. Kılıç çarpıştırırken işler ne kadar da basit görünüyordu. Dünya küçülüyordu –suyunu çıkarmak için ezilen böğürtlenler gibi yassılıyordu–, daha küçük ve yakından görmesi daha kolay bir şeye dönüşüyordu. Gawyn’in tek istediği Elayne’i korumaktı. Andor’u savunmak istiyordu. Belki biraz daha Galad gibi olmak istiyordu.</p>

    <p>Neden hayat bir kılıç karşılaşması kadar basit olamıyordu? Önünüzde açıkça gördüğünüz, düzenli rakipler. Ödül açıktı: hayatta kalmak. Adamlar savaşırken, aralarında bir bağ kurulurdu. Hamle değiş tokuşu yaparken kardeş olurdunuz.</p>

    <p>Gawyn kılıcını çekti ve onu kınına sokarak geriledi. Elini Marlesh’e uzattı. Marlesh elini tuttu ve başını iki yana sallayarak ayağa kalktı. “Olağanüstüsün Gawyn Trakand. Hareket ederken ışık, renk ve gölgeden bir yaratığa dönüşüyorsun. Senin karşındayken, elinde sopa tutan bir bebek gibi hissediyorum.”</p>

    <p>Sleete kılıcını kınına sokarken hiçbir şey söylemedi, ama başını saygıyla Gawyn’e sallayarak selam verdi –tıpkı dövüştükleri son iki seferde de yaptığı gibi. Az konuşan bir adamdı. Gawyn bunu takdir ediyordu.</p>

    <p>Ahırın köşesinde yarısı su dolu bir fıçı vardı. Adamlar onun başına gittiler. Delikanlılardan biri, Corbet, telaşla kepçeyi suya daldırdı ve Gawyn’e uzattı. Gawyn kepçeyi Sleete’e verdi. Yaşlı adam yine başını salladı ve suyunu içti. Bu arada Marlesh tozlu pencere denizliğinden bir kupa aldı ve su içti. “Diyorum ki Trakand,” dedi kısa boylu adam. “Sana üzerinde balıkçıl desenleri olan bir kılıç bulmamız gerekecek. Kimse neye bulaştığını bilmeden senin karşına çıkmamalı!”</p>

    <p>“Ben kılıç ustası değilim,” dedi Gawyn sessizce, kepçeyi çarpık burunlu Sleete’ten alıp su içerek. Su ılıktı ve bu iyi geliyordu. Daha az şok edici, daha doğal.</p>

    <p>“Hammar’ı öldürdün, değil mi?” diye sordu Marlesh.</p>

    <p>Gawyn duraksadı. Daha önce, dövüşürken hissettiği basitlik ufalanmaya başlamıştı bile. “Evet.”</p>

    <p>“Eh, o zaman kılıç ustasısın,” dedi Marlesh. “O düştüğünde kılıcını almalıydın.”</p>

    <p>“Saygısızlık olurdu,” dedi Gawyn. “Dahası, ganimet toplayacak zamanım yoktu.”</p>

    <p>Marlesh o espri yapmış gibi güldü, ama Gawyn espri yapmaya çalışmamıştı. Meraklı gözlerle onu izlemekte olan Sleete’e baktı.</p>

    <p>Bir etek hışırtısı Vasha’nın yaklaştığını ilan etti. Yeşil’in uzun siyah saçları ve bazen fazla kedimsi görünen çarpıcı yeşil gözleri vardı. “Oyun oynaman bitti mi Marlesh?” diye sordu kadın hafif Doman aksanıyla.</p>

    <p>Marlesh güldü. “Oyun oynadığıma sevinmen gerek Vasha. Savaş meydanında benim ‘oyunlarımın’ iki kere kelleni kurtardığını hatırlar gibiyim.”</p>

    <p>Kadın burnunu çekti ve tek kaşını kaldırdı. Gawyn bu ikisi kadar rahat bir ilişkisi olan pek az Aes Sedai ve Muhafız görmüştü. “Gel,” dedi Vasha topuğu üzerinde dönüp açık ahır kapısına yürürken. “Narenwin ve diğerlerini bu kadar zamandır neyin içeride tuttuğunu görmek istiyorum. Verilen kararların kokusunu alabiliyorum.”</p>

    <p>Marlesh omuzlarını silkti ve kupayı Corbet’e attı. “Her neye karar veriyorlarsa, umarım harekete geçmeyi içeriyordur. O askerler gizlice bize yaklaşırken, bu şehirde oturmaktan hoşlanmıyorum. Kamp biraz daha gerilirse, muhtemelen kaçıp Tenekecilere katılırım.”</p>

    <p>Gawyn yorum karşısında başını salladı. Delikanlıları son kez baskına göndermesinin üzerinden haftalar geçmişti. Bryne’ın arama grupları şehre gittikçe daha fazla yaklaşıyordu ve dolayısıyla kırlara çıkmak gittikçe daha az mümkün oluyordu.</p>

    <p>Vasha kapıdan geçti, ama Gawyn yine de onun, “Bazen tam bir çocuk gibi konuşuyorsun,” dediğini duyabildi. Marlesh omuzlarını silkmekle yetindi ve Gawyn ile Sleete’e el sallayarak veda ettikten sonra ahırdan çıktı.</p>

    <p>Gawyn başını iki yana sallayarak kepçeyi yeniden doldurdu ve içti. “O ikisi bana bazen iki kardeşi hatırlatıyor.”</p>

    <p>Sleete gülümsedi.</p>

    <p>Gawyn kepçeyi yerine koydu, Corbet’e başını salladı, sonra çıkmaya hazırlandı. Delikanlıların akşam yemeğini kontrol etmek ve doğru düzgün dağıtıldığından emin olmak istiyordu. Gençlerden bazıları yemek yemeleri gerekirken kılıç karşılaşmaları ve idman yapmaya başlamışlardı.</p>

    <p>Ama çıkarken Sleete uzanıp kolunu tuttu. Gawyn şaşkınlık içinde ona baktı.</p>

    <p>“Hattori’nin yalnızca bir Muhafızı var,” dedi adam pürüzlü, yumuşak bir sesle.</p>

    <p>Gawyn başını salladı. “Bir Yeşil için işitilmemiş şey değil.”</p>

    <p>“Daha fazlasını edinmeye açık olmadığından değil,” dedi Sleete. “Seneler önce, benimle bağ kurduğunda, ancak benim buna layık olduğuna karar verdiğim birini daha alacağını söylemişti. Benden aramamı istemişti. Bu tür konularda pek düşünmez. Başka meselelerle meşgul.”</p>

    <p><em>Tamam,</em> diye düşündü Gawyn, adamın bunu ona neden söylediğini merak ederek.</p>

    <p>Sleete döndü ve Gawyn ile göz göze geldi. “On seneden fazla sürdü, ama ben buna layık birini buldum. İstersen seninle hemen, bu saatte bağ kurar.”</p>

    <p>Gawyn şaşkın şaşkın gözlerini kırpıştırarak Sleete’e baktı. Sırım gibi adam bir kez daha renk değiştiren pelerinine bürünmüştü. Altında sade kahverengi ve yeşil giysileri vardı. Diğerleri onun uzun saçları ve favorileri yüzünden bir Muhafız için fazla dağınık göründüğünden yakınıyordu. Ama ‘dağınık’ bu adam için yanlış terimdi. Kaba denebilirdi belki, ama doğaldı. Tıpkı kesilmemiş taşlar ya da boğum boğum –ama sağlam– meşeler gibi.</p>

    <p>“Şeref duydum Sleete,” dedi Gawyn. “Ama ben Beyaz Kule’ye, Andor geleneklerince eğitim almak için geldim, Muhafız olmak için değil. Benim yerim kız kardeşimin yanı.” <em>Ve eğer birisi benimle bağ kuracaksa, o kişi Egwene olacak.</em></p>

    <p>“Bu sebeplerden dolayı <em>geldin,</em>” dedi Sleete, “ama o sebepler geçti. Bizim savaşımızda savaştın, Muhafızlar öldürdün ve Kule’yi savundun. Sen bizden birisin. Bizim aramızda olman gerek.”</p>

    <p>Gawyn duraksadı.</p>

    <p>“Arıyorsun,” dedi Sleete. “Bir şahin gibi, bir o yana, bir bu yana bakıyor; tünemeli mi, yoksa avlanmalı mı, karar vermeye çalışıyorsun. Sonunda uçmaktan bıkacaksın. Bize katıl ve bizden biri ol. Hattori’nin iyi bir Aes Sedai olduğunu göreceksin. Çoğundan daha bilgedir, Kule’deki pek çok kişiye göre, didişmelere ve aptallığa çok daha az eğilimlidir.”</p>

    <p>“Yapamam Sleete,” dedi Gawyn başını iki yana sallayarak. “Andor...”</p>

    <p>“Hattori Beyaz Kule’de nüfuzlu biri olarak görülmez,” dedi Sleete. “Diğerleri onun ne yaptığına pek aldırmaz. Seninle bağ kurarsa, kendini Andor’a atanmış olarak görür. Her ikisine de sahip olabilirsin Gawyn Trakand. Bir düşün.”</p>

    <p>Gawyn yine duraksadı, sonra başını salladı. “Pekâlâ. Düşünürüm.”</p>

    <p>Sleete kolunu bıraktı. “Bir adam bundan daha fazlasını talep edemez.”</p>

    <p>Gawyn gidecek oldu, ama sonra durdu ve dönüp tozlu ahırda Sleete’e baktı. Sonra Corbet’e el etti ve sert bir işaret yaptı. <em>Çık ve izle,</em> anlamına geliyordu. Delikanlı hevesle başını salladı –aralarındaki en genç olanlardan biriydi, hep kendini kanıtlamanın yollarını arıyordu. Kapıları izleyecek, yaklaşan olursa uyarı verecekti.</p>

    <p>Sleete, Corbet’in eli kılıcında, pozisyon almasını merakla izledi. Sonra Gawyn öne çıktı ve sessizce, Corbet’in duyamayacağı kadar alçak bir sesle konuştu. “Kule’de olanlar hakkında <em>sen</em> ne düşünüyorsun Sleete?”</p>

    <p>Kaba adam kaşlarını çattı, sonra geriledi ve sırtını ahır duvarına verdi. Sleete bu rahat hareket sırasında, kimsenin o taraftan dinlemediğinden emin olmak için pencereden dışarı bakmıştı.</p>

    <p>“Kötü,” dedi sonunda usulca. “Muhafız Muhafız’la savaşmamalı. Aes Sedai Aes Sedai’yle savaşmamalı. Asla olmamalı. Ne şimdi. Ne de başka zaman.”</p>

    <p>“Ama oldu,” dedi Gawyn.</p>

    <p>Sleete başını salladı.</p>

    <p>“Ve şimdi iki ayrı Aes Sedai grubu var,” diye devam etti Gawyn, “iki farklı orduları var ve biri diğerini kuşatma altına alıyor.”</p>

    <p>“Sen başını kaldırma, yeter,” dedi Sleete. “Kule’de çabuk parlayanlar var, ama bilge olanlar da var. Onlar doğru şeyi yapacaktır.”</p>

    <p>“Hangi doğru şey bu?”</p>

    <p>“Son vermek,” dedi Sleete. “Gerekirse öldürerek, mümkünse başka yollar kullanarak. Hiçbir şey bu bölünmeye değmez. Hiçbir şey.”</p>

    <p>Gawyn başını salladı.</p>

    <p>Sleete başını iki yana salladı. “Benim Aes Sedaim, Kule’deki işlerden hoşlanmadı. Çıkmak istedi. O bilgedir... bilge ve kurnaz. Ama nüfuzlu değildir, bu yüzden diğerleri onu dinlemez. Bazen tek umurlarında olan en büyük sopayı kimin taşıdığı oluyor.”</p>

    <p>Gawyn adama yaklaştı. Aes Sedailerin konumu ve nüfuzundan nadiren bahsedilirdi. Onlarda, ordudaki gibi rütbeler yoktu, ama aralarında kontrolün kimde olduğunu hepsi içgüdüsel olarak biliyordu. Bu nasıl oluyordu? Sleete’in bir fikri var gibiydi, ama adam daha fazla konuşmadı, bu yüzden şimdilik sır olarak kalmak zorundaydı.</p>

    <p>“Hattori çıktı,” diye devam etti Sleete usulca. “İşin ne kadar derin olduğunu bilmeden, görevlendirilerek al’Thor’a gitti. Kule’de olmak istemiyordu, o kadar. Bilge kadın.” İçini çekerek doğruldu ve elini Gawyn’in omzuna koydu. “Hammar iyi bir adamdı.”</p>

    <p>“Öyleydi,” dedi Gawyn içi burkularak.</p>

    <p>“Ama seni öldürürdü,” dedi Sleete. “Seni hızla ve temizce öldürürdü. Saldıran oydu, sen değil. Senin yaptığın işi neden yaptığını biliyordu. O gün kimse iyi kararlar vermedi. Verilecek iyi kararlar yoktu.”</p>

    <p>“Ben...” Gawyn başını salladı. “Teşekkür ederim.”</p>

    <p>Sleete elini çekti ve girişe yürüdü. Ama arkasına baktı. “Bazıları Hattori’nin beni kurtarmak için geri dönmüş olması gerektiğini söylüyor,” dedi. “Senin Delikanlılar, onun beni Dumai Kuyuları’nda bıraktığını düşünüyor. Bırakmadı. Hayatta olduğumu biliyordu. Canımın yandığını biliyordu. Ama o kendi görevini yaparken benim kendi görevimi yapacağıma güveniyordu. Dumai Kuyuları’nda olanların, Amyrlin’in al’Thor hakkındaki gerçek emirlerinin neleri içerdiğinin haberini Yeşillere ulaştırması gerekiyordu. <em>Benim</em> ise hayatta kalmam gerekiyordu. Biz görevlerimizi yaptık. Ama o mesaj gönderildikten sonra, benim kendi başıma ona yaklaştığımı hissetmeseydi, beni almaya gelirdi. Ne olursa olsun. Ve bunu ikimiz de biliyoruz.”</p>

    <p>Bunun ardından çıktı. Gawyn bu ilginç veda sözleriyle baş başa kaldı. Sleete konuşulması tuhaf bir adamdı. Kılıç ustalığı ne kadar akıcı olursa olsun, sohbeti pek akıcı değildi.</p>

    <p>Gawyn başını iki yana sallayarak ahırdan çıktı ve Corbet’in nöbet görevinin bittiğini işaret etti. Gawyn’in Hattori’nin Muhafızı olmayı kabul etmesi imkânsızdı. Öneri bir an için baştan çıkarıcı gelmişti, ama yalnızca sorunlarından kaçmanın bir yolu olarak. Kadının Muhafızı olarak mutlu olmayacağını bilmiyordu. Egwene dışında kimsenin Muhafızı olmayacaktı.</p>

    <p>Egwene’e her şeyi vadetmişti. Andor ya da Elayne’e zarar vermediği sürece, her şeyi. Işık, al’Thor’u öldürmeyeceğine dair söz vermişti. En azından, Gawyn Ejder’in annesini öldürdüğünü kesin olarak kanıtlayana dek. Egwene birlikte büyüdüğü adamın Tek Güç yüzünden çarpıldığını, bir canavara dönüştüğünü neden göremiyordu? Al’Thor’un bastırılması gerekiyordu. Herkesin iyiliği için.</p>

    <p>Gawyn yumruğunu sıkıp açarak uzun adımlarla köyde yürüdü ve kılıç dövüşünün huzurunu ve dinginliğini hayatının geri kalanına da yayabilmeyi diledi. Hava ineklerin ve ahırlardaki dışkının kokusuyla ağırdı; gerçek bir şehre dönmekten mutluluk duyacaktı. Dorlan’ın büyüklüğü ve uzaklığı burayı iyi bir saklanma yeri yapıyordu, ama keşke Elaida Delikanlıları barındırmak için daha az kokan bir yer seçmiş olsaydı diye düşünüyordu Gawyn. Muhtemelen sığır kokusu giysilerinden günlerce çıkmayacaktı –asi ordu birkaç hafta içinde onların yerini keşfedip, hepsini öldürmezse.</p>

    <p>Gawyn muhtarın evine yaklaşırken başını iki yana salladı. İki katlı binanın sivri bir çatısı vardı ve köyün en ortasındaydı. Delikanlıların büyük kısmı binanın arkasındaki küçük tarlada kamp kurmuştu. Eskiden orada böğürtlenler yetişiyordu, ama aşırı sıcak yazın ardından gelen karlı, fırtınalı kış çalıları öldürmüştü. Bu sene, daha da sert bir kışa girerlerken, pek çok kayıptan yalnızca biri olacaklardı.</p>

    <p>Tarla kamp için en iyi yer değildi –adamlar devamlı derilerinden böğürtlen dikeni toplamaktan yakınıyordu– ama hem köyün merkezine yakındı hem de biraz yalıtılmıştı. Bu avantajlar karşısında birkaç dikene katlanmaya değerdi.</p>

    <p>Gawyn tarlaya ulaşmak için toprak zeminli köy meydanından geçti ve muhtarın evinin önünde uzanan kanalı aştı. Orada çamaşır yıkayan kadınlara başıyla selam verdi. Aes Sedailer Temsilcilerin ve Gawyn’in subaylarının çamaşırlarını yıkamaları için tutmuştu onları. Bu kadar çok iş için az ücret alıyorlardı ve Gawyn kadınlara kendi cebinden ne kadar ayırabilirse, onu da veriyordu. Jesti Narenwin Sedai’yi güldürmüştü, ama köylü kadınlar teşekkür etmişti. Gawyn’in annesi, işçilerin bir krallığın belkemiği olduğunu öğretmişti; onları kırarsanız, kısa süre sonra artık hareket edemediğinizi görürdünüz. Bu şehrin insanları Elayne’in uyruğu olmayabilirdi, ama Gawyn askerlerinin onlardan faydalanmasına göz yummayacaktı.</p>

    <p>Muhtarın evinin önünden geçerken pencerelerdeki kepenklerin kapalı olduğunu fark etti. Marlesh dışarıda aylaklık ediyordu. Ufak tefek Aes Sedaisi ellerini beline dayamış, kaşlarını çatarak kapıya bakıyordu. Anlaşılan içeri girmesine izin verilmemişti. Neden? Vasha’nın Aes Sedailer arasında önemli bir konumu yoktu, ama Hattori kadar aşağıda da değildi. Eğer Vasha’nın girmesine izin verilmemişse... eh, belki de binanın içinde gerçekten de önemli konular görüşülüyordu. Bu Gawyn’i meraklandırmıştı.</p>

    <p>Adamları olsa görmezden gelirdi –Rajar ona Aes Sedai işlerinin kendi aralarındaki görüşmelere bırakılması gerektiğini, istenmeyen kulakların işleri karıştıracağını söylerdi. Gawyn’in iyi bir Muhafız olmaması için bir sebep de buydu. O Aes Sedailere güvenmiyordu. Annesi güvenmişti; bak, bu onu ne duruma düşürmüştü. Bak, Beyaz Kule Elayne ile Egwene’e nasıl davranmıştı... eh, Aes Sedaileri destekliyor olabilirdi, ama onlara kesinlikle güvenmiyordu.</p>

    <p>Nöbetçileri denetlemek gibi tamamen geçerli bir sebeple binanın arkasına dolandı. Köydeki Aes Sedailerin çoğunun Muhafızı yoktu –ya Kızıl’dılar ya da Muhafızlarını geride bırakmışlardı. Bazıları öyle yaşlıydı ki, Muhafızlarını yaşlılığa kurban vermişlerdi ve yenisini seçmemişlerdi. İki talihsiz kadın Muhafızlarını Dumai Kuyuları’nda kaybetmişti. Gawyn ve diğerleri onların kırmızı gözlerini ve zaman zaman odalarından gelen hıçkırıkları fark etmiyormuş gibi yapıyorlardı.</p>

    <p>Elbette, Aes Sedailer güvenlikleri için Delikanlıların korumasına ihtiyaçları olmadığını iddia ediyorlardı. Muhtemelen haklıydılar. Ama Gawyn Dumai Kuyuları’nda ölü Aes Sedailer görmüştü; onlar alt edilmez değildi.</p>

    <p>Arka kapıya vardığında Hal Moir selam verdi ve Gawyn’in denetimine devam etmek üzere içeri girmesine izin verdi. Gawyn orada, nöbet tutan esmer tenli Tearlı Delikanlı’nın nöbetine son verdi. Berden bir subaydı; Gawyn ona gidip kamptaki yemek dağıtım işini kontrol etmesini söyledi. Adam başını salladı ve çıktı.</p>

    <p>Gawyn Narenwin Sedai’nin kapısının önünde duraksadı. Aes Sedailer arasında neler olup bittiğini duymak istiyorsa, ilk aklına gelen yöntem gizlice dinlemekti. İkinci kattaki tek nöbetçi Berden’di ve istenmeyen kulaklara karşı nöbet tutan Muhafız yoktu. Ama gizlice dinleme düşüncesi Gawyn’in ağzında ekşi bir tat bırakıyordu. Gizlice dinlemek zorunda kalmamalıydı. O Delikanlıların kumandanıydı ve Aes Sedailer onun birliklerinden epey faydalanıyordu. Bilgiyi ona borçluydular. Bu yüzden, gizlice dinlemek yerine kapıyı sertçe çaldı.</p>

    <p>Kapıyı çalması sessizlikle karşılandı. Sonra kapı aralandı ve aralıktan Covarla’nın yüzü göründü. Açık renk saçlı Kızıl, görevinden azledilmeden önce, şehirdeki Kızılların önderiydi, ama hâlâ Dorlan’daki en önemli kadınlardan biriydi.</p>

    <p>“Rahatsız edilmememiz gerekiyor,” diye terslendi kadın aralık kapıdan. “Askerlerin, diğer Aes Sedailer dahil, kimsenin girmesine izin vermeme talimatı aldılar.”</p>

    <p>“Bu kurallar benim için geçerli değil,” dedi Gawyn kadınla göz göze gelerek. “Adamlarım bu şehirde ciddi tehlike altında. Planlama sürecinin parçası olmama izin vermezseniz, en azından dinlememe izin vermenizi talep ediyorum.”</p>

    <p>Covarla’nın duygusuz yüzünde sinirli bir ifade belirdi. “Küstahlığın gün geçtikçe artıyor gibi çocuğum,” dedi. “Belki de görevinden alınmalısın ve o grubu yönetmek için yerine daha uygun bir kumandan atanmalı.”</p>

    <p>Gawyn dişlerini sıktı.</p>

    <p>“Bir Aes Sedai talep ederse, seni kenara atmayacaklarını mı düşünüyorsun?” diye sordu Covarla hafifçe gülümseyerek. “Bir ordu müsveddesinden başka bir şey olmayabilirler, ama hadlerini biliyorlar. Yazık, kumandanları için aynı şey söylenemez. Adamlarının başına dön Gawyn Trakand.”</p>

    <p>Sonra kapıyı kapadı.</p>

    <p>Gawyn odaya zorla girmeye can atıyordu. Ama bu, yalnızca iki nefes almasına yetecek bir süre için tatmin edici olurdu. Aes Sedailerin Güç kullanarak onu dertop etmesi için ancak bu kadar sürerdi. Bu Delikanlıların moralini nasıl etkilerdi? Kumandanları yiğit Gawyn Trakand’ın ağzında Hava’dan bir tıkaçla binadan atıldığını görmek? Gawyn kızgınlığını duymazdan geldi ve merdivene döndü. Mutfağa girdi ve uzak duvara sırtını vererek ikinci kata çıkan basamaklara gözlerini dikti. Berden’i yolladığına göre, ya bizzat nöbet tutması ya da birini bir başka adam getirmeye göndermesi gerektiğini hissediyordu. İlk önce birkaç dakika düşünmek istiyordu; yukarıdaki görüşme uzun sürerse, yeni bir nöbetçi dikecekti.</p>

    <p>Aes Sedailer. Aklı başında adamlar onlardan mümkün olduğunca uzak dururdu ve uzak durmak mümkün olmadığında onlara titizlikle itaat ederdi. Gawyn ikisini yapma konusunda da sorun yaşıyordu; soyu uzak durmasını, gururu onlara itaat etmesini engelliyordu. İsyanda Elaida’yı, ondan hoşlandığından desteklememişti –kadın annesinin danışmanlığını yaptığı senelerde ona hep soğuk davranmıştı. Hayır, onu desteklemişti, çünkü Siuan’ın kardeşine ve Egwene’e davranışlarından hoşlanmıyordu.</p>

    <p>Ama Elaida olsa kızlara daha iyi mi davranırdı? Herhangi biri olsa farklı mı olurdu? Gawyn kararını bir tutku anında vermişti; adamlarının varsaydığı soğukkanlı sadakat eylemi değildi.</p>

    <p>O zaman <em>kime</em> sadıktı?</p>

    <p>Birkaç dakika sonra, merdivendeki ayak sesleri ve koridordaki hafif sesler Aes Sedailerin gizli görüşmelerini bitirdiklerini ilan etti. Covarla kırmızı altın elbise içinde, arkasındaki Aes Sedailere bir şeyler söyleyerek merdivenden indi. “...asilerin kendi Amyrlinlerini seçtiklerine inanamıyorum.”</p>

    <p>İnce, kare yüzlü Narenwin başını sallayarak arkasından geliyordu. Sonra, şok edici bir biçimde, Katerine Alruddin peşlerinden merdiveni indi. Gawyn sersem sersem doğruldu. Katerine haftalar önce, Narenwin’in gelişinden sonraki gün kamptan <em>ayrılmıştı.</em> Kuzgun saçlı Kızıl, Dorlan’a gitmesi emredilen ilk grupta yoktu ve bunu bahane ederek Beyaz Kule’ye dönmüştü.</p>

    <p>Dorlan’a ne zaman gelmişti? <em>Nasıl</em> gelmişti? Gawyn’in adamları kadını görse ona haber verirdi. Nöbetçilerinin kadının gelişini gözden kaçıracaklarını sanmıyordu.</p>

    <p>Üç Aes Sedai mutlaktan geçerken kadın sinsi sinsi gülümseyerek Gawyn’i süzdü. Onun şokunu fark etmişti.</p>

    <p>“Evet,” dedi Katerine, Covarla’ya dönerek. “Hayal etsene –oturacak gerçek bir makamı olmayan Amyrlin Makamı! Onlar, kendileri gibi giydirdikleri kuklalarla, çocuklara kukla gösterisi düzenleyen bir grup aptal kızdan başka bir şey değil. Elbette görev için bir yabani seçerler; hem de basit bir Kabuledilmiş. Bu kararın ne kadar acınası olduğunu biliyorlardı.”</p>

    <p>“Ama en azından yakalandı,” dedi Narenwin, Covarla geçerken kapıda durarak.</p>

    <p>Katerine sert bir sesle güldü. “Yakalandı ve yarım gün boyunca bağırtıldı. Şu anda al’Vere denen kızın yerinde olmak istemezdim. Elbette, omuzlarına Amyrlin şalı aldığı için daha azını hak etmiyor.”</p>

    <p><em>Ne?</em> diye düşündü Gawyn şokla.</p>

    <p>Üçü mutfaktan geçtiler ve sesleri soldu. Gawyn fark etmedi bile. Sendeleyerek geriledi ve destek için duvara yaslandı. Olamazdı! Sanki... Egwene... Yanlış duymuş olmalıydı!</p>

    <p>Ama Aes Sedailer yalan söylemezdi. Asilerin kendi Salonu ve Amyrlinleri olduğu söylentilerini duymuştu... ama Egwene? Saçmalıktı! O yalnızca Kabuledilmiş’ti!</p>

    <p>Ama potansiyel bir düşüş için daha iyisini nereden bulacaklardı? Belki de Aes Sedailerin hiçbiri bu unvanı alarak kendi kellelerini ortaya koymak istememişlerdi. Egwene gibi genç bir kadın kusursuz bir piyon olurdu.</p>

    <p>Gawyn kendini topladı ve Aes Sedailerin peşinden mutfağı geçti. Akşamın ilerleyen saatlerine çıktığında Vasha’yı ağzı bir karış açık, Katerine’e bakarken buldu. Anlaşılan Kızıl’ın ani dönüşünün şok ettiği tek kişi Gawyn değildi.</p>

    <p>Gawyn binanın önünde Delikanlı nöbetçilerden birini, Tando’yu kolundan yakaladı. “Kadının binaya girdiğini gördün mü?”</p>

    <p>Genç Andorlu başını iki yana salladı. “Hayır Lordum. İçerideki adamlardan biri onun diğer Aes Sedailerle görüştüğünü raporladı –anlaşıldığı kadarıyla, kadın aniden tavan arasından inmiş. Ama nöbetçilerin hiçbiri içeri <em>nasıl</em> girdiğini bilmiyor.”</p>

    <p>Gawyn askeri bıraktı ve Katerine’in peşinden koştu. Üç kadına tozlu köy meydanının ortasında yetişti. Üçü de yaşı belirsiz yüzlerini ona çevirdi. Yüzlerinde birbirinin eşi, gergin ağızlı kaş çatışlar vardı. Covarla’nın bakışları özellikle haşindi, ama Delikanlıların komutasını ondan alsalar da, onu havayla bağlasalar da Gawyn’in umurunda değildi. Küçük düşmek önemli değildi. Önemli olan tek bir şey vardı.</p>

    <p>“Doğru mu?” diye sordu. Sonra, istemeye istemeye, kendini sesine saygı katmaya zorladı. “Lütfen Katerine Sedai. Asiler ve Amyrlinleri hakkında söyledikleriniz doğru mu?”</p>

    <p>Kadın onu tepeden tırnağa süzerek tarttı. “Sanırım bu haberi askerlerin arasında yaymak doğru olur. Evet, asi Amyrlin yakalandı.”</p>

    <p>“Adı nedir?” diye sordu Gawyn.</p>

    <p>“Egwene al’Vere,” dedi Katerine. “Bir sefer olsun doğru söylentiler yayılsın.” Başını önemsemez bir sertlikle ona doğru salladı, sonra yine diğer ikisinin peşinden yürümeye başladı. “Sana öğrettiklerimi iyi kullan. Amyrlin baskınların artırılmasını istiyor. Bu örgüler size benzeri görülmemiş bir hareketlilik sağlayacak. Ama asiler gelişinizi bekliyorsa şaşırmayın. Sözde Amyrlinlerini yakaladığımızı biliyorlar ve muhtemelen yeni örgüleri bildiğimizi de tahmin ediyorlardır. Yolculuğun herkesin eline geçmesi fazla sürmez. Elinizdeki avantajı sıradanlaşmadan kullanın.”</p>

    <p>Gawyn artık dinlemiyordu. Zihninin bir köşesi şok içindeydi. Yolculuk? Efsanelerin konusu. Gareth Bryne ordusunun erzakını <em>bu</em> şekilde mi getirtiyordu?</p>

    <p>Bununla birlikte, Gawyn’in beyninin büyük kısmı hâlâ uyuşuktu. Siuan Sanche yalıtılmıştı, idam cezasına çarptırılmıştı ve Amyrlin Makamı’ndan indirilmişti. <em>Sahte</em> bir Amyrlin’e, asi hizbin önderine ne yaparlardı?</p>

    <p><em>Yarım gün boyunca bağırtıldı...</em></p>

    <p>Egwene’e işkence etmişlerdi. Onu yalıtacaklardı! Muhtemelen bunu çoktan yapmışlardı. Bunun ardından onu idam edeceklerdi. Gawyn üç Aes Sedai’nin uzaklaşmasını izledi. Sonra tuhaf bir sükûnet içinde, elini kılıcının topuzuna dayayarak, yavaşça döndü.</p>

    <p>Egwene’in başı dertteydi. Meydanın ortasında dikilerek, bilinçli bir şekilde gözlerini kırptı. Uzakta sığırlar böğürüyordu, yanında akan kanalda su şıkırdıyordu.</p>

    <p>Egwene’i idam edeceklerdi.</p>

    <p><em>Sadakatin kime Gawyn Trakand?</em></p>

    <p>Garip bir biçimde, emin adımlarla köyü aştı. Beyaz Kule’ye karşı Delikanlılar güvenilmez olurdu. Bir kurtarma harekâtı için kullanamazdı onları. Ama kendi başına başarması da olası görünmüyordu. Geriye tek bir seçenek kalıyordu.</p>

    <p>On dakika sonra çadırındaydı, dikkatle heybelerini topluyordu. Çoğu eşyasını bırakmak zorunda kalacaktı. Uzak devriye karakolları vardı ve daha önce de habersiz denetimler için onları ziyaret etmişti. Bu, kamptan ayrılmak için iyi bir bahane olurdu.</p>

    <p>Kuşku çekemezdi. Covarla haklıydı. Delikanlılar onu izliyordu. Ona saygı duyuyorlardı. Ama onlar Gawyn’e ait değildi –Beyaz Kule’ye aitlerdi ve Amyrlin dilerse Hammar’ın aleyhine döndükleri gibi onun da aleyhine dönüverirlerdi. Planladığı şeyi sezecek olsalar, Gawyn yüz metre bile uzaklaşamazdı.</p>

    <p>Heybelerinin kapaklarını kapadı ve bağladı. Bu iş görmek zorundaydı. Çadırdan çıktı, heybeleri omzuna attı, sonra at sıralarına doğru yürüdü. Yürürken, bir asker birliğine ileri kılıç oyunu teknikleri göstermekte olan Rajar’a el etti. Rajar birliğin başına bir başka adam geçirdi, sonra Gawyn’in yanına koştu, kaşlarını çatarak heybelere baktı.</p>

    <p>“Dördüncü karakolu denetleyeceğim,” dedi Gawyn.</p>

    <p>Rajar gökyüzüne baktı; ışık solmaya başlamıştı bile. “Bu kadar geç saatte mi?”</p>

    <p>“En son sabah denetlemiştim,” dedi Gawyn. Kalbinin hızla atmıyor olması garipti. Sakin ve düzenliydi. “Ondan önce de öğleden sonra. Ama hazırlıksız yakalanmak için en tehlikeli zaman akşamdır. Saldırıya yetecek kadar ışık vardır, ama adamlar yorgundur ve karınları akşam yemeğiyle şişkindir.”</p>

    <p>Rajar başını salladı ve Gawyn yürürken ona katıldı. “Işık biliyor ya, devriyelerin tetikte olmasına ihtiyacımız var artık,” diye onayladı. Bryne’ın kendi devriyeleri Dorlan’dan yarım gün uzaktaki köyleri araştırıyordu. “Sana eşlikçi bulayım.”</p>

    <p>“Gerek yok,” dedi Gawyn. “Son seferinde Dördüncü Karakol gelişimi bir kilometre uzaktan gördü. Bir birlik çok fazla toz kaldırıyor. Tek bir atlı yaklaşırken gözlerinin ne kadar keskin olduğunu görmek istiyorum.”</p>

    <p>Rajar yine kaşlarını çattı.</p>

    <p>“Güvende olacağım,” dedi Gawyn kendini alayla gülümsemeye zorlayarak. “Rajar, güvende olacağımı biliyorsun. Ne? Beni haydutların kaçıracağından mı korkuyorsun?”</p>

    <p>Rajar gevşedi ve güldü. “Seni mi? Senden önce Sleete’i yakalarlar. Tamam madem. Ama kampa döndüğünde bana haberci yolla. Geri dönmezsen gecenin yarısını uykusuz geçiririm.”</p>

    <p><em>O zaman seni uykusuz bırakacağım için üzgünüm dostum,</em> diye düşündü Gawyn başını sallayarak. Rajar kılıç çalışmasına göz kulak olmak için koşarak geri döndü ve Gawyn biraz sonra kendini kampın hemen dışında, kösteği çözerek köylü bir çocuğun (aynı zamanda ahır yamağı olarak çalışıyordu) eyeri getirmesini beklerken buldu.</p>

    <p>“Kararını vermiş bir adama benziyorsun,” dedi alçak bir ses aniden.</p>

    <p>Gawyn elini kılıcına götürerek hızla döndü. Yakındaki gölgelerden biri hareket etmişti. Yakından baktığı zaman çarpık burunlu, gölgeli bir adamın şeklini seçebildi. Lanet olsun o Muhafız pelerinlerine!</p>

    <p>Gawyn, Rajar karşısında gösterdiği kayıtsızlığa bürünmeye çalıştı. “Yapacak bir iş bulmak beni memnun ediyor sanırım,” dedi ahır yamağı yaklaşırken Sleete’e dönerek. Gawyn çocuğa bir bakır para attı ve eyeri alıp oğlanı gönderdi.</p>

    <p>Sleete devasa çamın gölgesinden izlemeye devam ederken Gawyn eyeri atı Yürekli’nin sırtına koydu. Muhafız biliyordu. Gawyn’in gösterisi başka herkesi kandırmıştı, ama bu adam üzerinde işe yaramayacağını seziyordu. Işık! Saygı duyduğu bir adamı daha mı öldürmek zorunda kalacaktı? <em>Kavrul Elaida! Kavrul Siuan Sanche. Tüm Kulen kavrulsun. İnsanları kullanmayı bırakın! Beni kullanmayı bırakın!</em></p>

    <p>“Geri dönmeyeceğini adamlarına ne zaman söyleyeyim?” diye sordu Sleete.</p>

    <p>Gawyn eyer kayışlarını sıkıştırdı ve atının nefes vermesini bekledi. Kaşlarını çatarak atın üzerinden adama baktı. “Beni durdurmaya çalışmayacak mısın?”</p>

    <p>Sleete güldü. “Bugün seninle üç kez dövüştüm ve bana yardım eden iyi bir adam olmasına rağmen tekini bile kazanamadım. Sende gerekirse adam öldürecek birinin hali var ve ben ölümü başkalarının sandığı kadar hevesle aramıyorum.”</p>

    <p>“Benimle dövüşürdün,” dedi Gawyn sonunda atını eyerlemeyi bitirip, heybeleri yerine kaldırıp bağlayarak. Yürekli kişnedi. At fazla ağırlık taşımaktan hiçbir zaman hoşlanmamıştı. “Gerekli olduğunu düşünsen ölürdün. Sen saldırsan, seni öldürsem bile, bu şamata yaratırdı. Neden bir Muhafız öldürdüğümü asla açıklayamazdım. Beni durdurmuş olurdun.”</p>

    <p>“Doğru,” dedi Sleete.</p>

    <p>“O zaman gitmeme neden izin veriyorsun?” dedi Gawyn iğdiş atın çevresinden dolanıp dizginleri alarak. O gölgeli gözlere baktı ve altındaki dudaklarda hafif bir gülümseme yakaladığını düşündü.</p>

    <p>“Belki de umursayan adamlar görmek hoşuma gidiyordur,” dedi Sleete. “Belki de bu işin sona ermesine yardım etmenin bir yolunu bulacağını umuyorumdur. Belki de tembel hissediyorumdur ve onca yenilgiden sonra moralim bozulmuştur. Umarım aradığını bulursun genç Trakand.” Sonra Sleete pelerinini hışırdatarak çekildi ve yaklaşan gecenin karanlığında soldu.</p>

    <p>Gawyn eyere tırmandı. Egwene’i kurtarmak için yardım bulabileceği tek bir yer geliyordu aklına.</p>

    <p>Atı topuklayarak Dorlan’ı geride bıraktı.</p>
  </div>
</body>
</html>