<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="37. Bir Işık Gücü">37<br/>
    Bir Işık Gücü</h1>

    <p>Min sessizce oturarak Rand’ın giyinmesini izledi. Hareketleri gergin ve dikkatliydi, tıpkı bir sirkteki ip cambazı gibi. Bembeyaz gömleğin manşetlerini ağır, dikkatli hareketlerle ilikledi. Sağ manşet zaten iliklenmişti; hizmetkârları halletmişti onu.</p>

    <p>Dışarıda akşam çöküyordu. Henüz tam olarak karanlık değildi, ama kepenkler geceye hazırlık olarak kapatılmıştı. Rand altın siyah ceketine uzandı; önce bir kolunu, sonra diğerini kol yenlerine soktu. Sonra düğmeleri teker teker ilikledi. Bunlar ona sorun çıkarmıyordu; tek eliyle çalışmaya alışıyordu. Düğme düğme. Bir, iki, üç, dört...</p>

    <p>Min’in içinden çığlık atmak geçiyordu.</p>

    <p>“Konuşmak ister misin?” diye sordu.</p>

    <p>Rand aynadan dönmedi. “Ne hakkında?”</p>

    <p>“Seanchanlar.”</p>

    <p>“Barış olmayacak,” dedi Rand ceketinin yakasını düzelterek. “Başarısız oldum.” Ses tonu duygusuz, ama bir şekilde gergindi.</p>

    <p>“Hayal kırıklığına uğraman normal Rand.”</p>

    <p>“Hayal kırıklığına uğramak anlamsız,” dedi Rand. “Öfke anlamsız. Her iki duygu da gerçekleri değiştirmeyecek ve gerçek şu ki, Seanchanlar için harcayacak zamanım kalmadı. Son Savaş’a giderken Arad Doman’ı istikrarsız bırakmayı ve arkadan saldırıya uğramayı göze almamız gerekecek. İdeal koşullar değil, ama olması gereken bu.”</p>

    <p>Rand’ın üzerinde hava ışıldadı ve orada bir dağ belirdi. Rand’ın yanında görüler o kadar olağandı ki, Min yeni olmadıkları sürece kendini onları görmezden gelmeye zorluyordu –ama bazı günler hepsine bakıp, incelemeye zaman ayırıyordu. Bu yeniydi ve dikkatini çekmişti. Yüksek dağın bir yanı patlamıştı ve yamacında düzensiz bir çukur vardı. Ejderdağı mı? Çok yüksekteki bulutların gölgesindeymiş gibi, karanlık gölgelere bürünmüştü. Bu tuhaftı; önceden, dağı gördüğü her seferde, bulutların kendilerinden daha yüksekte oluyordu.</p>

    <p>Ejderdağı gölgeliydi. Gelecekte Rand için önemli olacaktı. Şu, göklerden inip dağın zirvesini aydınlatan minik bir ışık noktası mıydı?</p>

    <p>Görü kayboldu. Min bazılarının anlamını bilse de, bu onu şaşırtmıştı. Kırmızı minderli sandalyesinde arkasına yaslanarak içini çekti. Kitapları yere saçılmıştı; kısmen Rand’daki aciliyet duygusunu sezdiğinden, kısmen de başka ne yapabileceğini bilmediğinden çalışmalarına gittikçe daha fazla zaman ayırıyordu. Kendi başının çaresine bakabildiğini düşünmekten hoşlanıyordu. Ve kendini Rand’ın son savunması olarak düşünmeye başlamıştı.</p>

    <p>Min bir ‘savunma hattı’ olarak ne kadar faydalı olduğunu anlamıştı. Bir çocuk kadar faydalıydı! Aslında, bir engel olmuştu, Semirhage’in ona karşı kullanabileceği bir araç olmuştu. Rand onu göndermeyi önerdiğinde kızmış, bu aklına geldiği için bir güzel fırça çekmişti ona. Onu göndermek? Onu güvende tutmak için? Bu aptallıktı! O kendi başının çaresine bakabilirdi.</p>

    <p>Öyle düşünmüştü. Şimdi onun haklı olduğunu görüyordu.</p>

    <p>Bu onu üzmüştü. Bu yüzden kitaplarına gömülmüş, onun yoluna çıkmamaya çalışmıştı. Rand o gün değişmişti. Sanki içinde aydınlık bir şey sönmüştü. Yağı bitmiş bir lamba gibi tükenmiş, yalnızca kabuk kalmıştı. Rand artık ona farklı bir biçimde bakıyordu. O gözler Min’i incelerken, yalnızca bir yük mü görüyordu?</p>

    <p>Min ürperdi ve bu düşünceyi kafasından çıkarmaya çalıştı.</p>

    <p>Rand çizmelerini giydi, sonra rokalarını bağladı.</p>

    <p>Ayağa kalktı ve giysi sandığına yasladığı kılıca uzandı. Kırmızı altın ejderli kın ışıkta parlıyordu. Âlimler gömülmüş heykelin altında ne kadar da tuhaf bir silah bulmuşlardı. Kılıç o kadar <em>eski</em> geliyordu ki! Rand bugün onu bir şeyin simgesi olarak mı takacaktı? Belki, savaşa gittiğinin bir işareti olarak?</p>

    <p>“<em>Onun</em> peşine düşüyorsun, değil mi?” derken buldu Min kendini. “Graendal’ın?”</p>

    <p>“Çözebildiğim sorunları çözmeliyim,” dedi Rand eski kılıcı kınından çekip, keskin kenarını kontrol ederek. Kılıçta balıkçıl damgası yoktu, ama ince çelik, lamba ışığında parlıyor, katlanmış metalin kıvrımlı çizgilerini gösteriyordu. Rand Güç’le dövüldüğünü iddia ediyordu. Kılıç hakkında, başkalarıyla paylaşmadığı şeyler biliyor gibiydi.</p>

    <p>Rand ona bakarak kılıcı siyah kına geri soktu. “Çözebileceğin sorunları çöz, çözemediklerin için endişelenme. Bir zamanlar Tam’in öğrettiği bir şey. Arad Doman Seanchanlara karşı kendi başına direnmek zorunda kalacak. Buradaki insanlar için yapabileceğim son şey, Terkedilmişlerden birini topraklarından temizlemek.”</p>

    <p>“Seni bekliyor olabilir Rand,” dedi Min. “Nynaeve’in bulduğu oğlanın bilinçli olarak yerleştirilmiş olabileceği aklına geldi mi? Keşfedilmek için, seni tuzağa düşürmek için?”</p>

    <p>Rand duraksadı, sonra başını iki yana salladı. “O gerçekti Min. Moghedien böyle bir numara düşünebilir, ama Graendal düşünemez. O izini sürmemden korkardı. Yerinin öğrenildiği haberi ona ulaşmadan, hızla hareket etmeliyiz. Hemen vurmalıyım.”</p>

    <p>Min ayağa kalktı.</p>

    <p>“Benimle geliyor musun?” diye sordu Rand şaşkınlıkla.</p>

    <p>Min kızardı. <em>Ya Semirhage’le olduğu gibi, Graendal’la da işler yolunda gitmezse? Ya yine Rand’a karşı kullanılabilecek bir araç olursam?</em></p>

    <p>“Evet,” dedi sırf kendine pes etmediğini kanıtlamak için. “Elbette geliyorum. Beni geride bırakabileceğini düşünme!”</p>

    <p>“Aklıma bile gelmez,” dedi Rand ifadesizce. “Gel.”</p>

    <p>Min daha fazla itiraz beklemişti.</p>

    <p>Rand komodinden küre tutan adam heykelciğini aldı. <em>Ter’angreal</em>’i elinde evirip çevirerek inceledi, sonra meydan okurcasına Min’e baktı. Min hiçbir şey söylemedi.</p>

    <p>Rand heykelciği ceketinin aşırı geniş cebine tıktı, sonra Güç’le dövülmüş kadim kılıç kemerinde, uzun adımlarla odadan çıktı.</p>

    <p>Min Rand’ın peşinden seğirtti. Rand kapıyı koruyan iki Kız’a baktı. “Savaşa gidiyorum,” dedi onlara. “Yirmiden fazla getirmeyin.”</p>

    <p>Kızlar kısa bir el konuşması yaptılar; sonra biri önden koşarak uzaklaşırken, diğeri koridorda Rand’ın peşine takıldı. Min güm güm atan bir yürekle, çizmeleri yer tahtaları üzerinde gürültü çıkararak Rand’ın yanında koşturdu. Rand daha önce de bu şekilde Terkedilmişlerle savaşmaya gitmişti, ama genelde plan yapmak için daha fazla zaman ayırırdı. Illian’a saldırmadan önce aylar boyunca Sammael karşısında manevralar yapmıştı. Graendal’la ne yapacağına karar vermek için tek bir günü olmuştu!</p>

    <p>Min hançerlerini kontrol ederek kol yenlerinde olduklarından emin oldu, ama yalnızca sinirli olduğunda yaptığı bir şeydi. Rand koridorun sonuna ulaştı, sonra sakin bir yüz, hızlı ama telaşlı olmayan adımlarla merdiveni inmeye başladı. Ama sınırlanmış, sarılıp sarmalanmış, bir şekilde bağlanıp tek bir hedefe yönlendirilmiş bir fırtına gibiydi. Min onun, tıpkı eskiden olduğu gibi, patlayıp öfkesinden kurtulmasını ne çok isterdi! Rand o zamanlar onu çileden çıkarıyordu, ama asla korkutmuyordu. Şu anda, okuyamadığı o buz gibi gözlerin, o tehlikeli halenin korkuttuğu gibi değil. Semirhage olayından beri Rand ne pahasına olursa olsun ‘yapması gerekeni’ yapmaktan bahsedip duruyordu ve Min onun Seanchanları onunla ittifak yapmaya ikna edemediğinden, için için kaynadığını biliyordu. Bu başarısızlık ve kararlılık karışımı onu nereye götürecekti?</p>

    <p>Geniş merdivenin dibinde Rand bir hizmetkârla konuştu. “Bana Nynaeve Sedai ve Lord Ramshalan’ı getir. Oturma odasına gelsinler.”</p>

    <p>Lord Ramshalan mı? Eskiden Leydi Chadmar’ın çevresinden olan şişman adam mı? “Rand,” dedi Min sessizce, merdivenin dibine ulaşarak, “ne yapmayı planlıyorsun?”</p>

    <p>Rand hiçbir şey söylemedi. Beyaz mermer girişten geçip oturma odasına girdi. Oda, beyaz zeminle zıtlık oluşturan koyu kırmızılarla döşenmişti. Rand oturmadı, ayakta kalıp kollarını arkasında kavuşturdu ve duvara asılmasını emrettiği Arad Doman haritasını incelemeye başladı. Eski harita orada, eskiden güzel bir yağlıboya tablonun olduğu yerde asılıydı ve tamamen yersiz kaçıyordu.</p>

    <p>Haritada, güneydoğuda, küçük bir gölün köşesine siyah mürekkeple bir işaret konulmuştu. Rand Kerb’ün öldüğü sabahın ertesinde koymuştu onu oraya. Natrin Tepesi’ni işaretliyordu.</p>

    <p>“Eskiden bir kaleydi,” dedi Rand dalgın dalgın.</p>

    <p>“Graendal’ın saklandığı şehir mi?” dedi Min onun yanına gelerek.</p>

    <p>Rand başını iki yana salladı. “Orası bir şehir değil. Birilerini keşfe gönderdim. Uzun zaman önce, Puslu Dağlar’ı izlemek için ve Manetheren’in geçitlerden istilaya gelmesi ihtimaline karşı nöbet tutmak amacıyla inşa edilmiş tek bir yapı. Trolloc Savaşları’ndan beri askeri amaçla kullanılmamış; Manetheren adını hatırlamayan İki Nehir halkının istilasından endişelenmeye gerek yok.”</p>

    <p>Min başını salladı. “Ama Arad Doman gerçekten de İki Nehirli bir çoban tarafından istila edildi.”</p>

    <p>Eskiden bu yorum Rand’ı gülümsetirdi. Min onun artık bunu yapmadığını unutup duruyordu.</p>

    <p>“Birkaç yüz yıl önce,” dedi Rand gözlerini düşünceler içinde kısarak, “Arad Doman kralı Natrin Tepesi tahtı adına el koydu. Bundan bir süre önce Tornan Burnu’ndan, kendi krallığını kurmaya çalışan küçük bir asil aile tarafından ele geçirilmişti. Bu Almoth Ovası’nda zaman zaman olur. Doman kralı mekânı sevdi ve kaleyi saray olarak kullandı.</p>

    <p>“Orada epey zaman geçirdi. Aslında, o kadar çok zaman geçirdi ki, tüccar düşmanları Bandar Eban’da çok fazla güç kazandı. Kral düştü, ama ardılı da kaleyi kullandı ve Kral’ın gevşemeye ihtiyaç duyduğu zamanlarda Taç’ın kullandığı popüler bir inziva yerine dönüştü. Bu uygulama son yüz yılda azaldı ve sonunda, elli sene kadar önce, Kral’ın uzak bir kuzenine bağışlandı. O zamandan beri bu aile tarafından kullanılıyor. Doman halkı Natrin Tepesi’ni unuttu.”</p>

    <p>“Alsalam dışında mı?” diye sordu Min.</p>

    <p>Rand başını iki yana salladı. “Hayır. Onun kaleden haberi olduğundan kuşkuluyum. Ben bu tarihçeyi kraliyet arşivcisinden öğrendim. Adam mekânı kullanan ailenin adını bulabilmek için saatlerce araştırma yaptı. Eskiden zaman zaman şehirleri ziyaret etseler de, aylardır onlardan haber alınamıyormuş. Bölgedeki yeni çiftçiler sarayda kimse oturmuyormuş gibi göründüğünü söylüyor, ama eski sahibinin nereye gittiğini kimse bilmiyor. Bunun ne kadar tuhaf olduğunu hiç düşünmemiş olmalarına şaşmış görünüyorlar.”</p>

    <p>Rand onu süzdü. “Bu tam da Graendal’ın güç merkezi olarak seçeceği türden bir yer. Bir mücevher –unutulmuş bir güç ve güzellik kalesi, kadim ve görkemli. Bandar Eban’a, Arad Doman’ın idare edilmesinde parmağı olmasına yetecek kadar yakın, ama savunulabilir ve yalıtılmış olmasına yetecek kadar uzak. Onu ararken bir hata yaptım –onun bahçeleri ve arazisi olan güzel bir malikâne isteyeceği varsaydım. Düşünmüş olmalıydım; o yalnızca güzellik değil, prestij koleksiyonu da yapar. Krallara layık muhteşem bir kale, zarif bir malikâne kadar uyar ona. Özellikle de burası artık bir kaleden çok saray olduğu için.”</p>

    <p>Girişten gelen ayak sesleri Min’in dikkatini çekti ve birkaç saniye sonra bir hizmetkâr Nynaeve’le sivri sakallı, ince bıyıklı züppe Ramshalan’ı içeri buyur etti. Adam bugün sakalının ucuna minik çanlar takmıştı ve yanağına, yine çan şeklinde, siyah kadifeden bir sahte ben yapıştırmıştı. Üzerinde yeşil mavi, kol yenleri sarkık, ipekli bir kıyafet vardı ve altından fırfırlı bir gömlek görünüyordu. Moda Min’in umurunda değildi, ama adam saçma görünüyordu. Tüyleri karışmış bir tavus kuşu gibi.</p>

    <p>“Lordum beni mi çağırdı?” dedi Ramshalan Rand’a doğru gösterişli bir biçimde eğilerek.</p>

    <p>Rand haritadan dönmedi. “Sana bir bilmece Ramshalan,” dedi. “Ne düşündüğünü bilmek istiyorum.”</p>

    <p>“Lütfen, tereddüt etmeyin Lordum!”</p>

    <p>“O zaman bana şunu söyle: Benden daha akıllı olduğunu bildiğim bir düşmanı nasıl alt ederim?”</p>

    <p>“Lordum?” Ramshalan, Rand’ın ilkini fark etmemiş olmasından korkarmış gibi, bir daha eğildi. “Kuşkusuz beni kandırmaya çalışıyorsunuz! Sizden daha zeki kimse olamaz.”</p>

    <p>“Keşke bu doğru olsaydı,” dedi Rand yumuşak bir sesle. “Karşımda, yaşamış en kurnaz insanlardan biri var. Mevcut düşmanım diğerlerinin zihinlerini, benim yarışamayacağım bir biçimde anlıyor. Bu durumda, onu nasıl yenerim? Onu tehdit ettiğim anda ortadan kaybolacak, hazırladığı muhakkak olan bir düzine başka saklanma yerinden birine kaçacaktır. Benimle çatışmaya girmekten kaçınacaktır, ama ani bir saldırıda kalesini yok edersem, onun gizlice kaçmasını göze almış olurum ve onun işini bitirip bitirmediğimi asla bilemem.”</p>

    <p>“Gerçekten de bu bir sorun Lordum,” dedi Ramshalan. Kafası karışmış görünüyordu.</p>

    <p>Rand, kendi kendine başını salladı. “Onun gözlerinin içine bakmam, ruhunu görmem, karşımdakinin bir tür şaşırtmaca değil, <em>onun</em> yüzü olduğunu bilmem gerek. Bunu, onu korkutup kaçırmadan yapmam gerek. Nasıl? Benden daha akıllı bir düşmanı, hazırlıksız yakalamanın imkânsız olduğu bir düşmanı, ama aynı zamanda benimle yüzleşmeye gönülsüz olan bir düşmanı <em>nasıl</em> öldürebilirim?”</p>

    <p>Ramshalan bu sorular karşısında allak bullak olmuş görünüyordu. “Ben... Lordum, eğer düşmanınız o kadar akıllıysa, belki de en iyi yol <em>daha</em> akıllı birinin yardımını istemektir.”</p>

    <p>Rand ona döndü. “Mükemmel bir öneri Ramshalan. Belki ben de şimdi bunu yapmışımdır.”</p>

    <p>Adam kabardı. <em>Rand’ın onu bu yüzden çağırttığını sanıyor!</em> diye düşündü Min. Başını çevirip elini kaldırarak gülümsemesini saklamak zorunda kaldı.</p>

    <p>“<em>Senin</em> böyle bir düşmanın olsaydı Ramshalan, ne yapardın?” diye sordu Rand. “Sabırsızlanıyorum. Bana yanıt ver.”</p>

    <p>“İttifak yapardım Lordum,” dedi Ramshalan bir an bile duraksamadan. “O kadar güçlü birinin düşman değil dost olması en iyisi, derim.”</p>

    <p><em>Ahmak,</em> diye düşündü Min. <em>Eğer düşmanın o kadar kurnaz ve amansızsa, bir ittifak sırtında bir suikastçının hançeriyle biter.</em></p>

    <p>“Bir kusursuz öneri daha,” dedi Rand yumuşak sesle. “Ama ilk yorumun hâlâ kafamı kurcalıyor. Benden daha akıllı müttefiklere ihtiyacım olduğunu söyledin ve bu doğru. O zaman senin için gitme zamanı.”</p>

    <p>“Lordum?” dedi Ramshalan.</p>

    <p>“Benim elçim olacaksın,” dedi Rand elini sallayarak. Aniden odanın kenarında bir kapıyol havayı yardı ve yerdeki güzel kilimi biçti. “Doman’da kandoğumluların çoğu ülkenin değişik yerlerinde saklanıyor. Onların müttefikim olmasını isterdim, ama her birini teker teker aramak zaman alır. Neyse ki, sen buradasın ve benim adıma gidebilirsin.”</p>

    <p>Fikir Ramshalan’ı heyecanlandırmış gibiydi. Min kapıyolun arkasında yüksek çamlar görebiliyordu ve diğer taraftaki hava soğuk ve ayazdı. Min döndü ve yine mavi beyazlara bürünmüş Nynaeve’e baktı. Aes Sedai konuşmaları tartan bakışlarla izliyordu ve Min Nynaeve’in ifadesinde kendi duygularını okuyabiliyordu. Rand’ın oyunu neydi?</p>

    <p>“Bu kapıyolun ötesinde,” dedi Rand, “küçük bir Doman tüccar ailesinin oturduğu eski bir saraya giden bir yamaç bulacaksın. Seni göndereceğim pek çok yerin ilki. Benim adıma git ve kaleye hükmedenleri bul. Bak bakalım, beni desteklemeye razıları mı, hatta beni tanıyorlar mı? İttifak karşılığında onlara ödüller öner; akıllı olduğunu kanıtladığına göre, koşulları senin belirlemene izin veriyorum. Benim kafam bu tür pazarlıkları almıyor.”</p>

    <p>“Peki Lordum!” dedi adam daha da şişinerek. Ama kapıyolu endişeyle süzüyordu. Çoğu kişi gibi, o da Tek Güç’e güvenmiyordu, özellikle de bir erkek tarafından kullanılıyorsa. Mümkün olsa, Leydi Chadmar gözden düştüğünde yaptığı gibi, hemen taraf değiştirirdi. Rand bunun gibi bir züppeyi Graendal’la görüşmeye göndererek neyi hedefliyordu?</p>

    <p>“Git,” dedi Rand.</p>

    <p>Ramshalan tereddütle kapıyola doğru birkaç adım attı. “Şey, Lord Ejder, eşlikçi olarak birilerini alabilir miyim?”</p>

    <p>“Oradaki insanları korkutmaya gerek yok,” dedi Rand haritadan dönmeden. Kapıyoldan soğuk hava esiyordu. “Hemen git ve dön Ramshalan. Sen dönene kadar kapıyolu açık bırakacağım. Sabrım sınırsız değil ve bu görev için başvuracağım pek çok kişi var.”</p>

    <p>“Ben...” Adam riskleri hesaplar göründü. “Elbette Lord Ejder.” Derin bir nefes aldı ve kapıdan geçti. Adımları, bir su birikintisine giren ev kedisinin adımları gibi rahatsızdı. Min kendini adam için üzülürken buldu.</p>

    <p>Ramshalan ormanda uzaklaşırken yerdeki çam iğneleri çıtırdıyordu. Ağaçların arasında bir esinti uğulduyordu; malikânenin rahat ortamında otururken işitmek için tuhaf bir sesti. Rand kapıyolu açık bıraktı. Hâlâ haritasına bakıyordu.</p>

    <p>“Tamam Rand,” dedi Nynaeve birkaç dakika sonra, kollarını kavuşturarak. “Bu nasıl bir oyun?”</p>

    <p>“<em>Sen</em> olsan onu nasıl yenerdin Nynaeve?” diye sordu Rand. “Rahvin ya da Sammael gibi, onu benimle savaşmaya zorlayamam. Kolay kolay tuzağa da düşmez. Graendal insanları herkesten daha iyi anlar. Çarpık olabilir, ama kurnazdır ve onu hafife almamak gerek. Torhs Margin’in bu hatayı yaptığını hatırlıyorum ve sonunun nasıl olduğunu biliyorsun.”</p>

    <p>Min kaşlarını çattı. “Kim?” diye sordu Nynaeve’e bakarak. Aes Sedai omuzlarını silkti.</p>

    <p>Rand onlara baktı. “Tarihte Kırık Torhs olarak tanındığını sanıyorum.”</p>

    <p>Min yine başını iki yana salladı. Nynaeve de ona katıldı. İkisinin de tarih bilgisi derin değildi, doğru, ama Rand bu ismi bilmeleri gerekirmiş gibi davranıyordu. Rand’ın yüzü sertleşti ve hafitçe kızararak yüzünü çevirdi. “Soru yine de geçerli,” dedi gergin, ama yumuşak bir sesle. “Onunla nasıl savaşırdın Nynaeve?”</p>

    <p>“Senin oyunlarını oynamak istemiyorum Rand al’Thor,” diye yanıt verdi Nynaeve öfkeyle. “Ne yapacağına karar verdiğin açık. Neden bana soruyorsun?”</p>

    <p>“Çünkü yapmak üzere olduğum şey beni korkutmalı,” dedi Rand. “Ama korkutmuyor.”</p>

    <p>Min ürperdi. Rand kapıda duran Kızlara başını salladı. Kızlar hafif adımlarla hareket ederek odayı aştılar, kapıyoldan içeri sıçradılar ve çam ormanına yayılarak çabucak gözden kayboldular. Yirmisi birden, Ramshalan kadar ses çıkarmamıştı.</p>

    <p>Min bekledi. Kapıyolun diğer yanında, uzak güneş; gözlerden gizlenmiş, gölgeli orman zeminine akşam ışığı düşürüyordu. Birkaç dakika sonra beyaz saçlı Sulin görüş alanına girdi ve Rand’a başını salladı. Yol açıktı.</p>

    <p>“Gel,” dedi Rand ve kapıyoldan geçti. Min takip etti, ama Nynaeve, koşmaya başlayarak, ondan önce kapıyola vardı.</p>

    <p>Kahverengi çam iğnelerinden oluşan bir halıya adım attılar. Eriyen kış karının altındaki uzun uykuları sırasında kirlenmişlerdi. Dallar esintide birbirlerini dürtüklüyordu ve dağ havası esintinin düşündürdüğünden daha soğuktu. Min pelerini olmasını diledi, ama pelerin alacak zamanı yoktu. Rand ormanda dümdüz yürüyordu ve Nynaeve onun yanında koşarak alçak sesle konuşuyordu.</p>

    <p>Nynaeve Rand’dan faydalı bir şey öğrenemeyecekti, Rand bu ruh hali içindeyken olmazdı. Bekleyip, onun neler açıklayacağına bakmaları gerekecekti. Min ağaçların arasında bazı Aieller gördü, ama yalnızca saklanmaya çalışmadıkları açık olan zamanlarda ve kısa bir an için. Islaktopraklardaki hayata alışmışlardı. Kıraç’ta yetişmiş bir halk, ormanda saklanmayı içgüdüleriyle nasıl biliyordu?</p>

    <p>İleride ağaçlar açılıyordu. Min, hafifçe eğimli bir sırtın tepesinde durmuş olan Rand ile Nynaeve’e yetişmek için acele etti. Buradan ormanı görebiliyorlardı ve ağaçlar aşağıda yeşil kahverengi bir deniz gibi devam ediyordu. Toprakta üçgen şeklinde bir oyuğa birikmiş küçük bir dağ gölünün kıyılarında çamlar aralanıyordu.</p>

    <p>Suyun üzerinde, kendine ait bir sırtın tepesinde, etkileyici beyaz bir yapı vardı. Dikdörtgen şeklinde ve yüksekti, üst üste yığılmış pek çok kule biçiminde yapılmıştı ve her biri bir alttakinden biraz daha inceydi. Bu saraya zarif bir şekil veriyordu –korunaklı, ama saraysı. “Çok güzel,” dedi nefes nefese.</p>

    <p>“Bir başka zamanda yapılmıştı,” dedi Rand. “İnsanların bir binanın görkeminin ona güç verdiğine inandığı bir zamanda.”</p>

    <p>Saray uzaktaydı, ama Min’in surlarda, kargılarını omuzlarına dayamış, göğüs plakaları akşam güneşini yansıtan nöbetçilerin yürüdüğünü seçmesine izin vermeyecek kadar uzakta da değil. Geçe kalmış bir avcı grubu atlarının sırtında kapıdan geçerek içeri girdi. Yük atlarına güzel bir erkek geyik bağlanmıştı. Bir grup işçi yakında devirdikleri ağacı kesiyorlar, muhtemelen ateş için odun hazırlıyorlardı. İki beyazlı hizmetkâr kadın, iki ucuna kovalar bağlanmış sırıklarla gölden su taşıyorlardı. Yapı boyunca, pencerelerde ışıklar yanıyordu. Tek bir muazzam binaya toplanmış yaşayan, çalışan bir malikâneydi.</p>

    <p>“Sence Ramshalan yolunu bulmuş mudur?” dedi Nynaeve kollarını kavuşturarak. Etkilenmemiş görünmeye çalıştığı açıktı.</p>

    <p>“Bunu onun gibi bir ahmak bile ıskalayamaz,” dedi Rand gözlerini kısarak. Heykelcik hâlâ cebindeydi. Min o şeyi geride bırakmış olduğunu diliyordu. Rand’ın onu yoklaması, okşaması Min’i huzursuz ediyordu.</p>

    <p>“Demek Ramshalan’ı ölmeye yolladın,” dedi Nynaeve. “Bu neye yarayacak?”</p>

    <p>“Onu öldürmeyecektir,” dedi Rand.</p>

    <p>“Bundan nasıl emin olabilirsin?”</p>

    <p>“Onun âdeti değil,” dedi Rand. “Onu bana karşı kullanabilecekken değil.”</p>

    <p>“Adama anlattığın hikâyeye Graendal’ın inanmasını beklemiyorsun,” dedi Min. “Onu Doman lordlarının sadakatlerini sınamak için gönderdiğine?”</p>

    <p>Rand başını yavaşça iki yana salladı. “Hayır. Kadının bu hikâyenin bir kısmına inanmasını umuyorum, ama beklemiyorum. Onun hakkında söylediklerimde ciddiydim Min –o benden daha kurnazdır. Ve beni, benim onu tanıdığımdan çok daha iyi tanıdığından korkuyorum. Ramshalan’a İçtepi uygulayacak ve ondan tüm konuşmamızı öğrenecek. Ondan sonra, bu konuşmayı benim aleyhime kullanmak için bir yol bulacak.”</p>

    <p>“Nasıl?” diye sordu Min.</p>

    <p>“Bilmiyorum. Keşke bilseydim. Akıllıca bir şey düşünecek, sonra Ramshalan üzerinde benim sezemeyeceğim kadar hafif bir İçtepi uygulayacak. Ben, adamı yakınımda tutup, ne yapacağına bakma ile onu yanımdan uzaklaştırma seçenekleri arasında kalacağım. Ama elbette, Graendal bunu da düşünmüş olacak ve ben ne yaparsam yapayım, onun diğer planlarını harekete geçirmiş olacağım.”</p>

    <p>“Kulağa, kazanman imkânsızmış gibi geliyor,” dedi Nynaeve kaşlarını çatarak. Soğuğun hiç farkında değilmiş gibiydi. Aslında, Rand da öyle görünüyordu. Soğuğu ve sıcağı görmezden gelme ‘numarası’ nasıl bir şeyse, Min onu öğrenmeyi asla becerememişti. Bunun güçle bir ilgisi olmadığını öne sürüyorlardı, ama eğer öyleyse, neden yalnızca Rand ve Aes Sedailer yapabiliyordu? Aieller de soğuğa aldırmaz görünüyorlardı, ama onlar sayılmazdı. Sıradan insanları ilgilendiren şeyler onları asla rahatsız etmiyor gibiydi, ama en gelişigüzel ve en önemsiz şeyler konusunda çok alıngan olabiliyorlardı.</p>

    <p>“Kazanamazsın mı dedin?” diye sordu Rand. “Yapmaya çalıştığımız şey bu mu? Kazanmak?”</p>

    <p>Nynaeve tek kaşını kaldırdı. “Artık soruları yanıtlamıyor musun?”</p>

    <p>Rand dönüp Nynaeve’e baktı. Rand’ın diğer tarafında duran Min Rand’ın yüzündeki ifadeyi göremiyordu, ama Nynaeve’in solduğunu gördü. Bu kadının kendi suçuydu. Rand’ın ne kadar diken üstünde olduğunu göremiyor muydu? Belki Min’in ürpertisinin tek kaynağı soğuk değildi. Rand’a yaklaştı, ama eskiden yaptığı gibi kolunu ona dolamadı. Rand sonunda Nynaeve’den döndüğünde, Aes Sedai –sanki Rand’ın bakışlarının ucunda asılıymış da bırakılmış gibi– hafifçe çöktü.</p>

    <p>Rand bir süre konuşmadı ve bu yüzden, uzaktaki güneş ufka doğru alçalırken, sessizlik içinde beklediler. Gölgeler uzadı, parmaklar güneşten uzağa uzandı. Aşağıda, kale duvarlarının yanında, bir grup seyis atları çalıştırmak için yürütmeye başladı. Kale pencerelerinde daha fazla ışık yandı. Graendal’ın orada kaç hizmetkârı vardı? Yüzlerce olmasa bile, düzinelerce.</p>

    <p>Çalıların içinde bir çatırtı Min’in dikkatini çekti; ardından küfürler geldi. Ses aniden kesilirken Min yerinde sıçradı.</p>

    <p>Biraz sonra küçük bir Aiel grubu, saçı başı dağılmış, her yanına iğneler takılmış, dallar yüzünden çizilmiş Ramshalan’ı getirerek yaklaştı. Adam üstünü başını silkeledi, sonra Rand’a doğru bir adım attı.</p>

    <p>Kızlar onu geride tuttular. Ramshalan başını yana eğerek onlara baktı. “Lord Ejder?”</p>

    <p>“Etkilenmiş mi?” diye sordu Rand Nynaeve’e.</p>

    <p>“Neden?” diye sordu Nynaeve.</p>

    <p>“Graendal’ın dokunuşundan.”</p>

    <p>Nynaeve Ramshalan’a yürüdü ve bir an ona baktı. Tısladı ve, “Evet,” dedi. “Rand, o ağır bir İçtepi altında. Burada çok örgü var. Avizecinin çırağı kadar kötü değil ya da belki daha incelikli.”</p>

    <p>“Diyorum ki,” dedi Ramshalan, “Lord Ejder, neler oluyor? Şatodaki hanım çok dost canlısıydı –o bir müttefik Lordum. Ondan korkmanıza gerek yok! Çok zarif olduğunu söylemeliyim.”</p>

    <p>“Öyle mi?” diye sordu Rand sessizce. Hava kararıyordu, güneş uzaktaki dağların arkasında batıyordu. Loş akşam ışığından başka tek ışık arkalarındaki açık kapıyoldan geliyordu. Kapıyol lamba ışığıyla parlıyordu; bu gölgeli ve soğuk mekândan sıcağa açılan davetkâr bir kapı.</p>

    <p>Rand’ın sesi öyle soğuktu ki! Min’in daha önce işittiği her şeyden daha beter.</p>

    <p>“Rand,” dedi onun koluna dokunarak. “Geri dönelim.”</p>

    <p>“Yapmam gereken bir şey var,” dedi Rand ona bakmadan.</p>

    <p>“Biraz daha düşün,” dedi Min. “En azından tavsiye al. Cadsuane’e sorabiliriz ya da...”</p>

    <p>“Cadsuane beni bir kutuya kapadı, Min,” dedi Rand çok yumuşak bir sesle. Yüzü gölgelere boğulmuştu, ama Min’e döndüğünde gözleri açık kapıyolun ışığını yansıtıyordu. Turuncu ve kırmızı. Sesinde öfkeli bir tını vardı. <em>Cadsuane’den bahsetmemeliydim,</em> diye düşündü Min. Kadının adı, Rand’ın duygularını ortaya çıkaran pek az şeyden biriydi.</p>

    <p>“Bir kutu Min,” diye fısıldadı Rand. “Cadsuane’in kutusunun duvarları görünmezdi, ama beni tutan tüm diğer kutulardan daha kısıtlayıcıydı. Dili, derime değen tüm diğer sopalardan daha acı vericiydi. Bunu artık anlıyorum.”</p>

    <p>Rand Min’in dokunuşundan uzaklaştı.</p>

    <p>“Bütün bunların amacı nedir?” diye sordu Nynaeve. “Bu adamı İçtepi’ye yakalanmak üzere yolladın. Bunun ona ne yapacağını <em>bile bile.</em> Bir başka adamın bu yüzden kıvranarak ölmesine izin vermeyeceğim! Kadın onu ne yapmaya zorlamış olursa olsun, onu kaldırmayacağım! Senin ölümüne yol açarsa senin suçun olacak.”</p>

    <p>“Lordum?” diye sordu Ramshalan. Sesinde gittikçe artan dehşet Min’i huzursuz etti.</p>

    <p>Güneş battı; Rand şimdi yalnızca bir siluetti. Kale, duvarlarda delikleri aydınlatan fenerlerle, siyah bir siluetten ibaretti. Rand çıkıntının ucuna gitti ve erişim anahtarını cebinden çıkardı. Erişim anahtarı hafif hafif parlamaya başladı, yüreğinden kırmızı bir ışık geliyordu. Nynaeve sertçe nefesini içine çekti.</p>

    <p>“<em>Callandor</em> beni hayal kırıklığına uğrattığında ikiniz de yanımda değildiniz,” dedi Rand geceye doğru. “İki kez oldu. Bir seferinde onu bir ölüyü kaldırmak için kullanmaya çalıştım, ama kukladan bir beden elde edebildim yalnızca. Bir seferinde onu Seanchanları yok etmek için kullanmaya çalıştım, ama onların ordusu kadar kendi ordumda da kayba yol açtım.</p>

    <p>“Cadsuane ikinci başarısızlığın <em>Callandor</em>’un kendisindeki bir kusurdan kaynaklandığını söyledi. Tek bir adam tarafından kontrol edilemez, anlıyor musunuz? Yalnızca o bir kutunun içindeyse işe yarar. <em>Callandor</em> beni gönüllü olarak boyun eğmeye zorlama amaçlı, baştan çıkarıcı bir tasma.”</p>

    <p>Erişim anahtarı kristale benzeyen, daha da parlak bir renkle parladı. İçindeki ışık kızıldı, merkezi parlak ve ışıl ışıldı. Biri bir kan göletine parlayan bir kaya düşürmüş gibi.</p>

    <p>“Ben sorularıma farklı bir yanıt görüyorum,” dedi Rand fısıltılı bir sesle. “<em>Callandor</em>’un beni hayal kırıklığına uğrattığı her iki seferde de, duygularım pervasızdı. Beni öfkenin güdülemesine izin verdim. Öfkemi öldüremem Min. O öfkeyi içimde tutmam gerek; Tek Güç yönlendirdiğim gibi yönlendirmem gerek onu. Her ölüm bilinçli olmalı. Kasıtlı.”</p>

    <p>Min konuşamıyordu. Korkularını dile getiremiyor, onu durduracak sözleri bulamıyordu. Elinde tuttuğu parlak ışığa rağmen, bir şekilde Rand’ın gözleri gölgede kalmıştı. Rand sessiz bir patlamanın merkeziymiş gibi, o ışık çevresine gölgeler düşürüyordu. Min Nynaeve’e döndü; Aes Sedai, ağzı hafifçe açık kalmış, iri gözlerle izliyordu. O da söyleyecek söz bulamıyordu.</p>

    <p>Min Rand’a geri döndü. Onu kendi elleriyle öldürmek üzereyken, ondan korkmuştu. Ama o sırada, onu inciten kişinin Rand değil Semirhage olduğunu biliyordu.</p>

    <p>Ama –eli alev alev; gözleri öylesine yoğun, ancak duygusuz olan– bu Rand onu dehşete düşürüyordu.</p>

    <p>“Bunu daha önce de yaptım,” diye fısıldadı Rand. “Bir zamanlar kadınları öldürmediğimi söylüyordum, ama bu bir yalandı. Semirhage’le karşılaşmadan uzun zaman önce bir kadını öldürdüm. Adı Liah’ydı. Onu Shadar Logoth’ta öldürdüm. Onu öldürdüm ve buna merhamet adını verdim.”</p>

    <p>Önündeki kale saraya döndü.</p>

    <p>“Beni affet,” dedi, ama Min’e hitaben değil gibiydi, “buna da merhamet dediğim için.”</p>

    <p>Önünde, havada, imkânsız ölçüde parlak bir şey oluştu ve Min bağırarak geriledi. Havanın kendisi sanki çarpıldı, korku içinde Rand’dan uzaklaştı. Yerden toz kalktı ve Rand’ın çevresinde dönmeye başladı. Ağaçlar parlak beyaz ışığın altında inledi, çam iğneleri birbirinin üzerine tırmanan yüz bin böcek gibi cızırdadı. Min artık Rand’ı seçemiyordu, yalnızca alev alev, parlak bir ışık <em>gücü</em> vardı. Toplanan saf güç, kollarındaki tüyleri enerjisiyle diken diken etti. O anda, Min Tek Güç’ün ne olduğunu anlayabildiğini düşündü. Orada, önündeydi, Rand al’Thor denen adamda cisimleşmişti.</p>

    <p>Ve sonra, bir iç çekişe benzeyen bir sesle, onu salıverdi. Saf beyazlıktan oluşan bir sütun fırladı ve sessiz gece göğünü kavurarak, bir dalga halinde aşağıdaki ağaçları aydınlatarak uçtu. Göz açıp kapayana kadar gidip uzaktaki kalenin duvarına çarptı. Taşlar, enerjinin gücünü içlerine çekiyormuş gibi ışıdı. Tüm kale parladı, yaşayan ışığa dönüştü: yozlaşmamış enerjiden hayret verici, göz alıcı bir saray. Çok güzeldi.</p>

    <p>Ve sonra gitti. Hiç var olmamış gibi, manzaradan –ve Desen’den– silindi. Onlarca metre yüksekliğindeki kalenin ve içinde yaşayanların tamamı.</p>

    <p>Havada, şok dalgasına benzer bir şey Min’e çarptı. Fiziksel bir patlama değildi, Min’i sarsmadı, ama içini dışına çıkardı. Çevrelerindeki orman –hâlâ Rand’ın ellerindeki erişim anahtarının parıltısıyla aydınlanıyordu– çarpılıp sallanır gibi oldu. Sanki dünyanın kendisi ıstırapla inliyordu.</p>

    <p>Duygu yok oldu, ama Min o gerilimi hâlâ hissedebiliyordu. O anda, sanki dünyanın maddesi dağılmak üzereymiş gibi geldi.</p>

    <p>“Sen ne yaptın?” diye fısıldadı Nynaeve.</p>

    <p>Rand yanıt vermedi. Devasa şerateş sütunu yok olduktan, geriye yalnızca parlayan erişim anahtarı kaldıktan sonra Min onun yüzünü yine görebilir olmuştu. Rand esriklik içindeydi, ağzı açık kalmıştı ve erişim anahtarını önünde zaferini kutlarmış gibi kaldırmıştı. Ya da saygı gösterirmiş gibi.</p>

    <p>Sonra Rand dişlerini gıcırdatarak gözlerini iri iri açtı, büyük baskı altındaymış gibi dudakları aralandı. Işık bir kez çaktı, sonra hemen kayboldu. Her şey karardı. Min ani karanlıkta gözlerini kırpıştırarak gözlerinin alışmasını bekledi. Rand’ın kuvvetli imgesi hâlâ gözünün önündeydi. Gerçekten de düşündüğü şeyi mi yapmıştı? Koca bir kaleyi şerateşle yakıp yok mu etmişti?</p>

    <p>Bütün o insanlar. Avdan dönen adamlar... su taşıyan kadınlar... duvarlardaki askerler... içerideki seyisler...</p>

    <p>Hepsi <em>gitmişti.</em> Desen’den kaybolmuşlardı. Öldürülmüşlerdi. Sonsuza dek. Bunun dehşeti Min’in sallanarak gerilemesine, dik durabilmek için bir ağaca yaslanmak zorunda kalmasına sebep oldu.</p>

    <p>Onca yaşam, bir anda sona ermişti. Ölmüşlerdi. Yok edilmişlerdi. Rand tarafından.</p>

    <p>Nynaeve’den bir ışık geldi ve Min döndüğü zaman Aes Sedai’nin, elinin üzerindeki sıcak, yumuşak kürenin ışığıyla aydınlanmış olduğunu gördü. Gözleri kendilerine has bir ışıkla yanıyor gibiydi. “Kontrolden çıktın Rand al’Thor,” dedi.</p>

    <p>“Ben yapılması gerekeni yaparım,” dedi Rand gölgelerin içinden. Sesi bitkindi. “Onu sına Nynaeve.”</p>

    <p>“Ne?”</p>

    <p>“Soytarıyı,” dedi Rand. “İçtepi hâlâ orada mı? Graendal’ın dokunuşu gitti mi?”</p>

    <p>“Biraz önce yaptığın şeyden nefret ediyorum,” diye hırladı Nynaeve. “Hayır. ‘Nefret’ sözcüğü yeterince güçlü değil. Yaptığın şeyden <em>tiksiniyorum.</em> Ne oldu sana?”</p>

    <p>“Onu sına!” diye fısıldadı Rand tehlikeli bir sesle. “Beni kınamadan önce, günahlarımın kendi lanetlenmemin dışında bir şey başarıp başarmadığına bakalım.”</p>

    <p>Nynaeve derin derin nefes aldı, sonra hâlâ Aiel Kızlarının elinde olan Ramshalan’a baktı. Nynaeve uzandı ve yoğunlaşarak adamın alnına dokundu. “Gitmiş,” dedi, “silinmiş.”</p>

    <p>“O zaman o öldü,” dedi Rand karanlığın içinden.</p>

    <p><em>Işık!</em> diye düşündü Min, Rand’ın ne yaptığını fark ederek. <em>Ramshalan’ı ulak ya da yem olarak kullanmadı. Adamı Graendal’ın öldüğünü kendi kendine kanıtlamak için kullandı.</em> Şerateş birini Desen’den tamamen kavurmuştu, bu yüzden en yeni eylemlerinin bazıları hiç olmamış gibi olmuştu. Ramshalan Graendal’ı ziyaret ettiğini hatırlayacaktı, ama kadının İçtepisi artık yoktu. Bir açıdan, Ramshalan’ın ziyaretinden <em>önce</em> ölmüş gibi olmuştu.</p>

    <p>Min boynunu; Rand’ın, boynuna sarılan elinin bıraktığı berelerin henüz solmadığı yeri yokladı.</p>

    <p>“Anlamıyorum,” dedi Ramshalan ciyaklarcasına.</p>

    <p>“Senden daha zeki biriyle nasıl savaşırsın?” diye fısıldadı Rand. “Yanıt basit. Masada, onun karşısında oturduğunu, onun oyununu oynamaya hazır olduğunu düşünmesini sağlarsın. Sonra tüm gücünle yüzüne yumruk atarsın. Bana iyi hizmet ettin Ramshalan. Lord Vivian ve Lord Callswell’in karşısında beni dilediğin gibi yönlendirebileceğini anlatarak böbürlenmeni affediyorum.”</p>

    <p>Ramshalan şok içinde çöktü ve Kızlar onun dizleri üzerine çökmesine izin verdi. “Lordum!” dedi adam. “O gece çok fazla şarap içtim ve...”</p>

    <p>“Sus,” dedi Rand. “Dediğim gibi, bugün bana iyi hizmet ettin. Seni idam etmeyeceğim. Güneyde, iki günlük yürüyüş mesafesinde bir köy bulacaksın.”</p>

    <p>Bunun ardından Rand döndü; Min’in gözleri için, ormanda hışırdayan bir gölgeden ibaretti. Rand kapıya yürüdü ve öte yana geçti. Min onun peşinden seğirtti, Nynaeve de ardından. Kızlar sona kaldı ve sersemlemiş olan Ramshalan’ı ormanda diz çökmüş halde bıraktılar. Son Kız da kapıyoldan geçtiğinde, kapı kayarak kapandı ve karanlıkta sızlanan Ramshalan’ın sesini kesti.</p>

    <p>“Yaptığın şey bir rezalet Rand al’Thor,” dedi Nynaeve kapıyol kapanır kapanmaz. “O sarayda düzinelerce, belki yüzlerce insan yaşıyor gibiydi!”</p>

    <p>“Her biri Graendal’ın İçtepisi yüzünden aptala dönmüşlerdi,” diye yanıt verdi Rand. “Kadın zihnini yok etmeden kimsenin yakınında yaşamasına izin vermiyor. Zindanda çalışmaya yolladığı çocuk, kadının evcil insanlarının gördüğü işkencenin yalnızca küçük bir kısmını görmüştü. Graendal onlara düşünme ya da harekete geçme yeteneği bırakmıyor –tek yapabildikleri diz çöküp ona hayran hayran bakmak, belki onun emriyle iş görmek. Onlara iyilik yaptım.”</p>

    <p>“İyilik mi?” diye sordu Nynaeve. “Rand, şerateş kullandın! Varoluştan silindiler!”</p>

    <p>“Dediğim gibi,” diye yanıt verdi Rand. “İyilik yaptım. Bazen kendime de aynı iyiliği yapabilmeyi diliyorum. İyi geceler Nynaeve. Uyuyabildiğin kadar uyu, çünkü Arad Doman’daki zamanımız bitti.”</p>

    <p>Min onun uzaklaşmasını izledi, peşinden koşmak istedi, ama kendini tuttu. Rand odadan çıktığında Nynaeve odadaki kahverengi sandalyelerden birine çöktü, içini çekerek başını eline dayadı.</p>

    <p>Min’in içinden de aynısını yapmak geliyordu. Ne kadar tükendiğini o ana kadar anlamamıştı. Son zamanlarda, Rand’ın yakınında olmak bunu yapıyordu ona; Rand bu geceki kadar korkunç şeyler yapmadığı zaman bile.</p>

    <p>“Keşke Moiraine burada olsaydı,” diye mırıldandı Nynaeve yumuşak sesle, sonra bunu söylediğine kendisi de şaşmış gibi donakaldı.</p>

    <p>“Bir şeyler yapmamız gerek Nynaeve,” dedi Min Aes Sedai’ye bakarak.</p>

    <p>Nynaeve dalgın dalgın başını salladı. “Belki.”</p>

    <p>“Ne demek istiyorsun?”</p>

    <p>“Eh, ya o haklıysa?” diye sordu Nynaeve. “Yün kafalı bir aptal olsa da, ya gerçekten de kazanmak için böyle olması gerekiyorsa? Eski Rand Terkedilmişlerden birini öldürmek için insanlarla dolu koca bir kaleyi yok etmezdi.”</p>

    <p>“Elbette etmezdi,” dedi Min. “O zamanlar öldürmek onu hâlâ <em>rahatsız ediyordu!</em> Nynaeve, onca hayat...”</p>

    <p>“Peki, baştan beri bu kadar acımasız olsa kaç kişi hâlâ yaşıyor olurdu?” diye sordu Nynaeve bakışlarını kaçırarak. “Ramshalan’a yaptığı gibi, takipçilerini tehlikeye gönderebilseydi? Kimi öldüreceğine aldırmadan saldırabilseydi? Birliklerini Graendal’ın kalesine gönderse, kadının takipçileri fanatik bir çabayla direnirdi ve sonunda ölürlerdi zaten. Ve kadın kaçmış olurdu.</p>

    <p>“Yapması gereken şey bu olabilir. Son Savaş geldi gelecek Min. <em>Son Savaş!</em> Yapılması gereken şey uğruna fedakârlık yapmayan bir adamı Karanlık Varlık’la savaşmaya göndermeye cesaret edebilir miyiz?”</p>

    <p>Min başını iki yana salladı. “Onu bu haliyle, gözlerindeki o bakışla göndermeye cesaret edebilir miyiz? Nynaeve, artık hiçbir şey umurunda değil. Onun için hiçbir şey Karanlık Varlık’ı yenmekten daha önemli değil.”</p>

    <p>“Biz de bunu yapmasını istemiyor muyuz?”</p>

    <p>“Ben...” Min sustu. “Rand Terkedilmişler kadar kötü olursa kazanmak kazanmak olmaz... Biz...”</p>

    <p>“Anlıyorum,” dedi Nynaeve aniden. “Işık beni yaksın, ama anlıyorum ve haklısın. Yalnızca, bu sonuçların bana verdiği yanıtlardan hoşlanmıyorum.”</p>

    <p>“Ne sonuçları?”</p>

    <p>Nynaeve içini çekti. “Cadsuane’in haklı olduğu sonucu,” dedi. Kendi kendine konuşurcasına ekledi. “Dayanılmaz kadın.” Ayağa kalktı. “Hadi gel. Onu bulup, planlarının ne olduğunu öğrenmemiz gerek.”</p>

    <p>Min ayağa kalkarak Nynaeve’e katıldı. “Planları olduğundan emin misin? Rand ona karşı haşin davrandı. Belki de sırf Rand’ın onsuz çabalayıp başarısız olmasını izlemek için bizimle kalıyordur.”</p>

    <p>“Onun planları var,” dedi Nynaeve. “O kadın söz konusu olduğunda güvenebileceğim bir şey varsa, o da entrika çevirdiğidir. Yalnızca, bize de söylemesi için ikna etmemiz gerekecek.”</p>

    <p>“Ya söylemezse?” diye sordu Min.</p>

    <p>“Söyleyecek,” dedi Nynaeve Rand’ın kapıyolunun halıyı biçtiği yere bakarak. “Ona bu geceyi anlattığımda söyleyecek. Kadından hoşlanmıyorum ve bu duygunun karşılıklı olduğunu tahmin ediyorum, ama Rand’ı ikimiz de tek başımıza idare edemeyiz.” Dudaklarını büzdü. “Onu birlikte de idare edemeyeceğimizden endişeleniyorum. Gidelim.”</p>

    <p>Min onu izledi. Rand’ı ‘idare etmek’ mi? Bu da bir başka sorundu. Nynaeve ve Cadsuane onu <em>idare etme konusunda</em> o kadar çok endişeleniyorlardı ki, belki de ona <em>yardım etmenin</em> en iyisi olacağını göremiyorlardı. Nynaeve Rand’ı seviyordu, ama onu ihtiyaç içinde bir adam olarak değil, çözülmesi gereken bir sorun olarak görüyordu.</p>

    <p>Böylece, Min Aes Sedai’yi izleyerek malikâneden çıktı. Karanlık avluya girdiler –Nynaeve bir ışık küresi yaptı– ve arkadan dolanıp, ahırı geçtikten sonra kapı nöbetçisinin kulübesine doğru seğirttiler. Yolda Alivia’nın yanından geçtiler; eski <em>damane</em> hayal kırıklığına uğramış görünüyordu. Büyük olasılıkla Cadsuane ve diğerleri tarafından bir kez daha geri çevrilmişti –Alivia Aes Sedaileri ona yeni örgüler öğretmeye ikna etmek için epey zaman harcıyordu.</p>

    <p>Sonunda kapı nöbetçisinin kulübesine vardılar –en azından Cadsuane adamı taşınmaya zorlayana kadar kapı nöbetçisinin kulübesi olan yere. Tek katlı, saz damlı, sarıya boyanmış, ahşap bir yapıydı. Pencerelerdeki kepenklerin arasından ışık sızıyordu.</p>

    <p>Nynaeve yaklaştı ve sağlam meşe kapıyı çaldı; hemen Merise tarafından yanıtlandı. “Evet çocuğum?” diye sordu Yeşil, Nynaeve’i bilinçli olarak kışkırtmaya çalışırmış gibi.</p>

    <p>“Cadsuane’le konuşmam gerek,” diye hırladı Nynaeve.</p>

    <p>“Cadsuane <em>Sedai</em>’nin şu anda seninle işi yok,” dedi Merise kapıyı kapamaya yeltenerek. “Yarın gel. Belki o zaman seni görür.”</p>

    <p>“Rand al’Thor biraz önce insanlarla dolu koca bir sarayı şerateşle varoluştan sildi,” dedi Nynaeve kulübenin içindekilerin duyabileceği kadar yüksek sesle. “Ben de yanındaydım.”</p>

    <p>Merise donakaldı.</p>

    <p>“Onu içeri al,” dedi Cadsuane’in sesi. Merise gönülsüzce kapıyı açtı. Min içeride Cadsuane’in Amys, Bair, Melaine ve Sorilea ile birlikte, yer minderleri üzerinde oturmakta olduğunu gördü. Kulübenin ön odası –ana oda– yerdeki basit kahverengi bir halıyla döşenmişti ve halının büyük kısmı oturan kadınların altında kalmıştı. Arkada, gri bir taş şömine sakin bir ateşle yanıyordu, odun tükenmek üzereydi ve alevler küçülmüştü. Köşedeki taburenin üzerinde bir demlik çay duruyordu.</p>

    <p>Nynaeve Bilgelere bakmadı bile. Kulübeye daldı ve Min de tereddütle takip etti.</p>

    <p>“Bize bu olayı anlat çocuğum,” dedi Sorilea. “Dünyanın çarpıldığını buradan hissettik, ama buna neyin sebep olduğunu bilmiyorduk. Karanlık Varlık’ın işi olduğunu düşündük.”</p>

    <p>“Size anlatırım,” dedi Nynaeve, sonra derin bir nefes aldı, “ama planlarınızın bir parçası olmak istiyorum.”</p>

    <p>“Göreceğiz,” dedi Cadsuane. “Yaşadığın deneyimi anlat.”</p>

    <p>Min odanın yanındaki tahta tabureye çöktü ve Nynaeve Natrin Tepesi’nde olanları anlattı. Bilgeler dudaklarını birbirine bastırarak dinlediler. Cadsuane zaman zaman başını sallıyordu. Yüzü dehşetle dolu olan Merise taburedeki demlikten fincanları doldurdu –kokusuna bakarak Tremalking siyah çayıydı–, sonra onu ateşin yanına astı. Nynaeve ayakta dikilerek sözlerini bitirdi.</p>

    <p><em>Ah, Rand,</em> diye düşündü Min. <em>Bu senin içini parçalıyor olmalı.</em> Bağ aracılığıyla onu hissedebiliyordu; Rand’ın duyguları çok soğuktu.</p>

    <p>“Bu haberi bize getirmen akıllıca çocuğum,” dedi Sorilea Nynaeve’e. “Çekilebilirsin.”</p>

    <p>Nynaeve’in gözleri öfkeden irileşti. “Ama...”</p>

    <p>“Sorilea,” dedi Cadsuane Nynaeve’in sesini keserek. “Bu çocuk planlarımızda işe yarayabilir. Hâlâ al’Thor denen çocuğa yakın; oğlan bu akşam onu yanında götürecek kadar güvenmiş ona.”</p>

    <p>Sorilea diğer Bilgelere baktı. Yaşlı Bair ve güneş saçlı Melaine başını salladı. Amys kuşkulu görünüyordu, ama itiraz etmedi.</p>

    <p>“Belki,” dedi Sorilea. “Ama itaatkâr olabilir mi?”</p>

    <p>“Evet?” diye sordu Cadsuane Nynaeve’e. Hepsi Min’i görmezden geliyor gibiydi. “Olabilir misin?”</p>

    <p>Nynaeve’in gözleri hâlâ öfkeyle iri iri açılmıştı. <em>Işık,</em> diye düşündü Min. <em>Nynaeve mi? Cadsuane ve diğerlerine</em> itaat edecek, <em>öyle mi? Kadın onlara patlamak üzere!</em></p>

    <p>Nynaeve bembeyaz bir yumrukla örgüsünü çekiştirdi. “Evet Cadsuane Sedai,” dedi sıktığı dişlerinin arasından. “Olabilirim.”</p>

    <p>Bilgeler onun bu sözlerini duyunca şaşırmış göründüler, ama Cadsuane, bu yanıtı beklemiş gibi, yine başını salladı. Nynaeve’in bu kadar... eh, sağduyulu olmasını kim beklerdi?</p>

    <p>“Otur çocuğum,” dedi Cadsuane elini sallayarak. “Bakalım emirlere itaat edebiliyor musun? Eldekiler arasında kurtarılabilecek tek kişi sen olabilirsin.” Bu Merise’in kızarmasına sebep oldu.</p>

    <p>“Hayır Cadsuane,” dedi Amys. “Tek o değil. Egwene’de de çok şeref var.”</p>

    <p>Diğer iki Bilge başlarını salladılar.</p>

    <p>“Plan nedir?” dedi Nynaeve.</p>

    <p>“Senin rolün...” diye başladı Cadsuane.</p>

    <p>“Dur,” dedi Nynaeve. “Benim rolüm mü? Ben tamamını bilmek istiyorum.”</p>

    <p>“Biz sana anlatmaya hazır olduğumuzda öğreneceksin,” dedi Cadsuane sertçe. “Senin lehine konuştuğuma pişman etme beni.”</p>

    <p>Nynaeve, çakmak çakmak gözlerle, ağzını kapadı. Ama onlara terslenmedi.</p>

    <p>“Senin rolün,” diye devam etti Cadsuane, “Perrin Aybara’yı bulmak.”</p>

    <p>“Bu ne işe yarayacak?” diye sordu Nynaeve ve sonra, “Cadsuane Sedai,” diye ekledi.</p>

    <p>“Bu bizi ilgilendirir,” dedi Cadsuane. “Perrin son zamanlarda güneyde yolculuk ediyordu, ama tam olarak nerede olduğunu bulamıyoruz. Al’Thor denen çocuk nerede olduğunu biliyor olabilir. Bizim adımıza öğren. Belki o zaman bunun anlamını açıklarım.”</p>

    <p>Nynaeve gönülsüzce başını salladı ve diğerleri Desen’in tamamen çözülmeden ne kadar şerateş gerilimine dayanabileceğini tartışmaya başladılar. Nynaeve sessizlik içinde dinledi. Cadsuane’in planı hakkında bir şeyler öğrenmeyi umduğu açıktı, ama pek fazla ipucu yok gibiydi.</p>

    <p>Min yarım kulakla dinliyordu. Plan ne olursa olsun, birinin Rand’a göz kulak olması gerekiyordu. Kendisi ne derse desin, bugün yaptığı şey onu içten içe mahvediyor olmalıydı. Onun Son Savaş’ta ne yapacağı hakkında endişelenen bol bol insan vardı. Min’in görevi Rand’ın Son Savaş’a sağ salim, aklı başında ve ruhu tek parça halinde ulaşmasını sağlamaktı.</p>

    <p>Bir şekilde.</p>
  </div>
</body>
</html>