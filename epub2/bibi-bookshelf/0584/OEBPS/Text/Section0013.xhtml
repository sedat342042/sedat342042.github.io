<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="3. Şeref Yolları">3<br/>
    Şeref Yolları</h1>

    <p>Aviendha, mızrak-kardeşleri ve Gerçek Kan’dan birkaç izci ile birlikte alçak, çimenlik tepenin zirvesinde çömelerek mültecilere baktı. Acınası bir gruptu bu Domanlı ıslaktopraklılar. Kirli yüzleri aylardır ter çadırı görmemişti, sıskası çıkmış çocukları ağlayamayacak kadar açtı. Yüzlerce çabalayan insan arasında hüzünlü bir katır tek bir arabayı çekiyordu; arabaya yığamadıklarını da kendileri taşıyordu. İkisi de fazla değildi. Yol denemeyecek patikada bata çıka kuzeydoğuya doğru ilerliyorlardı. Belki de o yönde bir köy vardı. Belki yalnızca kıyı topraklarının belirsizliğinden kaçıyorlardı.</p>

    <p>Tepelik arazi, seyrek ağaç kümeleri dışında açıktı. Mülteciler, en fazla yüz adım ötede olmalarına rağmen Aviendha ve yoldaşlarını görmemişlerdi. Aviendha ıslaktopraklıların nasıl bu kadar kör olabildiklerini hiç anlamamıştı. İzlemiyorlar mıydı, ufuktaki tuhaflıkları fark etmiyorlar mıydı? Bir tepenin bu kadar yakınından geçmenin izcilerin onları gözetlemesi için çanak tutmak olduğunu göremiyorlar mıydı? Tepeye yaklaşmadan önce kendi izcileriyle tepeyi güvene almaları gerekirdi.</p>

    <p>Umurlarında değil miydi? Aviendha ürperdi. Sizi izleyen gözler, mızrak tutan bir erkeğe ya da bir Kız’a ait olabilecek gözler nasıl umurunuzda olmazdı? Düşten uyanmaya bu kadar mı hevesliydiler? Aviendha ölümden korkmuyordu, ama ölüme kucak açmakla onu dilemek arasında çok büyük bir fark vardı.</p>

    <p><em>Şehirler,</em> diye düşündü, <em>sorun onlar.</em> Şehirler, hiç iyileşmeyen çıbanlardan farksız, iğrenç, irinli yerlerdi. Bazıları diğerlerinden daha iyiydi –Elayne Caemlyn’de hayranlık uyandıran bir iş çıkarıyordu– ama en iyileri çok fazla insan topluyordu ve onlara tek bir mekânda kalarak rahatlamayı öğretiyordu. Eğer o mülteciler yolculuk etmeye alışık olsaydı ve ıslaktopraklıların sık sık yaptığı gibi atlara güvenmek yerine kendi ayaklarını kullanmayı bilselerdi, o zaman şehirlerini terk etmek de o kadar zor gelmezdi. Aieller arasında zanaatkârlar kendilerini savunmak, çocuklar günler boyunca çevrede bulabildikleri ile yaşama konusunda eğitilmiş olurlardı ve demirciler bile kısa sürede uzun mesafeler katedebilirdi. Koskoca bir boy bir saat içinde harekete geçebilir, ihtiyaç duyduklarını sırtlarında taşıyabilirlerdi.</p>

    <p>Islaktopraklılar tuhaftı kuşkusuz. Yine de, mülteciler için üzülüyordu. Duygu onu şaşırttı. Kalpsiz biri olmasa da, onun görevi başka yerde, Rand al’Thor’un yanındaydı. Hiç tanışmadığı bir grup ıslaktopraklı için üzülmesinin anlamı yoktu. Ama birincil-kardeşi Elayne Trakand’la geçirdiği zaman ona bütün ıslaktopraklıların yumuşak ve zayıf olmadığını öğretmişti. Yalnızca çoğu öyleydi. Kendi kendilerine göz kulak olamayanlara göz kulak olmakta <em>ji</em> vardı.</p>

    <p>Aviendha o mültecileri izlerken, onları Elayne’in gördüğü gibi görmeye çalıştı, ama yine de Elayne’in önderlik tarzını anlamakta güçlük çekiyordu. Baskına çıkmış bir grup Kız’ın basit önderliği değildi –o hem içgüdüsel hem de etkiliydi. Elayne bu mültecilere bakarken tehlike ya da gizli askerlere dair ipucu aramazdı. Elayne, kendi halkından olmasalar bile, onlar için sorumlu hissederdi. Onlara yiyecek göndermenin bir yolunu bulurdu, belki kendi birliklerini kullanarak onların barınması için güvenli bir bölge oluştururdu –ve bunu yaparken, bu ülkenin bir parçasına kendi adına el koymuş olurdu.</p>

    <p>Eskiden olsa Aviendha bu düşünceleri klan şeflerine ve çatıhanımlarına bırakırdı. Ama artık Mızrağın Kızı değildi ve bunu kabullenmişti. Artık farklı bir çatı altında yaşıyordu. Değişime bu kadar uzun süre direndiği için utanıyordu.</p>

    <p>Ama geriye bir sorun kalıyordu. Onun için artık ne şeref kalmıştı? Artık Kızlardan değildi, tam olarak Bilge de sayılmazdı. Tüm kimliği o mızraklara dolanmıştı, <em>benliği</em> onları güçlendiren karbon kadar kesin bir biçimde çelikleriyle biçimlenmişti. Çocukluğundan itibaren <em>Far Dareis Mai</em> olacağından emin olarak büyümüştü. Gerçekten de, mümkün olan en kısa zamanda Kızlara katılmıştı. Hayatıyla ve mızrak-kardeşleriyle gurur duyuyordu. Sonunda mızrağa düştüğü, son suyunu Üç Kat Topraklar’ın kurak toprağına döktüğü güne kadar klanına ve boyuna hizmet edecekti.</p>

    <p>Burası Üç Kat Topraklar değildi. <em>Algai’d’siswai</em> arasında, Aiellerin bir daha oraya dönüp dönmeyeceğini merak edenler olduğunu duymuştu. Hayatları değişmişti. Aviendha değişime güvenmiyordu. O görülemez, mızrakla vurulamazdı; tüm izcilerden daha sessiz, tüm katillerden daha ölümcüldü. Hayır, ona asla güvenmeyecekti, ama onu kabullenecekti. Elayne’in âdetlerini ve şef gibi düşünmeyi öğrenecekti.</p>

    <p>Yeni hayatında şeref bulacaktı. Bir şekilde.</p>

    <p>“Onlar tehdit değil,” diye fısıldadı Heirn, Kızların diğer tarafında. Gerçek Kan’dan olanlarla birlikte çömeldiği yerden.</p>

    <p>Rhuarc dikkatle mültecileri izliyordu. “Ölüler yürüyor,” dedi Taardadların klan şefi, “ve Köreden’in şerri karşısında insanlar gelişigüzel düşüyor, kanları kötü bir kuyunun suyu gibi bozuluyor. Bunlar savaş belasından kaçan zavallı insanlar olabilir. Başka bir şey de olabilirler. Uzak duracağız.”</p>

    <p>Aviendha uzaklara kadar uzanan mülteci seline baktı. Rhuarc’ın haklı olduğunu düşünmüyordu; bunlar hayalet ya da canavar değildi. Onlarda her zaman... yanlış bir şey olurdu. Onlar, saldırıya uğramak üzereymişler gibi, Aviendha’da bir kaşıntı bırakırdı.</p>

    <p>Yine de, Rhuarc bilgeydi. İnsan minik bir dalın bile öldürebildiği Üç Kat Topraklar’da dikkatli olmayı öğrenirdi. Bir grup Aiel tepeden aşağı, ötedeki kahverengi otlarla kaplı ovaya süzüldü. Islaktopraklarda aylar geçirdikten sonra bile Aviendha manzarayı yabancı buluyordu. Buradaki ağaçlar yüksek ve uzun dallıydı, çok fazla gonca veriyorlardı. Aieller yere düşmüş kış yaprakları arasında, sarı bahar çimenleri kümeleri arasında ilerlerken, hepsi öyle su dolu görünüyordu ki, Aviendha çimenlerin ve yaprakların ayaklarının altında patlayacağını sanıyordu neredeyse. Islaktopraklıların bu bahar başlangıcının sıradışı ölçüde geç geldiğini söylediğini biliyordu, ama şimdiden Aviendha’nın kendi yurdundan daha bereketliydi.</p>

    <p>Üç Kat Topraklar’da –gözlem noktaları ve sığınak sağlayan tepeleriyle– bu çimenlik hemen bir boy tarafından ele geçirilir, çiftçilik için kullanılırdı. Burada ise bin ayrı dokunulmamış toprak parçasından bir başkasıydı. Hata yine o şehirlerdeydi. En yakın şehir bile çok uzakta olduğundan, burası bir ıslaktopraklı çiftliği için iyi bir yer sayılmıyordu.</p>

    <p>Sekiz Aiel çimenleri çabucak geçti, sessizce ve hızla hareket ederek yamaçların arasından dolandı. Gök gürültüsü gibi nal sesleriyle, atlar bir insanın ayakları ile mukayese edilemezdi. Korkunç yaratıklar –ıslaktopraklılar neden onlara binme konusunda ısrar ediyordu ki? Hayret verici. Aviendha bir şefin ya da kraliçenin nasıl düşünüyor olması gerektiğini anlamaya başlayabilirdi, ama ıslaktopraklıları asla tam olarak anlayamayacağını biliyordu. Çok tuhaftılar, o kadar. Rand al’Thor bile.</p>

    <p>Özellikle Rand al’Thor. Aviendha onun ciddi gözlerini düşünerek gülümsedi. Onun kokusunu hatırladı –kendine has topraksı kokusu karışmış yağ kokan ıslaktopraklı sabunları gibi. Onunla <em>evlenecekti.</em> Bu konuda Elayne kadar kararlıydı; artık birincil-kardeş olduklarına göre, onunla gerektiği gibi birlikte evlenebilirlerdi. Yalnız, Aviendha herhangi biri ile nasıl evlenebilirdi? Onun şerefi mızraklardaydı, ama Rand al’Thor şimdi onu, dövülmüş, kemer tokasına dönüştürülmüş bir biçimde belinde taşıyordu ve onu ona veren de bizzat kendisiydi.</p>

    <p>Rand al’Thor ona bir kez evlenme teklif etmişti. Bir erkek! Evlenme teklif ediyor! Islaktopraklı âdetlerinden bir başkası. Bundaki tuhaflığı görmezden gelse bile –teklifinin Elayne için nasıl bir hakaret olduğunu görmezden gelse bile– Aviendha Rand al’Thor’u kocası olarak asla kabul edemezdi. Adam bir kadının evliliğe şeref getirmesi gerektiğini anlamıyor muydu? Basit bir çırak ne önerebilirdi? Aviendha’nın ondan daha düşük pozisyonda gelmesini mi istiyordu? Bunu yapmak Aviendha’yı tamamen utanca boğardı!</p>

    <p>Anlamamış olmalıydı. Aviendha onun zalim olduğunu düşünmüyordu, yalnızca kalın kafalıydı. Aviendha ona <em>kendisi</em> hazır olduğunda gelecekti, o zaman gelin çelengini onun ayaklarının dibine bırakacaktı. Ve bunu, kim olduğunu bilene kadar yapamazdı.</p>

    <p><em>Ji’e’toh</em>’un yolları her zaman karmaşıktı. Aviendha bir Mızrağın Kızı olarak şeref ölçmeyi biliyordu, ama Bilgeler tamamen farklı yaratıklardı. Aviendha onların gözlerinde biraz şeref kazandığını sanmıştı. Örneğin, onun Caemlyn’deki birincil-kardeşi ile epey zaman geçirmesine izin vermişlerdi. Ama sonra, aniden, Dorindha ile Nadere gelmiş, Aviendha’ya eğitimini ihmal ettiğini söylemişlerdi. Onu bir ter çadırının dışında gizlice dinleyen bir çocuk gibi yakalamışlar, Arad Doman’a giderken klanın geri kalanına katılmak üzere çekip götürmüşlerdi.</p>

    <p>Şimdi de... şimdi de Bilgeler ona öncekinden de <em>az</em> saygıyla davranıyorlardı! Ona eğitim sunmamışlardı. Bir şekilde Aviendha onlara göre yanlış adım atmıştı. Bu midesini burkuyordu. Kendini diğer Bilgelerin gözlerinde utandırmak, Elayne kadar cesur birinin önünde korkusunu göstermek kadar kötüydü neredeyse!</p>

    <p>Şimdiye dek Bilgeler Aviendha’nın cezalarını çekmesine izin vererek biraz şeref kazanmasına izin veriyorlardı, ama kendini <em>nasıl</em> utandırdığını hâlâ bilmiyordu. Elbette sormak daha fazla utanç getirirdi. Sorunu çözene kadar <em>toh</em>’unu karşılayamazdı. Daha da kötüsü, aynı hatayı bir daha yapma riski vardı. Bu sorunu çözene kadar çırak olarak kalacaktı ve Rand al’Thor’un ayaklarının dibine şerefli bir gelin çelengi getirmeyi <em>asla</em> başaramayacaktı.</p>

    <p>Aviendha dişlerin gıcırdattı. Başka kadın olsa ağlardı, ama bunun ne faydası olurdu ki? Hatası her ne ise, kendi kendine yapmıştı ve düzeltmek onun göreviydi. Bir daha şeref <em>bulacaktı</em> ve Son Savaş’ta ölmeden önce Rand al’Thor’la <em>evlenecekti.</em></p>

    <p>Öğrenmesi gereken her ne ise onu çabucak öğrenmesi gerektiği anlamına geliyordu bu. Çok çabuk.</p>

    <p>Bir çam kümesinin ortasındaki açıklıkta bekleyen bir başka Aiel grubu ile buluştular. Yer düşmüş kahverengi çam iğneleri ile kaplıydı, yüksek gövdeleri gökyüzü manzarasını bölüyordu. Grup klan ve boy standartlarına göre küçüktü, yalnızca iki yüz kişiden ibaretti. Açıklığın ortasında dört Bilge duruyordu. Her biri, Bilgelerin özelliği olan kahverengi yün etek ve beyaz bluz giymişti. Aviendha da benzer kıyafetlere bürünmüştü. Kıyafetleri artık eskiden kullandığı <em>cadin’sor</em> kadar doğal geliyordu. Keşif kolu dağıldı, erkekler ve Mızrağın Kızları kendi klanlarının ya da topluluklarının üyelerine katılmaya gittiler. Rhuarc Bilgelere katıldı ve Aviendha da onu izledi.</p>

    <p>Bilgelerin her biri –Amys, Bair, Melaine ve Nadere– ona bir bakış fırlattılar. Grup içinde Taardad ya da Goshien olmayan tek Aiel Bair daha yeni gelmişti, belki diğerleriyle koordinasyon sağlamak için. Sebep ne olursa olsun, hiçbiri memnun görünmüyordu. Aviendha duraksadı. Şimdi giderse, onların dikkatinden kaçınmaya çalışıyormuş gibi görünür müydü? Kalmaya ve onları daha fazla kızdırma riskine girmeye cesaret edebilir miydi?</p>

    <p>“Ee?” dedi Amys Rhuarc’a. Amys’in saçları beyaz olsa da, oldukça genç görünüyordu. Onun durumunda, saçları Güç’le çalışmaktan dolayı beyazlamamıştı –saçları daha çocukken gümüş rengine dönmeye başlamıştı.</p>

    <p>“İzcilerin tarif ettiği gibiydi, yüreğimin gölgesi,” dedi Rhuarc. “Bir başka zavallı ıslaktopraklı mülteci grubu. Ben onlarda gizli tehlike görmedim.”</p>

    <p>Bilgeler, onların da beklediği buymuş gibi başlarını salladılar. “Bu, bir haftadan az süre içinde gördüğümüz onuncu mülteci grubu,” dedi yaşlı Bair su mavisi gözlerinde düşünceli bir ifadeyle.</p>

    <p>Rhuarc başını salladı. “Batıda Seanchanların limanlara saldırdığı söylentileri var. Belki de insanlar baskınlardan kaçmak için iç bölgelere gidiyorlardır.” Amys’e baktı. “Bu ülke yürektaşına dökülmüş su gibi kaynıyor. Klanlar Rand al’Thor’un kendilerinden ne istediğinden emin değil.”</p>

    <p>“O çok akıllı,” dedi Bair. “Sen ve Dobraine Taborwin’in, kendisinin talep ettiği gibi, Bandar Eban’ı güvene almış olmanız onu memnun edecek.”</p>

    <p>Rhuarc başını salladı. “Ama yine de amaçları açık değil. Bizden düzen sağlamamızı istedi. Bu durumda, ıslaktopraklı şehir bekçileri gibi mi olacağız? Orası Aiellere uygun yerler değil. Fethetmeyeceğiz, bu yüzden beşte birimizi de almayacağız. Ama yaptığımız iş fethe çok yakın bir his veriyor. <em>Car’a’carn</em>’ın emirleri aynı anda hem açık hem de kafa karıştırıcı olabiliyor. O alanda yetenekli olduğunu düşünüyorum.”</p>

    <p>Bair gülümseyerek başını salladı. “Belki de bu mülteciler konusunda bir şey yapmamızı istiyordur.”</p>

    <p>“Peki ne yapabiliriz?” diye sordu Amys başını iki yana sallayarak. “Islaktopraklılardan <em>gai’shain</em> alan Shaidolar gibi mi olacağız?” Ses tonu hem Shaidolar hem de ıslaktopraklıları <em>gai’shain</em> alma fikri hakkında ne düşündüğünü açıkça ifade ediyordu.</p>

    <p>Aviendha başını sallayarak onayladı. Rhuarc’ın dediği gibi, <em>Car’a’carn</em> onları Arad Doman’a ‘düzeni sağlamaları’ için göndermişti. Ama bu bir ıslaktopraklı kavramıydı; Aieller kendi düzenlerini yanlarında getirirlerdi. Savaş ve çatışmalarda kargaşa vardı, doğru, ama her Aiel yerini bilirdi ve o yerin sınırları dahilinde hareket ederdi. Küçük çocuklar şeref ve <em>toh</em>’u anlardı ve bir mezra, bütün önderleri ve Bilgeleri öldürüldükten sonra bile işlemeye devam ederdi.</p>

    <p>Islaktopraklılarda böyle değildi. Onlar aniden kızgın taşlara bırakılan bir sepet dolusu yabani kertenkele gibi ortalıklarda koşuşturuyordu, kaçarken erzak almaya dikkat etmiyorlardı. Önderleri meşgulse ya da dikkati dağılmışsa, haydutluk ve kargaşa hüküm sürmeye başlıyordu. Güçlü zayıftan alıyordu ve demirciler bile güvende değildi.</p>

    <p>Rand al’Thor Aiellerin bu konuda ne yapmasını bekleyebilirdi ki? Tüm bir ulusa <em>ji’e’toh</em> öğretemezlerdi. Rand al’Thor onlara Doman birliklerini öldürmekten <em>kaçınmalarını</em> söylemişti. Ama –genellikle yozlaşmış, haydutluğa dönmüş olan– o birliklerin kendisi sorunun bir parçasıydı.</p>

    <p>“Belki malikânesine gittiğimizde daha fazla açıklama yapar,” dedi Melaine. O başını sallarken kızıl altın saçları ışıkta pırıldadı. Bluzu altında Bilge’nin hamileliği daha yeni belli olmaya başlamıştı. “Açıklamazsa da, kuşkusuz burada, Arad Doman’da kalmamız ağaçkatillerinin ülkesinde daha fazla oyalanmamızdan daha iyi olacaktır.”</p>

    <p>“Dediğin gibi olsun,” diye onayladı Rhuarc. “Yolumuza devam edelim o zaman. Hâlâ koşacak mesafe var.” Bael’le konuşmak üzere kenara çekildi. Aviendha bir adım uzaklaştı, ama Amys’in sert bir bakışı üzerine yerinde dondu.</p>

    <p>“Aviendha,” dedi beyaz saçlı haşin kadın. “Bu mülteci kervanını gözlemek için Rhuarc ile birlikte kaç Bilge gitti?”</p>

    <p>“Benden başka kimse gitmedi,” diye itiraf etti Aviendha.</p>

    <p>“Ah, peki şimdi sen Bilge mi oldun?” diye sordu Bair.</p>

    <p>“Hayır,” dedi Aviendha, sonra kızararak kendini daha da utandırdı. “Yersiz konuştum.”</p>

    <p>“O zaman cezalandırılacaksın,” dedi Bair. “Artık Mızrağın Kızı değilsin Aviendha. Keşfe çıkmak sana düşmez; bu başkalarının işi.”</p>

    <p>“Evet, Bilge,” dedi Aviendha başını eğerek. Rhuarc’la gitmenin ona utanç getireceğini düşünmemişti –başka Bilgelerin de benzer işler yaptığını görmüştü.</p>

    <p><em>Ama ben Bilge değilim,</em> diye hatırlattı kendi kendine. <em>Ben yalnızca bir çırağım.</em> Bair bir Bilge’nin izci olamayacağını söylememişti; yalnızca keşfe gitmenin Aviendha’ya düşmediğini söylemişti. Bu Aviendha’nın kendisi hakkındaydı. Ve Bilgeleri kızdıran her ne yaptıysa –ya da belki yapmaya devam ediyorsa– onun hakkında.</p>

    <p>Elayne ile zaman geçirirken yumuşadığını mı düşünüyorlardı? Aviendha’nın kendisi de bunun doğru olmasından korkuyordu. Caemlyn’de geçirdiği günler sırasında, ipeklilerden ve banyolardan hoşlanmaya başlamıştı. Sonunda, Elayne onu pratik olmayan, işleme ve dantellerle süslü, şatafatlı bir elbiseye sokmaya kalkıştığında yalnızca hafifçe itiraz etmişti. Diğerlerinin gelip onu alması iyi olmuştu.</p>

    <p>Diğerleri oracıkta durmuş, kırmızı çöl taşlarından farksız, duygusuz ve haşin yüzlerle, beklenti içinde ona bakıyorlardı. Aviendha yine dişlerini gıcırdattı. Çıraklığını tamamlayıp şeref bulacaktı. <em>Bulacaktı.</em></p>

    <p>Harekete geçme çağrısı geldi ve <em>cadin’sor</em>’a bürünmüş erkekler ve kadınlar, küçük gruplar halinde koşmaya başladılar. Bilgeler, geniş eteklerine rağmen askerler kadar rahat hareket ediyorlardı. Amys Aviendha’nın koluna dokundu. “Sen benimle koşacaksın ve cezanı konuşacağız.”</p>

    <p>Aviendha Bilge’nin yanında koşmaya başladı. Her Aiel’in hemen hemen durmaksızın sürdürebileceği bir hızdı. Aviendha’nın birlikte olduğu, Caemlyn’den gelen grup, ülkenin batısında bulunan Rand al’Thor ile buluşmak üzere Bandar Eban’dan yola çıkan Rhuarc ile buluşmuştu. Cairhienli olan Dobraine Taborwin hâlâ başkentte düzeni sağlıyordu ve orada Doman yönetim kurulunun bir üyesini bulduğu söyleniyordu.</p>

    <p>Belki de Aiel grubu yolun kalanını bir kapıyol aracılığı ile Yolculuk ederek aşabilirdi. Ama uzak değildi –yaya olarak yalnızca birkaç gündü– ve Tek Güç kullanmadan belirlenen zamanda orada olmalarına yetecek kadar erken yola çıkmışlardı. Rhuarc Rand al’Thor’un üs olarak kullandığı malikânenin yakınındaki arazinin bir kısmını bizzat keşfetmek istiyordu. Gerekirse başka Goshien ve Taardad grupları kapıyollar kullanarak üste onlarla buluşacaktı.</p>

    <p>“<em>Car’a’carn</em>’ın burada, Arad Doman’da bizden talep ettikleri hakkında ne düşünüyorsun Aviendha?” diye sordu Amys koşarlarken.</p>

    <p>Aviendha kaşlarını çatacakken kendini tuttu. Cezası ne olmuştu? “Sıradışı bir talep,” dedi, “ama Rand al’Thor’un bir ıslaktopraklı için bile pek çok tuhaf fikri var. Bize verdiği en sıradışı görev olmayacak.”</p>

    <p>“Ya Rhuarc’ın bu görevi huzursuz edici bulması hakkında?”</p>

    <p>“Klan şefinin huzursuz olduğundan kuşkuluyum,” dedi Aviendha. “Ben Rhuarc’ın başkalarının söylediğini tekrarladığını, bilgiyi Bilgelere aktardığını tahmin ediyorum. Kimin korkularından bahsettiğini söyleyerek diğerlerini utandırmak istemiyor.”</p>

    <p>Amys başını salladı. Soruların amacı neydi? Kuşkusuz, kadın da aynı şeyi tahmin etmişti. Danışmak için Aviendha’ya gelmezdi.</p>

    <p>Bir süre cezalardan bahsetmeden, sessizlik içinde koştular. Bilgeler Aviendha’nın bilmediği hatasını affetmişler miydi? Kuşkusuz onu bu şekilde şereften yoksun bırakmazlardı. Aviendha’ya yaptığı şey hakkında düşünmesi için zaman vermeleri gerekirdi, yoksa utanç dayanılmaz olurdu. Yine ve daha kötü bir biçimde hata yapabilirdi.</p>

    <p>Amys düşüncelerine dair ipucu vermedi. Bilge eskiden Aviendha gibi Mızrağın Kızı’ydı. Bir Aiel için bile sertti. “Ya al’Thor’un kendisi?” diye sordu Amys. “Onun hakkında ne düşünüyorsun?”</p>

    <p>“Onu seviyorum,” dedi Aviendha.</p>

    <p>“Aptal kız Aviendha’ya sormadım,” dedi Amys sertçe. “Bilge Aviendha’ya sordum.”</p>

    <p>“O sırtında pek çok yük olan bir adam,” dedi Aviendha daha dikkatli bir biçimde. “O yüklerin çoğunu gerektiğinden daha çok ağırlaştırdığından korkuyorum. Eskiden güçlü olmanın tek bir yolu olduğunu düşünürdüm, ama birincil-kardeşimden yanıldığımı öğrendim. Rand al’Thor... onun henüz bunu öğrendiğini sanmıyorum. Sertliği güçlü olmak sandığından endişeleniyorum.”</p>

    <p>Amys onaylarmış gibi başını salladı yine. Bu sorular bir tür sınav mıydı?</p>

    <p>“Onunla evlenir misin?” diye sordu Amys.</p>

    <p><em>‘Aptal kız’ Aviendha’dan bahsetmediğimizi sanıyordum,</em> diye düşündü Aviendha, ama elbette söylemedi. Amys’e bu tür şeyler söylenmezdi.</p>

    <p>“Onunla <em>evleneceğim,</em>” dedi Aviendha. “Bu bir olasılık değil, bir kesinlik.” Ses tonu Amys’ten bir bakış kazandı, ama Aviendha geri adım atmadı. Yanlış konuşan her Bilge sözünün düzeltilmesini hak ederdi.</p>

    <p>“Ya ıslaktopraklı Min Farshaw?” diye sordu Amys. “Onu sevdiği açık. Onun hakkında ne yapacaksın?”</p>

    <p>“O beni ilgilendirir,” dedi Aviendha. “Bir uzlaşmaya varacağız. Min Farshaw’la konuştum ve onunla çalışmanın kolay olacağına inanıyorum.”</p>

    <p>“Onunla da mı birincil-kardeş olacaksın?” diye sordu Amys hafif eğlentili bir sesle.</p>

    <p>“Bir uzlaşmaya varacağız Bilge.”</p>

    <p>“Ya varamazsanız?”</p>

    <p>“Varacağız,” dedi Aviendha kararlılıkla.</p>

    <p>“Nasıl bu kadar emin olabiliyorsun?”</p>

    <p>Aviendha duraksadı. İçinde bir parça soruya sessizlikle karşılık vermek, yapraksız çalılıkları geçmek ve Amys’e yanıt vermemek istiyordu. Ama o yalnızca bir çıraktı ve konuşmaya zorlanamayacak olsa da, Amys’in yanıt alana kadar ısrar edeceğini biliyordu. Aviendha yanıtıyla çok fazla <em>toh</em> kazanmayacağını umuyordu.</p>

    <p>“Min denen kadının görülerinden haberin var mı?” dedi Aviendha.</p>

    <p>Amys başını salladı.</p>

    <p>“O görülerden biri, Rand al’Thor ve âşık olacağı üç kadın hakkında. Bir başkası da benim <em>Car’a’carn</em>’dan olacak çocuklarım hakkında.”</p>

    <p>Daha fazlasını söylemedi ve Amys de daha fazla irdelemedi. Bu yeterliydi. İkisi de, geri çekilen bir Taş Köpek bulmanın Min’in görülerinden birinin yanlış çıkmasından daha olası olduğunu biliyordu.</p>

    <p>Onu paylaşacak olsa da, Rand al’Thor’un onun olacağını bilmek iyiydi. Elayne’i kıskanmıyordu elbette, ama Min... eh, Aviendha onu gerçekten tanımıyordu. Yine de görü onu teselli ediyordu. Ama aynı zamanda rahatsız da ediyordu. Aviendha Rand al’Thor’u seviyordu, çünkü sevmeyi <em>kendisi</em> seçmişti, buna yazgılı olduğu için değil. Elbette, Min’in görüsü Aviendha’nın aslında Rand ile evleneceğini garanti etmiyordu, bu yüzden belki de Amys’e yanlış şey söylemişti. Evet, Rand üç kadın sevecekti, üç kadın da onu sevecekti, ama Aviendha onunla evlenmenin bir yolunu bulacak mıydı?</p>

    <p>Hayır, gelecek kesin değildi ve bir sebepten bu onu teselli ediyordu. Belki endişelenmeliydi, ama endişelenmiyordu. Şerefini geri alacaktı ve sonra Rand al’Thor ile evlenecekti. Belki bundan kısa süre sonra ölecekti, belki bir pusu kurulacaktı ve Aviendha bugün bir okla düşecekti. Endişelenmek hiçbir şeyi çözmezdi.</p>

    <p>Bununla birlikte <em>toh</em> bambaşka bir meseleydi.</p>

    <p>“Yanlış konuştum Bilge,” dedi Aviendha. “Görünün Rand al’Thor ile evleneceğimi söylediğini ima ettim. Bu doğru değil. Üçümüz de onu seveceğiz ve bu evliliği ima etse de, kesin olarak bilmiyorum.”</p>

    <p>Amys başını salladı. <em>Toh</em> yoktu; Aviendha sözlerini hemen düzeltmişti. Bu iyiydi. Şimdiye kadar kazandıklarının üzerine daha fazla utanç eklemeyecekti.</p>

    <p>“Pekâlâ, o zaman,” dedi Amys önlerindeki patikaya bakarak. “Bugünün cezasını konuşalım.”</p>

    <p>Aviendha hafifçe gevşedi. Demek ne yanlış yaptığını öğrenecek zamanı vardı hâlâ. Islaktopraklılar Aiellerin ceza yöntemlerine şaşıyordu, ama ıslaktopraklılar şereften pek anlamıyordu. Şeref cezalandırılmaktan gelmiyordu, cezayı <em>kabullenmek</em> ve cezaya tahammül etmek şerefi geri getiriyordu. <em>Toh</em>’un ruhu buydu –insanın kaybettiği şeyi yeniden kazanmak için gönüllü olarak küçülmesi. Islaktopraklıların bunu görememesi Aviendha’ya tuhaf geliyordu; gerçekten de, <em>ji’e’toh</em>’a içgüdü eseri uymuyor olmaları tuhaftı. Şerefsiz yaşam neydi ki?</p>

    <p>Amys Aviendha’ya neyi yanlış yaptığını söylemeyecekti ve doğru olan da buydu. Bununla birlikte, Aviendha yanıtı düşünerek kendi başına bulma konusunda ilerleme kaydedemiyordu ve yanıtı sohbet yoluyla bulmak daha az utanca sebep olacaktı. “Evet,” dedi Aviendha dikkatle. “Cezalandırılmam lazım. Caemlyn’de geçirdiğim zaman beni zayıflatacaktı.”</p>

    <p>Amys burnunu çekti. “Mızrak taşırkenkinden daha zayıf değilsin kızım. Çok daha güçlü olduğunu düşünüyorum. Birincil-kardeşin ile geçirdiğin zaman senin için önemliydi.”</p>

    <p>Demek bu değildi. Dorindha ile Nadere onu almaya geldiklerinde, çırak olarak eğitimine devam etmesi gerektiğini söylemişlerdi. Ama Aiellerin Arad Doman’a doğru yola çıktıkları zamandan beri Aviendha’ya ders verilmemişti. Su taşımak, şal onarmak, çay servisi yapmakla görevlendirilmişti. Neyi yanlış yaptığı söylenmeden çeşit çeşit ceza verilmişti. Ve –gitmemesi gerekirken keşif koluyla gitmesi gibi– aşikâr bir şey yaptığında cezanın sertliği her zaman kusurun hak ettiğinden daha sert oluyordu.</p>

    <p>Bilgeler sanki onun cezanın kendisini öğrenmesini istiyorlardı, ama bu olamazdı. Aviendha şeref yollarının öğretilmesi gereken bir ıslaktopraklı değildi. Daimi ve açıklanmayan ceza, yaptığı ciddi bir hata olduğu konusunda uyarmak dışında, ne işe yarardı ki?</p>

    <p>Amys yan tarafına uzandı ve belinden sarkan bir şeyi çözdü. Yumruk büyüklüğünde yün bir kese kaldırdı. “Verdiğimiz talimatlarda fazla gevşek davrandığımıza karar verdik. Zaman kıymetli ve incelikli hareketlere yer yok.”</p>

    <p>Aviendha şaşkınlığını sakladı. Önceki cezalar <em>incelikli</em> miydi?</p>

    <p>“Bu yüzden,” dedi Amys küçük keseyi uzatarak, “bunu alacaksın. İçinde tohumlar var. Bazısı siyah, bazısı kahverengi ve bazısı da beyaz. Bu akşam, uyumadan önce, onları renklerine göre ayıracaksın, sonra her birinden kaç tane olduğunu sayacaksın. Yanılırsan, hepsini karıştıracağız ve sen en baştan başlayacaksın.”</p>

    <p>Aviendha’nın ağzı açık kaldı. Neredeyse sendeleyerek duracaktı. Su taşımak gerekli bir işti. Kumaş onarmak gerekli bir işti. Yemek pişirmek önemli bir işti, özellikle bu küçük ileri kolda <em>gai’shain</em> olmadığından.</p>

    <p>Ama bu... bu <em>faydasız</em> işti! Yalnızca önemsiz değil, tamamen gereksizdi. Yalnızca en inatçı, en utanç verici insanlara uygulanan türden bir ceza. Bilgeler ona neredeyse... neredeyse <em>da’tsang</em> demiş gibi hissediyordu!</p>

    <p>“Köreden’in gözleri adına,” diye fısıldadı kendini koşmaya zorlarken. “Ne <em>yaptım?</em>”</p>

    <p>Amys ona baktı ve Aviendha bakışlarını kaçırdı. Bu soruya yanıt istemediğini ikisi de biliyordu. Aviendha keseyi sessizce aldı. Hayatı boyunca ona verilmiş en küçük düşürücü cezaydı.</p>

    <p>Amys koşarak gidip diğer Bilgelere katıldı. Aviendha başını sallayarak sersemliğinden kurtuldu, kararlılığı geri döndü. Hatası sandığından daha derin olmalıydı. Amys’in verdiği ceza bunun işaretiydi, bir ipucu.</p>

    <p>Keseyi açtı ve içine baktı. İçinde, seçme işine yardımcı olacak üç küçük boş <em>algode</em> kese vardı ve binlerce minik tohum onları sarmıştı. Bu ceza görülsün diye verilmişti, ona utanç getirsin diye. Her ne yapmışsa, yalnızca Bilgeler için değil, kendileri –tıpkı Aviendha gibi– habersiz olsa da, çevresindeki herkes için kötüydü.</p>

    <p>Bunun tek anlamı, Aviendha’nın daha kararlı olması gerektiği idi.</p>
  </div>
</body>
</html>