<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="40. Kule Sarsılıyor">40<br/>
    Kule Sarsılıyor</h1>

    <p>Siuan irkilerek uyandı. Bir sorun vardı. Çok, çok büyük bir sorun. Şiltesinden kalktı. O bunu yaparken, aniden çadırın diğer tarafında karanlık bir şekil hareket etti, metal hışırdayarak metale sürtündü. Siuan donakaldı, düşünmeden Kaynak’a kucak açtı ve bir ışık küresi çağırdı.</p>

    <p>Gareth Bryne balıkçıl damgalı kılıcını çekmiş, tetikte duruyordu. Üzerinde yalnızca iç çamaşırları vardı ve Siuan’ın kendini adamın kaslı bedenine bakmaktan alıkoyması gerekti. Adam yarı yaşındaki çoğu kişiden daha iyi durumdaydı. “Ne oldu?” diye sordu Bryne gerin bir sesle.</p>

    <p>“Işık!” dedi Siuan. “Kılıcınla mı uyuyorsun?”</p>

    <p>“Her zaman.”</p>

    <p>“Egwene tehlikede.”</p>

    <p>“Ne tür bir tehlike?”</p>

    <p>“Bilmiyorum,” diye itiraf etti Siuan. “Görüşüyorduk ve o aniden yok oldu. Sanırım... sanırım Elaida onu idam etmeye karar vermiş olabilir. Ya da en azından onu hücresinden sürükleyip... ona bir şey yapmaya karar vermiş olabilir.”</p>

    <p>Bryne ayrıntı sormadı. Kılıcını kınına soktu, sonra üzerine bir pantolon ve gömlek geçirdi. Siuan’ın üzerinde hâlâ mavi eteği ve bluzu vardı, ama kırışmışlardı –Egwene’le görüştükten sonra, Bryne derin uykudayken üzerini değiştirmeyi alışkanlık haline getirmişti.</p>

    <p>Tam olarak tanımlayamadığı bir endişe hissediyordu. Neden bu kadar huzursuzdu? Düş görürken bir şeyin insanı uyandırması olağandışı değildi.</p>

    <p>Ama çoğu insan Egwene değildi. O Düşler Dünyası’na hâkimdi. Bir şey onu beklenmedik bir biçimde uyandırmışsa, Egwene onu halleder, sonra Siuan’ın endişelerini yatıştırmak için geri dönerdi. Ama Siuan sanki bir sonsuzluk boyunca beklediği halde o bunu yapmamıştı.</p>

    <p>Bryne, üzerinde kolalanmış gri pantolon ve üniforma ceketiyle ona yaklaştı. Sol göğsünde üç yıldız, omuzlarında apoletler olan ceketinin yüksek yakasını iliklemişti.</p>

    <p>Dışarıdan çılgına dönmüş biri seslendi. “General Bryne! Lord General!”</p>

    <p>Bryne Siuan’a baktı, sonra çadır kapaklarına döndü. “Gir!”</p>

    <p>Düzgün siyah saçlı, genç bir asker çadıra girdi ve çabucak selam verdi. Bu kadar geç saatte geldiği için özür dilemedi –Bryne’ın adamları, generallerinin gerekirse onu uyandırmalarını isteyeceğini biliyorlardı. “Lordum,” dedi adam. “Devriye raporları. Şehirde bir şeyler oluyor.”</p>

    <p>“‘Bir şeyler mi’, Tijds?” diye sordu Bryne.</p>

    <p>“Devriyeler emin değil Lordum,” dedi adam yüzünü buruşturarak. “Bulutlar ve karanlık yüzünden dürbünler pek işe yaramıyor. Kule’nin yakınında, Havai Fişekçilerin gösterilerine benzeyen ışık patlamaları oldu. Havada karanlık gölgeler var.”</p>

    <p>“Gölgedölleri mi?” diye sordu Bryne çadır kapağını itip çıkarak. Işık küresi tutan Siuan ve asker de onu izlediler. Ay bir dilimden ibaretti ve o daimi bulutlar varken, hiçbir şey görünmüyordu. Çevrelerinde subay çadırları karanlığın içinde uyuyan karanlık yığınlardı ve kazıklı çitin girişindeki nöbetçilerin ateşleri dışında gözle görülür ışık kaynağı yoktu.</p>

    <p>“Gölgedölü olabilirler Lordum,” dedi asker Bryne’ın peşinden koşarak. “Hikâyeler o şekilde uçan gölge yaratıklarından bahseder. Devriyeler ne gördüklerinden emin değil. Ama ışık çakmaları kesin.”</p>

    <p>Bryne başını sallayarak nöbetçi ateşlerine yöneldi. “Gece nöbetçilerine haber ver, her ihtimale karşı kalkıp zırh kuşanmalarını istiyorum. Şehrin tahkimat duvarına haberciler yolla. Ve bana daha fazla bilgi getir!”</p>

    <p>“Peki Lordum.” Asker selam verdi ve koşarak uzaklaştı.</p>

    <p>Siuan’ın elinin üzerinde süzülen ışık küresiyle yüzü aydınlanan Bryne ona baktı. “Gölgedölleri Beyaz Kule’ye saldırmaya cüret edemez,” dedi. “Yerde saldırmak üzere bekleyen büyük bir güçleri olmadan bu olmaz ve bu ovaların sağladığı yetersiz gizlenme yerlerinde yüz bin Trolloc’un saklandığını hiç sanmıyorum. Bu durumda, ne haltlar dönüyor?”</p>

    <p>“Seanchanlar,” dedi Siuan midesinde buz gibi bir duyguyla. “Balık bağırsakları Gareth! Öyle olmalı. Egwene öngörmüştü.”</p>

    <p>Bryne başını salladı. “Evet. Söylentilere göre Gölgedöllerine biniyorlar.”</p>

    <p>“Uçan hayvanlar,” dedi Siuan, “Gölgedölleri değil. Egwene onlara <em>raken</em> dendiğini söylemişti.”</p>

    <p>Bryne onu kuşkuyla süzdü, ama yalnızca, “Seanchanları, eşgüdümlü bir yer harekâtı olmadan saldırmaya ne itmiş olabilir?” dedi.</p>

    <p>Siuan başını iki yana salladı. O hep Seanchanların Beyaz Kule’ye saldırmasının büyük ölçekli bir istila olacağını varsaymıştı ve Egwene saldırıya daha aylar olduğunu düşünüyordu. Işık! Egwene yanılmış gibi görünüyordu.</p>

    <p>Bryne nöbetçi ateşlerine döndü. Geceleyin alevleri daha yüksek oluyor, kazıklı çitin önüne ışık düşürüyorlardı. Çitin oluşturduğu halkanın içinde subaylar uyanıyor, komşu çadırlara sesleniyorlardı. Lambalar ve fenerler yanmaya başlıyordu.</p>

    <p>“Eh,” dedi Gareth, “Tar Valon’a saldırdıkları sürece, bizim sorunumuz değil. Bizim yalnızca...”</p>

    <p>“Ben onu oradan çıkarıyorum,” dedi Siuan aniden, kendini de şaşırtarak.</p>

    <p>Bryne ışık küresinin aydınlığında hızla Siuan’a döndü. Tıraşı geldiğinden çenesi gölgeli görünüyordu. “Ne?”</p>

    <p>“Egwene,” dedi Siuan. “Onu kurtarmak için içeri girmeliyiz. Bu kusursuz bir şaşırtmaca olacak Gareth! Kimse anlamadan içeri dalar, onu alıp çıkarız.”</p>

    <p>Bryne onu süzdü.</p>

    <p>“Ne?”</p>

    <p>“Onu kurtarmayacağına dair söz verdin Siuan.” Işık, adamın onun adını kullandığını duymak hoştu!</p>

    <p><em>Odaklan!</em> diye payladı kendi kendini. “Artık bunun önemi yok. Egwene tehlikede ve yardıma ihtiyacı var.”</p>

    <p>“O yardım <em>istemiyor,</em>” dedi Bryne sertçe. “Kendi güçlerimizin güvende olduğundan emin olmalıyız. Amyrlin kendi başının çaresine bakabileceğinden emin.”</p>

    <p>“Ben de kendi başımın çaresine bakabileceğimi düşünüyordum,” dedi Siuan. “Bak bu beni ne duruma düşürdü.” Başını iki yana sallayarak Tar Valon’un uzak kulesine baktı. Kule boyunca patlayan ışıkları ve onların aydınlattığı binayı belli belirsiz seçebiliyordu. “Egwene Seanchanlardan bahsettiğinde hep ürperir. Onu pek az şey huzursuz edebilir –Terkedilmişler, Yenidendoğan Ejder. Gareth, Seanchanların yönlendirebilen kadınlara ne <em>yaptığını</em> bilmiyorsun.” Adamla göz göze geldi. “Onu kurtarmamız lazım.”</p>

    <p>“Ben bu işe bulaşmayacağım,” dedi adam inatla.</p>

    <p>“İyi,” dedi Siuan tükürürcesine. Aptal adam! “Git adamlarınla ilgilen. Bana yardım edecek birini tanıdığımı sanıyorum.” Uzun adımlarla yürüyerek, kazıklı çitin hemen dışındaki bir çadıra yöneldi.</p>

    <p class="paragraf">Tüm Kule sarsılırken Egwene koridor duvarına yaslanarak dengesini korudu. Taşlar bile titriyordu, tavandan kireç yağıyordu. Duvardan bir seramik düştü ve yerde bir düzine parçaya ayrıldı. Nicola çığlık atarak Egwene’e tutundu.</p>

    <p>“Karanlık Varlık!” diye sızlandı Nicola. “Son Savaş! Geldi!”</p>

    <p>“Nicola!” diye azarladı Egwene onu, doğrularak. “Kendine hâkim ol. Bu Son Savaş değil. Seanchanlar.”</p>

    <p>“Seanchanlar mı?” dedi Nicola. “Ama ben onların yalnızca bir söylenti olduğunu sanıyordum!”</p>

    <p><em>Aptal kız,</em> diye düşündü Egwene bir yan koridorda seğirterek. Nicola lamba elinde onun peşinden koşturuyordu. Egwene’in hafızası onu doğru yönlendiriyordu, bir sonraki koridor Kule’nin kenarındaydı ve dışarıyı gören bir penceresi vardı. Nicola’nın kenara çekilmesini işaret etti, sonra karanlığa baktı.</p>

    <p>Gerçekten de gökyüzünde karanlık, kanatlı şeyler uçuyordu. Bunlar <em>raken</em> olamayacak kadar büyüktü. <em>To’raken</em> o zaman. Yaratıklar dalarken çevrelerinde Egwene’in gözlerine parlak ve canlı görünen örgüler dönüyordu. Ateş patlamaları doğuyor, <em>to’raken</em>’lerin sırtındaki kadın çiftlerini gözler önüne seriyordu. <em>Damane</em> ve <em>sul’dam</em>’lar.</p>

    <p>Kule kanatları yer yer alevlerle aydınlanmıştı ve Egwene Kule’nin kendisinin yanlarında kocaman delikler görerek dehşete kapıldı. <em>To’raken</em>’ler Kule’nin kenarına tutunuyor, yarasa gibi duvara tırmanıyor, binaya asker ve <em>damane</em> indiriyorlardı. Egwene izlerken bir <em>to’raken</em> tutunduğu yerden sıçradı ve yüksekliği kullanarak hızlanıp uçmaya başladı. Küçük <em>raken</em>’ler kadar zarif değildi, ama binicisi onu ustalıkla havalandırdı. Yaratık Egwene’in penceresinin tam önünden geçti, yarattığı rüzgâr Egwene’in saçlarını geriye savurdu. <em>To’raken</em>’ler gelip geçerken Egwene hafif çığlıklar duyuyordu. Dehşet dolu çığlıklar.</p>

    <p>Bu tam ölçekli bir saldırı değildi –bir baskındı! <em>Marath’damane</em> yakalama amacı olan bir baskın! Pencerenin önünden bir ateş patlaması geçer, az ötedeki duvara çarparken Egwene geri çekildi. Taşların ufalandığını, Kule’nin şiddetle sarsıldığını işitebiliyordu. Ana koridora açılan bir yan koridorda toz ve duman patladı.</p>

    <p>Yakında askerler de gelirdi. Askerler ve <em>sul’dam</em>’lar. O tasmalarla. Egwene ürpererek kollarını kendine doladı. Soğuk, yekpare metal. Mide bulantısı, küçük düşmüşlük, panik, ümitsizlik ve –utanç verici şekilde– hanımına en iyi şekilde hizmet etmediği için suçluluk. Boyun eğmiş bir Aes Sedai’nin yüzündeki perişan ifadeyi hatırlıyordu. En çok da, kendi dehşetini hatırlıyordu.</p>

    <p>Sonunda kendisinin de diğerleri gibi olacağını fark etmekten kaynaklanan dehşeti. Hizmet etmekten mutlu olan bir köle.</p>

    <p>Kule sarsıldı. Uzak koridorlarda ateşler parladı ve bağırışlar, ümitsiz feryatlar geldi. Duman kokusu alabiliyordu. Ah, Işık! Bu gerçek olabilir miydi? Geri dönemezdi. Onu bir daha tasmalamalarına izin vermeyecekti. Kaçacaktı! Kaçacak, kurtulacak...</p>

    <p>Hayır!</p>

    <p>Kendini dik durmaya zorladı.</p>

    <p>Hayır, kaçmayacaktı. O Amyrlin’di.</p>

    <p>Nicola duvarın dibinde büzülmüş, sızlanıyordu. “Bizi yakalamaya geliyorlar,” diye fısıldadı kız. “Ah, Işık, geliyorlar!”</p>

    <p>“Bırak gelsinler!” diye kükredi Egwene Kaynak’a kucak açarak. Neyse ki çatalkökün etkisini biraz azaltacak kadar zaman geçmişti ve Egwene hafif bir Güç sızıntısı yakalayabildi. Minikti, belki hayatı boyunca yönlendirdiği en küçük Güç miktarı. Onunla, bir kâğıt parçasını kaldıracak kadar bile Hava öremezdi. Ama yeterli olacaktı. Olmak zorundaydı. “Savaşacağız!”</p>

    <p>Nicola ona bakarak burnunu çekti. “Zar zor yönlendirebiliyorsun Anne!” diye feryat etti. “Görebiliyorum. Onlarla savaşamayız!”</p>

    <p>“Savaşabiliriz ve savaşacağız,” dedi Egwene kararlılıkla. “Ayağa kalk Nicola! Sen bir Kule sakinisin, ürkmüş bir sütçü kadın değil.”</p>

    <p>Kız başını kaldırıp baktı.</p>

    <p>“Ben seni korurum,” dedi Egwene. “Söz veriyorum.”</p>

    <p>Kız yüreklenmiş gibi ayağa kaktı. Egwene uzaktaki, patlamanın olduğu koridora baktı. Karanlıktı, duvar lambaları yakılmamıştı, ama gölgeler gördüğünü sandı. Geliyor olmalıydılar, bulabildikleri bütün kadınları tasmalıyor olmalıydılar.</p>

    <p>Egwene diğer yöne döndü. O tarafta hâlâ uzak çığlıklar duyabiliyordu. Uyandığı zaman duydukları onlardı. Kapıdaki nöbetçinin nereye gittiğini bilmiyordu ve umurunda da değildi.</p>

    <p>“Gel,” dedi yürümeye başlayarak. Yönlendirebildiği minik Güç sızıntısına, boğulmamak için imdat halatına tutunan bir kadın gibi sarılmıştı. Nicola takip etti, hâlâ burnunu çekiyordu, ama takip etti. Birkaç dakika sonra Egwene bulmayı umduğu şeyi keşfetti. Koridor kızlarla doluydu, bazıları beyaz elbiseler içindeydi, diğerleri iç etekliklerini giymişti. Çömezler birbirlerine sokulmuştu ve patlamalar Kule’yi sarstıkça haykırıyorlardı. Büyük olasılıkla aşağıda, eskiden çömez kısmının olduğu yerde olmayı diliyorlardı.</p>

    <p>“Amyrlin!” diye bağırdı pek çoğu Egwene koridora girince. Dehşet içindeki ellerin tuttuğu mumlarla aydınlanmış, acınası bir gruptular. Baharda çürük ağaçlarda biten mantarlar gibi sorular yağdırdılar.</p>

    <p>“Neler oluyor?”</p>

    <p>“Saldırıya mı uğradık?”</p>

    <p>“Karanlık Varlık mı?”</p>

    <p>Egwene ellerini kaldırdı ve kızlar sustu. “Kule Seanchanların saldırısı altında,” dedi sakin bir sesle. “Yönlendirebilen kadınları yakalamak için geldiler; bu kadınları onlara hizmet etmeye zorlamak için bir yöntem biliyorlar. Bu Son Savaş <em>değil,</em> ama büyük tehlike altındayız. Onların tekinizi bile almasına izin vermeyeceğim. Siz benimsiniz.”</p>

    <p>Koridor sessizleşti. Kızlar umutlu ve endişeli ifadelerle ona baktılar. En az elli, muhtemelen daha fazla kız vardı. İş görmek zorundaydılar.</p>

    <p>“Nicola, Jasmen, Yeteri, Inala,” dedi Egwene güçlü çömezleri sayarak. “Öne çıkın. Kalanlarınız, dikkatle izleyin. Size bir şey öğreteceğim.”</p>

    <p>“Ne Anne?” diye sordu kızlardan biri.</p>

    <p><em>Bu işe yarasa iyi olacak,</em> diye düşündü Egwene. “Size, nasıl zincir kurulacağını göstereceğim.”</p>

    <p>İnlemeler yükseldi. Bu çömezlere öğretilen bir şey değildi, ama Egwene <em>sul’dam</em>’ların çömez kısmında kolay av bulamayacağından emin olacaktı!</p>

    <p>Yöntemi öğretmek endişe verici ölçüde uzun sürdü. Her geçen dakika, daha fazla patlama ve daha fazla çığlıkla bölünüyordu. Çömezler korkuyordu ve bu bazılarının, değil yeni bir teknik öğrenmek, Kaynak’a kucak açmasını bile zorlaştırıyordu. Egwene için öğrenmesi birkaç deneme gerektiren şey, çömezler için nabız hızlandırıcı bir beş dakika sürdü.</p>

    <p>Nicola da yardımcı oldu –zincir kurmayı Salidar’da öğrenmişti– ve göstermesine yardım edebiliyordu. Onlar çalışırken, Egwene Nicola’nın onunla zincir kurmasını istedi. Genç çömez kendini Kaynak’a açtı, ama teslimiyetin sınırında kaldı ve Egwene’in onun aracılığı ile güç çekmesine izin verdi. Işık’a şükür işe yaramıştı! Uzun zamandır mahrum edildiği Tek Güç içini doldurunca Egwene heyecanla doldu. Ne kadar da tatlıydı! Çevresindeki dünya daha canlıydı, sesler daha tatlı, renkler daha güzel.</p>

    <p>Hissin heyecanıyla gülümsedi. Korkudan gerilmiş, kaynayan duygular içindeki Nicola’yı hissedebiliyordu. Egwene yeterince halkanın parçası olmuştu, kendini Nicola’dan ayırmayı biliyordu, ama o ilk seferi, kendisinden çok daha büyük bir şeye kapılmış olma hissini hatırlıyordu.</p>

    <p>İnsanın kendini bir halkaya açması özel bir beceri gerektiriyordu. Öğrenmesi çok zor değildi, ama fazla zamanları yoktu. Neyse ki, kızların bazıları hemen öğrendi. İlki, hâlâ geceliği içinde olan, ufak tefek, sarışın Yeteri idi. Bakır tenli, sırım gibi bir Domanlı olan Inala hemen ardından geldi. Egwene Nicola ve iki çömezle halka kurdu. Güç içini doldurdu.</p>

    <p>Sonra, diğerlerini çalıştırmaya başladı. Kule’de geçirdiği sürede, çömezler arasındaki tartışmalardan, hangilerinin örgüler konusunda daha yetenekli, hangilerinin daha sakin kafalı olduğunu biliyordu. Bunlar her zaman en güçlü çömezler olmuyordu, ama onları destekleyen bir halka varken bunun önemi yoktu. Egwene telaşla onları gruplara böldü ve zincir aracılığıyla Güç kabul etmeyi öğretti. Bir umut, en azından bazıları öğrenebilirdi.</p>

    <p>Egwene için önemli olan Güç sahibi olmalarıydı. Epey Güç; neredeyse kendisinin çatalköksüz kullanabildiği kadar çok. Beklenti içinde gülümsedi, sonra bir örgüye başladı, örgünün karmaşıklığı bazı çömezleri şaşkınlığa düşürdü. “Bu gördüğünüz,” diye uyardı Egwene, “denemeyeceğiniz bir örgü, halkalara önderlik edenlerin bile. Çok zor ve tehlikeli.”</p>

    <p>Koridorun ucunda bir ışık çizgisi havayı yardı, kendi üzerinde döndü. Egwene kapıyolun doğru yere açıldığını umuyordu; Siuan’ın biraz belirsiz olan tariflerine göre hareket ediyordu, ama mekânın tarifini Elayne’den de almıştı.</p>

    <p>“Aynı zamanda,” dedi Egwene çömezlere sert bir sesle, “benim açık talimatım olmadan bu örgüyü kimseye göstermeyeceksiniz, diğer Aes Sedailere bile.” Bunun sorun olacağını sanmıyordu; örgü karmaşıktı ve şimdilik pek az çömezde onu tekrarlayacak beceri vardı.</p>

    <p>“Anne?” diye ciyakladı Tamala adlı gaga burunlu kız. “Kaçıyor musun?” Ses, korkulu ve Egwene’in onu da götürmesini istermiş gibi umutluydu.</p>

    <p>“Hayır,” dedi Egwene kararlılıkla. “Birazdan döneceğim. Döndüğümde, en az beş düzgün halka görmek istiyorum!”</p>

    <p>Sonra, Nicola ve diğer ikisini peşine takarak kapıyoldan karanlık bir odaya geçti. Bir ışık küresi ördü ve ışık, duvarlarına raflar dizilmiş bir depoyu aydınlattı. Egwene rahat bir nefes aldı. Mekânı tutturmuştu.</p>

    <p>O raflar ve yerdeki iki kısa raflı dolap sırası, ilginç şekilli nesnelerle doluydu. Kristal küreler, küçük egzotik heykeller, burada ışıkta mavi mavi parlayan cam bir kolye, orada manşetlerine ateş damlaları dizilmiş metal eldivenler. Egwene üç çömezi hayret içinde izlemeye bırakıp odaya girdi. Egwene’in bildiği şeyi sezebiliyorlardı büyük ihtimalle –bunlar Tek Güç nesneleriydi. <em>Ter’angreal</em>’ler, <em>angreal</em>’ler, <em>sa’angreal</em>’ler. Efsaneler Çağı’ndan andaçlar.</p>

    <p>Egwene rafları taradı. Güç nesnelerinin, ne yaptığını tam olarak bilmeyen biri tarafından kullanılırlarsa tehlikeli olabileceği biliniyordu. O nesneler onu öldürebilirdi. Keşke...</p>

    <p>Geniş geniş gülümseyerek bir rafa yaklaştı ve yivli beyaz bir çubuğu üst raftan adı. Onu bulmuştu! Onu bir an saygıyla elinde tuttu, sonra uzandı ve onun aracılığıyla Tek Güç çekti. Huşu verici, neredeyse ezici bir güç seli içine aktı.</p>

    <p>Yeteri bunu sezerek işitilir şekilde inledi. Pek az kadın bu kadar çok güç tutmuştu. Güç, tıpkı içe çekilen derin bir nefes gibi, Egwene’in içinde kabarıyordu. Kükremek istemesine sebep oluyordu. Geniş geniş gülümseyerek üç çömeze baktı. “<em>Şimdi</em> hazırız,” diye bildirdi.</p>

    <p><em>Sul’dam</em>’lar o elinde Aes Sedailerin sahip olduğu en güçlü <em>sa’angreal</em>’i tutarken ona kalkan koymayı denesinlerdi bakalım. O Amyrlin’ken Beyaz Kule düşmeyecekti! Son Savaş’a denk bir mücadele vermeden değil.</p>

    <p class="paragraf">Siuan Gawyn’in çadırını aydınlık buldu. Adam içeride hareket ederken, çadır duvarlarında gölgeler oynaşıyordu. Çadır nöbet yerine kuşku uyandırıcı ölçüde yakındı, belki de Bryne –ve nöbetçiler– ona göz kulak olabilsinler diye.</p>

    <p>Bryne, inatçı bir şeytanbalığı olduğundan, Siuan’ın söylediği gibi nöbet yerine gitmemişti. Onun peşinden gelmiş, küfrederek adamlarına nöbet yerinde onunla buluşmak yerine gelip onu bulmalarını seslenmişti. Siuan genç Gawyn’in çadırında durduğunda Bryne elini kılıcının kabzasına koyarak yanına yanaştı. Siuan’ı hoşnutsuzlukla süzdü. Eh. Siuan şerefinin bekçisinin <em>o</em> olmasına izin vermeyecekti! Canı ne isterse onu yapacaktı.</p>

    <p>Ama Egwene’in ona çok, çok kızması mümkündü. <em>Sonunda bana teşekkür edecek,</em> diye düşündü Siuan. “Gawyn!” diye bağırdı.</p>

    <p>Yakışıklı genç, sol çizmesini ayağına geçirerek, hoplaya hoplaya dışarı fırladı. Kının içindeki kılıcı elindeydi, kılıç kemerini beline yarı dolamıştı. “Ne?” diye sordu kampı tarayarak. “Bağırışlar duydum. Saldırıya mı uğradık?”</p>

    <p>“Hayır,” dedi Siuan Bryne’a bakarak. “Ama Tar Valon saldırıya uğramış olabilir.”</p>

    <p>“Egwene!” diye bağırdı Gawyn kemerini son halkalardan geçirerek. Işık, oğlan amma da sabit fikirliydi.</p>

    <p>“Evlat,” dedi Siuan kollarını kavuşturarak. “Beni Tar Valon’dan çıkardığın için sana borçluyum. Karşılık olarak seni Tar Valon’a sokmamı kabul eder misin?”</p>

    <p>“Memnunlukla!” dedi Gawyn hevesle, kılıcını yerine sokarak. “Karşılığından da fazlası olur!”</p>

    <p>Siuan başını salladı. “O zaman gidip, bize at bul. Yalnızca ikimiz olacağız.”</p>

    <p>“Bu riske girerim,” dedi Gawyn. “Sonunda!”</p>

    <p>“Bu budalaca iş için benim atlarımı alamazsınız,” dedi Bryne sertçe.</p>

    <p>“Ahırlarda Aes Sedailere ait atlar da var Gawyn,” dedi Siuan, Bryne’ı duymazdan gelerek. “Benim için onlardan birini getir. <em>Yumuşak başlı</em> bir at olsun. Çok, çok yumuşak başlı.”</p>

    <p>Gawyn başını salladı ve koşarak geceye daldı. Siuan plan yaparak, daha dikkatli adımlarla onu izledi. Kapıyol açabilse bu iş çok daha kolay olacaktı, ama bunu yapabilecek kadar gücü yoktu. Yalıtılmadan önce vardı, ama işlerin farklı gitmiş olmasını dilemek, yakaladığınız gümüşbalığın aslında dişlibalık olduğunu dilemekten farksızdı. Elinizdekini satardınız ve balık tutabildiğiniz için mutlu olurdunuz.</p>

    <p>“Siuan,” dedi Bryne yumuşak sesle onun yanında yürüyerek. Adam onu rahat bırakamaz mıydı? “Beni dinle. Bu delilik! İçeri nasıl gireceksin?”</p>

    <p>Siuan ona baktı. “Shemerin çıktı.”</p>

    <p>“Bu, kuşatmadan önceydi Siuan.” Bryne çileden çıkmış gibiydi. “Mekân şimdi çok daha sıkı korunuyor.”</p>

    <p>Siuan başını iki yana salladı. “Shemerin dikkatle gözleniyordu. Bir sukapısından çıktı; oranın şimdi bile izlenmediğine iddiaya girerim. Amyrlin olmama rağmen ben hiç duymadım. Yerini gösteren bir haritam var.”</p>

    <p>Bryne duraksadı. Sonra yüzü sertleşti. “Fark etmez. İkinizin kendi başınıza hiç şansınız olmaz.”</p>

    <p>“O zaman bizimle gel,” dedi Siuan.</p>

    <p>“Yeminini bozmanda rol oynamayacağım.”</p>

    <p>“Egwene idam tehlikesi altında olduğu izlenimi veren bir şey olursa bir şeyler yapabileceğimizi söyledi,” dedi Siuan. “O zaman onu kurtarmamıza izin vereceğini söyledi! Eh, bu geceki görüşmede nasıl birden yok olduğuna bakarak, onun tehlikede olduğunu düşünme eğilimindeyim.”</p>

    <p>“Onu tehlikeye atan Elaida değil, Seanchanlar!”</p>

    <p>“Kesin olarak <em>bilmiyoruz.</em>”</p>

    <p>“Cehalet bahane değildir,” dedi Bryne sertçe, ona yaklaşarak. “Çok kolay yeminden döner oldun Siuan ve bunun alışkanlık haline gelmesini istemiyorum. Aes Sedai ya da değil, eski Amyrlin ya da değil, insanların <em>kuralları</em> ve <em>sınırları</em> olmalı. Bu teşebbüste kendini öldürtmen olasılığından bahsetmiyorum bile!”</p>

    <p>“Beni durdurmaya kalkacak mısın?” Siuan hâlâ kaynak tutuyordu. “Bunu başarabileceğini düşünüyor musun?”</p>

    <p>Adam dişlerini gıcırdattı. Ama hiçbir şey söylemedi. Siuan döndü ve ondan uzaklaşarak, doğrudan kazıklı çitteki ateşlere doğru yürüdü.</p>

    <p>“Lanet kadın,” dedi Bryne arkasından. “Beni öldüreceksin.”</p>

    <p>Siuan dönerek tek kaşını kaldırdı.</p>

    <p>“Geliyorum,” dedi Bryne kınındaki kılıcının kabzasını kavrayarak. Gecenin içinde etkileyici bir figürdü, ceketinin düz çizgileri yüzündeki kararlı ifadeye uyuyordu. “Ama iki koşulum var.”</p>

    <p>“Söyle,” dedi Siuan.</p>

    <p>“İlki, benimle Muhafızın olarak bağ kuracaksın.”</p>

    <p>Siuan irkildi. Adam... Işık! Bryne onun Muhafızı mı olmak istiyordu? Siuan’ın içinde bir heyecan kabardı.</p>

    <p>Ama Alric’in ölümünden beri bir Muhafız edinmeyi düşünmemişti. Onu kaybetmek korkunç bir deneyim olmuştu. Yine aynı şeyi göze alabilir miydi?</p>

    <p>Bu adamla bağ kurma, onun duygularını hissetme, onun yanında bulunması fırsatını reddedebilir miydi? Düşlediği, dilediği onca şeyden sonra?</p>

    <p>Saygıyla Bryne’a yaklaştı, sonra elini onun göğsüne koydu ve gereken Ruh örgülerini yaparak onun üzerine bıraktı. İkisinin içinde yeni bir farkındalık, yeni bir bağlantı çiçek açarken Bryne nefesini sertçe içine çekti. Siuan onun duygularını hissedebiliyor, onun kendisi için hissettiği endişeyi sezebiliyordu ve bu şok edici ölçüde güçlüydü. Adamın Egwene için, askerleri için hissettiği endişeden çok daha ilerideydi! <em>Ah, Gareth,</em> diye düşündü Siuan adamın ona duyduğu aşkın tatlılığı karşısında gülümseyerek.</p>

    <p>“Bunun nasıl bir his olacağını her zaman merak etmişimdir,” dedi Bryne elini kaldırıp, meşale ışığında birkaç kere yumruğunu sıkarak. Hayrete düşmüş gibiydi. “Keşke ordumdaki herkese bunu verebilseydim!”</p>

    <p>Siuan burnunu çekti. “Karılarının ve ailelerinin bunu onaylayacağından kuşkuluyum.”</p>

    <p>“Askerleri hayatta tutacaksa onaylarlardı,” dedi Bryne. “Bin fersah koşabilirim ve nefessiz kalmam. Aynı anda yüz düşmana karşı durabilirim ve hepsine birden gülerim.”</p>

    <p>Siuan gözlerini devirdi. Erkekler! Ona bir başkasıyla derinlemesine kişisel ve duygusal bir bağ vermişti –benzerini karı kocaların bile tanımadığı cinsten bir bağ– ve adamın tek düşünebildiği kılıç oyununda ne kadar daha iyi olabileceği idi!</p>

    <p>“Siuan!” diye seslendi biri. “Siuan Sanche!”</p>

    <p>Siuan döndü. Gawyn siyah bir iğdiş atın sırtında yaklaşıyordu. Arkasında bir başka at koşuyordu –uzun tüylü, kahverengi bir kısrak. “Bela!” diye nida etti Siuan.</p>

    <p>“Bu uygun mu?” dedi Gawyn hafifçe nefes nefese. “Hatırladığım kadarıyla Bela eskiden Egwene’in atıydı. Başseyis en uysal atının bu olduğunu söyledi.”</p>

    <p>“İş görür,” dedi Siuan. Bryne’a döndü. “İki koşulun olduğunu söyledin.”</p>

    <p>“İkincisini başka zaman söylerim.” Bryne hâlâ biraz nefes nefeseydi.</p>

    <p>“Bu biraz belirsiz oldu.” Siuan kollarını kavuşturdu. “Açık sözler vermekten hoşlanmam.”</p>

    <p>“Eh, yine de vermek zorundasın,” dedi Bryne onunla göz göze gelerek.</p>

    <p>“İyi, ama münasebetsiz bir şey olmasa iyi olacak Gareth Bryne.”</p>

    <p>Adam kaşlarını çattı.</p>

    <p>“Ne?”</p>

    <p>“Tuhaf,” dedi adam gülümseyerek. “Artık duygularını sezebiliyorum. Örneğin anlayabildiğim...” Bryne sustu ve Siuan onun biraz utandığını hissetti.</p>

    <p><em>Bir parçamın onun benden münasebetsiz bir şey talep etmesini istediğini anlayabiliyor,</em> diye düşündü Siuan dehşet içinde. <em>Lanet küller!</em> Kızardığını hissetti. Bu epey uygunsuz olacaktı. “Ah, Işık aşkına... Koşullarını kabul ediyorum seni hödük. Yürü! Gitmemiz lazım.”</p>

    <p>Adam başını salladı. “Çatışmanın şehir dışına taşması ihtimaline karşı kumandanlarımı hazırlamama izin ver. Yanımızda en iyi yüz askerimden bir koruma birliği getireceğim. Bu kapının gerçekten kullanılabilir olduğunu varsayarak, içeri girebilecek kadar küçük olacaktır.”</p>

    <p>“Kapı kullanılabilir olacak,” dedi Siuan. “Git!”</p>

    <p>Adam ciddi bir yüzle ona selam verdi, ama Siuan onun içten içte sırıttığını hissedebiliyordu –ve büyük olasılıkla bunu Bryne da biliyordu. Dayanılmaz adam! Şaşkın şaşkın bakarak iğdiş atının sırtında oturmakta olan Gawyn’e baktı.</p>

    <p>“Neler oluyor?” diye sordu Gawyn.</p>

    <p>“İçeriye yalnız girmemiz gerekmiyor.” Siuan derin bir nefes aldı, sonra cesaretini toplayarak Bela’nın eyerine tırmandı. Atlara güvenilemezdi, çoğundan iyi olmasına rağmen Bela’ya bile. “Bu, Egwene’i bulana kadar hayatta kalma olasılığımızın arttığı anlamına geliyor. Ki bu talihli bir şey, çünkü yapmak üzere olduğumuz şeyin ardından, kuşkusuz bizi şahsen öldürme ayrıcalığını isteyecek.”</p>

    <p class="paragraf">Adelorna Bastine Beyaz Kule’nin koridorlarında koşuyordu. Bu sefer Güç tutmanın verdiği keskinleşmiş duyulardan pişmandı. Kokular ona daha açık seçik geliyordu, ama yanan odun ve ölen et kokusundan başka koku yoktu. Renkler daha canlıydı, ama tek görebildiği alevden kırbaçların ya da topların çarptığı yerlerdeki kırık taşların üzerinde, kül rengi yaralardı. Sesler daha açık seçikti, ama tek duyabildiği çığlıklar, küfürler ve havadaki o korkunç yaratıkların bet böğürmeleriydi.</p>

    <p>Adelorna karanlık koridorda, kesik kesik nefes alarak koştu. Koridorların kesiştiği bir yere gelince durdu ve elini göğsüne götürdü. Direnç bulmak zorundaydı. Işık, yenilmezlerdi, değil mi? Yeşillerden bir grup onunla birlikte durup savaşmıştı. Josaine’in, arkasındaki duvarı yok eden bir Toprak örgüsüyle öldüğünü görmüştü. Marthera’nın boynuna takılan bir tür metal tasmayla yakalandığını görmüştü. Adelorna Muhafızlarının <em>nerede</em> olduğunu bilmiyordu. Biri yaralanmıştı. Bir diğeri yaşıyordu. Sonuncusu... sonuncusunu düşünmek istemiyordu. Işık izin verse de en azından yaralı olan Talric’e bir an önce ulaşabilseydi.</p>

    <p>Ayağa kalktı ve bir taş parçasıyla çizilmiş olan alnındaki kanı sildi. O tuhaf miğferleri ve silah olarak kullandıkları kadınlarıyla, o kadar çok istilacı vardı ki. Ve o ölümcül örgülerde çok becerikliydiler! Adelorna utanç içindeydi. Savaş Ajahı’ymış! Yanındaki Yeşiller birkaç dakika içinde yenilmişti.</p>

    <p>Derin derin nefes alarak koridorda ilerlemeye devam etti. İstilacıların bulunduğu, Kule’nin dış taraflarından uzak duruyordu. Peşindekileri atlatmış mıydı? Neredeydi? Yirmi ikinci katta mı? Kaçarken kat sayısını şaşırmıştı.</p>

    <p>Donakaldı; sağında yönlendirenler vardı. Bu istilacılar anlamına da gelebilirdi, Aes Sedailer de. Duraksadı, ama dişlerini sıktı. O Yeşil Ajah’ın Kumandan Generali’ydi! Kaçıp saklanamazdı.</p>

    <p>Söz konusu koridordan meşale ışığı geliyordu. Işığa, tuhaf zırhlar kuşanmış adamların uğursuz gölgeleri eşlik ediyordu. Bir istilacı ekibi köşeyi döndü. Yanlarında, tasmayla bağlanmış iki kadın vardı. Adelorna elinde olmadan ciyakladı ve ayaklarının taşıyabildiğince hızla kaçtı. Bir kalkanın dayatıldığını hissetti, ama <em>saidar</em>’ı sıkıca tuttu ve köşeyi dönene kadar kalkanın yerine yerleştirilmesine izin vermedi. Nefes nefese, sersemlemiş halde kaçmaya devam etti.</p>

    <p>Bir köşe daha döndü ve neredeyse Kule’nin yan tarafındaki bir yarıktan dışarı düşecekti. Açık kenarda sallanarak, korkunç canavarlar ve ateşten çizgilerle dolu gökyüzüne baktı. Haykırdı, sendeleyerek geriledi ve yarığa sırtını döndü. Sağında molozlar vardı. Taşların üzerinden aştı. Koridor orada devam ediyordu! O...</p>

    <p>Onunla Kaynak arasına bir kalkan ittirildi, bu sefer yerine oturdu. Adelorna nefesi kesilerek yere çöktü. Yakalanmayacaktı! Onu yakalamalarına izin veremezdi! O olmazdı!</p>

    <p>İlerlemeye çalıştı, ama bir Hava akışı ayak bileğine dolandı ve kırık seramiklerle kaplı zeminde onu geri çekti. Hayır! Doğrudan askerlere doğru sürükleniyordu. Şimdi yanlarında tasmalarla bağlanmış iki çift kadın vardı. Her ikilide gri elbise giymiş bir kadın ve kırmızı mavi elbise giymiş, şimşek işaretini taşıyan bir kadın gördü.</p>

    <p>Kırmızı mavi giyinmiş bir başka kadın yaklaştı. Elinde gümüşsü bir şey tutuyordu. Adelorna inkârla haykırarak kalkanı ittirdi. Üçüncü kadın sakin sakin diz çöktü ve gümüş tasmayı Adelorna’nın boynuna taktı.</p>

    <p>Bu olamazdı. Bu oluyor <em>olamazdı.</em></p>

    <p>“Ah, çok güzel,” dedi üçüncü kadın ağır ve peltek bir aksanla. “Adım Gregana ve sen de Sivi olacaksın. Sivi iyi bir <em>damane</em> olacak. Bunu görebiliyorum. Bu anı uzun zamandır bekliyordum Sivi.”</p>

    <p>“Hayır,” diye fısıldadı Adelorna.</p>

    <p>“Evet.” Gregana derin derin gülümsedi.</p>

    <p>Sonra, şok edici şekilde, Adelorna’nın boynundaki tasmanın tokası açıldı ve tasma yere düştü. Gregana bir an sersemlemiş göründü, sonra bir ateş patlamasına boğuldu.</p>

    <p>Adelorna’nın gözleri iri iri açıldı ve ani ısıdan kaçtı. Kararmış kırmızı mavi elbise içinde bir ceset, dumanları tüterek ve yanık et kokarak önünde yere yıkıldı. Adelorna o zaman arkasından gelen, son derece güçlü bir yönlendirme hissetti.</p>

    <p>İstilacılar haykırdılar, grili kadınlar kalkanlar ördü. Bunun yanlış seçim olduğu anlaşıldı, çünkü iki kadının tasması da açıldı, kıvrımlı Hava hatları onları beceriyle ve hızla çıkardı. Bundan bir an sonra kırmızı mavili kadınlardan biri bir şimşek çakmasıyla yok oldu, diğeri de saldıran yılanlara benzeyen alevden dillerle kaplandı. Kadın haykırarak öldü ve bir asker bağırdı. Bu, geri çekilme komutu olmalıydı, çünkü askerler Hava’dan dillerle tasmaları çözülmüş, korku içindeki kadınları bırakarak kaçtılar.</p>

    <p>Adelorna tereddütle döndü. Biraz ötede, moloz yığınının üzerinde beyazlı bir kadın duruyordu. Kadın muazzam bir güç halesiyle kuşatılmıştı ve yoğun bakışlarla, kollarını kaçan askerlere uzatmıştı. Kadın cisimleşmiş intikam gibi duruyor, <em>saidar</em> gücü çevresinde fırtına gibi çalkalanıyordu. Havanın kendisi aydınlanmıştı sanki, kahverengi saçları yanlarındaki açıklıktan gelen rüzgârla savruluyordu. Egwene al’Vere.</p>

    <p>“Çabuk,” dedi Egwene. Bir çömez grubu moloz yığınının üzerinden geçerek Adelorna’ya yaklaştılar ve onun ayağa kalkmasına yardım ettiler. Adelorna hayretler içinde doğruldu. Özgürdü! Pek çok başka çömez seğirterek iki tasmasız grili kadını yakaladı –kadınlar koridorda diz çökmeye devam etmişlerdi. Kadınlar yönlendirebiliyordu; Adelorna bunu hissedebiliyordu. Neden mücadele etmemişlerdi? Bunun yerine, ağlıyormuş gibiydiler.</p>

    <p>“Onları diğerlerinin yanına koyun,” dedi Egwene molozların üzerinden geçip duvardaki yarıktan dışarı bakarak. “İstediğim...” Egwene donakaldı, sonra ellerini kaldırdı.</p>

    <p>Aniden Egwene’in çevresinde yeni örgüler belirdi. Işık! Elindeki beyaz yivli değnek Vora’nın <em>sa’angreal</em>’i miydi? Egwene <em>onu</em> nereden bulmuştu? Egwene’in açık elinden şimşekler fışkırdı, duvardaki delikten fırladı ve dışarıda bir şey ciyaklayarak düştü. Yakalandığı için aptal gibi hisseden Adelorna Kaynak’a kucak açarak Egwene’e yaklaştı. Egwene yine vurdu ve o uçan canavarların bir başkası düştü.</p>

    <p>“Ya sırtlarında tutsaklar varsa?” diye sordu Adelorna yaratıklardan birinin Egwene’in alevlerine boğulmuş halde düşmesini izleyerek.</p>

    <p>“O zaman o tutsakların ölmesi daha iyi olur,” dedi Egwene ona dönerek. “Bana güven. Bunu biliyorum.” Diğerlerine döndü. “Herkes delikten uzaklaşsın. Bu patlamalar dikkat çekebilir.</p>

    <p>“Shanal ve Clara, güvenli bir mesafeden bu deliğe göz kulak olun. Buraya <em>to’raken</em> konarsa bize koşun. Sakın saldırmayın.”</p>

    <p>İki kız başlarını salladılar ve molozların yanında pozisyon aldılar. Diğer çömezler iki yabancı istilacı kadını da sürükleyerek uzaklaştılar. Egwene, savaş hattındaki general gibi, peşlerinden yürüdü. Belki de öyleydi. Adelorna koşarak ona yetişti. “Eh,” dedi. “İyi organizasyon yapmışsın Egwene, ama iyi bir Aes...”</p>

    <p>Adelorna donakaldı. O gözler öylesine sakin, öylesine kendine hâkimdi ki. “Bu tehdit geçene kadar kumanda bende. Bana Anne diyeceksin. İlla ki ceza vereceksen, daha sonra bana kefaret ödetirsin, ama şimdilik yetkem sorgulanmayacak. Bu açık mı?”</p>

    <p>“Evet Anne,” derken buldu Adelorna kendini şok içinde.</p>

    <p>“Güzel. Muhafızların nerede?”</p>

    <p>“Biri yaralandı,” dedi Adelorna. “Biri güvende, diğerinin yanında. Biri öldü.”</p>

    <p>“Işık, kadın… ve sen hâlâ ayaktasın, öyle mi?”</p>

    <p>Adelorna sırtını dikleştirdi. “Başka seçeneğim var mı?”</p>

    <p>Egwene başını salladı. Neden onun yüzündeki saygı ifadesi Adelorna’nın gururla koltuklarının kabarmasına sebep olmuştu?</p>

    <p>“Eh, yanımda olduğun için memnunum,” dedi Egwene yürümeye devam ederek. “Yalnızca altı Aes Sedai daha kurtardık ve aralarında Yeşil yok. Seanchanları doğu merdivenlerinde tutmakta güçlük çekiyoruz. Çömezlerden biri sana bilezikleri nasıl açabileceğini gösterecek; ama riske girme. Genelde <em>damane</em>’leri öldürmek daha kolay –ve daha güvenli. Kule’nin <em>angreal</em> depolarını ne kadar biliyorsun?”</p>

    <p>“İyi biliyorum,” dedi Adelorna.</p>

    <p>“Mükemmel,” dedi Egwene dalgın dalgın, Adelorna’nın gördüğü en karmaşık örgüyü örerek. Hava bir ışık çizgisiyle yarıldı, sonra kendi üzerinde dönerek, karanlığa açılan bir delik yarattı. “Lucain, git, diğerlerine durmalarını söyle. Birazdan daha fazla <em>angreal</em> getireceğim.”</p>

    <p>Esmer bir çömez başını eğdi ve koşarak uzaklaştı. Adelorna hâlâ o deliğe bakıyordu. “Yolculuk,” dedi ifadesiz bir sesle. “Onu gerçekten keşfetmişsin. Raporların umutlu söylentilerden ibaret olduğunu sanıyordum.”</p>

    <p>Egwene ona baktı. “Elaida’nın bu örgüyü başkalarına öğrettiğine dair rapor almasam sana bunu asla göstermezdim. Yolculuk bilgisi açığa çıktı. Bu, Elaida’nın öğrettiği kadınlardan bazılarının yakalanmış olabilecekleri varsayımıyla, muhtemelen Seanchanların da öğrendiği anlamına geliyor.”</p>

    <p>“Fincanda anne sütü!”</p>

    <p>“Gerçekten öyle,” dedi Egwene buz gibi gözlerle. “Onları durdurmamız ve sırtlarında tutsak olsa da olmasa da, gördüğümüz bütün <em>to’raken</em>’leri yok etmemiz gerekiyor. Onları Yolculuk edebilen birileriyle birlikte Ebou Dar’a dönmekten alıkoyma şansımız varsa, o şansı kullanmalıyız.”</p>

    <p>Adelorna başını salladı.</p>

    <p>“Gel,” dedi Egwene. “Bu depodaki hangi nesnelerin <em>angreal</em> olduğunu bilmem gerekiyor.”</p>

    <p>Adelorna sersem sersem, ona anlatılanlar hakkında düşünmeye devam ederek duruyordu. “Kaçabilirdin,” dedi. “İstediğin an kaçabilirdin.”</p>

    <p>Egwene ona döndü ve kapıyoldan baktı. “Kaçmak mı?” diye sordu. “Gitsem, sizden <em>kaçtığım</em> için olmayacaktı Adelorna, sizi <em>terk ettiğim</em> için olacaktı. Ben Amyrlin Makamı’yım. Benim yerim burası. Bu saldırıyı Düşgördüğümü duyduğundan eminim.”</p>

    <p>Adelorna ürperdi. Gerçekten de duymuştu.</p>

    <p>“Gel,” diye tekrarladı Egwene. “Çabuk olmalıyız. Bu yalnızca bir baskın; mümkün olduğunca çok yönlendiren kadın yakalayıp, onlarla birlikte dönmek isteyeceklerdir. Kazandıkları Aes Sedailerden daha çok <em>damane</em> kaybettiklerini görmeye kararlıyım.”</p>
  </div>
</body>
</html>