<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="15. Başlamak için Bir Yer">15<br/>
    Başlamak için Bir Yer</h1>

    <p>Rand bir koridorun zemininde uyandı. Doğrulup oturdu ve uzaktan gelen su sesini dinledi. Malikânenin yanında akan dere mi? Hayır... hayır, bu olamazdı. Duvarlar ve zemin taştandı, tahta değil. Taş duvarda lambalar ya da mumlar yoktu, ama havada bir aydınlık vardı.</p>

    <p>Ayağa kalktı, sonra garip bir biçimde korkusuz hissederek kırmızı ceketini düzeltti. Burayı bir yerden, uzak bir anıdan tanıyordu. Buraya nasıl gelmişti? Yakın geçmişi pusluydu ve sanki buharlaşan sis gibi kayboluyordu...</p>

    <p><em>Hayır,</em> diye düşündü kararlılıkla. Anıları itaat etti ve onun kararlılığının gücü önünde eski yerlerini aldılar. Bir Domanlının malikânesindeydi, Rhuarc’ın Tüccarlar Konseyi’nin ilk birkaç üyesinin yakalanması hakkındaki raporunu bekliyordu. Min paylaştıkları odada, derin yeşil bir koltuğa gömülmüş, ona <em>Her Şato</em> başlıklı bir biyografi okuyordu.</p>

    <p>Rand son zamanlarda sık sık hissettiği gibi bitkindi. Uzanmaya gitmişti. Demek ki uyuyordu. Burası Düşler Dünyası mıydı? Orayı zaman zaman ziyaret etse de, özelliklerini pek az biliyordu. Egwene ve Aieller ondan ihtiyatla bahsediyordu.</p>

    <p>Burası düş dünyasından farklı geliyordu ve tuhaf bir biçimde tanıdıktı. Rand koridora baktı; o kadar uzundu ki, gölgelerin içinde kayboluyordu. Duvarda kuru, çatlamış tahta kapılar vardı. <em>Evet...</em> diye düşündü, bir anıyı kavrayarak. <em>Buraya daha önce geldim, ama çok uzun zaman önce.</em></p>

    <p>Gelişigüzel bir kapı seçti –hangisini seçtiğinin önemi olmadığını biliyordu– ve ittirip açtı. Kapının arkasında mütevazı büyüklükte bir oda vardı. Odanın uzak tarafı bir dizi gri taş kemerden oluşuyordu ve ötelerinde küçük bir avlu ve alev alev kırmızı bulutlarla kaplı bir gökyüzü vardı. Bulutlar büyüyor, kaynayan su gibi köpük köpük birbirinin içinden çıkıyordu. Bunlar, ne kadar sıradışı görünürlerse görünsünler, yaklaşan bir fırtınanın bulutlarıydı.</p>

    <p>Rand daha yakından baktı ve her yeni bulutta işkence çeken, ağzı sessiz bir çığlıkla açılmış bir yüz şeklinin olduğunu gördü. Bulut kabarıyor, genişliyordu ve yüz çarpılıyor, çene oynuyor, yanaklar kayıyor, gözler fırlıyordu. Sonra bulut yarılıyordu ve yüzeyinden kaynayarak haykıran yeni yüzler çıkıyordu. Aynı anda hem büyüleyici hem dehşet vericiydi.</p>

    <p>Avlunun ötesinde yer yoktu. Yalnızca o korkunç gökyüzü vardı.</p>

    <p>Rand odanın sol tarafına bakmak istemiyordu. Şömine oradaydı. Zemini, şömineyi ve sütunları oluşturan taşlar, aşırı sıcaktan erimiş gibi çarpıktılar. Göz ucuyla onların kayıp değiştiğini görebiliyordu. Odanın açıları ve oranları yanlıştı. Uzun zaman önce, ilk geldiği zaman olduğu gibi.</p>

    <p>Ama bu sefer bir şey farklıydı. Renklerde bir şey. Pek çok taş, yanmış gibi karaydı ve çatlaklarla kaplıydılar. Ortaları eriyik lavla doluymuş gibi, içten içe kırmızı bir ışıkla parlıyorlardı. Eskiden burada bir masa vardı, değil mi? İyi ahşaptan, cilalı bir masa. Sıradan hatları taşların çarpık açıları ile huzursuz edici bir zıtlık oluşturuyordu.</p>

    <p>Masa gitmişti, ama şöminenin önünde alevlere dönük iki yüksek sırtlı sandalye duruyor, onlara oturan her kimse, Rand’dan gizliyordu. Rand kendini o tarafa yürümeye zorladı. Çizmeleri yanan taşların üzerinde tıkırdadı. Ne taşların ne de ateşin ısısını hissediyordu. Sandalyelere yaklaşırken nefesi kesildi, kalbi hızla atmaya başladı. Ne bulacağından korkuyordu.</p>

    <p>Sandalyelerin önüne dolandı. Soldaki sandalyede bir adam oturuyordu. Uzun boylu ve gençti; kare bir yüzü, şöminedeki ateşi yansıtarak neredeyse mora dönen yaşlı, mavi gözleri vardı. Diğer sandalye boştu. Rand ona yürüdü ve oturdu, kalbini yatıştırarak dans eden alevleri izledi. Bu adamı daha önce, görülerde görmüştü. Mat ile Perrin’i düşündüğünde belirenlere benzeyen görülerde.</p>

    <p>Arkadaşlarını düşününce renkler belirmedi. Bu tuhaftı, ama bir şekilde, beklenmedik de değildi. Diğer sandalyede oturan adama dair görüntüler, Perrin ve Mat’le ilgili olan görüntülerden farklıydı. Bir şekilde daha elle tutulur, daha gerçekti. Bu görüntüler sırasında, Rand neredeyse elini uzatıp bu adama dokunabilirmiş gibi hissediyordu. Bunu yaparsa olacaklardan korkuyordu.</p>

    <p>Adamla yalnızca bir sefer karşılaşmıştı. Shadar Logoth’ta. Yabancı Rand’ın hayatını kurtarmıştı ve Rand sık sık onun kim olduğunu merak etmişti. Şimdi, bu mekânda, sonunda biliyordu.</p>

    <p>“Sen öldün,” diye fısıldadı. “Seni öldürdüm.”</p>

    <p>Adam bakışlarını ateşten ayırmadan güldü. Pek az neşe barındıran kaba, alçak sesli bir kahkahaydı. Rand eskiden bu adamı Ba’alzamon olarak biliyordu –Karanlık Varlık için kullanılan bir isim– ve onu öldürerek, Gölge’yi sonsuza dek alt ettiğine inanmıştı aptalca.</p>

    <p>“Öldüğünü gördüm,” dedi Rand. “<em>Callandor</em>’u göğsüne sapladım. Isha...”</p>

    <p>“Adım bu değil,” diye sözünü kesti adam alevleri izlemeye devam ederek. “Artık Moridin olarak biliniyorum.”</p>

    <p>“İsim önemsiz,” dedi Rand öfkeyle. “Sen öldün ve bu yalnızca bir düş.”</p>

    <p>“Yalnızca bir düş,” dedi Moridin gülerek. “Evet.” Adam yalnızca kol yenlerinde kırmızı işlemeler bulunan siyah ceket ve pantolon giymişti.</p>

    <p>Moridin sonunda ona baktı. Ateşin alevleri köşeli yüzüne ve kırpmadan bakan gözlerine parlak kırmızı ve turuncu ışık düşürüyordu. “Neden hep böyle sızlanıyorsun? Yalnızca bir düş. Pek çok düşün uyanık dünyadan daha gerçek olduğunu bilmiyor musun?”</p>

    <p>“Sen öldün,” diye tekrarladı Rand inatla.</p>

    <p>“Sen de öyle. Ben de <em>senin</em> ölmeni izledim, bilirsin. Fırtına gibi saldırmak, mezarını işaretlemek için koca bir dağ yaratmak. Ne kadar da kibirli.”</p>

    <p>Lews Therin –sevdiği herkesi öldürdüğünü öğrenmesinin ardından– Tek Güç çekerek kendini yok etmiş, aynı süreçte Ejderdağı’nı yaratmıştı. Bu olaydan bahsedilince Rand’ın zihni hep acı ve öfke ulumalarıyla dolardı.</p>

    <p>Ama bu sefer sessizlik vardı.</p>

    <p>Moridin dönüp ısısız alevleri izlemeye devam etti. Rand kenarda, şömine taşlarında hareket sezdi. Taşlardaki çatlakların içinde zar zor görülebilen, titreşen gölge parçaları. Kor kızıl sıcak, tıpkı eriyen taş gibi, arkada parlıyordu ve o gölgeler çılgınca hareket ediyordu. Rand uzaktan uzağa tırmalama sesleri duydu. Sıçanlardan geldiğini fark etti. Taşların arkasında, diğer yanda kısılı kalan korkunç ısıyla kavrulan sıçanlar vardı. Pençeleriyle tırmalıyor, yanmaktan kurtulmaya çalışarak çatlakları pençeliyorlardı.</p>

    <p>O minik ellerden bazıları neredeyse insansı görünüyordu.</p>

    <p><em>Yalnızca bir düş,</em> dedi Rand kendi kendine ısrarla. Yalnızca bir düş. Ama Moridin’in söylediklerinin doğru olduğunu biliyordu. Rand’ın düşmanı hâlâ yaşıyordu. Işık! Diğerlerinden kaçı daha geri dönmüştü? Öfkeyle sandalyenin kollarını kavradı. Belki dehşete düşmeliydi, ama bu yaratıktan ve efendisinden kaçmayı uzun zaman önce bırakmıştı. Rand’ın içinde korkuya yer kalmamıştı. Aslında, korkması gereken Moridin’di, çünkü karşılaştıkları son seferde Rand onu öldürmüştü.</p>

    <p>“Nasıl?” diye sordu Rand.</p>

    <p>“Uzun zaman önce, sana Yüce Efendi’nin kaybettiğin aşkını sana geri getireceğine dair söz verdim. Ona hizmet eden birini kolaylıkla geri getiremez mi sence?”</p>

    <p>Karanlık Varlık’a verilen isimlerden biri de Mezarın Efendisi idi. Evet, Rand inkâr etmeyi dilese bile, bu doğruydu. Karanlık Varlık ölüyü diriltebilirken, düşmanlarının geri dönmesi onu neden şaşırtsındı ki?</p>

    <p>“Hepimiz yeniden doğduk,” diye devam etti Moridin, “Desen’e tekrar tekrar dokunduk. Şerateşi görenler dışında, ölüm efendim için engel değildir. Şerateşle ölenler onun nüfuzunun dışındadırlar. Onları hatırlayabilmemiz bile şaşırtıcı.”</p>

    <p>Demek diğerlerinden bazıları gerçekten ölmüştü. Anahtar şerateşti. Ama Moridin Rand’ın düşlerine nasıl girmişti? Rand her sene bunu engelleyen örgüler koyardı. Moridin’e baktı ve adamın gözlerinde tuhaf bir şey fark etti. Aklarında minik kara benekler yüzüyor, aylak bilyelin süpürdüğü kül zerreleri gibi ileri geri uçuşuyordu.</p>

    <p>“Yüce Efendi deliliğini de yok edebilir, biliyorsun,” dedi Moridin.</p>

    <p>“Son aklı başındalık armağanın bana teselli getirmedi,” dedi Rand bu sözlerle kendini şaşırtarak. Bu Lews Therin’in anısıydı, kendisinin değil. Ama Lews Therin kafasının içinden gitmişti. Tuhaf bir biçimde Rand her şeyin akışkan göründüğü bu yerde daha istikrarlı hissediyordu. Onu oluşturan parçalar birbirine daha iyi uyuyordu. Kusursuzca değil elbette, ama hatırladığından daha iyi.</p>

    <p>Moridin alçak sesle hıhladı, ama hiçbir şey söylemedi. Rand alevlere döndü ve onların kıvranıp titreşmesini izledi. Alevler buluta benzer şekiller oluşturuyordu, ama bunlar iskeletsi, başsız bedenlerdi; sırtları acıyla bükülüyor, bir an ateşte kıvranıyor, sonra bir ışık çakmasıyla yok oluyorlardı.</p>

    <p>Rand bir süre düşünerek ateşi izledi. Biri onları görse, bir kış günü şöminenin sıcaklığını paylaşan iki eski dost olduklarını sanırdı. Ama alevler ısı vermiyordu ve Rand bir gün bu adamı bir daha öldürecekti. Ya da onun ellerinde ölecekti.</p>

    <p>Moridin parmaklarını sandalyede tıkırdattı. “Neden buraya geldin?”</p>

    <p><em>Buraya gelmek mi?</em> diye düşündü Rand şokla. Onu Moridin getirmemiş miydi?</p>

    <p>“Çok yorgun hissediyorum,” diye devam etti Moridin gözlerini yumarak. “Sen misin, yoksa ben mi? Yaptığı şey yüzünden Semirhage’i boğabilirim.”</p>

    <p>Rand kaşlarını çattı. Moridin delirmiş miydi? Ishamael onu en son gördüğünde kesinlikle delirmiş gibi görünüyordu.</p>

    <p>“Savaşma zamanımız gelmedi,” dedi Moridin elini Rand’a doğru sallayarak. “Git. Beni rahat bırak. Birbirimizi öldürürsek bize ne olacağını bilmiyorum. Yakında Yüce Efendi seni yakalayacak. Onun zaferi kesin.”</p>

    <p>“Daha önce başarısız oldu, yine başarısız olacak,” dedi Rand. “Onu <em>yeneceğim.</em>”</p>

    <p>Moridin yine aynı neşesiz kahkahayla güldü. “Belki yenersin,” dedi. “Ama bunun önemli olduğunu mu sanıyorsun? Bir düşün. Zaman Çarkı tekrar tekrar dönüyor. Çağlar tekrar tekrar dönüp geliyor ve insanlar Yüce Efendi ile savaşıyor. Ama bir gün o kazanacak ve kazandığında, Çark duracak.</p>

    <p>“İşte bu yüzden onun zaferi kesin. Ben bu Çağ’da olacağını düşünüyorum, ama olmazsa, o zaman bir başkasında. Sen muzaffer olduğunda, bu yalnızca bir başka savaşa yol açıyor. O muzaffer olduğunda, her şey sona erecek. Senin için umut olmadığını göremiyor musun?”</p>

    <p>“Seni onun tarafına geçmeye ikna eden bu mu oldu?” diye sordu Rand. “Her zaman düşüncelerle dolu oldun Elan. Seni mantığın yok etti, değil mi?”</p>

    <p>“Zafere giden yol yok,” dedi Moridin. “Tek yol Yüce Efendi’yi izlemek ve her şey sona ermeden önce bir süreliğine hüküm sürmek. Diğerleri aptal. Sonsuzluklar boyunca büyük ödüller arıyorlar, ama sonsuzluklar olmayacak. Yalnızca şimdi, son günler var.”</p>

    <p>Yine güldü ve bu sefer kahkahasında coşku vardı. Gerçek zevk.</p>

    <p>Rand ayağa kalktı. Moridin onu ihtiyatla süzdü, ama doğrulmadı.</p>

    <p>“Kazanmanın bir yolu her zaman vardır Moridin,” dedi Rand. “Onu öldürmeye kararlıyım. Karanlık Varlık’ı öldüreceğim. Bırak Çark onun daimi lekesi olmadan dönsün.”</p>

    <p>Moridin tepki vermedi. Hâlâ alevlere bakıyordu. “Biz birbirimize bağlandık,” dedi Moridin sonunda. “Buraya bu şekilde geldin sanırım, ama bu bağı ben de anlamıyorum. Sözlerindeki aptallığın muazzamlığını anlayabildiğini sanmıyorum.”</p>

    <p>Rand öfkelendi, ama onu bastırdı. Onu kışkırtmasına izin vermeyecekti. “Göreceğiz.”</p>

    <p>Tek Güç’e uzandı. Çok uzaklardaydı. Rand onu yakaladı ve <em>saidin</em>’den bir iple çekilirmiş gibi alınıp götürüldüğünü hissetti. Oda kayboldu. Tek Güç de öyle ve Rand derin bir karanlığa daldı.</p>

    <p class="paragraf">Rand sonunda uykusunda kıvranmayı bıraktı ve Min onun tekrar başlamayacağını umarak nefesini tuttu. Odanın köşesindeki koltukta battaniyeye sarınmış, bacaklarını altına alıp oturmuş, kitap okuyordu. Yanındaki sehpada küçük bir lamba titreşip dans ediyor, küflü kitap yığınını aydınlatıyordu. <em>Düşen Yapraktaşları, Sözler ve Yorumlar, Geçmiş Anıtlar.</em> Çoğu tarihçelerdi.</p>

    <p>Rand yumuşak bir sesle içini çekti, ama kıpırdamadı. Min nefesini bıraktı ve koltuğuna yerleşti. Pelateos’un <em>Düşünceler</em>’inde kaldığı yeri parmağıyla işaretlemişti. Kepenkler gece için kapatılmış olsa da, rüzgârın çamların arasında içini çektiğini duyabiliyordu. Odada o garip yangının duman kokusu vardı hâlâ. Aviendha’nın hızlı düşünmesi sayesinde potansiyel bir felaket basit bir rahatsızlığa dönüşmüştü. Bunun karşılığında ödüllendirildiğinden değil. Bilgeler onu hâlâ bir tüccarın son katırı kadar çok çalıştırıyordu.</p>

    <p>Bir süredir kampta birlikte yaşıyorlardı, ama Min ona konuşabilecek kadar yaklaşamamıştı. Diğer kadın hakkında ne düşüneceğini bilemiyordu. O akşam, <em>oosquai</em> paylaşırken birbirlerinin yanında biraz daha rahat hissetmişlerdi. Ama bir gün dost olmak için yeterli değildi ve Min paylaşma konusunda kesinlikle rahat hissetmiyordu.</p>

    <p>Min gözleri kapalı, sırtüstü yatmakta olan Rand’a baktı yine. Nefesleri şimdi daha düzenliydi. Sol kolunu battaniyelerin üzerine çıkarmıştı ve kesik olduğu görülüyordu. Min yan tarafındaki yaralar varken nasıl uyuduğunu hiç anlamıyordu. Onları düşünür düşünmez acıyı hissedebiliyordu –zihninin arkasındaki, Rand’ın tortop olmuş duygularının bir parçasıydı. Acıyı görmezden gelmeyi öğrenmişti. Öğrenmek zorundaydı. Onun için çok, çok daha güçlü olmalıydı. Rand’ın buna nasıl dayandığını bilmiyordu.</p>

    <p>O Aes Sedai değildi –Işık’a şükür– ama bir şekilde, Rand’la bağ kurmuştu. Hayret vericiydi; onun nerede olduğunu, dalgın olup olmadığını hissedebiliyordu. Tutku anları dışında, Rand’ın duygularının onu boğmasını engelleyebiliyordu genellikle. Ama hangi kadın o anlarda duygularına kapılmak istemezdi ki zaten? Bağ varken özellikle... esrik bir deneyimdi. Min’in hem kendi arzusunu hem de Rand’ın ona duyduğu arzu olan kavurucu ateş fırtınasını hissedebiliyordu.</p>

    <p>Bu düşünceyle yüzü kızardı ve Min dikkatini dağıtmak için <em>Düşünceler</em>’i açtı. Rand’ın uykuya ihtiyacı vardı ve Min onun uyumasına izin verecekti. Dahası, hoşuna gitmeyen sonuçlarla karşılaşıyor olmasına rağmen, çalışması gerekiyordu.</p>

    <p>Bu kitaplar Herid Fel’e, Rand’ın Cairhien’deki okuluna katılan iyi huylu, yaşlı âlime aitti. Min, Fel’in dalgın konuşma tarzını ve karmaşık –ama bir şekilde parlak– keşiflerini hatırlayarak gülümsedi.</p>

    <p>Herid Fel ölmüştü, Gölgedölleri tarafından paramparça edilmişti. Bu kitaplarda bir şey keşfetmişti, Rand’a söylemeyi planladığı bir şey. Son Savaş ve Karanlık Varlık’ın zindanındaki mühürler hakkında bir şey. Fel bilgiyi aktarmadan hemen önce öldürülmüştü. Belki yalnızca bir tesadüftü; belki de kitapların onun ölümüyle hiçbir ilgisi yoktu. Ama belki de vardı. Min yanıtları bulmaya kararlıydı. Rand için, Herid’in kendisi için.</p>

    <p><em>Düşünceler</em>’i bıraktı ve bin sene öncesinden kalma bir eser olan <em>Yıkıntılar Arasında Düşünceler</em>’i aldı. Kaldığı yeri küçük bir kâğıt parçasıyla işaretlemişti; Herid’in cinayetten kısa süre önce Rand’a gönderdiği, artık yıpranmış olan notla. Min notu ellerinde evirip çevirdi ve tekrar okudu.</p>

    <blockquote class="duzyazi">
      <p><em>İnanç ve düzen güç verir. İnşa etmeden önce enkazı temizlemek lazım. Bir daha görüştüğümüzde açıklarım. Kızı getirme. Fazla güzel.</em></p>
    </blockquote>

    <p>Adamın kitaplarını okuyarak düşüncelerinin nasıl bir sıra izlediğini takip edebileceğini düşünmüştü. Rand Karanlık Varlık’ın zindanını nasıl mühürleyebileceği hakkında bilgi istemişti. Fel, Min’in keşfettiğini düşündüğü şeyi bulmuş olabilir miydi?</p>

    <p>Min başını iki yana salladı. Bilimsel bir gizemi çözmeye çalışmak <em>Min’e</em> mi düşmüştü? Ama başka kim vardı ki? Kahverengi Ajah’tan biri daha uygun olabilirdi, ama onlara güvenilebilir miydi? Rand’a yemin edenler bile, Rand’dan sır saklamanın onun çıkarına olduğuna karar verebilirdi. Rand’ın kendisi fazla meşguldü, zaten son zamanlarda kitap okuyamayacak kadar sabırsızdı. Geriye Min kalıyordu. Min Rand’ın ne yapması gerektiği konusunda bazı bilgi kırıntıları toparlamaya başlamıştı, ama daha bilmediği çok şey vardı. Yaklaştığını hissediyordu, ama keşfettiklerini Rand’a açıklama fikri onu endişelendiriyordu. Rand nasıl tepki verecekti?</p>

    <p>İçini çekerek kitabı taradı. Onca insan arasında, kendisinin bir adam için deli divane olabileceği hiç aklına gelmemişti. Ama işte buradaydı, her gittiği yerde onu takip ediyor, onun ihtiyaçlarını kendisininkilerin önüne koyuyordu. Kamptaki bazıları ne derse desin, bu Min’in Rand’ın evcil hayvanı olduğu anlamına gelmiyordu. Rand’ı onu sevdiği için takip ediyordu ve Rand’ın aşkına karşılık verdiğini –gerçek anlamda– hissedebiliyordu. Yavaş yavaş onu kaplayan haşinliğe rağmen, hayatındaki öfkeye ve kasvete rağmen, Rand onu seviyordu. Bu yüzden Min ona yardım edebilmek için elinden geleni yapıyordu.</p>

    <p>Bu tek bilmecenin, Karanlık Varlık’ın zindanının nasıl mühürleneceği sorusunun çözülmesine yardım edebilse, yalnızca Rand için değil, dünya için de bir şey yapmış olurdu. Kamptaki askerlerin onun değerini bilmemesinin ne önemi vardı? Herkesin onu önemsiz bulması belki daha iyiydi. Rand’ı öldürmeye gelen bir suikastçı Min’i görmezden gelebileceğini düşünürdü. Katil adayı kısa zamanda Min’in kol yenlerine sakladığı hançerleri keşfederdi. Min hançer fırlatma konusunda Thom Merrilin kadar iyi değildi, ama adam öldürmeyi biliyordu.</p>

    <p>Rand uykusunda döndü, ama sonra tekrar sakinleşti. Min onu seviyordu. Bunu yapmayı kendi seçmemişti, ama yüreği –ya da Desen, Yaratıcı, bu tür konulara karar veren her kimse o– onun adına karar vermişti. Ve şimdi elinden gelse de duygularını değiştirmek istemezdi. Eğer bu tehlike anlamına geliyorsa, kamptaki adamların bakışlarına tahammül etmek anlamına geliyorsa, onu... başkalarıyla paylaşmak anlamına geliyorsa...</p>

    <p>Rand yine kıpırdandı. Bu sefer inledi, gözlerini açtı ve doğrulup oturdu. Elini başına kaldırdı. Bir şekilde, ilk uyuduğu zamana göre daha bitkin görünüyordu. Üzerinde yalnızca iç çamaşırları vardı ve göğsü çıplaktı. Uzun süre o şekilde oturdu, sonra kalktı ve kepenkli pencereye gitti.</p>

    <p>Min kitabı kapadı. “Sen ne yaptığını sanıyorsun koyun çobanı? Daha iki saat bile uyumadın!”</p>

    <p>Rand kepenkleri ve pencereyi açtı, ötedeki karanlık geceyi gözler önüne serdi. Bir esinti lamba alevini titreştirdi.</p>

    <p>“Rand?” diye sordu Min.</p>

    <p>Rand yanıt verirken sesini zar zor duyabildi. “O kafamın içinde. Düş sırasında gitmişti. Ama şimdi geri geldi.”</p>

    <p>Min koltuğuna gömülme dürtüsüne direndi. Işık, Rand’ın deliliğini duymaktan nefret ediyordu. <em>Saidin</em>’i temizlediğinde, lekenin getirdiği deliliğin de geçeceğini ummuştu. “O?” diye sordu sesi titremeden konuşmaya çalışarak. “Şeyin... Lews Therin’in sesi mi?”</p>

    <p>Rand döndü. Pencerenin dışındaki bulutlu gece göğü yüzünü çerçeveliyordu, lambanın düzensiz aydınlığı hatlarını gölgede bırakıyordu.</p>

    <p>“Rand,” dedi Min kitabı kenara koyup, pencerenin yanında ona katılarak. “Biriyle konuşman gerek. Her şeyi içinde biriktiremezsin.”</p>

    <p>“Güçlü olmak zorundayım.”</p>

    <p>Min onun kolunu çekerek, onu kendine dönmeye zorladı. “Beni uzak tutmak güçlü olduğun anlamına mı geliyor?”</p>

    <p>“Seni uzak tutmuyorum...”</p>

    <p>“Evet, tutuyorsun. Orada, o Aiel gözlerinin ardından bir şeyler dönüyor. Rand, işittiklerin yüzünden seni sevmeyi bırakacağımı mı sanıyorsun?”</p>

    <p>“Korkarsın.”</p>

    <p>“Ah,” dedi Min kollarını kavuşturarak. “Demek ben kırılgan bir çiçeğim, öyle mi?”</p>

    <p>Rand ağzını açtı ve eskiden yaptığı gibi söyleyecek söz aradı. Macera yaşamaya çıkmış basit bir koyun çobanı olduğu zamanlarda yaptığı gibi. “Min, güçlü olduğunu biliyorum. Bildiğimi biliyorsun.”</p>

    <p>“O zaman içinde sakladıklarına dayanacak kadar güçlü olduğuma güven,” dedi Min. “Hiçbir şey yokmuş gibi davranamayız.” Kendini devam etmeye zorladı. “Leke sende iz bıraktı. Bıraktığını biliyorum. Ama onu benimle paylaşamazsan, kiminle paylaşabilirsin?”</p>

    <p>Rand elini saçlarından geçirdi, sonra döndü ve odayı adımlamaya başladı. “Her şey kavrulsun Min! Düşmanlarım zayıflığımı öğrenirse onları kullanır. Kör hissediyorum. Karanlıkta, tanımadığım bir yolda koşuyorum. Yolda kırıklar olup olmadığını, kahrolası şeyin bir uçurumda bitip bitmediğini bilmiyorum!”</p>

    <p>Min Rand geçerken elini onun koluna koyarak onu durdurdu. “Anlat bana.”</p>

    <p>“Delirdiğimi düşünürsün.”</p>

    <p>Min hıhladı. “<em>Şimdiden</em> senin yün kafalı bir aptal olduğunu düşünüyorum. Bundan daha kötü olabilir mi?”</p>

    <p>Rand ona baktı. Yüzündeki gerginlik biraz geçmişti. Yavaşça iç geçirerek yatağın kenarına olurdu. Bu bir ilerlemeydi.</p>

    <p>“Semirhage haklıydı,” dedi Rand. “Ben... bazı şeyler duyuyorum. Bir ses. Lews Therin’in, Ejder’in sesini. O benimle konuşuyor, çevremdeki dünyaya tepki veriyor. Bazen <em>saidin</em>’i elimden almaya çalışıyor. Ve... ve bazen başarıyor. O çılgın, Min. Deli. Ama Tek Güç’le yapabildikleri inanılmaz.”</p>

    <p>Gözlerini uzaklara dikmişti. Min ürperdi. Işık! Rand kafasının içindeki sesin Tek Güç kullanmasına izin mi veriyordu? Bunun anlamı neydi? Beyninin deli kısmının kontrolü ele geçirmesine izin verdiği mi?</p>

    <p>Rand başını iki yana salladı. “Semirhage bunun yalnızca delilik, zihnimin bir oyunu olduğunu iddia ediyor, ama Lews Therin bazı şeyleri biliyor –benim bilmediğim şeyleri. Tarih hakkında, Tek Güç hakkında şeyler. Beni birleşen iki kişi olarak gösteren bir görün vardı. Bu, Lews Therin’in ve benim iki ayrı kişi olduğumuz anlamına geliyor! İki insan, Min. O <em>gerçek.</em>”</p>

    <p>Min onun yanına gidip oturdu. “Rand. O <em>sensin.</em> Ya da sen osun. Tekrar Desen’e dokundun. O anılar ve yapabildiğin şeyler, senin önceki kimliğinin kalıntıları.”</p>

    <p>“Hayır,” dedi Rand. “Min, o deli ve ben değilim. Dahası, o başarısız oldu. Ben olmayacağım. Yapmayacağım Min. Onun yaptığı gibi sevdiklerime zarar vermeyeceğim. Ve Karanlık Varlık’ı yendiğimde, kısa süre sonra geri dönüp yine bize dehşet salabilecek durumda bırakmayacağım onu.”</p>

    <p>Üç bin sene ‘kısa bir süre’ miydi? Min kolunu ona doladı. “Fark eder mi?” diye sordu. “Eğer bir başkası olsa da, bunlar eski anılar da olsa, bilgi yine de işine yarıyor.”</p>

    <p>“Evet,” dedi Rand yine uzaklara dalmış gibi. “Ama Tek Güç kullanmaya korkuyorum. Bunu yaptığım zaman <em>onun</em> kontrolü ele geçirmeye çalışması riskine giriyorum. Ona güvenilemez. Karısını öldürmek istememişti, ama bu onu öldürdüğü gerçeğini değiştirmiyor. Işık... Ilyena...”</p>

    <p>Hepsine aynı şey mi olmuştu? Her biri aklının başında olduğunu, korkunç şeyleri yapanın içlerindeki <em>diğer</em> kişi olduğunu mu iddia etmişti?</p>

    <p>“Artık bitti Rand,” dedi Min ona sarılarak. “Bu ses her ne ise, artık daha kötü olmayacak. <em>Saidin</em> temizlendi.”</p>

    <p>Rand karşılık vermedi, ama gevşedi. Min gözlerini yumarak onun sıcaklığının zevkini çıkardı, özellikle de pencereyi açık bıraktığı için.</p>

    <p>“Ishamael yaşıyor,” dedi Rand.</p>

    <p>Min’in gözleri faltaşı gibi açıldı. “Ne?” Tam da rahat hissetmeye başlamışken!</p>

    <p>“Düşler Dünyası’nda onu ziyaret ettim,” dedi Rand. “Ve sen sormadan söyleyeyim, hayır. Yalnızca bir kâbus değildi, delilik de değildi. Gerçekti ve bunu nereden bildiğimi açıklayamam. Bana güvenmen gerekecek.”</p>

    <p>“Ishamael,” diye fısıldadı Min. “Onu öldürmüştün!”</p>

    <p>“Evet,” dedi Rand. “Tear Taşı’nda. O geri döndü. Yeni bir yüzü ve yeni bir adı var, ama o. Bunun olacağını düşünmüş olmalıydık; Karanlık Varlık böylesine faydalı araçları mücadele etmeden bırakmaz. O mezarın ötesine ulaşabiliyor.”</p>

    <p>“O zaman nasıl kazanacağız? Öldürdüğümüz herkes geri geliyorsa...”</p>

    <p>“Şerateş,” dedi Rand. “Onları sonsuza dek öldürüyor.”</p>

    <p>“Cadsuane dedi ki...”</p>

    <p>“Cadsuane’in ne dediği <em>umurumda</em> değil,” diye hırladı Rand. “O benim danışmanım ve bana öğüt veriyor. Yalnızca öğüt. <em>Ben</em> Yenidendoğan Ejder’im ve nasıl savaşacağımıza <em>ben</em> karar veririm.” Durdu ve derin bir nefes aldı. “Her neyse, Terkedilmişlerin geri dönmesi fark etmez. Karanlık Varlık’ın bize kimleri ya da neleri gönderdiği fark etmez. Sonunda, eğer mümkün olursa, onu yok edeceğim. Olmazsa, o zaman en azından zindanını o kadar sıkı mühürleyeceğim ki, dünya onu unutabilecek.”</p>

    <p>Min’e baktı. “Bunun için... sese ihtiyacım var Min. Lews Therin bir şeyler biliyor. Ya da... ya da <em>ben</em> bir şeyler biliyorum. Hangisi doğru olursa olsun, bilgi orada. Bir açıdan, Karanlık Varlık’ın lekesi onu yok edecek, çünkü Lews Therin’e ulaşmamı sağlayan o oldu.”</p>

    <p>Min kitaplarına baktı. Herid’in küçük notu hâlâ <em>Yıkıntılar Arasında Düşünceler</em>’in derinliklerinden ona bakıyordu. “Rand,” dedi. “Karanlık Varlık’ın zindanının mühürlerini yok etmen gerek.”</p>

    <p>Rand kaşlarını çatarak ona baktı.</p>

    <p>“Bundan eminim,” dedi Min. “Bunca zamandır Herid’in kitaplarını okuyordum ve ‘enkazı temizlemek’ derken bunu kastettiğinden eminim.” Karanlık Varlık’ın zindanını yeniden inşa edebilmek için, onu ilk önce açman gerekecek. Delik’te açılan kısmı temizlemen gerekecek.”</p>

    <p>Onun inanmamasını beklemişti. Rand başını sallamakla yetinerek onu şok etti. “Evet,” dedi. “Evet, bu kulağa doğru geliyor. Çok kişinin bunu işitmek isteyeceğinden kuşkuluyum. –Eğer o mühürler kırılırsa ne olacağını bilmenin yolu yok. Eğer onu kontrol altında tutmayı başaramazsam...”</p>

    <p>Kehanetler Rand’ın kazanacağını söylemiyordu. Yalnızca savaşacağını söylüyordu. Min yine ürperdi –kahrolası pencere!– ama Rand ile göz göze geldi. “Kazanacaksın. Onu yeneceksin.”</p>

    <p>Rand içini çekti. “Bir deliye mi inanç besliyorsun Min?”</p>

    <p>“Sana inanç besliyorum koyun çobanı.” Aniden Rand’ın başının çevresinde imgeler döndü. Min, yeni olmadıkları sürece, genellikle onları görmezden gelirdi, ama şimdi onları seçebiliyordu. Karanlıkta yok olan ateş böcekleri. Bir cenaze ateşinin önünde üç kadın. Çakan ışıklar, karanlık, gölge, ölüm işaretleri, taçlar, yaralar, acı ve umut. Rand al’Thor’un çevresinde, her tür fiziksel fırtınadan daha güçlü bir bora.</p>

    <p>“Ne yapacağımızı hâlâ bilmiyoruz,” dedi Rand. “Mühürler o kadar kırılgan ki, onları ellerimle bile kırabilirim, ama sonra ne olacak? Onu <em>nasıl</em> durduracağım? Kitapların bunun hakkında bir şey söylüyor mu?”</p>

    <p>“Anlamak zor,” diye itiraf etti Min. “İpuçları –eğer öyleyseler– belirsiz. Aramaya devam edeceğim. Söz veriyorum. Senin için yanıtlar bulacağım.”</p>

    <p>Rand başını salladı ve Min bağda onun güvenini hissedince şaşırdı. Son zamanlarda bu, korkutucu ölçüde nadir bir duyguydu, ama Rand önceki gecelerde olduğundan daha yumuşak gibiydi. Hâlâ taştan farksızdı, ama belki de birkaç çatlak oluşmuştu, Min’i içeri almaya razıydı. Bu da bir başlangıçtı.</p>

    <p>Min ona daha sıkı sarıldı ve gözlerini yine yumdu. Bir başlangıçtı, ama o kadar az zaman kalmıştı ki! İş görmek zorundaydı.</p>

    <p class="paragraf">Aviendha yanan mumu dikkatle koruyarak, sırığa takılmış feneri yaktı. Fenerin fitili titreşerek tutuştu ve çevresindeki çayırı aydınlattı. Çadır sıralarında askerler horlayarak uyuyordu. Soğuk bir akşamdı, havada ayaz vardı ve uzakta dallar takırdıyordu. Yalnız bir baykuş öttü. Aviendha bitkindi.</p>

    <p>Çayırı elli kez geçmiş, feneri yakmış, sonra söndürmüş, koşarak çayırı geçmiş, mumu malikânede yakmış, alevi koruyarak dikkatle geri yürümüş, feneri yine yakmıştı.</p>

    <p>Bu cezalar bir ay daha sürerse, muhtemelen bir ıslaktopraklı kadar deli olurdu. Bilgeler bir gün uyanır, onu yüzmeye giderken, yarısı dolu bir su tulumu taşırken, hatta zevk için at binerken bulurdu! Aviendha içini çekti. Daha fazla düşünemeyecek kadar bitkindi. Sonunda uyumak için kampın Aiel kısmına döndü.</p>

    <p>Arkasında biri duruyordu.</p>

    <p>Aviendha irkildi, eli hançerine gitti, ama Amys olduğunu fark edince gevşedi. Tüm Bilgeler arasında yalnızca o –eski bir Mızrağın Kızı’ydı– Aviendha’ya belli etmeden yaklaşabilirdi.</p>

    <p>Bilge ellerini önünde kavuşturmuş, dikiliyordu. Kahverengi şalı ve eteği rüzgârda hafif hafif dalgalanıyordu. Özellikle soğuk bir esinti Aviendha’nın tüylerini diken diken etti. Amys’in gümüş saçları gece ışığında neredeyse hayaletsi görünüyordu; esintiyle uçan bir çam iğnesi saçlarına konmuştu. “Cezalarına büyük bir... adanmışlıkla yaklaşıyorsun çocuğum,” dedi Amys.</p>

    <p>Aviendha bakışlarını indirdi. Eylemlerinden bahsedilmesi onun için utanç vericiydi. Zamanı mı tükeniyordu? Bilgeler sonunda ondan vazgeçmeye mi karar vermişti? “Lütfen Bilge. Yalnızca görevin gerektirdiğini yapıyorum.”</p>

    <p>“Evet, öyle yapıyorsun,” dedi Amys. Uzandı ve elini saçlarında gezdirdi, çam iğnesini buldu ve ölü otların üzerine bıraktı. “Ama bazen de yapmıyorsun. Bazen Aviendha, yaptığımız şeyler için o kadar endişeleniriz ki, durup yapmadıklarımızı düşünmeyiz.”</p>

    <p>Aviendha karanlık olduğu için memnundu, utançla kızardığını gizliyordu. Uzakta bir asker akşam çanını çaldı; on bir kez hüzünle çalan yumuşak, metalik bir çınlama. Amys’in yorumlarına nasıl karşılık verebilirdi? Doğru bir cevap yok gibiydi.</p>

    <p>Kampın ötesinde bir ışık çakması Aviendha’yı kurtardı. Hafifti, ama karanlıkta fark etmesi kolaydı.</p>

    <p>“Ne?” diye sordu Bilge, Aviendha’nın bakışlarını fark edip, o tarafa dönerek.</p>

    <p>“Işık,” dedi Aviendha. “Yolculuk yerinden geldi.”</p>

    <p>Amys kaşlarını çattı. Sonra ikisi o tarafa gitti. Kısa süre sonra kampa yaklaşan Damer Flinn, Davram Bashere, küçük bir Saldaea ve Aiel koruma grubu ile karşılaştılar. İnsan Flinn gibi bir yaratık hakkında ne düşünebilirdi? Leke temizlenmişti, ama bu adam –ve pek çok başkası– bu olmadan önce yönlendirmeyi öğrenmek için gelmişti. Aviendha bunu yapmak yerine Köreden’in kendisini kucaklamayı tercih ederdi, ama adamlar güçlü silahlar olduklarını kanıtlamışlardı.</p>

    <p>Küçük grup telaşla, yalnızca uzakta titreşen meşalelerin ve bulutla kaplı gökyüzünün ışığıyla aydınlatılmış malikâneye seğirtirken Amys ve Aviendha kenara çekildiler. Seanchanları karşılamak için gönderilen gücün büyük kısmı Bashere’in adamlarından oluşsa da, grupta pek çok Kız da vardı. Amys içlerinden biriyle, Corana denen yaşlıca bir kadınla göz göze geldi. Kadın grubun gerisinde kaldı. Karanlıkta anlamak zordu, ama endişeli görünüyordu. Belki de öfkeli.</p>

    <p>“Ne haberler var?” diye sordu Amys.</p>

    <p>“İstilacı bu Seanchanlar,” dedi Corana tükürürcesine, “<em>Car’a’carn</em>’la bir görüşme daha yapmayı kabul ettiler.”</p>

    <p>Amys başını salladı. Ama Corana işitilir şekilde burnunu çekti. Kısa saçları soğuk rüzgârda karışıyordu.</p>

    <p>“Konuş,” dedi Amys.</p>

    <p>“<em>Car’a’carn</em> barış için fazla çabalıyor,” diye yanıt verdi Corana. “Bu Seanchanlar ona kan davası başlatmak için yeterli sebep verdi, ama o onlara yaltaklanıyor. Bir yabancının ayaklarını yalamaya gönderilmiş eğitimli bir köpek gibi hissediyorum.”</p>

    <p>Amys Aviendha’ya baktı. “Sen buna ne diyorsun Aviendha?”</p>

    <p>“Kalbim onun sözlerine katılıyor Bilge. Ama <em>Car’a’carn</em> bazı konularda aptal olsa da, şu anda aptallık etmiyor. Kafam onunla aynı fikirde ve bu durumda, ben kafamın dediğini yapardım.”</p>

    <p>“Sen bunu nasıl söyleyebilirsin?” diye terslendi Corana. Kısa süre öncesine kadar Kızlardan olan Aviendha’nın anlaması gerektiğini ima edermiş gibi, <em>sen</em> sözcüğünü vurgulamıştı.</p>

    <p>“Hangisi daha önemli Corana?” diye yanıt verdi Aviendha çenesini kaldırarak. “Bir başka Kız’la yaptığın tartışma mı, yoksa klanının düşmanlarıyla arasındaki kan davası mı?”</p>

    <p>“Klan önce gelir elbette. Ama bunun ne önemi var?”</p>

    <p>“Seanchanlar savaşılmayı hak ediyor,” dedi Aviendha, “ve onlardan barış istenilmesinin acı verdiği konusunda haklısın. Ama daha büyük bir düşmanımız olduğunu unutuyorsun. Köreden’in kendisiyle tüm insanlar arasında kan davası var ve bizim görevimiz uluslar arasındaki düşmanlıklardan daha büyük.”</p>

    <p>Amys başını salladı. “Günü gelince, Seanchanlara mızraklarımızın ağırlığını göstermek için yeterince zaman olacak.”</p>

    <p>Corana başını iki yana salladı. “Bilge, bir ıslaktopraklı gibi konuşuyorsun. Onların kehanetlerinden ve hikâyelerinden bize ne? Rand al’Thor’un <em>Car’a’carn</em> olarak görevi ıslaktopraklılara karşı görevinden çok daha büyük. O bizi zafere <em>götürmeli.</em>”</p>

    <p>Amys sarışın Mızrağın Kızı’na sert sert baktı. “Shaido gibi konuştun.”</p>

    <p>Corana bir an onunla göz göze geldi, sonra çöktü ve yüzünü çevirdi. “Affedersin Bilge,” dedi sonunda. “Sana <em>toh</em> edindim. Ama Seanchanların kampında Aieller olduğunu bilmelisin.”</p>

    <p>“Ne?” diye sordu Aviendha.</p>

    <p>“Tasmalanmışlardı,” dedi Corana, “tıpkı ehli Aes Sedaileri gibi. Bizim gidişimiz şerefine ganimet gibi teşhir ediliyorlardı sanırım. Aralarında pek çok Shaido tanıdım.”</p>

    <p>Amys usulca tısladı. Shaido ya da değil, Aiellerin <em>damane</em> olarak tutulması ciddi bir hakaretti. Ve Seanchanlar tutsaklarıyla gösteriş yapıyorlardı. Hançerini kavradı.</p>

    <p>“Şimdi ne diyorsun?” Amys Aviendha’ya baktı.</p>

    <p>Aviendha dişlerini gıcırdattı. “Aynısını Bilge, ama bunu itiraf etmektense dilimi kesmeyi yeğlerdim.”</p>

    <p>Amys başını salladı ve bakışlarını Corana’ya çevirdi. “Bu hakareti görmezden geleceğimizi düşünme Corana. İntikam zamanı <em>gelecek.</em> Bu savaş bittiği zaman, Seanchanlar ok fırtınamızı, mızraklarımızın ucunu hissedecek. Ama ancak <em>sonrasında.</em> Git, iki klan şefine bana anlattıklarını anlat.”</p>

    <p>Corana başını salladı –Amys’e karşı edindiği <em>toh</em>’u daha sonra, yalnız kaldıklarında ödeyecekti– ve yanlarından ayrıldı. Damer Flinn ve diğerleri malikâneye varmıştı bile; Rand’ı uyandıracaklar mıydı? Şu anda uyuyordu. Ama Aviendha gece cezası sırasında, kaçınmayı tercih edeceği duygular hissetmesi olasılığına karşı, bağı susturmuştu. En azından, başkalarıyla ilgili olduklarında kaçınmayı tercih ediyordu.</p>

    <p>“Mızraklar arasında bu konuda tehlikeli konuşmalar dolaşacak,” dedi Amys düşünceli bir biçimde. “Saldırı çağrıları, <em>Car’a’carn</em>’ın barış çabalarından vazgeçmesi talepleri olacak.”</p>

    <p>“Reddettiği zaman onun yanında kalacaklar mı?” diye sordu Aviendha.</p>

    <p>“Elbette kalacaklar,” dedi Amys. “Onlar Aiel.” Aviendha’ya baktı. “Fazla zamanımız yok çocuğum. Belki de seni şımartmaktan vazgeçmemiz gerekiyordur. Yarından itibaren senin için daha iyi cezalar düşüneceğim.”</p>

    <p><em>Beni şımartmak mı?</em> diye düşündü Aviendha, Amys’in uzaklaşmasını izlerken. <em>Daha faydasız ve daha küçük düşürücü şeyler bulamazlar herhalde!</em></p>

    <p>Ama Amys’i hafife almamak gerektiğini öğreneli çok olmuştu. İçini çekerek çadırına doğru koşmaya başladı.</p>
  </div>
</body>
</html>