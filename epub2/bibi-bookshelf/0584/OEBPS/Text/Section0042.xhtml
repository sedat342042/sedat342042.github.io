<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="32. Gölge Irmakları">32<br/>
    Gölge Irmakları</h1>

    <p>Nynaeve Bandar Eban’ın çevresindeki geniş duvarın üzerinde durmuş, kararmaya yüz tutmuş şehre bakıyordu. Duvar şehrin karaya bakan tarafındaydı, ama Bandar Eban bir yamaca kurulmuştu, bu yüzden onun üzerinden, şehrin ötesindeki okyanusu görebiliyordu. Gece sisi suların üzerinde yuvarlanıyor, simsiyah bir aynaya benzeyen denizin üzerinde asılı duruyordu. Sis çok yukarıdaki bulutların yansıması gibiydi. Bu bulutlar, Nynaeve’in göremediği bir ayın düşürdüğü hayaletsi inci ışıkla parlıyordu.</p>

    <p>Sis şehre ulaşmıyordu; nadiren ulaşırdı. Okyanusun üzerinde asılı duruyor, çalkalanıyordu. Bir orman yangınının, görünmez engellerce durdurulmuş hayaleti gibi.</p>

    <p>Nynaeve fırtınayı kuzeyde hissedebiliyordu hâlâ. Sokaklarda dolaşarak, bağıra çağıra herkesi uyarma dürtüsü hissetmesine sebep oluyordu. Mahzenlere kaçın! Yiyecek biriktirin, çünkü felaket çökecek! Ne yazık ki, bu fırtınaya karşı toprak yığmak ya da duvarları desteklemek bir işe yaramazdı. Bu tamamen farklı türden bir fırtınaydı.</p>

    <p>Okyanusta sis, genelde rüzgâr habercisi olurdu ve bu gece de istisna değildi. Nynaeve şalına daha sıkı sarındı. Havada tuz kokusu vardı. Aşırı kalabalık bir şehrin kaçınılmaz kokularına karışıyordu. Atıklar, sıkışık bedenler, ateşlerin ve sobaların isi ve dumanı. İki Nehir’i özlüyordu. Oradaki rüzgârlar kışın soğuk olurdu, ama her zaman temizdiler. Bandar Eban’ın rüzgârları hafifçe <em>kullanılmış</em> hissi veriyordu.</p>

    <p>İki Nehir’de ona yer olmayacaktı bir daha. Biliyordu ve bu bilgi içini yakıyordu. O artık Aes Sedai’ydi; artık kimliğinin bir parçasıydı, onun için eski Hikmet kimliğinden daha önemliydi. Tek Güç kullanarak, hâlâ ona bir mucize gibi gelen bir biçimde, insanlara Şifa verebiliyordu. Arkasında Beyaz Kule’nin yetkesiyle, dünyadaki en güçlü bireylerden biriydi, onunla yalnızca diğer Aes Sedailer ve zaman zaman da krallar boy ölçüşebiliyordu.</p>

    <p>Krallar demişken, kendisi de bir kralla evliydi. Bir krallığı olmayabilirdi, ama Lan <em>gerçekten</em> bir kraldı. Başka hiç kimse için olmasa bile, Nynaeve için öyleydi. İki Nehir hayatı Lan’e uymazdı. Ve, doğrusunu söylemek gerekirse, Nynaeve’e de uymazdı. Eskiden tek hayal edebildiği o basit hayat artık sıkıcı geliyordu ve onun için doyurucu olmazdı.</p>

    <p>Yine de, özlem hissetmemek zordu, özellikle de gece sislerini seyrederken.</p>

    <p>“İşte,” dedi Merise gergin bir sesle. O, Cadsuane ve Corele durmuş, diğer yöne –güneybatıya, şehre ve okyanusa değil, doğuya– bakıyordu. Nynaeve gruba eşlik etmemeye karar verecekti neredeyse, çünkü Cadsuane’in sürgün edilmesinden kısmen Nynaeve’i sorumlu tuttuklarından kuşkusu yoktu. Bununla birlikte, hayaletlere tanık olma fikri fazla baştan çıkarıcıydı.</p>

    <p>Nynaeve şehre sırtını döndü ve diğerlerini görmezden gelerek duvarın diğer yanına geçti. Corele ona baktı, ama Merise ve Cadsuane onu görmezden geldi. Bu Nynaeve’in işine geliyordu. Yine de, Sarı Ajah’tan Corele’in Nynaeve’i kabullenmekte o kadar acele etmemesi hâlâ canını sıkıyordu. Corele hoş ve yatıştırıcı bir kadındı, ama Nynaeve’in de Sarıların bir üyesi olduğunu kabullenmemekte ısrarlıydı. Eh, Egwene Beyaz Kule’yi ele geçirdiğinde kadın eninde sonunda fikir değiştirmek zorunda kalacaktı.</p>

    <p>Nynaeve surların tepesindeki mazgalların arasından şehrin dışındaki karanlık manzarayı taradı. Bir süre öncesine kadar duvarların dibini dolduran barakaların kalıntılarını zar zor seçebiliyordu. Kırsaldaki bazıları gerçek, diğerleri abartı olan tehlikeler mültecilerin çoğunun şehir sokaklarına kaçmasına sebep olmuştu. Onlarla ve onların yanlarında getirdiği hastalık ve açlıkla uğraşmak, Rand’ın çok zamanını alıyordu hâlâ.</p>

    <p>Ezilmiş gecekondu mahallesinin ötesinde yalnızca çalılar, güdük ağaçlar ve bir araba tekerleği olabilecek kırık, gölgeli bir tahta parçası vardı. Yakındaki tarlalar çıplaktı. Sürülmüş, ekilmiş, ama hâlâ çıplak. Işık! Neden ekinler büyümüyordu artık? Bu kış nereden yiyecek bulacaklardı?</p>

    <p>Her durumda, şu anda aradığı şey bu değildi. Merise ne görmüştü? Nerede...</p>

    <p>Sonra Nynaeve onu gördü. Okyanus sisinden bir parça gibi, yerin üzerinde minik bir parça parlak ışık sürükleniyordu. Işık büyüdü, minik bir fırtına bulutu gibi kabardı. Yukarıdaki bulutlar gibi, sedef rengi bir ışıkla parlıyordu. Yürüyen bir adam şeklini aldı. Sonra ışıltılı sis başka şekiller doğurdu. Çok geçmeden, karanlık zeminde koca bir alay parlayarak, yaslı bir hızda yürüyordu.</p>

    <p>Nynaeve ürperdi, sonra kendini sertçe payladı. Ölülerin ruhları olabilirlerdi, ama şimdiye dek tehlike oluşturmamışlardı. Ama ne kadar uğraşırsa uğraşsın kollarındaki diken diken olmuş tüyler yatışmadı.</p>

    <p>Alay, ayrıntılarını seçebilmesi için fazla uzaktaydı. Şehrin bayrakları gibi akıp ışıldayan, parlak giysilere bürünmüş erkekler ve kadınlar vardı. Son zamanlarda ortaya çıkan hayaletlerin aksine, bu görüntülerin rengi yoktu, yalnızca solukluk vardı.</p>

    <p>Bunlar garip, yabancı bir ışıktan oluşmuştu tamamen. Grupta, iri bir nesne taşıyan pek çok şekil vardı –iki yüz kişiye ulaşmışlardı. Bir tür tahtırevan mı? Yoksa... hayır. Bu bir tabuttu. Öyleyse, bu çok uzun zaman önce olmuş bir cenaze alayı mıydı? Bu insanlara ne olmuştu ve neden yaşayanların dünyasına geri gelmişlerdi?</p>

    <p>Şehirdeki söylentiler alayın ilk, Rand’ın Bandar Eban’a gelmesini takip eden gece belirdiğini söylüyordu. Muhtemelen en güvenilir tanıklar olan duvardaki nöbetçiler huzursuz seslerle doğrulamışlardı bunu Nynaeve’e.</p>

    <p>“Neden bu kadar şamata yapılıyor anlayamıyorum,” dedi Merise Tarabon aksanıyla, kollarını kavuşturarak. “Artık hepimiz hayaletlere alıştık, değil mi? En azından bunlar insanların erimesine ya da patlayıp alev almasına sebep olmuyor.”</p>

    <p>Şehirdeki raporlar ‘olayların’ gittikçe sıklaştığına işaret ediyordu. Son birkaç gün içinde Nynaeve derisinden böcekler çıkarak ölen insanlara dair üç inanılır raporu araştırmıştı. Bir sabah adamın biri yatağında, yanıp tamamen kömür olmuş halde bulunmuştu. Adamın yatak örtüleri sapasağlamdı. Nynaeve cesedi kendi gözleriyle görmüştü.</p>

    <p>Bu olaylara hayaletler sebep olmuyordu, ama insanlar görüntüleri suçlamaya başlamıştı. Rand’ı suçlamalarından daha iyiydi herhalde.</p>

    <p>“Şehirdeki bu bekleyiş can sıkıcı,” diye devam etti Merise.</p>

    <p>“Bu şehirde geçirdiğimiz zamanın verimsiz olduğu kesin,” diye onayladı Corele. “Yolumuza devam etmemiz gerek. Adamın Son Savaş’ın yakında başlayacağını ilan ettiğini duydunuz.”</p>

    <p>Nynaeve Lan için bir endişe sancısı, sonra Rand’a öfke duydu. Rand hâlâ saldırısını Lan’in Tarwin Geçidi’ne düzenleyeceği saldırı ile aynı zamana denk getirirse, düşmanlarının kafasını karıştıracağını düşünüyordu. Lan’in saldırısı pekâlâ Son Savaş’ın başlangıcı olabilirdi. O zaman neden Rand ona yardım edecek askerler yollamıyordu?</p>

    <p>“Evet,” dedi Cadsuane düşünceler içinde, “muhtemelen haklı.” Kadın neden o başlığı daima takıyordu? Rand’ın çevrede olmadığı açıktı.</p>

    <p>“O zaman yolumuza devam etmek için daha da fazla sebebimiz var,” dedi Merise sertçe. “Rand al’Thor ahmağın teki! Arad Doman ise alakasız. Bir kralın olup olmaması? Ne fark eder?”</p>

    <p>“Seanchanlar alakasız değil,” dedi Nynaeve burnunu çekerek. “Onlar ne olacak? Afet’e yürüyüp krallıklarımızı istila karşısında savunmasız bırakmamızı mı tercih ediyorsun?”</p>

    <p>Merise tepki vermedi. Corele gülümsedi ve omuzlarını silkti, sonra Damer Flinn’e baktı. Adam arkalarında sırtını duvara vermiş, kollarını kavuşturmuştu. Köselemsi yaşlı adamın kayıtsız duruşu, hayalet alayını sıradışı bulmadığını anlatıyordu. Bugünlerde, haklı olabilirdi de.</p>

    <p>Nynaeve, şehir duvarının çevresine yay çizerek yürüyen hayalet alayına baktı. Diğer Aes Sedailer konuşmalarına geri döndüler. Merise ve Corele fırsattan faydalanarak Rand’dan hoşnut olmadıklarını kendi tarzlarında –biri ekşi, diğeri cana yakın bir şekilde– ifade ettiler.</p>

    <p>Bu, Nynaeve’in onu savunmak istemesine sebep oldu. Rand son zamanlarda zor ve değişken birine dönüşse de, Arad Doman’da gerçekten de önemli işleri vardı. Seanchanlarla Falme’deki görüşmesine az kalmıştı. Bunun ötesinde, Rand Doman tahtını doldurma konusunda endişelenmekte haklıydı. Ya, onun inanıyor göründüğü gibi, Graendal gerçekten buradaysa? Diğerleri Rand’ın Terkedilmiş konusunda yanıldığını düşünüyordu, ama Rand hemen hemen tüm diğer krallıklarda birer Terkedilmiş keşfetmişti. Arad Doman’da neden olmasındı? Kayıp bir kral; kargaşa, kıtlık ve çekişmelerle kaynayan bir ülke... Bunlar, insanın Terkedilmişlerden birinin yakınında bulduğu türden sorunlara benziyordu.</p>

    <p>Diğerleri konuşmaya devam ettiler. Nynaeve gitmek için döndü ve bunu yaparken Cadsuane’in onu izlemekte olduğunu fark etti. Nynaeve duraksadı ve pelerinli kadına döndü. Meşale ışığı altında Cadsuane’in yüzü zar zor görülebiliyordu, ama Nynaeve gölgelerin içinde kadının yüzünü buruşturduğunu gördü. Cadsuane, Merise ile Corele’in yakınmalarından hoşlanmamış gibiydi. Nynaeve ve Cadsuane bir an bakıştılar; sonra Cadsuane sertçe başını salladı. Yaşlı Aes Sedai döndü ve Merise’in Rand hakkındaki tiradının ortasında yürüyüp gitti.</p>

    <p>Diğer Aes Sedailer telaşla peşinden koşturdular. O bakışın anlamı neydi? Cadsuane diğer Aes Sedailere, sıradan bir katırdan daha fazla saygı hak etmiyorlarmış gibi davranmayı alışkanlık haline getirmişti. Ona göre tüm diğerleri çocuktu sanki.</p>

    <p>Ama, eh, pek çok Aes Sedai’nin son zamanlarda nasıl davrandığı düşünülürse...</p>

    <p>Nynaeve kendi kendine kaşlarını çatarak diğer yönde uzaklaştı ve geçerken sur nöbetçilerine başını salladı. Cadsuane’in baş sallaması kadının saygısından değildi muhtemelen. Cadsuane bunu yapmayacak kadar kendini beğenmiş ve kibirliydi.</p>

    <p>O zaman Rand konusunda ne yapmalıydı? Adam Nynaeve’in yardımını istemiyordu –kimsenin yardımını istemiyordu– ama bu yeni bir şey değildi. İki Nehir’de bir koyun çobanıyken de inatçıydı ve babası da onun kadar kötüydü. Bu, Hikmet Nynaeve’i asla durdurmamıştı, bu yüzden Aes Sedai Nynaeve’i de durdurmayacaktı. O, Coplinler ve Congarlarla başa çıkmıştı; egosu şişmiş Rand al’Thor için de aynısını yapabilirdi. Onun yeni ‘sarayına’ gidip haddini bildirmeyi düşünüyordu.</p>

    <p>Yalnız... Rand al’Thor sıradan bir Coplin ya da Congar değildi. İki Nehir’deki inatçı köylüler Rand’ın garip, tehditkâr halesine sahip değildi.</p>

    <p>Nynaeve daha önce de tehlikeli adamlarla başa çıkmıştı. Kendi kocası Lan ava çıkmış bir kurt kadar tehlikeliydi ve, çoğu insandan saklamayı başarsa da, bir kurt kadar huysuz da olabiliyordu. Ama Lan ne kadar tehditkâr ve ürkütücü olursa olsun, Nynaeve’e el kaldırmaktansa kendi elini keserdi.</p>

    <p>Rand farklıydı. Nynaeve surdan şehre inen merdivene geldi ve bir nöbetçinin aralarından birini eşlikçi olarak yanına alması önerisini reddederek basamakları inmeye başladı. Geceydi ve çevrede bir sürü mülteci vardı, ama savunmasız da sayılmazdı. Yine de bir başka nöbetçiden bir fener aldı. Işık yapmak için Güç kullanmak çevredekileri huzursuz ederdi.</p>

    <p>Rand. Eskiden onu Lan kadar iyi huylu görüyordu. Kendini kadınları korumaya adaması, saflığıyla neredeyse gülünçtü. O Rand gitmişti. Onun Cadsuane’i sürdüğü an Nynaeve’in gözlerinin önüne geldi. Cadsuane’in yüzünü bir daha görürse onu gerçekten öldüreceğine inanmıştı ve o anı düşünmek hâlâ tüylerini diken diken ediyordu. Kuşkusuz kendi hayal gücünden kaynaklanıyordu, ama o anda, güneşin önünden bir bulut geçmiş gibi, oda gözle görülür bir biçimde <em>kararmıştı</em> sanki.</p>

    <p>Rand al’Thor öngörülemez olmuştu. Birkaç gün önce Nynaeve’e patlaması bir başka örnekti. Elbette, ne derse desin, <em>onu</em> asla sürgüne göndermez ya da tehdit etmezdi. O kadar haşin değildi. Yoksa öyle miydi?</p>

    <p>Taş merdivenin dibine geldi ve akşam trafiğinde çamurla kirlenmiş bir kaldırıma indi. Şalına sarındı. Sokağın diğer yanına insanlar büzülmüştü. Dükkân girişleri ve ara sokaklar rüzgâra karşı koruma sağlıyordu.</p>

    <p>Nynaeve uzak bir grupta bir çocuğun öksürdüğünü duydu. Donakaldı, sonra öksürüğü yine duydu. Rahatsız bir sesti. Homurdanarak sokağı geçti, sonra mültecileri yara yara ilerledi. Elindeki fener uykulu insanlar gösteriyordu. Çoğu, Domanlıların bakır tenlerine sahipti, ama aralarında epey Tarabonlu da vardı. Ve... şunlar Saldaealı mıydı? İşte bu beklenmedikti.</p>

    <p>Mültecilerin çoğu birkaç parça eşyalarının –orada bir tencere, burada bir yorgan– yanında, perişan battaniyelerin içinde yatıyordu. Küçük bir kızın bez bebeği belki eskiden güzeldi, ama tek kolunu kaybetmişti. Rand ülkelere boyun eğdirme konusunda kesinlikle etkiliydi, ama krallıkların tahıl yardımından daha fazlasına ihtiyacı vardı. Onların istikrara ihtiyacı vardı, onların inanabilecekleri bir şeye –birine– ihtiyacı vardı. Rand ikisini de sunmada gittikçe daha başarısız oluyordu.</p>

    <p>O öksürüğün kaynağı neredeydi? Mültecilerin pek azı onunla konuşuyor ve sorularını yanıtlamakta tereddüt ediyorlardı. Nynaeve sonunda öksüren oğlanı buldu ve epey sinirlendi. Çocuğun annesiyle babası yataklarını iki tahta dükkânın arasına yapmıştı ve Nynaeve yaklaştığında baba ayağa kalkarak ona meydan okudu. Siyah, derbeder bir sakala ve belki eskiden Doman tarzında biçimlendirilmiş olan gür bıyıklara sahip hırpani bir Domanlıydı. Ceketi yoktu ve gömleği lime limeydi.</p>

    <p>Nynaeve ona, Aes Sedai olmadan uzun zaman önce öğrendiği bir bakışla baktı. Gerçekten, erkekler ne kadar aptal olabiliyordu! Adamın oğlu ölmek üzereydi, ama adam şehirde, ona yardım edebilecek birkaç kişiden birine meydan okuyordu. Karısı daha sağduyuluydu, ki genelde de öyle olurdu zaten. Kadın elini kocasının bacağına dokundurdu ve adam ona baktı. Sonunda adam sessizce homurdanarak döndü.</p>

    <p>Karısının hatlarını, yüzündeki kirin altından görmek zordu. Kir yanaklarında gözyaşları ile çizgi çizgi olmuştu; zor geceler yaşadığı açıktı.</p>

    <p>Nynaeve, tepesine dikilen babayı görmezden gelerek çömeldi, sonra kadının kollarındaki çocuğun yüzündeki battaniyeyi çekti. Gerçekten de çocuk sıska ve soluktu; gözleri, çocuk hayal görüyormuş gibi, titreşerek açıldı.</p>

    <p>“Ne kadar zamandır öksürüyor?” dedi Nynaeve yanında taşıdığı keseden birkaç kurutulmuş bitki paketi çıkararak. Onlardan çok yoktu, ama iş görmek zorundaydılar.</p>

    <p>“Bir hafta oldu Leydim,” diye yanıt verdi kadın.</p>

    <p>Nynaeve sinirle cıkladı ve yakındaki teneke kupayı gösterdi. “Şunu doldur,” diye tersledi babayı. “Oğlan beyaz titreme ile bu kadar yaşadığı için şanslısınız; tedavi görmeden bu geceyi atlatamazdı muhtemelen.”</p>

    <p>Baba önceki gönülsüzlüğüne rağmen aceleyle itaat etti ve kupayı yakındaki fıçıdan doldurdu. En azından, sık yağmurlar sayesinde, burada su eksikliği çekilmiyordu.</p>

    <p>Nynaeve kupayı aldı, içine acem ve ateşotu kattı, sonra bir Ateş ipliği ördü ve suyu ısıttı. Su hafif hafif buhar saçmaya başladı ve baba biraz daha homurdandı. Nynaeve başını iki yana salladı; konu Tek Güç kullanımı olduğunda, Domanlıların pragmatik insanlar olduğunu duyardı hep. Şehrin geri kalanı gerçekten sinirlerini bozuyor olmalıydı.</p>

    <p>“İç,” dedi oğlana, çömelerek. Beş Güç’ün tamamını kullanarak, düşünmeden, karmaşık bir Şifa örgüsü ördü. Yeteneği diğer Aes Sedailerin bazılarını hayrete düşürüyordu, ama diğerleri tarafından küçümseme ile karşılanıyordu. Her durumda, yaptıklarını nasıl yaptığını açıklayamasa da, yöntemleri işe yarıyordu. Yabani olmanın nimetlerinden ve lanetlerinden biri buydu; diğer Aes Sedailerin öğrenmekte güçlük çektiği şeyleri içgüdüyle yapabiliyordu. Bununla birlikte, Nynaeve öğrendiği bazı kötü alışkanlıkları unutmakta zorluk çekiyordu.</p>

    <p>Oğlan, sersemlemiş olmasına rağmen, dudaklarına dokundurulan kupaya tepki verdi. Çocuk sıvıyı içerken Nynaeve’in Şifası üzerine serildi ve çocuk sertçe nefes alarak gerildi. Bitkilere ihtiyaç yoktu, ama Şifa’nın ardından ona güç vereceklerdi. Nynaeve Şifa verirken bitki de kullanma alışkanlığından kurtulmuştu, ama yine de onların kendilerine has bir yeri ve faydası vardı.</p>

    <p>Baba tehdit edercesine çömeldi, ama Nynaeve parmaklarının uçlarını adamın göğsüne dayadı ve ittirdi. “Bırak, çocuk hava alsın.”</p>

    <p>Oğlan gözlerini kırpıştırdı. Nynaeve çocuğun kendine gelmeye başladığını görebiliyordu. Çocuk zayıfça ürperdi. Nynaeve Şifa’nın ne kadar işe yaradığını anlamak için Araştırma yaptı. “Ateş düştü,” dedi başını sallayarak. Ayağa kalktı ve Tek Güç’ü salıverdi. “Birkaç gün çok iyi yemek yesin; tariflerinizi rıhtım idarecilerine vereceğim. Size fazladan pay verecekler. Yiyeceği satmayın, yoksa kulağıma gelir ve çok kızarım. Anladınız mı?”</p>

    <p>Kadın utanç içinde başını eğdi. “Biz asla...”</p>

    <p>“Artık hiçbir şeyden emin değilim,” dedi Nynaeve. “Her durumda, dediklerimi yaparsanız çocuk yaşayacak. Bu gece kupadakini yudum yudum içirin. Ateş yine başlarsa, onu bana getirin. Ejder’in sarayında kalıyorum.”</p>

    <p>“Peki Leydim,” dedi kadın. Kocası diz çökerek oğlanı kucağına aldı ve gülümsedi.</p>

    <p>Nynaeve feneri alarak doğruldu.</p>

    <p>“Leydim,” dedi kadın. “Teşekkür ederim.”</p>

    <p>Nynaeve sırtını döndü. “Onu bana günler önce getirmiş olmanız gerekiyordu. İnsanların ne tür aptalca batıl inançlar yaydıkları umurumda değil. Aes Sedailer düşmanınız değil. Hasta tanıdıklarınız varsa, onlara bizi ziyaret etmelerini söyleyin.”</p>

    <p>Kadın başını salladı. Kocası da sinmiş görünüyordu. Nynaeve uzun adımlarla ara geçitten sokağa çıktı. Onu bir hayranlık ve dehşet karışımı içinde izleyen insanların önünden geçti. Aptal insanlar! Şifa görmektense kendi çocuklarının ölmesine seyirci mi kalacaklardı?</p>

    <p>Sokakta, Nynaeve kendi kendini sakinleştirdi. Bu oyalamaca fazla zamanını almamıştı ve –en azından bu gece– zamandan bol şey yoktu. Rand’la başa çıkma konusunda şansı pek de yaver gitmiyordu. Tek tesellisi, onun danışmanı olarak Cadsuane’in daha da kötü iş çıkarmış olmasıydı.</p>

    <p>İnsan Yenidendoğan Ejder gibi bir yaratığı nasıl idare edebilirdi? Nynaeve eski Rand’ın orada, onun içinde bir yerde olduğunu biliyordu. Yalnız, o kadar çok dövülüp tekmelenmişti ki, saklanmış, bu haşin kimliğin hâkimiyeti ele geçirmesine izin vermişti. İtiraf etmek Nynaeve’e ne kadar zor gelse de, Rand’ı zorlamak bir işe yaramayacaktı. Ama, olağan dürtüklemelere yanıt vermeyecek kadar keçi inatlıysa, onun yapması gerenleri yapmasını nasıl sağlayacaktı?</p>

    <p>Nynaeve durdu. Fener ışığı önündeki boş sokağı aydınlatıyordu. Rand’la çalışmayı ve aynı zamanda ona ders vermeyi, onu eğitmeyi başaran bir kişi olmuştu. Cadsuane değil; onu yakalayan, kandıran ya da ona zorbalık eden diğer Aes Sedailer de değil.</p>

    <p>O kişi Moiraine’di.</p>

    <p>Nynaeve yürümeye devam etti. Hayatının son aylarında, Mavilerin hemen hemen tamamı Rand’a dalkavukluk etmişti. Moiraine Rand’ın onu danışman olarak kabul etmesi için onun emirlerine itaat etmeyi ve yalnızca sorulduğunda tavsiye vermeyi kabul etmişti. Yalnızca istendiğinde verilen tavsiyenin ne faydası olurdu ki? İnsanların en çok, istemedikleri tavsiyeyi işitmeleri gerekirdi!</p>

    <p>Ama Moiraine başarılı olmuştu. Rand onun aracılığıyla Aes Sedai tiksintisini aşmaya başlamıştı. Rand Moiraine’i kabullenmiş olmasa, Cadsuane’in onun danışmanı olarak ilerleme kaydedeceği kuşkuluydu.</p>

    <p>Eh, Rand’ın ne tür süslü unvanları olursa olsun, Nynaeve onun için aynısını yapacak değildi. Bununla birlikte, Moiraine’in başarısından öğrenebileceği bir şey vardı. Belki de Rand Moiraine’i kadının uysallığı koltuklarını kabarttığı için dinlemişti ya da belki yalnızca onu itip kakan insanlardan bıkmıştı. Onu kızdırıyor olmalıydılar. Nynaeve’in işini de zorlaştırıyorlardı, çünkü Rand’ın <em>asıl</em> onu dinlemesi gerekiyordu.</p>

    <p>Nynaeve’i de o alakasız zorbalardan biri gibi görüyor olabilir miydi? Nynaeve ondan beklerdi.</p>

    <p>Ona, aynı hedef için çalıştıklarını göstermesi gerekiyordu. Ona ne yapması gerektiğini söylemek istemiyordu; yalnızca aptal gibi davranmayı bırakmasını istiyordu. Ve, bunun ötesinde, yalnızca onun güvende olmasını istiyordu. Aynı zamanda insanların korktuğu değil saygı duyduğu bir önder olmasını istiyordu. Rand tiran olma yolunda olduğunu göremiyor gibiydi.</p>

    <p>Kral olmak aslında İki Nehir’de muhtar olmaktan çok da farklı değildi. Muhtar saygı duyulan ve sevilen biri olmalıydı. Hikmet ve Kadın Kurulu, haddini aşanları cezalandırmak gibi, zor işleri yapabilirdi. Ama muhtarın sevilmesi gerekirdi. Bu uygar ve güvenli bir köy demekti.</p>

    <p>Ama bunu Rand’a nasıl göstermeliydi? Nynaeve onu zorlayamazdı; Rand’ın onu dinlemesini bir başka şekilde sağlaması gerekiyordu. Kafasının içinde bir plan oluşmaya başladı. Malikâneye vardığında, ne yapacağı konusunda bir fikri vardı.</p>

    <p>Malikâne kapısında Saldaealılar nöbet bekliyordu; Aieller Rand’a yakın kalmayı tercih ediyor, malikânenin odalarını ve koridorlarını koruyorlardı. Nöbetçi subay olan Haster Nalmat Nynaeve yaklaşırken eğildi; bazıları Aes Sedailere nasıl davranacaklarını hâlâ biliyorlardı. Kapının ardındaki bahçe düzenlenmiş ve süslenmişti. Nynaeve’in feneri çimenlerin üzerine, hayvan biçimlerinde budanmış ağaçların gölgesini düşürüyordu. Gölgeler fenerle birlikte hareket ediyor, hayalet şekiller uzuyor, Nynaeve’in çevresindeki gecenin karanlığına karışıyordu. Tıpkı gölgeden ırmaklar gibi.</p>

    <p>Malikânenin önünde daha da büyük bir Saldaealı asker grubu vardı; gerektiğinden çok daha fazla. Ne zaman erkekler nöbetçi olsa, arkadaşları da çevrelerinde toplanıyordu. Kuşkusuz dedikodu yapmak için. Nynaeve gruba yaklaştı ve pek çoğunun aylak aylak malikânenin sütunlarına yaslanmaktan vazgeçmesine sebep oldu.</p>

    <p>“Aranızda şu anda nöbetçi olan kim?” diye sordu.</p>

    <p>Gerçekten de, dokuz askerin üçü mahcup bakışlarla ellerini kaldırdılar.</p>

    <p>“Harika,” dedi Nynaeve feneri içlerinden birinin eline tutuşturarak. “Siz üçünüz, benimle gelin.” Uzun adımlarla malikâneye girdi, üç asker de peşinden gitti.</p>

    <p>Gecenin geç saatleriydi –hayalet alay yalnızca gece yarısı beliriyordu– ve malikâne uyuyordu. Girişteki girift avize söndürülmüştü ve koridorlar karanlıktı. Nynaeve hafızasını yoklayarak bir yön seçti ve o yönde yürüdü. Badanalı duvarlar burada da, malikânenin tüm diğer kısımlarında olduğu kadar kusursuzdu, ama süslenmemişlerdi. Nynaeve’in içgüdüsü doğru çıktı, çünkü biraz sonra küçük bir kilere girdi. Hizmetkârlar yiyecek tabaklarını burada hazırlıyor, sonra onları yemek salonuna götürüyorlardı. Seçtiği koridor malikânenin oturma odalarına gidiyordu; bir başka koridor da mutfaklara dönüyordu. Oda büyük sağlam bir tahta masa ve yüksek taburelerle döşenmişti. Bunlara kalın pantolonlu, yeşil beyaz keten gömlekler giymiş –Milisair evinin üniforması– zar atan adamlar oturmuştu.</p>

    <p>Nynaeve içeri girince şok içinde başlarını kaldırdılar; adamlardan biri taburesini devirerek ayağa fırladı. Şapkasını çıkardı –Mat’in bile giymekten utanacağı çarpık, kahverengi bir şeydi. Yemekten önce parmağını pastaya daldırırken yakalanmış bir çocuk gibi görünüyordu.</p>

    <p>Adamların ne yaptığı Nynaeve’in umurunda değildi; malikâne hizmetkârlarını bulmuştu ve önemli olan buydu. “Dosunu görmem gerek,” dedi başkâhya anlamına gelen yerel sözcüğü kullanarak. “Onu bana getirin.”</p>

    <p>Getirdiği askerler arkasından içeri girdi. Üçü de Saldaealıydı ve biraz hödük olsalar da, savaşmaktan anlayan adamlar gibi kasıla kasıla yürüyorlardı. Nynaeve bu basit hizmetkârların bir Aes Sedai’den daha ürkütücü bir şeye ihtiyaçları olduğundan kuşkuluydu, ama askerler daha sonra işe yarayacaktı.</p>

    <p>“Dosun mu?” dedi şapkalı hizmetkâr sonunda. “Onun yerine kâhyayı ya da...”</p>

    <p>“Dosun,” dedi Nynaeve. “Onu <em>hemen</em> bana getirin. Üzerine bir sabahlık almasına yetecek kadar zaman verin o kadar.” Parmağını askerlerden birine uzattı. “Sen, onunla git. Başka kimseyle konuşmadığından ya da kadına kaçma şansı vermediğinden emin ol.”</p>

    <p>“Kaçmak mı?” diye ciyakladı adam. “Loral neden bunu yapmak istesin ki? O ne yaptı Leydim?”</p>

    <p>“Umarım hiçbir şey yapmamıştır. Git!”</p>

    <p>İki adam –bir hizmetkâr ve bir asker– telaşla çıktılar. Diğer üç hizmetkâr huzursuz ifadelerle masada kaldılar. Nynaeve kollarını göğsünde kavuşturdu ve planını düşündü. Rand, habercinin ölümü üzerine Doman kralı arayışının duvara tosladığına karar vermişti. Nynaeve o kadar emin değildi. Bu işe karışmış başkaları vardı ve birkaç yerinde soru çok aydınlatıcı olabilirdi.</p>

    <p>Dosunun yanlış bir şey yapmış olması pek olası değildi. Ama Nynaeve onu getiren hizmetkârın yolda başkalarıyla konuşmasını istemiyordu; adamın içine bir tehlike duygusu salmak ve askeri onu susturmak için kullanmak en iyisiydi. Dakik olmasından bahsetmiyordu bile.</p>

    <p>Öngörüsü etkili çıktı. Birkaç dakika sonra hizmetkâr, mavi sabahlık içinde saçı başı dağılmış, yaşlıca bir kadınla içeri girdi. Kadının başına telaşla doladığı kırmızı örtünün altından kır saçlar görünüyordu ve yaşlanmaya başlamış Domanlı yüzü endişeden bembeyazdı. Nynaeve üzüldü. Kadıncağız gecenin bir yarısı, bir Aes Sedai’nin onu hemen görmek istediğini söyleyen korkmuş bir hizmetkâr tarafından uyandırılınca kim bilir neler hissetmişti?</p>

    <p>Saldaealı asker de peşlerinden girdi, sonra kapının yanına dikildi. Çarpık bacaklı ve tıknazdı; o uzun Saldaea bıyıklarından bırakmıştı. Diğer ikisi Nynaeve’in girdiği kapının yanında duruyorlardı. Kayıtsız havaları odayı daha da geriyordu. Nynaeve’in niyetini sezmiş gibiydiler.</p>

    <p>“Sakin ol kadın,” dedi Nynaeve başını masaya doğru sallayarak. “Oturabilirsin. Siz diğerleri, koridora çıkın ve orada kalın. Kimseyle konuşmayın.”</p>

    <p>Dört hizmetkârın teşvike ihtiyacı olmadı. Nynaeve askerlerden birine onları izlemesini ve denileni yaptıklarından emin olmasını söyledi. Saatin geç olması işine yarıyordu; hizmetkârların ve Rand’ın maiyetinin çoğu uyuduğundan, suçlu olabilecek kişiler anlamadan soruşturma yapabilirdi.</p>

    <p>Hizmetkârların çıkması dosunu daha da huzursuz etti. Nynaeve boş taburelerden birine oturdu. Adamlar aceleden zarlarını unutmuşlardı, ama –elbette– paralarını almışlardı. Oda, pencere denizliğinde açık bir alevle yanan küçük bir lambayla aydınlatılmıştı.</p>

    <p>“Adın Loral, değil mi?” diye sordu Nynaeve.</p>

    <p>Dosun ihtiyatla başını salladı.</p>

    <p>“Aes Sedailerin yalan söyleyemediğinin farkında mısın?”</p>

    <p>Kâhya yine başını salladı. Çoğu Aes Sedai gerçekten yalan söyleyemezdi, ama teknik olarak Nynaeve yalan söyleyebilirdi, çünkü Yemin Çubuğu’nu hiç tutmamıştı. Diğerlerinin onu küçük görmesinin bir sebebi buydu. Haksız olarak. Yemin Çubuğu yalnızca bir formaliteydi; İki Nehir halkının dürüst olmak için <em>ter’angreal</em>’e ihtiyacı yoktu. “O zaman yanlış bir şey yaptığından kuşkulanmadığımı söylediğimde bana inanacaksın. Yalnızca yardımına ihtiyacım var.”</p>

    <p>Kadın biraz rahatladı. “Ne tür yardıma ihtiyacınız var Nynaeve Sedai?”</p>

    <p>“Benim tecrübelerime göre, başkâhya evde işlerin nasıl yürüdüğünü kâhyalardan, hatta mülkün sahiplerinden daha iyi bilir. Burada uzun zamandır mı çalışıyorsun?”</p>

    <p>“Chadmar ailesine üç nesildir hizmet ediyorum,” dedi yaşlı kadın büyük gururla. “Bir nesle daha hizmet etmek isterdim, eğer Leydi...” Kadın sustu. Rand ‘Leydi’yi kendi zindanına kapattırmıştı. Bu, bir nesle daha hizmet etmek açısından iyi haber değildi.</p>

    <p>“Evet, eh,” dedi Nynaeve huzursuz sessizliği bozarak. “Hanımınla ilgili talihsiz koşullar bu akşam işimin bir parçası.”</p>

    <p>“Nynaeve Sedai,” dedi yaşlı kadın heveslenerek, “sizce onu serbest bıraktırabilir misiniz? Lord Ejder’in gözüne girmesini sağlayabilir misiniz?”</p>

    <p>“Belki.” <em>Kuşkulu,</em> diye ekledi Nynaeve içinden, <em>ama her şey mümkün.</em> “Bu gece yapacaklarımın faydası olabilir. Hanımının zindana attırdığı haberciyi sen gördün mü?”</p>

    <p>“Kral’ın gönderdiği haberciyi mi?” diye sordu Loral. “Onunla konuşmadım Aes Sedai, ama onu gördüm. Uzun boylu, yakışıklı bir adamdı. Bir Domanlı için tuhaf bir biçimde temiz tıraşlıydı. Koridorda yanından geçtim. Bir erkekte gördüğüm en güzel yüzlerden birine sahipti.”</p>

    <p>“Sonra?” diye sordu Nynaeve.</p>

    <p>“Eh, doğrudan Leydi Chadmar’la konuşmaya gitti ve sonra...” Loral sustu. “Nynaeve Sedai, hanımımın başını daha fazla belaya sokmak istemiyorum ve...”</p>

    <p>“Adam sorgulanmak üzere gönderildi,” dedi Nynaeve kısaca. “Budalalığa ayıracak zamanım yok Loral. Hanımının aleyhine kanıt aramak için gelmedim ve kime sadık olduğun umurumda değil. Söz konusu olan çok daha önemli meseleler var. Sorumu yanıtla.”</p>

    <p>“Peki, Leydim,” dedi Loral solarak. “Ne olduğunu hepimiz biliyorduk elbette. Kral’ın adamlarından birini o şekilde sorgucuya göndermek doğru gelmiyordu. Özellikle de o adamı. Öylesine güzel bir yüzü yaralamak çok yazık.”</p>

    <p>“Sorgucunun ve zindanın yerini biliyor musun?”</p>

    <p>Loral duraksadı, sonra gönülsüzce başını salladı. Güzel. Kadın bilgi saklamak istemiyordu.</p>

    <p>“O zaman gidelim,” dedi Nynaeve ayağa kalkarak.</p>

    <p>“Leydim?”</p>

    <p>“Zindana,” dedi Nynaeve. “Milisair Chadmar düşündüğüm kadar dikkatliyse, burada, malikânenin yakınlarında olmadığını varsayıyorum.”</p>

    <p>“Biraz uzakta. Martının Ziyafeti’nde,” dedi Loral. “<em>Bu gece</em> mi gitmek istiyorsunuz?”</p>

    <p>“Evet,” dedi Nynaeve, sonra duraksadı. “Sorgucuyu evinde ziyaret etmek istemezsem tabii.”</p>

    <p>“Aynı yerdeler Leydim.”</p>

    <p>“Harika. Gel.”</p>

    <p>Loral’ın başka seçeneği yoktu. Nynaeve kadının –bir asker eşliğinde– giyinmek üzere odalarına dönmesine izin verdi.</p>

    <p>Kısa süre sonra Nynaeve ve askerleri, dosunu –kazara, olanları başkasına haber vermesinler diye dört hizmetkârı da– binadan çıkarıyordu. Beşi de kesinlikle memnun görünmüyordu. Muhtemelen gecenin güvenli olmadığına dair batıl inançlı söylentilere inanıyorlardı. Nynaeve aynı fikirde değildi. Gece güvenli olmayabilirdi, ama diğer zamanlardan daha kötü değildi. Aslında, daha güvenli bile olabilirdi. Çevrede daha az insan olursa, yakındaki birinin aniden derisinden boynuzlarının çıkması, alevlere boğulması ya da bir başka korkunçluk ölçüsünde gelişigüzel biçimde ölmesi olasılığı daha düşük olurdu.</p>

    <p>Malikâne arazisinden çıktılar. Nynaeve kararlı adımlarla yürüyor, ne kadar sinirli olduğunu diğerlerine belli etmediğini umuyordu. Kapıdaki askerlere başını salladı ve Loral’ın gösterdiği yöne yürüdü. Adımları tahta kaldırımda gümlüyordu. Bulutlu gece göğü yukarıdaki ay ışığıyla hafifçe parlıyordu.</p>

    <p>Nynaeve planını sorgulama lüksünü tanımadı kendisine. Belli bir yol izlemeye karar vermişti ve şimdiye kadar iyi gidiyordu. Doğru, Rand askerlere el koymasına ve sorun çıkarmasına kızabilirdi. Ama bazen, bulanık bir yağmur fıçısının dibinde ne olduğunu görmek için, suyu karıştırmanız ve dipteki şeyi yüzeye çıkarmanız <em>gerekirdi.</em> Bu kadar tesadüf fazlaydı. Milisair Chadmar haberciyi aylar önce hapsetmişti, ama adam Rand’ın onu çağırtmasından kısa süre önce ölmüştü. Şehirde, kralın nerede olduğuna dair bir şeyler bilen tek kişi oydu.</p>

    <p>Tesadüfler olurdu. Bazen, aralarında düşmanlık olan iki çiftçiden birinin ineğinin geceleyin ölmesi yalnızca bir kazaydı. Bazen de, birazcık araştırma tam tersi olduğunu ortaya çıkarırdı.</p>

    <p>Loral, grubu Martının Ziyafeti’ne doğru götürdü. Burası Martı Mahallesi olarak da biliniyordu. Balıkçıların avlarının ardından çöplerini attıkları yere yakın bir yerdi. Tüm aklı başında insanlar gibi, Nynaeve şehrin bu kısmından kaçınıyordu ve yaklaşırlarken burnu ona bunu tam olarak neden yaptığını hatırlattı. Balık bağırsağı kusursuz bir gübreydi, ama Nynaeve artıklardan gübre hazırlanan yerlerin kokusunu pek çok sokak uzaktan alabiliyordu. Mülteciler bile bu karanlık bölgeden kaçınıyorlardı.</p>

    <p>Oldukça uzun bir yürüyüş oluyordu –anlaşılır bir biçimde, şehrin zengin mahallesi Martının Ziyafeti’nden uzaktı. Nynaeve uzun adımlarla yürüyor, gölgeli ara sokaklara ve binalara aldırış etmiyordu, ama yanındakiler –askerler dışında– endişe içinde onun çevresine toplaşıyorlardı. Saldaealılar ise ellerini yılankavi kılıçlarından ayırmıyor, aynı anda her yöne bakmaya çalışıyorlardı.</p>

    <p>Nynaeve Beyaz Kule’den haber almış olmayı diliyordu. Egwene ya da diğerlerinden haber almayalı ne kadar olmuştu? Kör hissediyordu. Rand’la gitmekte ısrar etmesi onun kendi suçuydu. <em>Birinin</em> ona göz kulak olması gerekiyordu, ama bu, başka herkese göz kulak olamamak anlamına geliyordu. Kule hâlâ bölünmüş durumda mıydı? Egwene hâlâ Amyrlin miydi? Sokaklardaki haberlerin pek faydası olmuyordu. Her zamanki gibi, işittiği her söylentiye karşılık, onun aksini söyleyen başka iki söylenti oluyordu. Beyaz Kule kendi kendisiyle savaşıyordu. Hayır, Asha’manlarla savaşıyordu. Hayır, Aes Sedailer Seanchanlar tarafından yok edilmişti. Ya da Yenidendoğan Ejder tarafından. Hayır, bu söylentilerin tamamı Kule tarafından, düşmanlarını kandırıp saldırmaya zorlamak için yayılıyordu.</p>

    <p>Özellikle Elaida ya da Egwene hakkında pek az şey söyleniyordu, ama iki Amyrlin hakkında karışık söylentiler vardı. Bu sorun yaratıyordu. İki Aes Sedai grubu da ikinci bir Amyrlin hakkında haberler yayılmasını istemezdi. Aes Sedailer arasındaki didişmelere dair hikâyeler hepsine zarar verirdi.</p>

    <p>Loral bir süre sonra yürümeyi bıraktı. Dört hizmetkâr, kadının arkasında durdu ve endişeli ifadelerle birbirlerine sokuldular. Nynaeve Loral’a baktı. “Ee?”</p>

    <p>“Orada Leydim.” Kadın kemikli parmağıyla sokağın karşısındaki binayı gösterdi.</p>

    <p>“Avizeci dükkânı mı?” diye sordu Nynaeve.</p>

    <p>Loral başını salladı.</p>

    <p>Nynaeve çarpık bacaklı Saldaealı askerlerden birini çağırdı. “Sen, bu beşine göz kulak ol ve başlarını derde sokmamalarını sağla. Siz diğer ikiniz, benimle gelin.”</p>

    <p>Sokağı geçmeye başladı, ama arkasında kaldırımdan inen ayak sesleri duymayınca kaşlarını çatarak döndü. Üç asker bir arada durmuşlar, tek fenere bakıyorlardı. Büyük olasılıkla bir fener daha getirmeyi akıl edemedikleri için kendi kendilerine küfrediyorlardı.</p>

    <p>“Ah, Işık aşkına,” diye terslendi Nynaeve elini kaldırıp Kaynak’a kucak açarak. Parmaklarının üzerinde bir ışık küresi ördü. Küre çevresinde, yere serin ve tekdüze bir ışık düşürdü. “Feneri bırakın.”</p>

    <p>İki Saldaealı dediğini yaparak onun peşinden seğirttiler. Nynaeve avizecinin kapısına gitti, sonra kulak misafiri olmak isteyebileceklere karşı bir koruma ördü ve kendisini, kapının ve iki askerin çevresine oturttu.</p>

    <p>Askerlerden birine baktı. “Adın ne?”</p>

    <p>“Triben, Leydim,” dedi adam. Düzgünce biçimlendirilmiş kısa bir bıyığı ve alnında bir yara izi olan şahin suratlı bir adamdı. “O da Lurts,” dedi diğer askeri göstererek. Adam iri yarı, duvar gibiydi. Nynaeve adamın süvari üniforması giydiğini görünce şaşırmıştı.</p>

    <p>“Pekâlâ, Triben,” dedi Nynaeve. “Kapıyı tekmeleyerek aç.”</p>

    <p>Triben onu sorgulamadı; çizmeli ayağını kaldırdı ve tekmeledi. Çerçeve kolaylıkla kırıldı ve kapı çarpılarak açıldı, ama Nynaeve koruma örgüsünü doğru yerleştirmişse, binada kimse duymamış olmalıydı. İçeriye baktı. Oda mum ve parfüm kokuyordu, tahta zeminde bir sürü leke vardı. Mum damlalarının izleri, mum temizlendikten sonra leke bırakırdı genellikle.</p>

    <p>“Çabuk,” dedi askerlere. Koruma örgüsünü salıverdi, ama ışık küresini alıkoydu. “Lurts, dükkânın arka tarafına git ve ara sokağa göz kulak ol; kimsenin kaçmadığından emin ol. Triben, benimle gel.”</p>

    <p>Lurts cüssesine göre şaşırtıcı bir hızla hareket ederek, arka odada pozisyon aldı. Nynaeve’in küresi mum fıçılarını ve köşede duran, yeniden eritilmek üzere birkaç kuruşa satılan mum dibi yığınlarını aydınlattı. Sağda bir merdiven vardı. Dükkânın önündeki küçük oyuk dükkânın vitriniydi ve içinde, standart beyaz çubuklardan parfümlü süslü tuğla mumlara kadar, boy boy, şekil şekil mum vardı. Loral buranın doğru yer olduğu konusunda yanılıyorsa...</p>

    <p>Ama her iyi gizli operasyonun işyeri gibi görünen bir cephesi olurdu. Nynaeve hızla merdiveni tırmanırken tahta ağırlığının altında gıcırdadı. Bina dardı. Üst katta, o ve Triben iki oda buldular. Birinin kapısı aralıktı. Nynaeve ışık küresini soldurdu ve odanın içine kulak misafirlerine karşı bir koruma ördü. Sonra, peşinde şahin yüzlü Triben ile, içeri daldı. Adam kılıcını bir hışırtıyla kınından çekti.</p>

    <p>Odada yalnızca tek bir kişi vardı, yerdeki şiltede uyuyan aşırı kilolu bir adam. Adamın battaniyeleri ayaklarının dibine toplanmıştı. Nynaeve birkaç Hava ipliği örerek tek bir rahat hareketle adamı bağladı. Adamın gözleri açılarak irileşti ve çığlık atmak için ağzını açtı, ama Nynaeve adamın dudaklarının arasına Hava sıkıştırarak ağzını tıkadı.</p>

    <p>Triben’e döndü ve başını sallayarak, örgülerini bağladı. Bağlı adamı orada, olduğu yerde kıvranırken bıraktılar ve diğer odaya gittiler. Nynaeve kulak misafirlerine karşı bir örgü daha ördükten sonra odaya girdi. Bunu yaptığı iyi olmuştu –çünkü bu odadaki, göreceli olarak daha genç olan adamlar daha çabuk uyanmıştı. Biri dimdik oturdu ve Triben yer tahtalarını aşarken ciyakladı. Triben adamın karnına yumruk attı ve ciğerlerindeki havanın boşalmasına sebep oldu.</p>

    <p>Nynaeve bir Hava ipliğiyle onu bağladı, sonra uykulu uykulu karyolasında doğrulmakta olan diğer genç adama da aynısını yaptı. İkisini kendine doğru çekti, ışık küresinin parlamasını sağladı ve adamları birkaç santim yükseğe astı. İkisi de Domanlıydı; siyah saçları, kaba yüzleri ve dudaklarının üzerinde ince bıyıkları vardı. İkisi de iç çamaşırları içindeydi. Çırak olmak için fazla yaşlı görünüyorlardı.</p>

    <p>“Sanırım doğru yerdeyiz Nynaeve Sedai,” dedi Triben ikisinin çevresinden dolaşıp, Nynaeve’in yanında durarak.</p>

    <p>Nynaeve tek kaşını kaldırarak ona baktı.</p>

    <p>“Bunlar avizeci çırağı değil,” diye devam etti Triben. Kılıcını kınına soktu. “Avuçları nasırlı, ama ellerinde yanık yok. Kolları kaslı. Ve fazla büyükler. Soldaki adamın burnu en az bir kere kırılmış.”</p>

    <p>Nynaeve daha dikkatli baktı; Triben haklıydı. <em>Bunu ben görmüş olmalıydım.</em> Yine de, yaş meselesini fark etmişti. “Sence hangisinin ağzındaki tıkacı açayım?” diye sordu kayıtsızca. “Ve hangisini öldüreyim?”</p>

    <p>İki adam da iri iri açılmış gözlerle kıvranmaya başladı. Bir Aes Sedai’nin asla böyle bir şey yapmayacağını biliyor olmalıydılar. Aslında, muhtemelen Nynaeve bunu ima etmemeliydi, ama bu tür özel zindancılar onu öfkelendiriyordu.</p>

    <p>“Soldaki, konuşmaya daha hevesli görünüyor Leydim,” dedi Triben. “Belki bilmek istediklerinizi size söyler.”</p>

    <p>Nynaeve başını salladı ve adamın ağzındaki tıkacı çıkardı. Adam hemen konuşmaya başladı. “Ne derseniz yaparım! Lütfen, karnımı böceklerle doldurmayın! Ben yanlış bir şey yapmadım, yemin ederim, ben...”</p>

    <p>Nynaeve Hava tıkacını yine adamın ağzına tıktı.</p>

    <p>“Çok fazla şikâyet ediyor,” dedi. “Belki diğeri susup, soru sorulduğunda konuşmayı bilir.” Onun tıkacını çıkardı.</p>

    <p>Bu adam aşikâr dehşet içinde havada asılı duruyordu, ama hiçbir şey söylemiyordu. Tek Güç en haşin katillerin bile sinirlerini bozabilirdi.</p>

    <p>“Zindana nasıl girebilirim?” diye sordu Nynaeve bu adama.</p>

    <p>Adam hasta görünüyordu, ama muhtemelen Nynaeve’in zindanı istediğini tahmin etmişti zaten. Bir Aes Sedai’nin gece yarısından sonra bir dükkâna mum sattığı için dalması pek olası gelmiyordu.</p>

    <p>“Yerdeki kapak,” dedi adam, “dükkânın ön tarafında, halının altında.”</p>

    <p>“Harika,” dedi Nynaeve. Adamın ellerini bağlayan örgüleri düğümledi, sonra tıkacı geri taktı. Onları havada asılı bırakmadı –onları arkasından çekmek istemiyordu– bunun yerine kendi ayakları üzerinde yürümelerine izin verdi.</p>

    <p>Triben’e diğer odadaki aşırı şişman adamı getirtti, sonra üçünü merdivenden indirdi. Aşağıda, kaslı Lurt dikkatle arkadaki geçidi izliyordu. Önünde, yerde bir genç oturuyordu. Nynaeve’in ışık küresi yüzünü aydınlattığında, sıradışı açık renk saçları ve elinde yanık izleri olan korkmuş bir Domanlı gördü.</p>

    <p>“İşte, <em>bu</em> bir avizeci çırağı,” dedi Triben alnındaki yara izini kaşıyarak. “Muhtemelen öndeki bütün işi ona yaptırıyorlar.”</p>

    <p>“Şuradaki battaniyelerin altında uyuyordu.” Lurts köşedeki gölgeli yığına doğru başını sallayarak Nynaeve’e katıldı. “Siz yukarı kata çıktıktan sonra ön kapıdan kaçmaya çalıştı.”</p>

    <p>“Getir onu,” dedi Nynaeve. Küçük dükkânın ön tarafında, Triben kilimi kenara çekti, sonra kılıcının kenarını kullanarak tahtaların arasını dürtükledi ve sonunda altında bir şeye denk geldi –menteşeler olduğunu tahmin etti Nynaeve. Dikkatle biraz dürtükledikten sonra, kapak açıldı. Bir merdiven aşağıdaki karanlığa uzanıyordu.</p>

    <p>Nynaeve öne çıktı, ama Triben elini kaldırdı. “Sizin önden gitmenize izin verirsem Lord Bashere beni kendi üzengilerimden asar Leydim,” dedi. “Aşağıda ne olduğunu bilmek imkânsız.” Delikten içeri atladı; kılıcı elinde, diğer elini kullanarak merdivenden aşağı kaydı. Aşağıda yere çarptı ve Nynaeve gözlerini devirdi. Erkekler! Lurts’e zindancıları izlemesini işaret etti, sonra aşağı inebilsinler diye ellerini çözdü. Onlara birer sert bakış fırlattı; sonra Triben’in havalı hareketleri olmadan merdivenden indi ve Lurts’ü zindancıları peşinden getirmek üzere yalnız bıraktı.</p>

    <p>Işık küresini kaldırdı ve mahzeni inceledi. Duvarlar taştandı, bu Nynaeve’in yukarıdaki binanın ağırlığı hakkında daha az endişelenmesini sağladı. Zemin sıkı topraktandı ve karşısındaki duvarda tahta bir kapı vardı. Triben kapıyı dinliyordu.</p>

    <p>Nynaeve başını salladı ve adam kapıyı çekip açarak, hevesle içeri daldı. Saldaealılar Aiellerin âdetlerini almaya başlamış gibiydi. Nynaeve de, ne olur ne olmaz diye Hava örgüleri örerek takip etti. Arkasında, asık suratlı zindancılar, Lurts’ün önünde merdiveni iniyordu.</p>

    <p>Diğer odada görülecek çok şey yoktu. Kalın tahta kapıları olan iki zindan hücresi, yanında tabureler olan bir masa ve büyük tahta bir sandık. Şahin yüzlü Triben sandığı incelerken Nynaeve ışık küresini köşeye gönderdi. Adam kapağı kaldırdı, sonra tek kaşını kaldırarak bir sürü parlak bıçak çıkardı. Sorgulama aletleri. Nynaeve ürperdi. Haşin gözlerini arkasındaki zindancılara çevirdi.</p>

    <p>Konuşan adamın ağzını çözdü. “Anahtarlar?” diye sordu.</p>

    <p>“Sandığın dibinde,” dedi kabadayı. Şişman zindancı –aynı odayı paylaşmadığına göre grubun önderiydi kuşkusuz– ona öfkeli bir bakış fırlattı. Nynaeve onu havaya kaldırdı. “Beni kışkırtma,” diye hırladı. “Saat sağduyulu insanların uyanık olması için fazla geç.”</p>

    <p>Triben’e başını salladı. Adam anahtarları çıkardı ve hücre kapılarını açtı. İlk hücre boştu; ikincisinde, üzerinde hâlâ, pis ama güzel bir Doman elbisesi olan, saçı başı dağılmış bir kadın vardı. Leydi Chadmar kirliydi, derbederdi ve duvarın dibine kıvrılmıştı. Uykulu gözlerle bakıyordu, kapının açık olduğunu fark etmemiş görünüyordu. Nynaeve, o ana kadar çürük balık kokusunun bastırdığı bir koku aldı. İnsan dışkısı ve yıkanmamış beden kokusu. Büyük olasılıkla zindanı buraya. Martının Ziyafeti’ne kurmalarının sebebi buydu.</p>

    <p>Nynaeve kadına nasıl muamele edildiğini görünce nefesini sertçe içine çekti. Rand buna nasıl izin verebilirdi? Kadının kendisi aynı şeyi başkalarına yapmıştı, ama bu Rand’ın onun düzeyine inmesini haklı çıkarmazdı.</p>

    <p>Triben’e kapıyı kapamasını işaret etti; sonra odadaki taburelerden birine oturarak üç zindancıyı süzdü. Arkasında, Lurts çıkış yolunda nöbet tutuyor, gözünü zavallı çıraktan ayırmıyordu. Şişman zindancı hâlâ havadaydı.</p>

    <p>Nynaeve’in bilgiye ihtiyacı vardı. Rand’dan sabah zindanı ziyaret etmek için izin isteyebilirdi, ama bunu yaparsa, adamlar ziyaretini haber alabilirdi. Nynaeve saklananı öğrenmek için hazırlıksız yakalama ve sindirme unsurlarına güveniyordu.</p>

    <p>“Şimdi,” dedi üçüne, “bazı sorular soracağım. Siz de yanıt vereceksiniz. Henüz size ne yapacağımdan emin değilim, bu yüzden bana karşı <em>tamamen</em> dürüst olmanın en iyisi olduğunu anlamalısınız.”</p>

    <p>Yerdeki ikisi, görünmez Hava örgülerinin ucunda havada süzülmekte olan adama baktılar. Başlarını salladılar.</p>

    <p>“Size getirilen adam,” dedi Nynaeve. “Kral’ın habercisi. İlk ne zaman geldi?”</p>

    <p>“İki ay önce,” dedi koca çeneli ve kırık burunlu olan kabadayı. “Tüm diğer tutsaklar gibi. Leydi Chadmar’ın malikânesinden mum dipleriyle birlikte bir çuvalın içinde geldi.”</p>

    <p>“Size ne talimat verildi?”</p>

    <p>“Adamı hapsetmek,” dedi diğer kabadayı. “Onu canlı tutmak. Fazla bilgimiz yoktu, şey, Leydi Aes Sedai. Sorgulama işlerini Jorgin yürütür.”</p>

    <p>Nynaeve başını kaldırıp şişman adama baktı. “Jorgin sen misin?”</p>

    <p>Adam gönülsüzce başını salladı.</p>

    <p>“Peki sana ne talimat verildi?”</p>

    <p>Jorgin yanıt vermedi.</p>

    <p>Nynaeve içini çekti. “Bak,” dedi ona. “Ben bir Aes Sedai’yim ve verdiğim sözle bağlıyım. Bana bilmek istediklerimi söylersen, cinayet zanlısı olmamanı sağlarım. Ejder siz üçünüze aldırış etmiyor, aksi halde hâlâ burada, bu küçük... mola yerinde olmazdınız hâlâ.”</p>

    <p>“Konuşursak bizi serbest bırakacak mısınız?” dedi şişman adam onu süzerek. “Söz verir misiniz?”</p>

    <p>Nynaeve hoşnutsuz bir şekilde minik odaya baktı. Leydi Chadmar’ı karanlıkta bırakmışlardı ve çığlıkları boğmak için kapı kumaşla kaplanmıştı. Hücre karanlık, havasız ve sıkışık olmalıydı. Böyle bir yeri işleten adamlar, değil özgürlük, yaşamayı hak etmiyor sayılırdı.</p>

    <p>Ama ilgilenilmesi gereken daha büyük bir hastalık vardı. “Evet,” dedi Nynaeve. Sözcük diline acı geldi. “Ve bunu hak etmediğinizi biliyorsun.”</p>

    <p>Jorgin duraksadı, sonra başını salladı. “Beni yere indirin Aes Sedai. O zaman bütün sorularınızı yanıtlarım.”</p>

    <p>Nynaeve adamı yere indirdi. Adam bilmiyor olabilirdi, ama Nynaeve’in dayanak alabileceği pek az yetkesi vardı; yanıt almak için adamın kendi yöntemlerine başvuramazdı ve Rand’ın bilgisi olmadan hareket ediyordu. Nynaeve ona öğrendiklerini sunmazsa, muhtemelen Ejder onun bu işi kurcaladığını öğrense pek iyi tepki vermezdi.</p>

    <p>Jorgin kırık burunlu kabadayıya, “Mord, bana bir tabure getir,” dedi.</p>

    <p>Mord onay için Nynaeve’e baktı. Nynaeve sertçe başını salladı. Jorgin tabureye oturdu ve ellerini kenetleyerek öne eğildi. Yan tarafının üzerinde dikilmiş kocaman bir böceğe benziyordu.</p>

    <p>“Benden en istediğinizi anlamıyorum,” dedi adam. “Zaten her şeyi biliyor gibisiniz. Mekânımdan ve burada tutulan insanlardan haberiniz var. Bilinecek başka ne var ki?”</p>

    <p>Mekân? Amma isim. “O beni ilgilendirir,” dedi Nynaeve, adama Aes Sedailerin ilgi alanlarının sorgulanmaması gerektiğini ima ettiğini umduğu bir bakış fırlatarak. “Söyle bana, haberci nasıl öldü?”</p>

    <p>“Vakur bir şekilde değil,” diye yanıt verdi Jorgin. “Benim deneyimlerime göre, tüm insanlar gibi.”</p>

    <p>“Bana ayrıntı ver, yoksa kendini yine havada bulursun.”</p>

    <p>“Birkaç gün önce onu beslemek için hücre kapısını açtım. Ölmüştü.”</p>

    <p>“Onu en son ne zaman beslemiştin?”</p>

    <p>Jorgin hıhladı. “Konuklarımı açlıktan öldürmem Leydi Aes Sedai. Yalnızca... bildiklerini açıklamaları için teşvik ederim onları.”</p>

    <p>“Peki haberciyi ne kadar teşvik etmiştin?”</p>

    <p>“Onu öldürecek kadar değil,” dedi zindancı kendini savunurcasına.</p>

    <p>“Ah, hadi ama,” dedi Nynaeve. “Adam aylar boyunca senin elindeydi ve sözde bütün bu süre boyunca sağlıklıydı. Sonra, Yenidendoğan Ejder’in huzuruna çıkarılmadan önceki <em>gün,</em> aniden ölüyor, öyle mi? Sana af sözü verdim. Adamı öldürmen için sana kimin rüşvet verdiğini söyle, korunmanı sağlayayım.”</p>

    <p>Zindancı başını iki yana salladı. “Öyle olmadı. Size söylüyorum, yalnızca öldü. Bazen olur.”</p>

    <p>“Oyunlarından sıkıldım.”</p>

    <p>“Bu bir oyun değil, kavrulası!” diye hırladı Jorgin. “Konuklarından birini öldürmek için rüşvet aldığı bilinen bir adamın bu meslekte çok ilerleyebileceğini mi sanıyorsun? Ona yalancı bir Aiel’den daha fazla güvenemezdin!”</p>

    <p>Böyle bir adama <em>asla</em> ‘güvenilemezdi’, ama Nynaeve adamın son cümlesinin üzerinde durmadı.</p>

    <p>“Bak,” dedi Jorgin, “adam zaten öldüreceğin türden bir tutsak değildi. <em>Herkes</em> Kral’ın nerede olduğunu öğrenmek istiyor. Bu konuda bilgi sahibi olan birini kim öldürür? O adam çok para ederdi.”</p>

    <p>“Eğer ölmediyse,” diye tahmin yürüttü Nynaeve. “Onu kime sattın?”</p>

    <p>“Ah, öldü,” dedi zindancı gülerek. “Eğer onu satmış olsaydım, ondan sonra fazla yaşamazdım. Benim işimi yaparken bu tür şeyleri çok çabuk öğreniyorsun.”</p>

    <p>Nynaeve diğer iki kabadayıya döndü. “Yalan mı söylüyor?” diye sordu bir tanesine. “Yalan söylediğine dair kanıt verene yüz altın.”</p>

    <p>Mord patronuna baktı, sonra yüzünü buruşturdu. “Yüz altına size kendi annemi satardım Leydim. Yak beni, satardım. Ama Jorgin doğruyu söylüyor. O ceset pekâlâ ölüydü. Ejder’in adamları hanımı bize getirdiğinde kontrol ettiler.”</p>

    <p>Demek Rand bu olasılığı düşünmüştü. Ama Nynaeve’in elinde, bu adamların doğruyu söylediğine dair kanıt yoktu hâlâ. Eğer saklayacak bir şey varsa, onu derine gömmek için çok çabalarlardı. Farklı bir yol denemeye karar verdi.</p>

    <p>“O zaman, Kral’ın nerede olduğu konusunda ne öğrendiniz?” dedi.</p>

    <p>Jorgin içini çekti. “Lord Ejder’in adamlarına söylediğim gibi. Ondan önce de kendisi zindana düşmezden evvel Leydi Chadmar’a söylediğim gibi. Adam bir şey biliyordu, ama söyleyemiyordu.”</p>

    <p>“Hadi ama,” dedi Nynaeve keskin araçlarla dolu sandığa bir bakış fırlatarak. Öfkesi kabarmadan bakışlarını kaçırmak zorunda kaldı. “Senin... becerilerine... sahip bir adam? Ondan tek bir bilgi kırıntısı bile koparamadın mı?”</p>

    <p>“Yalan söylüyorsam Karanlık Varlık alsın beni!” Zindancının yüzü, bu onun için bir gurur meselesiymiş gibi kızardı. “O adam kadar direnen hiç kimseyle <em>karşılaşmamıştım!</em> Onun gibi şirin bir adam fazla teşvik gerektirmeden konuşmalıydı. Ama konuşmadı. Bizim istediğimiz şey dışında her konuda konuştu!” Jorgin öne eğildi. “Bunu nasıl yaptığını bilmiyorum Leydim. Yak beni, ama bilmiyorum! Sanki bir... güç dilini tutuyordu. Sanki konuşamıyordu. Konuşmak istemesine rağmen!”</p>

    <p>İki kabadayı endişe içinde kendi kendilerine homurdandılar. Nynaeve’in soruları bam tellerine basmış gibiydi.</p>

    <p>“Demek onu fazla zorladınız,” diye tahmin yürüttü Nynaeve. “Ve bu yüzden öldü.”</p>

    <p>“Hepsini al, kadın!” diye hırladı zindancı. “Kan ve lanet küller! Onu ben öldürmedim! Bazen insanlar öylesine ölür.”</p>

    <p>Ne yazık ki, Nynaeve ona inanmaya başlamıştı. Jorgin bir Hikmet’in gözünün önünde on sene iş görse iyi olacak, sefil bir adamdı. Ama yalan söylemiyordu.</p>

    <p>Muazzam planları buraya kadardı. Nynaeve içini çekti, ayağa kalktı ve ne kadar yorgun olduğunu fark etti. Işık! Bu entrika Rand’ın, onun tavsiyelerini dinlemeye ikna olmak yerine, patlamasına sebep olacaktı. Nynaeve’in malikâneye dönüp uyuması gerekiyordu. Belki yarın Rand’a onun tarafında olduğunu göstermenin bir başka yolunu bulabilirdi.</p>

    <p>Askerlere zindancıyla adamlarını yukarı götürmelerini işaret etti. Bunun ardından Hava örerek Milisair Chadmar’ın hücresinin kapısını kapadı. Nynaeve kadının içinde yaşadığı koşulların düzelmesini sağlayacaktı. Ne kadar aşağılık bir insan olursa olsun, kadına bu şekilde davranılmamalıydı. Rand’a açıkladığında anlaması gerekiyordu. Ah, Milisair o kadar solgun görünüyordu ki, o da titreme hastalığına yakalanıyor olabilirdi! Nynaeve dalgın dalgın hücre kapısındaki gözlem penceresine gitti, sonra kadının hasta olup olmadığından emin olmak için Ruh’tan bir Araştırma ördü.</p>

    <p>Araştırma’ya başlar başlamaz donakaldı. Milisair’in bedenini bitkin bulmayı beklemişti. Hastalık, belki açlık bulmayı beklemişti.</p>

    <p>Zehir bulmayı beklememişti.</p>

    <p>Nynaeve aniden ayıldı ve küfrederek hücre kapısını açıp içeri daldı. Evet, Araştırma sayesinde açık seçik görebiliyordu. Tarchrot yaprağı. Nynaeve, uyutulması gereken bir köpeğe kendi elleriyle vermişti onu. Kolaylıkla bulunabilen bir bitkiydi ve çok acı bir tadı vardı. Tadı nahoş olduğundan en iyi zehir değildi, ama sindirilmesi gerekiyordu.</p>

    <p>Evet, kötü bir zehirdi –zehirlediğiniz kişi tutsağınız değilse ve ona verdiğiniz yemeği yemekten başka çaresi yoksa. Nynaeve Beş Güç’ü birden örerek Şifa başlattı, zehri boğdu ve Milisair’in bedenini güçlendirdi. Tarchrot yaprağı pek güçlü olmadığından göreceli olarak kolay bir Şifa’ydı. Onu ya çok kullanmanız gerekiyordu –Nynaeve’in köpek üzerinde yaptığı gibi– ya da etkili olması için defalarca vermeniz gerekiyordu. Ama bu şekilde yavaşça yaparsanız, öldürdüğünüz kişi doğal sebeplerden ölmüş gibi görünürdü.</p>

    <p>Milisair güvende olduğunda, Nynaeve hücreden fırladı. “Durun!” diye bağırdı adamlara. “Jorgin!”</p>

    <p>Geride kalmış olan Lurts şaşkın şaşkın döndü. Zindancı Jorgin’i kolundan tuttu ve çevirdi.</p>

    <p>“Tutsağın yemeğini kim hazırlıyor?” diye sordu Nynaeve uzun adımlarla onlara doğru yürüyerek.</p>

    <p>“Yemek mi?” diye sordu Jorgin kafası karışarak. “Bu Kerb’ün işlerinden biri. Neden?”</p>

    <p>“Kerb?”</p>

    <p>“Çocuk,” dedi Jorgin. “Önemli biri değil. Birkaç ay önce mülteciler arasında bulduğumuz bir çırak. Onu bulduğumuz için oldukça şanslıydık –son çırağımız kaçtı ve bu zaten işinde eğitimli...”</p>

    <p>Nynaeve elini kaldırarak onu susturdu. Aniden endişeye kapılmıştı, “Çocuk! Çocuk nerede?”</p>

    <p>“Biraz önce buradaydı...” dedi Lurts başını kaldırarak. “Şeyle gitti...”</p>

    <p>Yukarıdan ani patırtılar geldi. Nynaeve küfretti ve Triben’e seslenerek, oğlanı yakalamasını istedi. Diğerlerini ittirip merdivene yöneldi ve tırmanmaya başladı. Parlak ışık küresi peşinde, yukarıdaki dükkâna çıktı. İki kabadayı odanın ortasında, şaşkın ifadelerle büzülüyorlardı ve bir Saldaealı asker kılıcını onlara çevirmişti. Adam soru dolu bakışlarla Nynaeve’e döndü.</p>

    <p>“Çocuk!” dedi Nynaeve.</p>

    <p>Triben dükkân kapısına baktı. Kapı açıktı. Nynaeve Hava örgüleri hazırlayarak sokağa fırladı.</p>

    <p>Orada, Kerb adlı oğlanı çamurlu sokakta, malikâneden getirdiği dört zar sever hizmetkârın elinde gördü. Nynaeve kaldırımdan sokağa inerken adamlar çılgınca çabalayan çocuğun ayaklarını yerden kestiler. Son Saldaealı kılıcı elinde, Nynaeve’in tehlikede olup olmadığını görmek için içeri dalmak üzereymiş gibi, kapıda duruyordu.</p>

    <p>“Karanlık Varlık peşindeymiş gibi kapıdan fırladı Aes Sedai,” dedi hizmetkârlardan biri. “Askeriniz sizin tehlikede olup olmadığınızı görmek için eve koştu, ama biz bu delikanlıyı kaçmadan yakalamamızın en iyisi olacağını düşündük. Ne olur ne olmaz diye.”</p>

    <p>Nynaeve sakinleşmek için nefes verdi. “İyi yaptınız,” dedi. Genç zayıfça çabaladı. “Gerçekten çok iyi yaptınız.”</p>
  </div>
</body>
</html>