<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="30. Eski Öğüt">30<br/>
    Eski Öğüt</h1>

    <p>Gawyn babasını çok az hatırlıyordu –adam ona doğru düzgün babalık yapmamıştı– ama Caemlyn sarayının bahçelerinde bir günü çok iyi hatırlıyordu. Gawyn küçük bir havuzun kenarında durmuş, suya taş atıyordu. Taringail yanında genç Galad’la Gül Yolu’nda yanından geçmişti.</p>

    <p>Sahne Gawyn’in hafızasında hâlâ canlıydı. Açmış güllerin ağır kokusu. Havuzdaki gümüş dalgacıklar, suya attığı küçük taştan kaçan balıklar. Babasını gözlerinin önüne getirebiliyordu. Uzun boylu, yakışıklı, saçları hafifçe dalgalı. Galad o zaman bile dimdik duran, ciddi bir delikanlıydı. Birkaç ay sonra Galad Gawyn’i aynı havuzda boğulmaktan kurtaracaktı.</p>

    <p>Gawyn babasının sözlerini asla unutmayacaktı. Taringail Damodred hakkında başka ne düşünürse düşünsün, bu öğüt doğruydu. “İki tür insana <em>asla</em> güvenemezsin,” diyordu adam Galad’a geçerlerken. “İlki sevimli kadınlar. İkincisi ise Aes Sedailer. Her iki özelliğe sahip bir kadınla karşılaşırsan Işık yardımcın olsun oğlum.”</p>

    <p><em>Işık yardımcın olsun oğlum.</em></p>

    <p>“Bu konuda Amyrlin’in açık isteğine karşı çıkılmasına izin veremem, o kadar,” dedi Lelaine ciddiyetle, masasının üzerindeki küçük kavanozda mürekkep karıştırarak. Hiçbir adam, onları ne kadar büyülemiş olursa olsun, güzel kadınlara güvenmezdi zaten. Ama Taringail’in söylediklerini pek azı fark ederdi –sevimli bir kız, tıpkı sıcak görünmeyecek kadar soğumuş bir köz gibi, çok çok daha tehlikeli olabilirdi.</p>

    <p>Lelaine güzel değildi, ama sevimliydi, özellikle de gülümserken. İnce ve zarifti, saçlarında tek bir kır tel yoktu, yüzü ovaldi, dudakları dolgundu. Kadın Gawyn’e, o sinsiliğe sahip bir kadına göre fazla cazip gözlerle bakıyordu. Ve biliyormuş gibi görünüyordu. Dikkat çekecek kadar çekici olduğunu, ama erkeklerin ihtiyatla yaklaşmasına sebep olacak kadar baş döndürücü olmadığını anlıyordu.</p>

    <p>Tehlikeli türden bir kadındı. Gerçek hissi veren bir kadın, erkeklerin onun dikkatini çekebileceğini düşünmesine sebep olacak türden bir kadın. Egwene gibi, onunla zaman geçirmek isteyeceğiniz türden sevimli değildi. Bu kadının gülümsemesi, kemerinizdeki ve çizmenizdeki bıçakları saymak, içlerinden hiçbirinin sizin dikkatiniz dağınıkken sırtınıza saplanmadığından emin olmak istemenize sebep olan türdendi.</p>

    <p>Gawyn kadının düz tepeli mavi çadırının gölgesindeki yazı masasının yanında duruyordu. Oturması söylenmemişti ve Gawyn de oturmak için izin istememişti. Bir Aes Sedai’yle, özellikle de önemli bir Aes Sedai’yle konuşmak için aklı başında ve ağırbaşlı olmak gerekiyordu. Ayakta durmayı tercih ederdi. Belki tetikte kalmasına yardımcı olurdu.</p>

    <p>“Egwene sizi korumaya çalışıyor,” dedi Gawyn kızgınlığını kontrol altına almaya çalışarak. “Bu yüzden onu kurtarmaya çalışmamanızı istedi. Açık ki kendinizi tehlikeye atmanızı istemiyor. Kusur derecesinde fedakârdır.” <em>Öyle olmasa,</em> diye ekledi içinden, <em>onu Amyrlin Makamı numarası yapmaya zorlamanıza izin vermezdi.</em></p>

    <p>“Güvende olduğundan çok emin görünüyor,” dedi Lelaine kalemini mürekkebe batırarak. Bir parşömene yazı yazmaya başladı; birine bir not. Gawyn nezaket gösterip notu okumaktan kaçındı, ama kadının hareketlerinin hesaplanmış olduğunu fark etti. Gawyn, kadının tüm dikkatini ona vermesini hak edecek kadar önemli değildi. Bu hakareti fark etmemiş görünmeyi seçti. Bryne’ı zorlamak işe yaramamıştı; bu kadın üzerinde daha da etkisiz olurdu.</p>

    <p>“Endişelerinizi yatıştırmaya çalışıyor Lelaine Sedai,” dedi bunun yerine.</p>

    <p>“İnsanlardan epey anlarım genç Trakand. Ben Egwene’in tehlikede hissettiğini düşünmüyorum.” Kadın başını iki yana salladı. Parfümü elma çiçeği kokuyordu.</p>

    <p>“Sizden kuşku etmiyorum,” diye yanıt verdi Gawyn. “Ama belki onunla <em>nasıl</em> iletişim kurduğunuzu bilsem, daha iyi anlayabilirdim. Eğer ben...”</p>

    <p>“Bunu sormaman gerektiği konusunda uyarıldın çocuğum,” dedi Lelaine yumuşak, ezgili bir sesle. “Aes Sedai işlerini Aes Sedailere bırak.”</p>

    <p>Egwene ile nasıl iletişim kurduklarını sorduğunda neredeyse bütün Aes Sedailer aynı yanıtı vermişti. Gawyn kızgınlıkla dişlerini sıktı. Ne beklemişti ki? Tek Güç kullanmayı gerektiriyordu. Beyaz Kule’de bu kadar zaman geçirdikten sonra, Güç’ün neler yapıp neler yapamayacağı konusunda hâlâ çok fazla fikri yoktu.</p>

    <p>“Yine de,” diye devam etti Lelaine, “Amyrlin oldukça güvende olduğunu düşünüyor. Shemerin’in anlattıkları Egwene’in bize anlattıklarını destekliyor ve doğruluyor. Elaida güçten o kadar deliye döndü ki, asıl Amyrlin’i tehdit olarak görmüyor.”</p>

    <p>Kadının söylemediği şeyler vardı. Gawyn o kadarını anlayabiliyordu. Egwene’in şu andaki durumu hakkında onlardan asla doğru düzgün bir yanıt alamıyordu. Egwene’in hapse atıldığına, bir çömez kadar serbestçe dolaşmasına izin verilmediğine dair söylentiler duymuştu. Ama bir Aes Sedai’den bilgi almak, kayaları çalkalayıp tereyağı yapmaya çalışmaktan farksızdı!</p>

    <p>Gawyn bir nefes aldı. Öfkesine teslim olamazdı. Bunu yaparsa, Lelaine’in dinlemesini <em>asla</em> sağlayamazdı. Ve ona ihtiyacı vardı. Bryne Aes Sedailerden izin almadan kılını kıpırdatmazdı ve Gawyn’in anlayabildiği kadarıyla o izni ancak Lelaine ya da Romanda’dan alabilirdi. Herkes o ikisinden birini dinliyor gibiydi.</p>

    <p>Neyse ki, Gawyn onları birbirlerine karşı kullanabileceğini anlamıştı. Ne zaman Romanda’yı ziyaret edecek olsa, hemen Lelaine’den bir davetiye geliyordu. Elbette, onu görmeye bu kadar hevesli olmalarının Egwene’le pek ilgisi olmuyordu. Kuşkusuz bu konuşma da birazdan o yöne sapacaktı.</p>

    <p>“Belki de haklısınız, Lelaine Sedai,” dedi farklı bir taktik deneyerek. “Belki Egwene <em>gerçekten de</em> güvende olduğuna inanıyordur. Ama yanılmış olması mümkün değil mi? Elaida’nın <em>Amyrlin</em> olduğunu iddia eden bir kadının Beyaz Kule’de başıboş dolaşmasına izin verdiğine gerçekten inanıyor musunuz? Yakaladığı rakibini idam etmeden önce teşhir etmek için yaptığı açık.”</p>

    <p>“Belki,” dedi Lelaine yazmaya devam ederek. Akıcı, süslü bir el yazısı vardı. “Ama yanılıyor bile olsa, Amyrlin’e saygı göstermem gerekmez mi?”</p>

    <p>Gawyn yanıt vermedi. Elbette kadın Amyrlin’in iradesine karşı çıkabilirdi. Aes Sedai politikalarını, bunu devamlı yaptıklarını bilecek kadar anlıyordu. Ama bunu söylemek hiçbir işe yaramazdı.</p>

    <p>“Yine de,” dedi Lelaine dalgın dalgın. “Belki Salon’a sunabilirim. Amyrlin’i yeni bir dilekçeyi dinlemeye ikna edebiliriz. Yeni bir sav kurabiliyor muyuz, bakalım.”</p>

    <p>“Bakalım”, “Belki yapabiliriz” ya da “Ne yapılacağını düşüneyim”. Asla kesin bir söz değil; yarım ağızla verilen her söz, kolay kaçış sağlaması için bol bol kaz yağıyla yağlanmış oluyordu. Işık, Gawyn Aes Sedai yanıtlarından bıkmış usanmıştı!</p>

    <p>Lelaine başını kaldırıp ona baktı ve bir gülümseme bahşetti. “Şimdi, senin için bir şey yapmayı kabul ettiğime göre, belki sen de benim için bir şey yapmaya razı olursun. Belki bilirsin, büyük başarılar ancak pek çok katılımcının katkısıyla gerçekleşir.”</p>

    <p>Gawyn içini çekti. “Ne gerekiyorsa söyleyin Aes Sedai.”</p>

    <p>“Raporlara bakılırsa, kız kardeşin Andor’da kendini hayranlık verici bir biçimde ortaya koymuş,” dedi Lelaine, Gawyn’le görüştüğü son üç seferde tıpatıp aynı sözleri söylememiş gibi. “Ama tahtı güvenceye almak için birkaç kişinin ayağına da bastı. Sence Traemane Evi’nin meyve bahçeleri hakkındaki politikası ne olacak? Annenin yönetimi altında, toprak vergisi rejimi Traemane Evi’ne <em>epey</em> iltimas geçiyordu. Elayne bu özel ayrıcalığı geri mi çeker, yoksa onu ona direnenlerin ağzına bir parmak bal çalmak için mi kullanır?”</p>

    <p>Gawyn iç çekecekken kendini tuttu. Konu hep Elayne’e dönüyordu. Gawyn ne Lelaine’in ne de Romanda’nın Egwene’i kurtarmakla gerçekten ilgilendiğini düşünüyordu –onun yokluğunda artan nüfuzları ikisini de çok mutlu etmişti. Hayır, Gawyn’le, Aslan Tahtı’nın yeni kraliçesi yüzünden görüşüyorlardı.</p>

    <p>Gawyn Mavi Ajah’tan bir Aes Sedai’nin elma bahçesi vergi oranları ile neden ilgileneceğini düşünüyordu. Lelaine parasal çıkar peşinde olamazdı; bu Aes Sedailerin âdeti değildi. Ama etki peşinde olmalıydı, Andor’un asil evleri ile olumlu bir bağlantı kurmak için bir yol. Gawyn yanıt vermeyi reddetti. Bu kadına neden yardım edecekti ki? Bunun ne faydası olurdu?</p>

    <p>Ama... kadının Egwene’in kurtarılmasına yardımcı olmayacağından <em>emin</em> olabilir miydi? Bu görüşmeleri Lelaine için faydalı kılmazsa, kadın onunla görüşmeyi bırakır mıydı? Gawyn kamptaki –ne kadar küçük olursa olsun– tek nüfuz kaynağını kaybeder miydi?</p>

    <p>“Eh,” dedi, “kardeşimin annemden daha katı olacağını düşünüyorum. Meyve üreticilerine iltimas verilmesinin artık geçerli bir sebebi olmadığını düşünmüştür hep.”</p>

    <p>Lelaine’in söylediklerini parşömenin dibine not aldığını görebiliyordu. Mürekkep ve tüy kalem çıkarmasının asıl sebebi bu muydu?</p>

    <p>Olabildiğince dürüstçe yanıt vermekten başka seçeneği yoktu, ama <em>çok fazla</em> bilgi için kendisine baskı yapmalarına izin vermeme konusunda da dikkatli olmalıydı. Pazarlık yapmak için elinde Elayne ile bağlantısından başka bir şey yoktu ve uzun sürmesi için Aes Sedailere faydasını azar azar kullanmalıydı. Bu canını sıkıyordu. Elayne pazarlık malzemesi değildi, onun kız kardeşiydi.</p>

    <p>Ama ondan başka bir şey de yoktu elinde.</p>

    <p>“Anlıyorum,” dedi Lelaine, “peki, kuzeydeki kiraz bahçeleri? Son zamanlarda pek verimli değiller ve...”</p>

    <p class="paragraf">Gawyn başını iki yana sallayarak çadırdan çıktı. Lelaine bir saat boyunca onu Andor vergi oranları hakkında sorgulamıştı. Ve Gawyn bir kez daha, ziyaretiyle faydalı bir şey başardığından emin değildi. Bu gidişle Egwene’i asla kurtaramayacaktı!</p>

    <p>Her zamanki gibi, çadırın dışında, onu iç kampa kadar geçirecek beyazlı bir çömez bekliyordu. Bu seferki çömez kısa boylu, tombul bir kadındı ve beyazlara bürünmek için biraz fazla yaşlı görünüyordu.</p>

    <p>Gawyn kadının onu Aes Sedailerin kampından geçirmesine izin verdi ve kadın onun emredildiği gibi gittiğinden emin olmak için başına dikilen bir nöbetçi gibi değil, yalnızca bir rehbermiş gibi davrandı. Bryne haklıydı; kadınlar Beyaz Kule’nin küçük bir taklidi olan köylerinde dolaşan gereksiz insanlar –özellikle de askerler– istemiyorlardı. Kaldırımlarda beyaz elbiselere bürünmüş kadın gruplarının yanından geçti. Onu, en dost canlısı insanların bile yabancılara gösterdiği o hafifçe güvensiz ifadeyle süzüyorlardı. İpek de giymiş olsalar yün de, her zamanki kadar özgüvenli Aes Sedailerin yanından geçti. Asker kampındakinden çok daha düzenli görünen işçi kadın gruplarının yanından geçti. Onlar da neredeyse birer Aes Sedai havasıyla yürüyorlardı. Sanki <em>asıl</em> kampa girmelerine izin verildiğinde, onlar da bir miktar yetke kazanmışlardı.</p>

    <p>Bütün bu gruplar, ortak alanı oluşturan, ezilmiş otlarla kaplı bir meydandan geçip gidiyorlardı. Gawyn’in bu kampta öğrendiği en kafa karıştırıcı şey Egwene ile ilgiliydi. Buradaki insanların onu <em>gerçekten</em> Amyrlin olarak gördüğünü fark etmeye başlamıştı. Egwene başkalarının sinirini üzerine çekmek için bir kukla değildi yalnızca, Elaida’yı kızdırmak için hesaplı bir hakaret değildi. Egwene onlar için gerçekten Amyrlin’di.</p>

    <p>Açık ki, asiler kontrol edebilecekleri birini istedikleri için seçilmişti. Ama ona bir kukla gibi davranmıyorlardı –hem Lelaine hem de Romanda ondan saygıyla bahsetmişti. Egwene’in yokluğu, bir güç boşluğu yarattığından, avantajdı. Bu yüzden Egwene’i bir yetke kaynağı olarak kabul ediyorlardı. Onun daha birkaç ay önce yalnızca bir Kabuledilmiş olduğunu bir tek kendisi mi hatırlıyordu?</p>

    <p>Egwene gerçekten boyunu aşan bir işe kalkışmıştı. Bununla birlikte, bu kamptaki insanları etkilemeyi de başarmıştı. Seneler önce, kendi annesinin Andor’da başa gelmesine benziyordu.</p>

    <p>Ama neden onu kurtarmalarına izin vermiyordu? Yolculuk yeniden keşfedilmişti –işittiklerine bakarak, onu yeniden keşfeden Egwene’di! Onunla konuşması gerekiyordu. O zaman kaçmak istememesinin başkalarını tehlikeye atma gönülsüzlüğünden mi kaynaklandığını, yoksa başka bir sebebi mi olduğunu anlayabilirdi.</p>

    <p>Aes Sedai ve ordu kampları arasındaki yerde Yürekli’nin kösteğini çözdü, çömez nöbetçisine başıyla selam verdi, sonra eyere tırmandı ve güneşin nerede olduğuna baktı. Atını doğuya, ordu çadırları arasında bir patikaya çevirdi ve tırıs kaldırdı. Lelaine’e bir başka randevusu olduğunu söylerken yalan söylememişti; Bryne’la görüşmeye söz vermişti. Elbette, Gawyn Lelaine’den kaçmak için bir yola ihtiyaç duyduğundan Bryne’la görüşme ayarlamıştı. Bunu ona Bryne öğretmişti: Geri çekilmeni önceden planlamak, korkmak anlamına gelmezdi. Yalnızca iyi bir strateji demekti.</p>

    <p>Yaklaşık bir saat at sürdükten sonra, Gawyn eski öğretmenini buluşmayı planladıkları yerde buldu: kamp dışındaki karakollardan birinde. Bryne, Gawyn’in Delikanlılardan kaçtığını saklamak için bahane olarak kullandığına benzer bir denetim yapıyordu. General koca burunlu doru iğdiş atına binerken Gawyn çimlerin ve soluk bahar otlarının arasından geçerek yaklaştı. Karakol hafif eğimli bir yamaçta, bir çukurdaydı ve kuzeyi çok iyi görüyordu. Askerler generallerinin huzurunda saygıyla duruyorlardı ve Gawyn’e karşı hissettikleri düşmanlığı belli etmiyorlardı. Gawyn’in onlara karşı düzenlenen başarılı saldırıları yönettiği duyulmuştu. Bryne gibi bir strateji uzmanı becerisi için Gawyn’e saygı duyabilirdi, ama bu adamlar Gawyn’in birliklerinin arkadaşlarını öldürdüğünü görmüştü.</p>

    <p>Bryne atını çevirdi ve Gawyn’e başıyla selam verdi. “Geç kaldın evlat.”</p>

    <p>“Ama beklediğin kadar değil, değil mi?” dedi Gawyn, Yürekli’nin dizginlerini çekerek.</p>

    <p>“Hiç de değil,” dedi sağlam yapılı adam gülümseyerek. “Aes Sedaileri ziyaret ediyordun.”</p>

    <p>Gawyn bunun üzerine sırıttı ve ikisi atlarını çevirip, açık tepelerin üzerinden kuzeye yöneldiler. Bryne Tar Valon’un batısındaki tüm karakolları denetlemeyi planlıyordu, uzun at yolculukları gerektiren bir görevdi, bu yüzden Gawyn de ona eşlik etmeyi önermişti. Oyalanacak başka işi yoktu; askerlerin pek azı onunla kılıç çarpıştırmak istiyordu ve kabul edenler de Gawyn’i ‘kazara’ incitmek için çok fazla uğraşıyorlardı. Aes Sedailer onun dürtüklemelerine ancak bir yere kadar tahammül ediyordu ve son zamanlarda Gawyn’in içinden taş oyunu oynamak geçmiyordu. Fazla sinirliydi, Egwene için endişeleniyordu ve ilerleme kaydedemediği için canı sıkılıyordu. Gerçek şuydu ki, oyunda hiçbir zaman çok iyi olmamıştı zaten –annesi gibi değildi. Bryne, savaş stratejilerini öğrenmesinin bir yöntemi olarak, Gawyn’in yine de taş oyunu üzerinde çalışması için ısrar ediyordu.</p>

    <p>Tepeler sarı otlar ve minik mavi yaprakları, boğum boğum dalları olan tarlakuşu çalıları ile kaplıydı. Tepeleri kaplayan yabançiçekleri olmalıydı, ama teki bile açmamıştı. Manzara hastalıklı görünüyordu –yer yer sarı, başka yerlerde beyazımsı mavi ve sert kıştan sonra tekrar yeşermemiş olan kahverengi çalılarla doluydu.</p>

    <p>“Bana görüşmenin nasıl geçtiğini anlatacak mısın?” diye sordu Bryne at sürerlerken. Bir birlik, şeref muhafızı olarak peşlerinden geliyordu.</p>

    <p>“Bunu da tahmin ettiğine iddiaya girerim.”</p>

    <p>“Ah, bilmiyorum,” dedi Bryne. “Olağandışı bir dönemden geçiyoruz ve tuhaf olaylar sıradan hale geldi. Belki de Lelaine bir süreliğine entrika çevirmeyi bırakmıştır ve seni gerçekten dinlemiştir.”</p>

    <p>Gawyn yüzünü buruşturdu. “Örgü örmeye başlamış Trolloc bulmanın, entrika çevirmeyi bırakmış Aes Sedai bulmaktan daha olası olduğunu düşünüyorum.”</p>

    <p>“Seni uyarmıştım sanırım,” dedi Bryne.</p>

    <p>Gawyn’in buna söyleyecek sözü yoktu, bu yüzden bir süre sessizlik içinde at sürerek, sağdaki uzak ırmağı geçtiler. O ırmağın karşı yakasında Tar Valon’un kulesi ve çatıları vardı. Bir hapishane.</p>

    <p>“Sonunda geride bıraktığın askerler hakkında konuşmamız gerekecek Gawyn,” dedi Bryne aniden, gözlerini önünden ayırmadan.</p>

    <p>“Konuşulacak ne var, düşünemiyorum,” dedi Gawyn. Bu pek de doğru değildi. Bryne’ın ne soracağını tahmin ediyordu ve o konuşmayı dört gözle beklediği söylenemezdi.</p>

    <p>Bryne başını iki yana salladı. “Bilgiye ihtiyacım var evlat. Yerleri, sayıları, araçları. Doğudaki köylerin birini üs olarak kullandığını biliyorum, ama hangisi? Kaç adamın var ve Elaida’nın Aes Sedaileri onlara ne tür bir destek veriyor?”</p>

    <p>Gawyn gözlerini önünden ayırmadı. “Ben Egwene’e yardım etmeye geldim. Bana güvenenlere ihanet etmek için değil.”</p>

    <p>“Onlara ihanet ettin bile.”</p>

    <p>“Hayır,” dedi Gawyn kararlılıkla. “Onları terk ettim, ama onlara ihanet etmedim. Ve etmeye de niyetim yok.”</p>

    <p>“Ve benim potansiyel bir avantajı kullanmaktan vazgeçmemi bekliyorsun, öyle mi?” diye sordu Bryne ona dönerek. “Kafandakiler insanların hayatını kurtarabilir.”</p>

    <p>“Ya da başka canlara mal olabilir,” dedi Gawyn, “diğer taraftan bakarsan.”</p>

    <p>“Bu işi güçleştirme Gawyn.”</p>

    <p>“Yoksa ne?” diye sordu Gawyn. “Beni sorguya mı alırsın?”</p>

    <p>“Onlar için acı çekmeye razı mısın?”</p>

    <p>“Onlar benim adamlarım,” dedi Gawyn basitçe. <em>En azından, öyleydiler.</em> Her durumda, koşullar ve savaş tarafından itilip kakılmaktan bıkmıştı. Beyaz Kule’ye sadakatini vermeyecekti, ama onu asilere de sunmayacaktı. Yüreği ve şerefi Egwene ve Elayne’e aitti. Ve eğer onlara veremezse, Rand al’Thor’u avlayarak ve onu öldürerek Andor’a –ve tüm dünyaya– verirdi.</p>

    <p>Rand al’Thor. Gawyn Bryne’ın adamı savunmasından ikna olmamıştı. Ah, Bryne’ın söylediklerine inandığından emindi –ama adam yanılıyordu. Al’Thor gibi bir yaratığın karizmasına kapılmak en iyi insanların başına bile gelirdi. Adam Elayne’i bile kandırmıştı. Onlara yardım etmenin en iyi yolu bu Ejder denen adamı teşhir etmek ve ondan kurtulmaktı.</p>

    <p>Bryne’a baktı ve adam yüzünü ondan çevirdi. Büyük olasılıkla hâli Delikanlılar hakkında düşünüyordu. Bryne’ın Gawyn’i sorguya alması pek olası değildi. Gawyn generali tanıyordu, onun şeref anlayışını çok iyi biliyordu. Bu olmayacaktı. Ama Bryne Gawyn’i hapse atmayı <em>düşünebilirdi.</em> Belki de ona bir şey sunmak akıllıca olurdu.</p>

    <p>“Onlar genç Bryne,” dedi Gawyn.</p>

    <p>Bryne kaşlarını çattı.</p>

    <p>“Gençler,” diye tekrarladı Gawyn. “Eğitimleri yeni bitmiş. Egzersiz avlusuna aitler, savaş meydanına değil. Yürekleri iyi, becerileri sağlam, ama ben yanlarından ayrıldıktan sonra, artık senin için büyük bir tehdit değiller. Stratejini bilen bendim. Bensiz, baskınlarda güçlük yaşayacaklar. Saldırmaya devam ederlerse, kasapla randevularının çok uzak olmayacağını tahmin ediyorum. Benim o günü aceleye getirmeme ihtiyaçları yok.”</p>

    <p>“Pekâlâ,” diye yanıt verdi Bryne. “Beklerim. Ama baskınları etkili olmaya devam ederse, bu soruyu benden yine duyacaksın.”</p>

    <p>Gawyn başını salladı. Delikanlılar için yapabileceği en iyi şey asilerle Beyaz Kule’ye sadık olanlar arasındaki bu bölünmüşlüğü gidermekti. Ama bu, başarabilecekleri bir şeymiş gibi görünmüyordu. Belki Egwene’i kurtardıktan sonra yardım etmenin bir yolunu düşünebilirdi. Işık! Gerçekten savaşmayı düşünüyor olamazlardı, değil mi? Siuan Sanche’nin düşüşünü takip eden çatışma yeterince kötü olmuştu. Ordular burada, Tar Valon’un hemen dışında karşılaşırsa ne olurdu? Aes Sedai’ye karşı Aes Sedai, savaş meydanında Muhafız’a karşı Muhafız. Tam bir felaket.</p>

    <p>“İş buna gelemez,” derken buldu kendini.</p>

    <p>Atları çayırı aşarken Bryne Gawyn’e baktı.</p>

    <p>“Saldıramazsın Bryne,” dedi Gawyn. “Kuşatma ayrı bir şey. Ama sana saldırı düzenlemelerini emrederlerse ne olacak?”</p>

    <p>“Her zaman yaptığımı,” dedi Bryne. “İtaat ederim.”</p>

    <p>“Ama...”</p>

    <p>“Söz verdim Gawyn.”</p>

    <p>“Peki, bu söz kaç ölüme bedel? Beyaz Kule’ye saldırmak felaket olur. Bu asi Aes Sedailer ne kadar gücenmiş hissederse hissetsin, kılıçla uzlaşma olmaz.”</p>

    <p>“Bu kararı vermek bize düşmez,” dedi Bryne. Yüzünde düşünceli bir ifadeyle Gawyn’e baktı.</p>

    <p>“Ne?” diye sordu Gawyn.</p>

    <p>“Senin için neden önemli olduğunu merak ediyorum. Senin yalnızca Egwene için burada olduğunu sanıyordum.”</p>

    <p>“Ben...” Gawyn bocaladı.</p>

    <p>“Sen kimsin Gawyn Trakand?” diye sordu Bryne ısrar ederek. “Gerçekte kime sadıksın?”</p>

    <p>“Beni çoğundan daha iyi tanıyorsun Gareth.”</p>

    <p>“Kim olman <em>gerektiğini</em> biliyorum,” dedi Bryne. “Muhafızlar tarafından eğitilmiş, ama hiçbir kadına bağlı olmayan Kılıcın İlk Prensi.”</p>

    <p>“Ve ben bu değilim, öyle mi?” diye sordu Gawyn aksi aksi.</p>

    <p>“Sakin ol evlat,” dedi Bryne. “Bunu hakaret olarak söylemedim. Yalnızca bir gözlem. Ağabeyin kadar sabit fikirli olduğunu biliyorum. Sanırım sende bunu görmüş olmalıydım.”</p>

    <p>Gawyn yaşlanmaya yüz tutmuş generale döndü. Adam neden bahsediyordu?</p>

    <p>Bryne içini çekti. “Bu çoğu askerin hiç yüzleşmediği bir durumdur Gawyn. Ah, düşünebilirler, ama bunun onlara işkence etmesine izin vermezler. Bu soru bir başkasına aittir, daha yüksek konuma sahip birine.”</p>

    <p>“Ne sorusu?” diye sordu Gawyn şaşkınlıkla.</p>

    <p>“Taraf seçmek,” dedi Bryne. “Ve, tarafını seçtikten sonra, doğru kararı verip vermediğine karar vermek. Piyadelerin bu seçimi yapması gerekmez, ama biz ordulara kumanda edenler... evet, sende bunu görebiliyorum. Kılıç yeteneğin büyük bir armağan. Onu ne için kullanacaksın?”</p>

    <p>“Elayne için,” dedi Gawyn çabucak.</p>

    <p>“Şu anda yaptığın gibi mi?” diye sordu Bryne eğlentiyle.</p>

    <p>“Eh, Egwene’i kurtardıktan sonra.”</p>

    <p>“Ya Egwene gitmezse?” diye sordu Bryne. “Gözlerindeki o bakışı biliyorum evlat. Egwene al’Vere hakkında da bir şeyler biliyorum. Biri zafer kazanana kadar bu savaş meydanını terk etmeyecek.”</p>

    <p>“Onu alıp götüreceğim,” dedi Gawyn. “Andor’a.”</p>

    <p>“Peki, onu <em>zorla</em> mı götüreceksin?” diye sordu Bryne. “Kampıma zorla girdiğin gibi mi? Sırf seninle anlaşmazlığa düşen insanları öldürme ya da cezalandırma yeteneğinle tanınan bir zorba ve kabadayı mı olacaksın?”</p>

    <p>Gawyn yanıt vermedi.</p>

    <p>“Kime hizmet ediyorsun?” dedi Bryne düşünceli düşünceli. “Bazen kendi becerimiz kendimizi korkutur. Onu kullanamayacaksan, öldürme yeteneği ne işe yarar? Boşa harcanmış bir beceri? Bir katil olmanın yolu? Koruma ve kollama gücü insanın gözünü yıldırır. Bu yüzden beceriyi adayacak birini ararsın, onu bilgece kullanacak birini. Karar verme gerekliliği, karar verdikten sonra bile seni kemirir. Soruyu genç adamlarda daha çok görürüm. Biz eski kurtlar, şöminenin yanında oturmaktan memnun oluruz. Biri bize savaşmamızı söylerse, işleri çok fazla karıştırmak istemeyiz. Ama genç adamlar... onlar merak eder.”</p>

    <p>“Sen de bir zamanlar sorguluyor muydun?” diye sordu Gawyn.</p>

    <p>“Evet,” dedi Bryne. “Birçok kez. Aiel Savaşı’nda Kumandan General değildim, ama erat-yüzbaşısıydım. O sırada defalarca merak ettim.”</p>

    <p>“Aiel Savaşı’nda seçtiğin tarafı nasıl sorgularsın?” dedi Gawyn kaşlarını çatarak. “Onlar katliama geldiler.”</p>

    <p>“Bizim için gelmediler,” dedi Bryne. “Onlar yalnızca Cairhien’i istiyordu. Elbette, başta bunu görmek hiç de kolay değildi, ama doğrusunu söylemek gerekirse, bazılarımız merak etti. Laman ölmeyi hak ediyordu. Biz neden bunu engellemeye çalışırken ölecektik? Belki bu soruyu daha fazla insan sormalıydı.”</p>

    <p>“O zaman yanıt nedir?” diye sordu Gawyn. “Nereye güvenebilirim? Kime hizmet etmeliyim?”</p>

    <p>“Bilmiyorum,” dedi Bryne açık sözlülükle.</p>

    <p>“O zaman neden soruyorsun?” diye terslendi Gawyn atının dizginlerini çekerek.</p>

    <p>Bryne da kendi atını dururdu ve döndü. “Yanıtı bilmiyorum, çünkü bir yanıt yok. En azından, herkesin yanıtı kendine özeldir. Ben gençken, şeref için savaşıyordum. Zaman içinde insan öldürmenin o kadar da şerefli bir şey olmadığını fark ettim ve değiştiğimi anladım. Sonra, senin annene hizmet ettiğim için savaştım. Ona güveniyordum. O beni hayal kırıklığına uğratınca, yine merak etmeye başladım. Hizmet ederek geçirdiğim onca seneye ne olacaktı? Onun adına öldürdüğüm adamlara ne olacaktı? Bütün bunların ne anlamı vardı?”</p>

    <p>Döndü ve dizginleri silkeleyerek atını yine harekete geçirdi. Gawyn Yürekli’yi tırıs kaldırarak ona yetişti.</p>

    <p>“Neden Andor yerine burada olduğumu mu merak ediyorsun?” diye sordu Bryne. “Çünkü boş veremiyorum. Çünkü dünya değişiyor ve benim de onun bir parçası olmam gerekiyor. Çünkü Andor’daki her şey benden alınınca, sadakatimi adayacak yeni bir yere ihtiyacım vardı. Desen bu fırsatı bana verdi.”</p>

    <p>“Ve sen, o fırsat orada olduğu için bu seçimi yaptın, öyle mi?”</p>

    <p>“Hayır,” dedi Bryne. “Aptal olduğum için yaptım.” Gawyn ile göz göze geldi. “Ama <em>kalmamın</em> sebebi doğru olmasıydı. Kırılan birleştirilmeli. Korkunç bir önderin bir krallığa neler yapabileceğini gördüm. Elaida’nın kendisiyle birlikte bu dünyayı da aşağı çekmesine izin verilemez.”</p>

    <p>Gawyn irkildi.</p>

    <p>“Evet,” dedi Bryne. “Onlara gerçekten inanmaya başladım. Aptal kadınlar. Ama Işık aşkına, Gawyn, haklılar. Burada yaptığım şey doğru. O haklı.”</p>

    <p>“Kim?”</p>

    <p>Bryne başını iki yana sallayarak mırıldandı. “Lanet kadın.”</p>

    <p><em>Egwene mi?</em> diye merak etti Gawyn.</p>

    <p>“Beni neyin güdülediği senin için önemli değil evlat,” dedi Bryne. “Sen askerlerimden biri değilsin. Ama bazı kararlar vermen gerek. Gelecek günlerde, bir tarafın olmalı ve onu neden seçtiğini biliyor olmalısın. Bu konuda söyleyebileceğim tek şey bu.”</p>

    <p>Atını tekmeleyerek hızlandırdı. Gawyn uzakta bir başka karakol gördü. Bryne ve askerleri ona yaklaşırken Gawyn geride kaldı.</p>

    <p>Bir taraf seç. Ya Egwene <em>gerçekten</em> onunla gelmeyi reddederse?</p>

    <p>Bryne haklıydı. Bir şey geliyordu. Havada kokusunu alabiliyordunuz, bulutların arasından süzülmeyi başaran zayıf güneş ışığında hissedebiliyordunuz. Uzaktan uzağa, kuzeyde, karanlık ufukta görünmeyen bir enerjinin çıtırtısı gibi sezebiliyordunuz.</p>

    <p>Savaş, çatışma, çelişki ve değişim. Gawyn, değil kendisi için bir taraf seçmek, farklı tarafların hangileri olduğunu bile bilmediğini hissediyordu.</p>
  </div>
</body>
</html>