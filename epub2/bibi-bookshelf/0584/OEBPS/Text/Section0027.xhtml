<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="17. Kontrol Meselesi">17<br/>
    Kontrol Meselesi</h1>

    <p>“Dikkatli olmalısın,” dedi Sarene odanın içinden. “Amyrlin Makamı üzerinde nüfuzumuz var. Bize yardım edersen onu cezalarını azaltmaya ikna edebiliriz.”</p>

    <p>Sorgu odasının dışındaki koridorda, rahat bir kütük sandalyede oturmakta olan Cadsuane Semirhage’in küçümser burnunu çekmesini açıkça duydu. Cadsuane sıcak tatlıyaprak çayını yudumladı. Koridor sade ahşaptandı, yere uzun beyaz kahverengi bir kilim serilmişti ve duvarlarda prizmaya benzeyen lambalar yanıyordu.</p>

    <p>Koridorda onunla birlikte pek çok başkası vardı –Daigian, Erian, Elza. Semirhage’in kalkanını koruma sırası onlardaydı. Kamptaki, Cadsuane dışındaki her Aes Sedai nöbetleşe katkıda bulunuyordu bu işe. Görevi yalnızca düşük düzeyde Aes Sedailere yıkmak çok tehlikeliydi, yorulabilirlerdi. Kalkanın güçlü kalması gerekiyordu. Işık bilir Semirhage kurtulursa ne olurdu.</p>

    <p>Cadsuane, sırtı duvara dönük, çayını yudumladı. Al’Thor, yalnızca Cadsuane’in seçtiklerinin değil, ‘onun’ Aes Sedailerine de Semirhage’i sorgulama fırsatı verilmesi konusunda ısrar etmişti. Cadsuane bunun onun yetkesini dayatmak için kullandığı bir yöntem mi olduğunu, yoksa bunu kendisinin –şimdiye dek– başarısız olduğu bir alanda onların başarılı olacağını gerçekten düşündüğü için mi yaptığından emin değildi.</p>

    <p>Her durumda, bugün Semirhage’i Sarene’in sorgulamasının sebebi buydu. Tarabonlu beyaz düşünceli biriydi, senelerdir şal kazanan en güzel kadınlardan biri olduğundan tamamen bihaberdi. Beyaz Ajah’tan olduğundan, kayıtsızlığı beklenmedik değildi. Beyazlar Kahverengiler kadar dalgın olabiliyordu. Sarene Cadsuane’in dışarıda oturmuş, küçük bir Ruh örgüsü kullanarak odayı dinlediğini de bilmiyordu. İnsanların genelde çömezken öğrendiği, basit bir numaraydı. Onu bu yeni keşfedilen, örgüleri içe alma numarasıyla birlikte kullanarak, Cadsuane orada olduğunu belli etmeden içerideki herkesi dinleyebiliyordu.</p>

    <p>Dışarıdaki Aes Sedailer onun ne yaptığını görüyordu elbette, ama hiçbiri bir şey söylemedi. İkisi –Elza ile Erian– al’Thor denen oğlana sadakat yemini eden ahmaklardan olsa da, onun çevresinde dikkatle adım atıyorlardı; Cadsuane’in onları nasıl gördüğünü biliyorlardı. Aptal kadınlar. Bazen Cadsuane’in müttefiklerinin yarısının tek yaptığı onun işini zorlaştırmakmış gibi geliyordu.</p>

    <p>Sarene içeride sorguya devam etti. Malikânedeki Aes Sedailerin çoğu sorgulamayı denemişti. Kahverengi, Yeşil, Beyaz ve Sarılar –hepsi başarısız olmuştu. Cadsuane henüz Terkedilmiş’i şahsen sorgulamamıştı. Diğer Aes Sedailer onu neredeyse efsanevi biri olarak görüyordu; Cadsuane’in beslediği bir şöhret. Beyaz Kule’den onyıllar boyunca uzak durmuş, çoğu kişinin onun öldüğünü varsaymasını sağlamıştı. Yeniden ortaya çıktığında, bu olay yaratmıştı. Sahte Ejder avlamaya hem gerekli olduğu için hem de yakaladığı her adam diğer Aes Sedailerin gözünde ününü attırdığı için çıkmıştı.</p>

    <p>Yaptığı bütün çalışmalar bu son günler içindi. O al’Thor denen oğlanın her şeyi mahvetmesine izin verecekse, Işık onu kör etsindi!</p>

    <p>Çayını yudumlayarak kaşlarını çattığını sakladı. Kontrolünü iplik iplik kaybediyordu. Eskiden olsa, Beyaz Kule’deki didişmeler gibi dramatik bir şey hemen dikkatini çekerdi. Ama o sorun üzerinde çalışmaya başlayamazdı. Yaratımın kendisi dağılıyordu ve bununla savaşmanın tek yolu, tüm çabalarını al’Thor’a yöneltmekti.</p>

    <p>Ve adam Cadsuane’in ona yardım etme girişimlerine direniyordu. Adım adım içi taşlaşmış bir adama dönüşüyordu, kıpırtısız ve uyum sağlama yeteneğinden yoksun. Duygusuz bir heykel Karanlık Varlık’la yüzleşemezdi.</p>

    <p>Patlayası oğlan! Ve şimdi bir de Semirhage vardı, ona karşı koymayı sürdürüyordu. Cadsuane içeri girip, kadınla yüzleşmeye can atıyordu, ama Merise Cadsuane’in soracağı soruları sormuştu bile ve o da başarısız olmuştu. Cadsuane diğerleri kadar etkisiz olduğunu kanıtlarsa, imajı daha ne kadar sağlam kalırdı?</p>

    <p>Sarene yine konuşmaya başladı.</p>

    <p>“Aes Sedailere bu şekilde davranmamalısın,” dedi Sarene sakin bir sesle.</p>

    <p>“Aes Sedai mi?” diye karşılık verdi Semirhage gülerek. “Bu unvanı kendinizi tanımlamak için kullanmaya utanmıyor musunuz? Tıpkı kendine kurt diyen bir enik gibi!”</p>

    <p>“Her şeyi bilmiyor olabiliriz, itiraf ediyorum, ama...”</p>

    <p>“Hiçbir şey bilmiyorsunuz,” diye yanıt verdi Semirhage. “Anne babanızın oyuncaklarıyla oynayan çocuklarsınız siz.”</p>

    <p>Cadsuane işaret parmağıyla çay fincanının kenarını tıkırdattı. Yine, kendisi ve Semirhage arasında benzerlikler bulmuştu –ve yine o benzerlikler onu içten içe ürpertiyordu.</p>

    <p>Göz ucuyla, ince yapılı bir hizmetkâr kadının, Semirhage’in öğle yemeği için bir tabak kurufasulye ve buharda pişmiş kırmızıturp taşıyarak merdiveni tırmandığını gördü. Yemek zamanı gelmiş miydi? Sarene Terkedilmiş’i üç saattir sorguluyordu ve bütün bu süre içinde soruları düzgünce kısır döngülere dönüştürülmüştü. Hizmetkâr kadın yaklaştı ve Cadsuane içeri girmesini işaret etti.</p>

    <p>Bir an sonra tepsi yere düştü. Ses üzerine Cadsuane ayağa fırlayarak <em>saidar</em>’a kucak açtı. Neredeyse odaya dalacaktı. Semirhage’in sesini duyunca duraksadı.</p>

    <p>“Onu yemeyeceğim,” dedi Terkedilmiş her zamanki gibi kontrollü bir biçimde. “Yemek diye getirdiğiniz yaldan bıktım. Bana uygun bir şey getirin.”</p>

    <p>“Eğer getirirsek,” dedi Sarene’in sesi fırsatın üzerine atlayarak, “sorularımıza yanıt verir misin?”</p>

    <p>“Belki,” diye yanıt verdi Semirhage. “Canım ister mi, bakarız.”</p>

    <p>Bir sessizlik oldu. Cadsuane, içeride konuşulanları duyamıyor olsalar da, şangırtıyı duyunca ayağa fırlamış olan kadınlara baktı. Onlara oturmalarını işaret etti.</p>

    <p>“Git ve başka bir şey getir,” dedi Sarene odanın içinde hizmetçiye hitaben. “Ve bunu temizleyecek birini yolla.” Kapı açılıp kapandı ve hizmetçi hızla uzaklaştı.</p>

    <p>Sarene devam etti. “Bir sonraki soru o yemeği yiyip yiyemeyeceğini belirleyecek.” Kararlı sesine rağmen, Cadsuane kadının hızlı hızlı konuştuğunu duydu. Yemek tepsisinin aniden düşmesi onu ürkütmüştü. Terkedilmişin yanında hepsi sinirliydi. İtaatkâr oldukları söylenemezdi, ama Semirhage’e bir miktar saygıyla yaklaşıyorlardı. Bunu nasıl yapmazlardı ki? Kadın bir efsaneydi. İnsan böyle bir yaratığın –yaşamış en kötü varlıklardan birinin– huzurunda, en azından bir ölçü hayranlık duymadan bulunamazdı.</p>

    <p>Bir ölçü hayranlık...</p>

    <p>“Hatamız buydu,” diye fısıldadı Cadsuane. Gözlerini kırptı, sonra döndü ve odanın kapısını açtı.</p>

    <p>Semirhage küçük odanın ortasında duruyordu. Hava’yla yeniden bağlanmıştı, muhtemelen tepsiyi düşürdüğü an örgüler örülmüştü. Pirinç tabak yerde yatıyordu, fasulyelerin suyu eski yer tahtalarına işliyordu. Bu odanın penceresi yoktu; eskiden depoydu ve Terkedilmiş için ‘hücreye’ dönüştürülmüştü. Sarene –siyah saçları boncuklarla örülmüştü, odaya izinsiz girilmesi karşısında güzel yüzüne şaşkın bir ifade gelmişti– Semirhage’in önünde bir sandalyede oturuyordu. Muhafızı, geniş omuzlu, soluk yüzlü bir adam olan Vitalien köşede duruyordu.</p>

    <p>Semirhage’in başı bağlı değildi; gözleri Cadsuane’e kaydı.</p>

    <p>Cadsuane kararını vermişti; kadınla şimdi yüzleşmesi gerekiyordu. Neyse ki, planladığı şeyin fazla hassasiyete ihtiyacı yoktu. Her şey tek bir soruya indirgeniyordu. Cadsuane olsa, kendi kendini nasıl yıkardı? Artık aklına geldiğine göre, çözüm kolaydı.</p>

    <p>“Ah,” dedi Cadsuane saçmalık kabul etmeyen bir tavırla. “Görüyorum ki çocuk yemeğini reddetmiş. Sarene, örgüleri bırak.”</p>

    <p>Semirhage kaşlarını çattı ve terslenmek için ağzını açtı, ama Sarene Hava örgülerini bırakırken Cadsuane Semirhage’i saçlarından yakaladı ve –kayıtsız bir tekmeyle– kadının ayaklarını yerden keserek, onu yere düşürdü.</p>

    <p>Belki Güç kullanabilirdi, ama bu iş için kendi ellerini kullanmak <em>doğru</em> gelmişti. Muhtemelen ihtiyaç duymayacak olsa da, birkaç örgü hazırladı. Uzun boylu olmasına rağmen Semirhage ince yapılıydı ve Cadsuane’in kendisi her zaman sağlam yapılı olmuştu. Ayrıca, gördüğü muamele Terkedilmiş’i tamamen sersemletmişti.</p>

    <p>Cadsuane kadının sırtına tek dizi üzerinde çöktü, sonra Terkedilmiş’in yüzünü yere dökülmüş yemeklere doğru bastırdı. “Ye,” dedi. “Yiyeceklerin boşa gitmesi hiç hoşuma gitmez çocuğum, özellikle de bu zamanlarda.”</p>

    <p>Semirhage kekeledi ve Cadsuane’in anlamadığı halde küfür olduğunu varsaydığı birkaç laf sıraladı. Küfürlerin anlamları zamanın içinde kaybolup gitmişti. Biraz sonra küfürler kesildi ve Semirhage kıpırtısızlaştı. Mücadele etmedi. Semirhage’in bir tutsak olarak gücü, Aes Sedailerin onun karşısında hissettiği korku ve saygıdan kaynaklanıyordu. Cadsuane’in bunu değiştirmesi gerekiyordu.</p>

    <p>“Sandalyen, lütfen,” dedi Sarene’e.</p>

    <p>Beyaz şok içinde ayağa kalktı. Al’Thor’un kuralları dahilinde, kullanabildikleri her tür işkence yöntemini kullanmışlardı, ama onların her biri saygı içeriyordu. Semirhage’e tehlikeli bir güç ve saygın bir düşman olarak davranıyorlardı. Bu, kadının egosunu şişirmekten başka işe yaramıyordu.</p>

    <p>“Yemeğini yiyecek misin?” diye sordu Cadsuane.</p>

    <p>“Seni öldüreceğim,” dedi Semirhage sakin sakin. “Tüm diğerlerinden önce. Onlara senin çığlıklarını dinleteceğim.”</p>

    <p>“Anlıyorum,” diye yanıt verdi Cadsuane. “Sarene, dışarıdaki üç Aes Sedai’ye içeri girmelerini söyle.” Cadsuane duraksayarak düşündü. “Koridorun diğer ucundaki odaları temizleyen hizmetçiler gördüm. Onları da getir.”</p>

    <p>Sarene başını salladı ve koşarak odadan çıktı. Cadsuane sandalyeye oturdu, sonra Hava örerek Semirhage’i yerden kaldırdı. Elza ve Erian merak içinde odaya baktılar. Sonra içeri girdiler, Sarene de arkalarından. Birkaç dakika sonra Daigian beş hizmetkârla birlikte içeri girdi: önlük takmış üç Domanlı, kütükleri cilalamaktan parmakları kahverengi lekelerle kirlenmiş sıska bir adam ve tek bir hizmetkâr oğlan. Mükemmel.</p>

    <p>Onlar içeri girerken Cadsuane Hava ipliklerini kullanarak Semirhage’i dizinin üzerine yatırdı. Sonra Terkedilmiş’e dayak atmaya başladı.</p>

    <p>Semirhage başta dayandı. Sonra küfretmeye başladı. Sonra tehditler yağdırdı. Cadsuane devam etti. Eli acımaya başlamıştı. Semirhage’in tehditleri acı ve öfke dolu bağırmalara dönüştü. Dayağın ortasında yemek getiren hizmetçi döndü ve Semirhage’in utancını daha da katladı. Aes Sedailer ağızları bir karış açık, olanları izliyordu.</p>

    <p>“Şimdi,” dedi Cadsuane birkaç dakika sonra, Semirhage’in acı feryatlarını keserek. “Yemeğini yiyecek misin?”</p>

    <p>“Hayatın boyunca sevdiğin herkesi bulacağım,” dedi Terkedilmiş gözlerinde yaşlarla, “sen izlerken onları birbirlerine yedireceğim. Ben...”</p>

    <p>Cadsuane cıkladı ve yine başladı. Odadaki kalabalık hayret dolu bir sessizlik içinde izliyordu. Semirhage ağlamaya başladı –acıdan değil, küçük düşmüşlükten. Anahtar buydu. Semirhage acı ya da ikna yoluyla alt edilemezdi –imajı yok edilerek alt edilebilirdi. Bu, ona göre her tür cezadan daha kötüydü. Tıpkı Cadsuane için olacağı gibi.</p>

    <p>Cadsuane birkaç dakika sonra durdu ve Semirhage’i tutan örgüleri çözdü. “Yiyecek misin?” diye sordu.</p>

    <p>“Ben...”</p>

    <p>Cadsuane elini kaldırdı ve Semirhage kucağından atladı, yerde süründü ve fasulyeleri yemeye başladı.</p>

    <p>“Bu bir insan,” dedi Cadsuane diğerlerine bakarak. “Yalnızca bir insan. Tıpkı bizler gibi. Sırları var, ama her küçük oğlan çocuğunun söylemeyi reddettiği sırları olabilir. Bunu unutmayın.”</p>

    <p>Cadsuane ayağa kalktı ve kapıya yürüdü. Sarene’in yanında duraksadı. Kadın büyülenmiş gibi, Terkedilmiş’in yerden fasulye yemesini izliyordu. “Yanında saç fırçası taşımaya başlamak isteyebilirsin,” diye ekledi Cadsuane. “Senin ellerinde oldukça sert bir alete dönüşebilir.”</p>

    <p>Sarene gülümsedi. “Peki, Cadsuane Sedai.”</p>

    <p><em>Şimdi,</em> diye düşündü Cadsuane odadan çıkarken, <em>al’Thor hakkında ne yapmalı?</em></p>

    <p class="paragraf">“Lordum,” dedi Grady yıpranmış yüzünü ovalayarak, “anladığını sanmıyorum.”</p>

    <p>“O zaman sen bana açıkla,” dedi Perrin. Bir yamaçta durmuş, mülteci ve asker kalabalığına bakıyordu. İnsanlar geceye hazırlanırken farklı tasarımlara sahip uyumsuz çadırlar –toprak rengi, tek tepeli Aiel çadırları; renkli, büyük Cairhien çadırları; iki tepeli çadırlar– dikiliyordu.</p>

    <p>Umduğu gibi, Shaido Aielleri peşlerine takılmamıştı. Perrin’in ordusunun çekilmesine izin vermişlerdi, ama devriyeleri onların şehri incelemek üzere içeri girdiklerini söylüyordu. Her durumda, bu Perrin’in zamanı olduğu anlamına geliyordu. Dinlenmek için zaman, topallaya topallaya uzaklaşmak için zaman, bu mültecilerin çoğunu kapıyollar kullanarak nakletmek için zaman –öyle umuyordu.</p>

    <p>Işık, çok kalabalıklardı. Binlerce insanı düzenleyip idare etmek bir kâbustu. Son birkaç günü sonsuz bir yakınma, itiraz, hüküm ve kâğıt seli içinde geçmişti. Balwer bu kadar çok kâğıdı nereden buluyordu? Perrin’e gelen pek çok kişiyi tatmin ediyor gibiydi. Hükümler ve anlaşmazlıkların çözülmesi, bir kâğıt parçasında özetlendiği zaman, onlara çok daha resmi geliyordu. Balwer Perrin’in bir mühre ihtiyaç duyduğunu söylemişti.</p>

    <p>İşler dikkat dağıtıcıydı ve bu iyiydi. Ama Perrin sorunlarını çok uzun süre görmezden gelemeyeceğini biliyordu. Rand onu kuzeye çekiyordu. Perrin’in Son Savaş’a yürümesi <em>şarttı.</em> Başka hiçbir şeyin önemi yoktu.</p>

    <p>Ama içinde hissettiği o sabit fikirlilik –hedefi dışında her şeyi görmezden gelmek– Faile’i ararken pek çok soruna sebep olmuştu. Bir şekilde, bir denge bulmalıydı. Bu insanlara önderlik etmeyi isteyip istemediğine kendi başına karar vermeliydi. İçindeki kurtla, savaşa girdiğinde ortalığı kasıp kavuran yaratıkla barış yapmalıydı.</p>

    <p>Ama bütün bunları yapmadan önce, mültecileri evlerine götürmeliydi. Bu sorun oluyordu. “Dinlenecek zamanın oldu Grady,” dedi Perrin.</p>

    <p>“Yorgunluk yalnızca bir kısmı Lordum,” dedi Grady. “Ama dürüst olmak gerekirse, <em>hâlâ</em> bir hafta uyuyabilirmişim gibi hissediyorum.”</p>

    <p>Adam gerçekten de yorgun görünüyordu. Grady güçlü kuvvetli bir adamdı; onda bir çiftçinin yüzü ve huyları vardı. Perrin bu adamın görevini yapacağına, tanıdığı pek çok lorddan daha fazla güveniyordu. Ama Grady’yi ancak bir yere kadar zorlayabilirdi. Bu kadar çok yönlendirmek bir adama neler yapardı? Grady’nin gözlerinin altı torba torba olmuştu ve esmer tenine rağmen, yüzü solgundu. Hâlâ genç bir adam olmasına rağmen, saçlarına kır düşmüştü.</p>

    <p><em>Işık, bu adamı çok çalıştırdım,</em> diye düşündü Perrin. <em>Onu da, Neald’ı da.</em> Perrin bunun da sabit fikirliliğinin bir etkisi olduğunu görmeye başlamıştı. Aram’a yaptıkları, çevresindeki insanların öndersiz kalmasına izin vermesi... <em>Bunu telafi etmem gerek. Bütün bunlarla başa çıkabilmenin bir yolunu bulmam gerek.</em></p>

    <p>Eğer bunu yapmazsa, Son Savaş’a <em>varamayabilirdi.</em></p>

    <p>“Mesele şu Lordum.” Grady kampı süzerek çenesini ovaladı yine. Muhtelif gruplar –Mayeneliler, Alliandre’nin askerleri, İki Nehirliler, Aieller, değişik şehirlerden gelmiş mülteciler– ayrı ayrı, kendi halkaları dahilinde kamp kurmuştu. “Evlerine dönmesi gereken yüz bin kadar insan var. En azından gidecek olanlar. Çoğu burada, sizinle, daha güvende hissettiklerini söylüyor.”</p>

    <p>“Bunu istemeye bir son verebilirler,” dedi Perrin. “Ailelerinin yanında olmaları lazım.”</p>

    <p>“Ya aileleri Seanchan topraklarında olanlar?” Grady omuzlarını silkti. “İstilacılar gelmeden önce, bu insanların çoğu geri dönmekten mutlu olurdu. Ama şimdi... Eh, yiyecek ve koruma bulabildikleri bir yerde kalmaktan bahsedip duruyorlar.”</p>

    <p>“Gitmek isteyenleri gönderebiliriz yine de,” dedi Perrin. “Onlar olmadan daha hafif yolculuk edebiliriz.”</p>

    <p>Grady başını iki yana salladı. “Mesele de bu Lordum. Adamın Balwer bize bir sayı verdi. Aynı anda iki adamın yan yana geçebileceği büyüklükte bir kapıyol açabilirim. Kapıdan geçmeleri bir saniye sürse... Eh, hepsini göndermek saatler alır. Sayıyı bilmiyorum, ama Balwer bu işin günler sürebileceğini iddia ediyor. Üstelik, tahmininin muhtemelen iyimser olduğunu söylüyor. Lordum, bu kadar yorgunken, bir kapıyolu ancak bir saat açık tutabilirim.”</p>

    <p>Perrin dişlerini gıcırdattı. O rakamları Balwer’den bizzat alacaktı, ama içinde Balwer’in haklı olduğuna dair can sıkıcı bir his vardı.</p>

    <p>“O zaman yürümeye devam ederiz,” dedi Perrin. “Kuzeye gideriz. Her gün, sen ve Neald kapıyollar yaparsınız ve insanların bir kısmını evlerine yollarsınız. Ama kendinizi yormayın.”</p>

    <p>Grady başını salladı. Gözleri yorgunluktan çukurlaşmıştı. Belki de işleme başlamadan önce birkaç gün beklemek en iyisi olacaktı. Perrin Adanmış’a başını sallayarak gidebileceğini ifade etti ve Grady koşarak kampa döndü. Perrin yamaçta kalarak kampın muhtelif kısımlarını denetledi. İnsanlar akşam yemeğine hazırlanıyordu. Erzak dolu arabalar kampın ortasında duruyordu. Perrin erzakın onlar Andor’a ulaşmadan biteceğinden korkuyordu. Yoksa Cairhien’den mi dolanmalıydı? Rand’ı en son orada görmüştü, ama adamla ilgili imgeler her iki yerde de olabileceğini düşündürüyordu. Rand ve patlayası Kızıl Kartal bayrağı ile ilgili söylentilerin ardından Andor Kraliçesi’nin ona kucak açacağından kuşkuluydu.</p>

    <p>Perrin şimdilik bu sorunu bir kenara bıraktı. Kamp sakinleşiyor gibiydi. Her çadır halkası akşam tayınını almak üzere merkezdeki erzak deposuna temsilciler gönderiyordu. Her grup kendi yemeklerinden sorumluydu; Perrin yalnızca malzeme dağıtımına göz kulak oluyordu. Bavin Rockshaw adlı bir Cairhienli olan levazım subayını bir arabanın arkasında, temsilcilerle ilgilenirken gördü.</p>

    <p>Denetimden tatmin olan Perrin kampa döndü. Cairhien çadırlarının arasından geçerek, İki Nehirlilerin arasındaki kendi çadırlarına yollandı.</p>

    <p>Artık keskinleşmiş duyularına alışmıştı. Gözlerinin sararması ile aynı zamanda gelmişlerdi. Çevresindeki insanların çoğu onları artık fark etmiyor gibiydi, ama Perrin yeni biriyle karşılaştığında davranışlardaki zıtlığı hatırlıyordu. Örneğin pek çok Cairhienli mülteci çadır dikme işine ara verdiler. Kendi aralarında, “Altıngöz,” diye fısıldaşarak onun geçmesini izlediler.</p>

    <p>Perrin lakaptan fazla hoşlanmıyordu. Soyadı Aybara’ydı ve onu gururla taşıyordu. O soyadını bir sonraki nesle aktarabilecek pek az kişiden biriydi. Bunun sebebi Trolloclardı.</p>

    <p>Yakındaki mülteci grubuna bir bakış fırlattı ve adamlar telaşla çadır kazıklarını dikme işine geri döndüler. Onlar bunu yaparken, Perrin bir çift İki Nehirlinin –Tod al’Caar ve Jori Congar’ın– yanından geçti. Onu gördüler ve yumruklarını kalplerine götürerek selam verdiler. Onlar için Perrin Altıngöz korkulacak değil, saygı duyulacak biriydi, ama yine de Berelain’in çadırında geçirdiği gece hakkında kendi aralarında fısıldaşıyorlardı. Perrin <em>o</em> olayın gölgesinden kurtulabilmeyi diliyordu. Adamlar Shaidolar karşısında kazandıkları zaferin ardından hâlâ hevesli ve enerji doluydular, ama çok da uzun olmayan bir süre önce Perrin aralarında hoş karşılanmadığını hissediyordu.</p>

    <p>Yine de, bir anlığına, bu ikisi hoşnutsuzluklarını bir kenara bırakmış gibi göründü. Bunun yerine, selam verdiler. Perrin’in aralarında büyüdüğünü unutmuşlar mıydı? Jori’nin ağır diliyle dalga geçtiği, demirhaneye uğrayıp bir öpücük çalmayı başardığı kızlarla övündüğü zamanlar ne olacaktı?</p>

    <p>Perrin başıyla selamlarına karşılık verdi. Geçmişi kurcalamanın faydası yoktu; özellikle de ‘Perrin Altıngöz’e olan sadakatleri Faile’in kurtarılmasına yardımcı olduktan sonra. Ama onlardan uzaklaşırken, fazla keskin kulakları iki adamın birkaç gün önceki savaş ve onda oynadıkları rol hakkında gevezelik ettiklerini duydu. Biri hâlâ kan kokuyordu; çizmelerini temizlememişti. Muhtemelen kanlı çamurun farkında bile değildi.</p>

    <p>Perrin bazen duyularının diğerlerininkinden daha iyi olduğundan kuşku ediyordu. O, diğerlerinin görmezden geldiği şeyleri fark ediyordu. Kan kokusunu nasıl almazlardı? Ya kuzeyden gelen soğuk dağ havasını? İki Nehir’den fersah fersah uzakta olmalarına rağmen, o hava ev gibi kokuyordu. Diğer adamlar biraz zaman ayırıp gözlerini kapasalar ve dikkat etseler, onun aldığı kokuları alabilirler miydi? Gözlerini açıp çevrelerindeki dünyaya daha dikkatli baksalar, kendi gözlerine de Perrin’in gözlerine dedikleri gibi ‘keskin’ derler miydi?</p>

    <p>Hayır. Bu yalnızca hayaldi. Perrin’in duyuları gerçekten daha iyiydi; kurtlarla kardeşliği onu değiştirmişti. Bir süredir bu kardeşlik konusunda düşünmüyordu –Faile’e fazla odaklanmıştı. Ama gözleri konusunda mahcup hissetmeyi bırakmıştı. Gözleri onun bir parçasıydı. Onlar hakkında homurdanmanın faydası yoktu.</p>

    <p>Ama savaşırken hissettiği o öfke... o kontrol kaybı. Onu gittikçe daha fazla endişelendiriyordu. Bu hissi ilk defa çok uzun zaman önce o gece, Beyazpelerinlerle savaşırken hissetmişti. Perrin bir süre için insan mı, yoksa kurt mu olduğunu bilememişti.</p>

    <p>Ve şimdi –kurt düşüne yaptığı en son ziyaretlerden birinde– Çekirge’yi öldürmeye çalışmıştı. Kurt düşünde ölüm nihaiydi. Perrin o gün neredeyse kendini kaybedecekti. Bunu düşünmek eski korkuları, bastırdığı korkularını uyandırıyordu. Kurt gibi davranan ve bir kafese kapatılmış bir adamla ilgili korkularını.</p>

    <p>Patikada yoluna devam etti ve kararlar vererek çadırına gitti. Faile’i kararlılıkla aramış ve tüm sorumluluklarından kaçındığı gibi, kurt düşünden de kaçınmıştı. Başka hiçbir şeyin önemli olmadığını iddia etmişti. Ama gerçeğin çok daha zor olduğunu biliyordu. Faile’e, onu çok sevdiği için odaklanmıştı, ama ayrıca, daha çok işine geldiği için yapmıştı bunu. Onu kurtarmak, önderlik etmenin verdiği huzursuzluk ve içindeki kurt ile kendisi arasındaki bulanık ateşkes gibi şeylerden kaçınmak için bir bahane olmuştu.</p>

    <p>Faile’i kurtarmıştı, ama hâlâ bir sürü sorun vardı. Yanıtlar düşlerinde olabilirdi.</p>

    <p>Geri dönme zamanı gelmişti.</p>
  </div>
</body>
</html>