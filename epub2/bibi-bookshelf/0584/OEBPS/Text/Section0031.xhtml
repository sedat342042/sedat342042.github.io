<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="21. Közler ve Küller">21<br/>
    Közler ve Küller</h1>

    <p>Perrin gözlerini açtı ve kendini havada asılı buldu.</p>

    <p>Gökyüzünde debelenirken dehşete kapıldı. Yukarıda karanlık ve uğursuz bulutlar kaynıyordu. Aşağıda vahşi kahverengi otlarla kaplı bir ova rüzgârda dalgalanıyordu. İnsanlardan iz yoktu. Çadırlar, yollar, hatta ayak izleri bile yoktu.</p>

    <p>Perrin düşmüyordu. Yalnızca orada asılı duruyordu. Düşünmeden, kollarını yüzermiş gibi hareket ettirdi. Paniğe kapılmıştı, yön duygusunu kaybetmiş olan zihni durumu kavramaya çalışıyordu.</p>

    <p><em>Kurt düşü,</em> diye düşündü. <em>Kurt düşündeyim. Buraya geleceğimi umarak uykuya dalmıştım.</em></p>

    <p>Kendini nefes alıp vermeye, çırpınmayı kesmeye zorladı, ama gökyüzünde, onlarca metre yüksekte asılıyken sakin olmak zordu. Aniden gri, kürklü bir şekil havada zıplayarak hızla önünden geçti. Kurt aşağıdaki çayıra doğru alçalarak rahatça kondu.</p>

    <p>“Çekirge!”</p>

    <p><em>Aşağı atla, Genç Boğa. Atla. Güvenli.</em> Her zamanki gibi, kurdun gönderisi bir koku ve imgeler karışımı olarak geldi. Perrin onları yorumlamada gittikçe daha başarılı oluyordu –yeri temsil eden yumuşak toprak, atlama imgesi olarak esen rüzgâr, korkacak bir şey olmadığını göstermek için gevşeme ve sakinlik kokusu.</p>

    <p>“Ama nasıl?”</p>

    <p><em>Önceki zamanlarda, daha sütten yeni kesilmiş enik gibi burnunun dikine giderdin. Atla. Aşağı atla!</em> Çok aşağıda, çayırda, Çekirge poposunun üzerine oturdu ve başını kaldırıp Perrin’e sırıttı.</p>

    <p>Perrin dişlerini gıcırdattı ve inatçı kurda bir iki küfür sıraladı. Ona öyle geliyordu ki, ölen kurtlar fazlasıyla keçi inatlı oluyordu. Ama Çekirge haklıydı. Perrin daha önce burada atlamıştı, ama asla gökyüzünden değil.</p>

    <p>Derin bir nefes aldı, sonra gözlerini yumdu ve kendini atlarken hayal etti. Aniden çevresinde bir patlama halinde hava akımı oldu, ama sonra ayakları yumuşak zemine bastı. Gözlerini açtı. Pek çok dövüşün yara izlerini taşıyan iri, gri kurt yanında yerde oturuyordu. Çevresinde, yabandarısı ve onların arasında, gökyüzüne doğru uzanan uzun ince ot demetleri ile kaplı engin çayırlar uzanıyordu. Sert saplar rüzgârda Perrin’in kollarına sürtünüyor, kaşındırıyordu. Otlar, kış boyunca samanlıkta kalmış çimen gibi, aşırı kuru kokuyordu.</p>

    <p>Burada, kurt düşünde bazı şeyler geçiciydi; bir an yapraklar bir yığın halinde ayaklarının dibinde yatıyordu, ama bir sonrakinde gitmiş oluyordu. Her şey, tam olarak burada değilmiş gibi, hafifçe bayat kokuyordu.</p>

    <p>Başını kaldırdı. Gökyüzü fırtınalıydı. Normalde bu mekânda bulutlar da başka şeyler kadar geçici olurdu. Hava tamamen bulutlu olabilirdi; sonra, göz açıp kapayana dek, aniden açılırdı. Bu sefer karanlık fırtına bulutları kaldı. Kaynıyor, dönüyorlardı ve aralarında şimşekler çakıyordu. Ama asla yere yıldırım düşmüyordu ve gürültü çıkarmıyorlardı.</p>

    <p>Ovada tuhaf bir sessizlik vardı. Bulutlar tüm gökyüzünü kaplamışlardı ve bir uğursuzluk hissi veriyorlardı. Ve yok olmuyorlardı.</p>

    <p><em>Son Av geliyor.</em> Çekirge başını kaldırıp gökyüzüne baktı. <em>O zaman birlikte koşacağız. Bunun yerine uyumazsak.</em></p>

    <p>“Uyku mu?” dedi Perrin. “Son Av ne olacak?”</p>

    <p><em>Geliyor,</em> diye onayladı Çekirge. <em>Eğer Gölgekatili fırtınada düşerse, herkes sonsuza dek uyuyacak. Yaşarsa, o zaman birlikte avlanacağız. Sen ve ben.</em></p>

    <p>Perrin gönderilen imgeleri, kokuları, sesleri ve duyguları kavramaya çalışarak çenesini ovaladı. Ona pek anlaşılır gelmemişti.</p>

    <p>Ama, eh, şu anda buradaydı. Gelmek istemişti ve alabiliyorsa, Çekirge’den bazı yanıtlar almaya karar vermişti. Çekirge’yi tekrar görmek güzeldi.</p>

    <p><em>Koş,</em> dedi Çekirge. Gönderisinde korku yoktu. Bu bir teklifti. Birlikte koşalım.</p>

    <p>Perrin başını salladı ve otların arasında koşmaya başladı. Çekirge eğlenti duygusu göndererek yanında koştu. <em>İki bacak mı Genç Boğa? İki bacak yavaş!</em> Bu gönderi, ayakları dolaşan, uzun aptal bacakları yüzünden tökezleyen adamlara dair bir imgeydi.</p>

    <p>Perrin duraksadı. “Kendime hâkim olmalıyım Çekirge,” dedi. “Kurdun kontrolü ele geçirmesine izin verdiğimde... eh, tehlikeli şeyler yapıyorum.”</p>

    <p>Kurt başını yana eğdi ve çayırda Perrin’in yanında koştu. İkisi dar bir av patikası bulup, o patika boyunca koşarken otlar çıtırdıyor, sürtünüyordu.</p>

    <p><em>Koş,</em> diye teşvik etti Çekirge. Perrin’in gönülsüzlüğüne şaştığı açıktı.</p>

    <p>“Yapamam,” dedi Perrin durarak. Çekirge döndü ve birkaç sıçramada yanına geldi. Kafası karışmış kokuyordu.</p>

    <p>“Çekirge, kontrolümü kaybettiğimde kendi kendimi korkutuyorum,” dedi Perrin. “İlk kez, kurtlarla karşılaşmamın ardından başıma geldi bu. Anlamama yardımcı olmalısın.”</p>

    <p>Çekirge, çeneleri aralık, dili hafifçe dışarı sarkarak, ona bakmaya devam etti.</p>

    <p><em>Bunu neden yapıyorum?</em> diye düşündü Perrin başını iki yana sallayarak. Kurtlar insanlar gibi düşünmezdi. Çekirge’nin ne düşündüğünün ne önemi vardı?</p>

    <p><em>Birlikte avlanacağız,</em> dedi Çekirge.</p>

    <p>“Seninle avlanmazsam ne olur?” dedi Perrin. Bu sözleri söylemek yüreğini burkuyordu. Ne kadar tehlikeli olursa olsun burayı, kurt düşünü seviyordu. İki Nehir’den ayrıldığından beri harika şeyler olmuştu.</p>

    <p>Ama kontrolünü kaybedemezdi. Bir denge bulmak zorundaydı. Baltayı fırlatıp atmak bir fark yaratmıştı. Balta ve çekiç farklı silahlardı –biri <em>yalnızca</em> öldürmek için kullanılabiliyordu, diğeri ise ona bir seçenek tanıyordu.</p>

    <p>Ama Perrin o seçimi iyi yapmalıydı. Kendine hâkim olmalıydı. Ve ilk adım, içindeki kurdu kontrol etmeyi öğrenmekmiş gibi görünüyordu.</p>

    <p><em>Benimle koş Genç Boğa,</em> dedi Çekirge. <em>Bu düşünceleri unut. Bir kurt gibi koş.</em></p>

    <p>“Yapamam,” diye yanıt verdi Perrin. Döndü ve ovayı taradı. “Ama bu mekânı bilmem gerek Çekirge. Onu nasıl kullanacağımı, nasıl kontrol edeceğimi öğrenmem gerek.”</p>

    <p><em>İnsanlar,</em> diye düşündü Çekirge kayıtsızlık ve öfke kokuları yollayarak. <em>Hâkimiyet. Her zaman hâkimiyet.</em></p>

    <p>“Bana öğretmeni istiyorum,” dedi Perrin kurda dönerek. “Bu mekâna hâkim olmak istiyorum. Bunu nasıl yapacağımı öğretir misin bana?”</p>

    <p>Çekirge poposu üzerinde oturdu.</p>

    <p>“İyi,” dedi Perrin. “Öğretecek başka kurtlar bulurum.”</p>

    <p>Döndü ve av patikasında yürümeye koyuldu. Burayı tanımıyordu, ama kurt düşünün öngörülemez olduğunu öğrenmişti. Bel yüksekliğinde otlarıyla ve porsukağacı kümeleriyle bu çayır her yerde olabilirdi. Nerede kurt bulacaktı? Zihniyle arandı ve burada çok daha zor olduğunu anladı.</p>

    <p><em>Koşmak istemiyorsun. Ama kurt arıyorsun. Neden bu kadar zorluk çıkarıyorsun enik?</em> Çekirge otların üzerinde, önünde oturuyordu.</p>

    <p>Perrin homurdandı, sonra sıçrayarak, yüz metre öteye kondu. Normal bir adımmış gibi basmıştı ayağını yere.</p>

    <p>Ve Çekirge önündeydi. Perrin kurdun sıçradığını görmemişti. Bir an bir yerde, bir sonrakinde ötekindeydi. Perrin dişlerini gıcırdattı ve yine zihniyle arandı. Başka kurtları. Uzakta bir şey sezdi. Daha fazla zorlanması gerekiyordu. Yoğunlaştı, bir şekilde gücünü topladı ve zihnini daha uzaklara yollamayı başardı.</p>

    <p><em>Bu tehlikeli Genç Boğa,</em> dedi Çekirge. <em>Buraya fazla kuvvetle geldin. Öleceksin.</em></p>

    <p>“Hep bunu söylüyorsun,” diye yanıt verdi Perrin. “Bana bilmek istediklerimi söyle. Nasıl öğreneceğimi göster.”</p>

    <p><em>İnatçı enik,</em> dedi Çekirge. <em>Burnunu ateşarısı inine sokmaya kararlı olmadığında gel.</em></p>

    <p>Bunun ardından bir şey Perrin’e çarptı: zihnini ittiren bir ağırlık. Her şey kayboldu ve Perrin fırtınaya kapılmış yaprak gibi döne döne kurt düşünden çıktı.</p>

    <p class="paragraf">Faile kocasının yanında, uykusunda kıpırdandığını hissetti. Karanlık odada ona baktı; şiltenin üzerinde onun yanına uzanmıştı, ama uyumuyordu. Bekliyor, onun nefeslerini dinliyordu. Perrin uykulu uykulu mırıldanarak sırtüstü döndü.</p>

    <p><em>Tam da huzursuz olacak geceyi buldu...</em> diye düşündü Faile sinirle.</p>

    <p>Malden’den bir hafta uzaktaydılar. Mülteciler doğrudan, az uzaktaki Jehannah Yolu’na giden bir suyolunun yakınında kamp kurmuştu –eh, kamplar demek daha doğru olurdu.</p>

    <p>Son birkaç gündür işler oldukça iyi gidiyordu, ama Perrin Asha’manların hâlâ kapıyol açamayacak kadar yorgun olduğuna karar vermişti. Faile akşamı kocasıyla geçirmiş, ona onun neden kendisiyle evlendiğine dair pek çok önemli sebebi hatırlatmıştı. Perrin kesinlikle hevesliydi, ama gözlerinde tuhaf bir ifade de vardı. Tehlikeli bir ifade değil, hüzünlü bir ifade. Ayrı oldukları süre içinde acı çekmişti. Faile bunu anlayabiliyordu. Onu düşündüren birkaç şey de vardı. İnsan her şeyin aynı olmasını bekleyemezdi ve Faile Perrin’in onu hâlâ sevdiğini anlayabiliyordu –onu şiddetle seviyordu. Bu yeterliydi, bu yüzden Faile daha fazla endişelenmiyordu.</p>

    <p>Ama onun sırlarını ortaya çıkaracak bir tartışma planlıyordu. Bunun için birkaç gün bekleyecekti. Bir kocaya bir kadının onun yaptığı her şeyden memnun bir biçimde oturmayacağını hatırlatmak iyiydi, ama onun yine yanında olmasını takdir etmediğini de düşündürmemeliydi.</p>

    <p>Tam tersine. Faile gülümsedi, döndü ve elini onun tüylerle kaplı göğsüne, başını onun çıplak omzuna koydu. Bu iri yarı, patır kütür, çığdan farksız adamı seviyordu. Onunla birlikte olmak, Shaidolardan kaçarak kazandığı zaferden bile daha tatlıydı.</p>

    <p>Perrin’in gözleri kırpışarak açıldı ve Faile içini çekti. Onu ne kadar sevse de, bu gece uyumasını diliyordu! Onu yeterince yormamış mıydı?</p>

    <p>Perrin ona baktı; altın rengi gözleri karanlıkta hafifçe parlıyordu, ama Faile bunun yalnızca bir ışık oyunu olduğunu biliyordu. Perrin onu yakınına çekti. “Berelain’le yatmadım,” dedi boğuk bir sesle. “Söylentiler ne derse desin.”</p>

    <p>Sevgili, tatlı, <em>dobra</em> Perrin. “Yatmadığını biliyorum,” dedi Faile onu teselli edercesine. Söylentileri duymuştu. Aes Sedaisinden hizmetçisine kadar, kampta konuştuğu her kadın dilini tutmaya çalışıyormuş gibi yapmıştı, ama aynı haberi ağzından kaçırmıştı. Perrin bir geceyi Mayene Başı’nın çadırında geçirmişti.</p>

    <p>“Hayır, gerçekten,” dedi Perrin sesinde bir yakarı tınısıyla. “Yapmadım Faile. Lütfen.”</p>

    <p>“Sana inanıyorum dedim.”</p>

    <p>“Ama sesin... bilmiyorum. Kavrulsun, kadın, kıskanıyormuş gibiydin.”</p>

    <p>Adam hiç mi öğrenmeyecekti? “Perrin,” dedi Faile ifadesizce. “Seni baştan çıkarmam neredeyse <em>bir sene</em> aldı –hem de büyük güçlükle yapabildim bunu. Ve sırf, bir evlilik söz konusu olduğu için işe yaradı! Berelain seni idare etme becerisinden yoksun.”</p>

    <p>Perrin sağ elini kaldırdı ve şaşkın şaşkın sakalını kaşıdı. Sonra gülümsedi.</p>

    <p>“Dahası,” diye ekledi Faile ona sokularak, “sözleri söyledin. Ve ben sana güveniyorum.”</p>

    <p>“Yani kıskanmıyor musun?”</p>

    <p>“Elbette kıskanıyorum,” dedi Faile onun göğsüne bir şaplak atarak. “Perrin, sana bunu açıklamadım mı? Bir kocanın karısının kıskandığını bilmeye <em>ihtiyacı</em> vardır, yoksa karısının onu ne kadar sevdiğini anlayamaz. En kıymetli bulduğun şeyi korursun. Dürüst olmak gerekirse, beni bu şekilde, her şeyi açıklamaya zorlarsan, geride hiçbir sırrım kalmayacak!”</p>

    <p>Perrin son yorum üzerine yumuşak sesle hıhladı. “Bunun mümkün olduğundan kuşkuluyum.”</p>

    <p>Perrin sessizleşti ve Faile onun yine uykuya dalacağını umarak gözlerini yumdu. Çadırın dışında devriye gezen askerlerin uzak gevezeliklerini duyabiliyordu. Nalbantlardan biri –Jerasid, Aemin ya da Falton– gecenin geç saatlerinde çalışıyor, atlardan birini bir sonraki günün yürüyüşüne hazırlamak için nal ya da çivi dövüyordu. O sesi yine duymak güzeldi. Aieller konu at olduğunda işe yaramazdı. Shaidolar yakaladıklarını ya salıvermişlerdi ya da yük atı olarak kullanmışlardı. Faile Malden’de geçirdiği günlerde pek çok güzel binek kısrağın araba çektiğini görmüştü.</p>

    <p>Geri dönmenin tuhaf gelmesi normal miydi? Tutsak olarak iki aydan az süre geçirmişti, ama ona seneler gibi gelmişti. Sevanna için işe koşulduğu, gelişigüzel cezalandırıldığı seneler. Ama o süre onu yıkmamıştı. Tuhaf bir biçimde, o günlerde daha öncekinden daha asil hissetmişti.</p>

    <p>Sanki, Malden’e kadar, bir leydi olmanın ne olduğunu tam olarak anlayamamış gibi. Ah, zaferlerden de payını almıştı. <em>Cha Faile,</em> İki Nehir halkı, Alliandre ve Perrin’in kampının üyeleri. Aldığı eğitimi kullanmış, Perrin’in bir önder olmayı öğrenmesine yardım etmişti. Bütün bunlar önemliydi, Faile’in annesiyle babasının onu olmak üzere eğittiği şeyi kullanması gerekmişti.</p>

    <p>Ama Malden gözlerini açmıştı. Orada, ona daha önce kimsenin ihtiyaç duymadığı gibi ihtiyaç duyan insanlar bulmuştu. Sevanna’nın zalim diktatörlüğü altında, oyunlar oynamak için zaman bulamamıştı, hata yapacak yer yoktu. Küçük düşürülmüş, dayak yemiş, öldürülmesine ramak kalmıştı. Ve bu, bir leydi olmanın nasıl bir şey olduğunu gerçekten anlamasını sağlamıştı. Perrin’e üstünlük tasladığı, onu –ve diğerlerini– onun iradesine boyun eğmeye zorladığı zamanları hatırladığı zaman vicdan azabı duyuyordu. Bir asil olmak, önden gitmek demekti. Diğerleri dövülmesin diye dayak yemekti. Fedakârlık etmek, ölümü göze almak, size güvenenleri korumak demekti.</p>

    <p>Hayır, geri dönmek tuhaf gelmiyordu, çünkü Malden’i –önemli olan kısımlarını– yanında getirmişti. <em>Gai’shain</em>’ler arasından yüzlerce kişi ona sadakat yemini etmişti ve Faile onları kurtarmıştı. Bunu Perrin aracılığıyla yapmıştı, ama Perrin gelmeseydi bile Faile planlar yapmıştı ve öyle ya da böyle kaçacak, bir orduyla geri dönüp ona sadakat yemini edenleri kurtaracaktı.</p>

    <p>Bazı bedeller ödemişti. Ama, Işık izin verirse, onları bu gece, daha sonra halledecekti. Tek gözünü açtı ve Perrin’e baktı. Uyuyor gibiydi, ama nefesleri düzenli miydi? Kolunu çekip kurtardı.</p>

    <p>“Başına her ne geldiyse, umurumda değil,” dedi Perrin.</p>

    <p>Faile içini çekti. Hayır, uyumuyordu. “Başıma gelenler mi?” diye sordu kafası karışarak.</p>

    <p>Perrin gözlerini açtı ve çadırın tavanına baktı. “Shaidolar, seni kurtardığımda yanında olan adam. O her ne yaptıysa... hayatta kalmak için sen her ne yaptıysan. Sorun değil.”</p>

    <p>Onu rahatsız eden bu muydu? Işık! “Seni koca öküz,” dedi Faile. Onun göğsünü yumruklayıp, Perrin’in homurdanmasına sebep oldu. “Sen ne diyorsun? Sana sadık kalmamamın sorun olmayacağını mı? Bu konuda, senin ihanet etmediğini üzerine basa basa söyleyecek kadar endişelendikten sonra mı?”</p>

    <p>“Ne? Hayır, bu farklı Faile. Sen tutsaktın ve...”</p>

    <p>“Ve kendi başımın çaresine bakamazdım, öyle mi? Sen <em>gerçekten</em> öküzün tekisin. Kimse bana dokunmadı. Onlar Aiel. Bir <em>gai’shain</em>’e zarar vermeye cüret etmeyeceklerini <em>biliyorsun.</em>” Bu tam olarak doğru değildi; Shaido kampında kadınlar sık sık taciz edilmişti, çünkü Shaidolar Aiel gibi davranmayı bırakmıştı.</p>

    <p>Ama kampta diğerleri de vardı, Shaido olmayan Aieller. Rand’ı <em>Car’a’carn</em> olarak kabul etmeyen, ama Shaido yetkesini de kabullenmekte sorun yaşayan adamlar. Kardeşsizler şerefli adamlardı; kendilerini toplumdışı olarak adlandırsalar da, Malden’de eski âdetlere bağlı kalanlar yalnız onlardı. <em>Gai’shain</em> kadınların tehlikede olduklarını görünce, Kardeşsizler koruyabilecekleri kadınlar seçmiş ve korumuşlardı. Çabaları karşılığında hiçbir şey istememişlerdi.</p>

    <p>Eh... bu doğru değildi. Çok şey <em>istemişlerdi,</em> ama hiçbir şey <em>talep etmemişlerdi.</em> Rolan, sözlerinde olmasa bile Faile’e karşı davranışlarında tam bir Aiel’di. Ama, Masema’nın ölümü gibi, Rolan’la ilişkisi de Perrin’in bilmesi gereken bir şey değildi. Rolan’ı öpmemişti bile, ama adamın arzusunu bir avantaj olarak kullanmıştı. Adamın onun ne yaptığını bildiğinden kuşkulanıyordu.</p>

    <p>Perrin Rolan’ı öldürmüştü. Kocasının Kardeşsiz’in iyi bir adam olduğunu bilmesinin gerekmemesi için bir sebep de buydu. Perrin ne yaptığını öğrenirse, bu onu paramparça ederdi.</p>

    <p>Perrin gevşedi ve gözlerini kapadı. Bu iki ay içinde değişmişti, belki Faile kadar çok değişmişti. Bu iyiydi. Sınırboyları’nda, Faile’in halkının bir deyişi vardı: ‘Yalnızca Karanlık Varlık aynı kalır.’ İnsanlar büyür ve gelişirdi; Gölge olduğu gibi kalırdı. Şer olarak.</p>

    <p>“Yarın plan yapmamız lazım,” dedi Perrin esneyerek. “Kapıyollar açıldığında, insanları gitmeye zorlayıp zorlamayacağımıza ve ilk önce kimin gideceğine karar vermeliyiz. Masema’ya ne olduğunu öğrenen oldu mu?”</p>

    <p>“Bildiğim kadarıyla hayır,” dedi Faile dikkatle. “Ama bir sürü eşyası çadırından kaybolmuş...”</p>

    <p>“Masema eşyalara aldırmaz,” diye mırıldandı Perrin sessizce, gözlerini açmadan. “Ama organizasyonunu yeniden kurmak için almış olabilir onları. Kaçmış <em>olabilir,</em> ama nereye, nasıl kaçtığını kimsenin bilmemesi tuhaf.”</p>

    <p>“Muhtemelen savaşı takip eden kargaşa sırasında gizlice ayrılmıştır.”</p>

    <p>“Muhtemelen,” diye onayladı Perrin. “Acaba...” Esnedi. “Acaba Rand ne diyecek. Bu yolculuğun hedefi Masema’ydı. Onu bulup geri götürecektim, ama sanırım başarısız oldum.”</p>

    <p>“Ejder’in adına cinayet işleyen ve soygun yapan adamları yok ettin,” dedi Faile, “ve Shaido önderliğinin yüreğini söktün. Seanchanlar hakkında öğrendiğin onca şeyden bahsetmiyorum bile. Bence Ejder burada başardıklarının, Masema’yı geri götürmekten çok daha önemli olduğunu düşünecek.”</p>

    <p>“Belki de haklısın,” diye mırıldandı Perrin uykulu uykulu. “Kahrolası renkler... Uyurken seni izlemek istemiyorum Rand. Eline ne oldu? Işığın kör ettiği aptal, kendine daha iyi bakman lazım... Senden başka kimsemiz yok... Son Av geliyor...”</p>

    <p>Faile son kısmı çıkaramadı. Neden Rand’ın elinin ava gitmesinden bahsediyordu? Bu sefer gerçekten uykuya mı dalıyordu?</p>

    <p>Gerçekten de, Perrin biraz sonra hafif hafif horlamaya başladı. Faile sevgiyle başını iki yana sallayarak gülümsedi. Adam gerçekten de bazen tam bir öküz oluyordu. Ama Faile’in öküzüydü. Faile şilteden indi ve çadırda dolanarak bir sabahlık buldu, kemerini bağladı. Bir çift sandalet giydi, sonra çadır kapaklarının arasından süzüldü. Arrela ve Lacile, iki Kız’la birlikte orada nöbet tutuyordu. Mızrağın Kızları ona başlarını sallayarak selam verdiler; onun sırrını saklayacaklardı.</p>

    <p>Faile Kız nöbetçileri bıraktı, ama Arrela ile Lacile’i yanına alarak karanlığın içinde yürüdü. Arrela çoğu Kız’dan daha uzun boylu olan siyah saçlı, aksi tavırlı, Tearlı bir kadındı. Lacile kısa boylu, soluk ve çok inceydi ve zarif bir biçimde salına salına yürüyordu. Onlardan daha farklı kadınlar bulamazdınız belki, ama tutsaklıkları hepsini birleştirmişti. <em>Cha Faile</em>’in iki üyesi onunla birlikte yakalanmıştı ve <em>gai’shain</em> olarak Malden’e götürülmüştü.</p>

    <p>Kısa bir süre yürüdükten sonra iki Kız daha aldılar –muhtemelen Bain ile Chiad onlarla konuşmuştu. Kamptan çıkarak, yan yana iki söğüt ağacının olduğu bir yere gittiler. Orada, hâlâ <em>gai’shain</em> beyazları giymekte olan iki kadın Faile’i karşıladı. Bain ve Chiad Mızrağın Kızları’ndandı, birincil-kardeşlerdi ve Faile için çok değerliydiler. Ona yemin etmiş olanlardan bile daha sadıktılar, ama ona yemin etmemişlerdi. Ancak Aiellerin başarabileceği bir zıtlıktı bu.</p>

    <p>Faile ve diğerlerinin aksine, Bain ve Chiad, sırf onları tutsak alanlar yenildi diye beyaz giymekten vazgeçmezdi. Giysileri bir sene bir gün boyunca giyeceklerdi. Aslında, bu gece buraya gelmeleri –yakalanmadan önceki hayatlarını dikkate almaları– şereflerinin izin verdiği şeyleri zorluyordu. Bununla birlikte, Shaido kampında <em>gai’shain</em> olarak geçirdikleri zamanın hiç de normal olmadığını itiraf etmişlerdi.</p>

    <p>Faile onları gülümseyerek karşıladı, ama onlara isimleriyle hitap ederek ya da Kızların el konuşmasını kullanarak onları utandırmadı. Yine de, Chiad’dan küçük bir bohça kabul ederken, “İyi misin?” diye sormadan da edemedi.</p>

    <p>Chiad gri gözlü, güzel bir kadındı. Kısa, kızılımsı sarı saçları <em>gai’shain</em> cüppesinin başlığının altında gizlenmişti. Kadın soruyu duyunca yüzünü buruşturdu. “Gaul beni bulmak için tüm Shaido kampını aradı ve anlatılanlara göre mızrağıyla on iki <em>algai’d’siswai</em>’i yendi. Belki de, bütün bunlar bittikten sonra onun için bir gelin çelengi yapmam gerekiyordur.”</p>

    <p>Faile gülümsedi.</p>

    <p>Chiad da gülümsemesine karşılık verdi. “Öldürdüğü adamlardan birinin Bain’i <em>gai’shain</em> alan biri çıkacağını beklemiyordu. Gaul’un ikimizin birden ona hizmet etmesinden mutlu olduğunu sanmıyorum.”</p>

    <p>“Aptal adam,” dedi ondan daha uzun boylu olan Bain. “Mızrağını sapladığı yere bakmamak tam da onun yapacağı şey. Yanlışlıkla birkaç adamı daha öldürmeden doğru adamı öldüremez.” İki kadın gülüştüler.</p>

    <p>Faile gülümsedi ve başını salladı; Aiellerin mizah anlayışı onu aşıyordu. “Bunları getirdiğiniz için çok teşekkür ederim,” dedi beze sarılı küçük bohçayı kaldırarak.</p>

    <p>“Sorun değil,” dedi Chiad. “O gün çalışan çok el vardı, bu yüzden kolay oldu. Alliandre Maritha Kigarin ağaçların orada seni bekliyor. Bizim kampa geri dönmemiz lazım.”</p>

    <p>“Evet,” diye ekledi Bain. “Belki Gaul yine sırtını ovmamızı ya da su getirmemizi ister. Sorduğumuz zaman kızıyor, ama <em>gai’shain</em>’ler ancak hizmet ederek şeref kazanabilir. Başka ne yapabiliriz ki?”</p>

    <p>Kadınlar yine gülüştüler ve onlar beyaz cüppelerini savurarak geri koşarken Faile başını iki yana salladı. Sırf Sevanna’ya hizmet ettiği günleri hatırlattığı için, o tür giysileri giyme fikri onu ürpertiyordu.</p>

    <p>Sıska Arrela ve zarif Lalice iki söğüdün dibinde ona katıldılar. Mızrağın Kızları geride kalarak, uzaktan izlediler. O ikisine, gölgelerden çıkan üçüncü bir Kız katıldı. Muhtemelen Alliandre’yi korumak üzere, Bain ve Chiad tarafından gönderilmişti. Faile siyah saçlı kraliçeyi ağaçların dibinde dururken buldu. Kırmızı elbisesi ve saçlarına dolanmış altın zincirlerle, yine bir leydi gibi görünüyordu. Kadın bir hizmetçi olarak yaşadığı günleri unutturmak istermiş gibi gösterişli bir kıyafet seçmişti. Alliandre’nin elbisesi, Faile’in kendi basit sabahlığının daha fazla farkında olmasına sebep oldu. Ama Perrin’i uyandırmadan yapabileceği bir şey yoktu. Arrela ve Lacile’in üzerinde yalnızca, <em>Cha Faile</em> arasında yaygın olan işlemeli pantolon ve gömlekler vardı.</p>

    <p>Alliandre kapakları indirilmiş küçük bir fener taşıyordu. Fenerdeki aralıktan gelen ışık kadının genç yüzünü ve siyah saçlarını aydınlatıyordu. “Bir şey buldular mı?” diye sordu kadın. “Lütfen bulduklarını söyle.” Talepkâr biri olsa da, bir kraliçe için etkileyici ölçüde sağduyuluydu. Malden’de geçirdiği süre talepkârlığını yontmuş gibiydi.</p>

    <p>“Evet.” Faile bohçasını kaldırdı. Dört kadın onun çevresini sardı ve Faile yere çömeldi. Fener kısa otların uçlarını aydınlatarak, alevin dilleri gibi parlamalarına sebep oldu. Faile bohçayı açtı. İçinde olağanüstü bir şey yoktu. Sarı ipekten küçük bir mendil. Kuş tüyü desenli, işlenmiş deriden bir kemer. Siyah bir peçe. Ve ortasına taş bağlanmış ince bir deri şerit.</p>

    <p>“Bu kemer Kinhuin’e aitti,” dedi Alliandre kemeri göstererek. “Onu bu kemeri takarken görmüştüm. Şeyden önce...” Sesi solup gitti, sonra diz çöktü ve kemeri eline aldı.</p>

    <p>“Peçe bir Kız’a ait,” dedi Arrela.</p>

    <p>“Onlar farklı mı?” diye sordu Alliandre şaşkınlıkla.</p>

    <p>“Elbette farklı,” dedi Arrela peçeyi eline alarak. Faile Arrela’nın koruyucusu olan Kız’la hiç tanışmamıştı, ama kadın, Rolan ve diğerleri kadar dramatik bir biçimde olmasa da, savaşta ölmüştü.</p>

    <p>İpek parçası Jhoradin’e aitti; Lacile duraksadı, sonra onu ellerine aldı ve evirip çevirirken üzerinde bir damla kan buldu. Geriye yalnızca deri sicim kalıyordu. Rolan zaman zaman onu <em>cadin’sor</em>’unun altında, boynuna takmıştı. Faile onun için ne anlamı olduğunu ve o taş parçasının, kabaca kesilmiş turkuaz parçasının, bir önemi olup olmadığını merak etmişti. Onu eline aldı, sonra Lacile’e baktı. Şaşırtıcı şekilde, ince kadın ağlıyormuş gibi görünüyordu. Lacile iri yarı Kardeşsiz’in yatağına o kadar aceleyle girdiğinden, Faile adamla ilişkisinin sevgiden değil, gereklilikten kaynaklandığını düşünmüştü.</p>

    <p>“Dört kişi öldü,” dedi Faile aniden ağzı kuruyarak. Resmi bir biçimde konuşmuştu, çünkü duygularını sesine yansıtmaması için en iyi yol buydu. “Onlar bizi korudular, bizi önemsediler. Düşmanımız olmalarına rağmen, onların yasını tutuyoruz. Ama onların Aiel olduklarını unutmayın. Bir Aiel için savaşta ölmekten çok daha kötü sonlar vardır.”</p>

    <p>Diğerleri başlarını salladılar, ama Lacile Faile ile göz göze geldi. İkisi için farklıydı. Perrin –Faile ile Lacile’in bir Shaido tarafından hırpalandığı fikriyle kükreyerek– o ara sokaktan fırladığında, pek çok şey peş peşe olmuştu. Kargaşada Faile Rolan’ın dikkatini tam doğru anda dağıtmış, onun duraksamasına sebep olmuştu. Rolan bunu Faile için endişelendiğinden yapmıştı, ama o duraksama Perrin’in onu öldürmesini sağlamıştı.</p>

    <p>Faile bunu bilinçli olarak mı yapmıştı? Hâlâ bilmiyordu. Aklından o kadar çok şey geçiyordu, Perrin’i görünce o kadar değişik duygulara kapılmıştı ki. Bağırmıştı ve... Perrin’in eliyle ölsün diye Rolan’ın dikkatini mi dağıtmaya çalıştığına karar veremiyordu.</p>

    <p>Lacile için, böyle bir kararsızlık yoktu. Jhoradin önüne atlamış, onu arkasına çekmiş, saldırgana karşı silahını kaldırmıştı. Kadın onu sırtından hançerlemiş, hayatında ilk defa adam öldürmüştü. Hem de yatağını paylaştığı adamı.</p>

    <p>Faile Kinhuin’i, onları koruyan bir başka Kardeşsiz’i öldürmüştü. Canını aldığı ilk adam değildi –arkadan vurduğu ilk kişi de değildi. Ama ilk defa onu dost olarak gören birini öldürmüştü.</p>

    <p>Yapabileceği başka hiçbir şey yoktu. Perrin yalnızca Shaidolar görmüştü, Kardeşsiz de yalnızca işgalci bir düşman görmüştü. Bu çatışma, Perrin ya da Kardeşsiz ölmeden sona ermezdi. Ne kadar bağırırsa bağırsın, adamları durduramazdı.</p>

    <p>Ama bu, durumu daha da trajik hale getiriyordu. Faile gözleri Lacile gibi yaşarmasın diye kendini topladı. Rolan’a âşık olmamıştı ve çatışmada hayatta kalan kişi Perrin olduğu için memnundu. Ama Rolan <em>gerçekten</em> şerefli bir adamdı ve Faile onun ölümü kendi suçu olduğu için bir şekilde... kirlenmiş hissediyordu.</p>

    <p>Böyle olmak zorunda değildi. Ama olmuştu. Babası sık sık bu tür durumlardan, sırf savaş meydanının yanlış yerinde karşı karşıya kaldığınız için sevdiğiniz insanları öldürmek zorunda kalmaktan bahsetmişti. Faile o zamanlar bunun ne anlama geldiğini hiç anlamamıştı. Geri dönüp tekrar yapması gerekse, aynı seçimleri yapardı. Perrin’i riske atamazdı. Rolan’ın ölmesi gerekiyordu.</p>

    <p>Ama bu zorunluluk dünyayı daha hüzünlü bir yer yapmıştı.</p>

    <p>Lacile burnunu çekerek sırtını döndü. Faile diz çöktü ve Chiad’ın bıraktığı bohçadan küçük bir yağ şişesi çıkardı. Deri sicimi aldı, taşı çekti, sonra sicimi bez bohçanın ortasına koydu. Üzerine yağ döktü, sonra bir çıra aldı, fenerde yaktı ve sicimi tutuşturdu.</p>

    <p>Onun, turuncu tepeli minik yeşil mavi alevlerle yanmasını izledi. Yanık deri kokusu, yanan insan derisinin kokusuna şok edici ölçüde benziyordu. Gece durgundu, alevleri dağıtacak rüzgâr yoktu, bu yüzden serbestçe dans ediyorlardı.</p>

    <p>Alliandre kemeri yağa buladı ve onu da tutuşturdu. Arrela aynısını peçe için yaptı. Sonunda Lacile mendili de ekledi. Hâlâ ağlıyordu.</p>

    <p>Tek yapabildikleri buydu. Malden’den ayrılırlarkenki kargaşada cesetlerle ilgilenecek fırsatları olmamıştı. Chiad onları bırakmanın şerefsizlik olmadığını söylemişti, ama Faile’in bir şeyler yapması gerekiyordu. Rolan ve diğerlerini şereflendirmenin küçük bir yolunu bulması.</p>

    <p>“Bizim elimizde de ölmüş olsalar,” dedi Faile, “savaşta ölmüş de olsalar, bu dördü bize şeref gösterdi. Aiellerin dediği gibi, onlara büyük <em>toh</em>’umuz var. Bunun ödenebileceğini sanmıyorum. Ama onları hatırlayabiliriz. Kardeşsizler ve bir Kız, gerekmediği halde bize iyilik yaptılar. Diğerleri terk etmişken şereflerini korudular. Onlar ve bizim için bulunacak kurtuluş varsa, bu odur.”</p>

    <p>“Perrin’in kampında bir Kardeşsiz var,” dedi Lacile gözleri cenaze ateşlerinin alevlerini yansıtarak. “Adı Niagen; Mızrağın Kızları’ndan Sulin’in <em>gai’shain</em>’i. Ona gidip, onların bizim için yaptıklarını anlattım. O iyi bir adam.”</p>

    <p>Faile gözlerini yumdu. Lacile muhtemelen bu Niagen denen adamın yatağına girdiğini kastediyordu. Bu <em>gai’shain</em>’lere yasak değildi. “Jhoradin’i bu şekilde geri getiremezsin,” dedi gözlerini açarak. “Yaptığın şeyi de geri çeviremezsin.”</p>

    <p>“Biliyorum,” dedi Lacile kendini savunurcasına. “Ama onlar, bu korkunç duruma rağmen öyle onurlu ki. Onlarda bir şey vardı. Jhoradin beni Üç Kat Topraklar’a geri götürmek, karısı yapmak istiyordu.”</p>

    <p><em>Ve sen bunu asla kabul etmezdin,</em> diye düşündü Faile. <em>Etmeyeceğini biliyorum. Ama adam öldükten sonra, kaybettiğin fırsatı fark ettin.</em></p>

    <p>Eh, o kimdi ki başkalarına erdemlilik taslayacaktı? Bırak Lacile dilediğini yapsın. Eğer bu Niagen denen adam Rolan ve diğerlerinin yarısı kadar erkekse, o zaman belki Lacile onun yanında mutlu olurdu.</p>

    <p>“Kinhuin bana göz kulak olmaya yeni başlamıştı,” dedi Alliandre. “Onun ne dilediğini biliyorum, ama bunu asla talep etmedi. Sanırım Shaidoların yanından ayrılmayı planlıyordu ve kaçmamıza yardım ederdi. Onu reddetsem bile, yine de bize yardım ederdi.”</p>

    <p>“Marthea diğer Shaidoların yaptıklarından nefret ediyordu,” dedi Arrela. “Ama klanı için onlarla kaldı. Bu sadakat yüzünden öldü. Uğruna ölecek daha kötü şeyler de var.”</p>

    <p>Faile minik cenaze ateşinin son közlerini izledi. “Ben Rolan’ın beni sevdiğini sanıyorum,” dedi. Hepsi buydu.</p>

    <p>Dördü kalktılar ve kampa döndüler. Geçmiş, közlerden ve külden ibarettir, derdi eski bir Saldaea atasözü, eskiden var olan ateşin kalıntılarıdır onlar. O közler Faile’in arkasında uçuştu. Ama Rolan’ın turkuaz taşını sakladı. Vicdan azabından değil, yalnızca hatırlamak için.</p>

    <p class="paragraf">Perrin kıpırtısız gecede uyanık yatıyordu. Çadırının kanvasının kokusu ve Faile’in eşsiz kokusu burnundaydı. Faile biraz önce orada olmasına rağmen, şimdi yoktu. Perrin uykuya dalmıştı ve o şimdi gitmişti. Belki tuvalete.</p>

    <p>Karanlığa bakarak Çekirgeli kurt düşünü anlamaya çalıştı. Ne kadar çok düşünürse, kararlılığı o kadar büyüyordu. Son Savaş’a yürüyecekti –ve bunu yaptığında, içindeki kurdu kontrol edebiliyor olmak istiyordu. Ya onu takip eden onca insandan kurtulmak ya da onların sadakatlerini kabul etmeyi öğrenmiş olmak istiyordu.</p>

    <p>Vermesi gereken kararlar vardı. Kolay kararlar olmayacaktı, ama karar verecekti. Bir erkeğin zor şeyler yapması gerekirdi. Hayat böyleydi. Faile’in tutsak alınması olayını idare etmesinde yolunda gitmeyen buydu. Kararlar vermek yerine, onlardan kaçınmıştı. Luhhan Usta görse, hayal kırıklığına uğrardı.</p>

    <p>Bu Perrin’i bir başka karara götürdü, en zor karara. Faile’in tehlikeye atılmasına izin vermesi gerekecekti, belki onu yine riske atacaktı. Bu bir karar mıydı? Böyle bir kararı <em>verebilir miydi?</em> Onu tehlikede düşünmek bile kusmak istemesine sebep oluyordu. Ama bir şey yapmak zorundaydı.</p>

    <p>Üç sorun. Onlarla yüzleşecekti ve karar verecekti. Ama ilk önce onları enine boyuna düşünecekti, çünkü Perrin’in âdeti buydu. Ancak aptal bir erkek ilk önce düşünmeden karar verirdi.</p>

    <p>Ama sorunlarıyla yüzleşme kararı ona biraz huzur verdi ve Perrin dönüp uykuya daldı.</p>
  </div>
</body>
</html>