<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="38. Tel’aran’rhiod’da Haber">38<br/>
    Tel’aran’rhiod’da Haber</h1>

    <p>“Egwene, sağduyu göster,” dedi Siuan. <em>Tel’aran’rhiod</em>’a girmek için kullandığı <em>ter’angreal</em> yüzük yüzünden hafifçe saydamdı. “O hücrede çürürken kime faydan olur? O akşam yemeğinde yaptıklarından sonra Elaida seni asla bırakmaz.” Siuan başını iki yana salladı. “Anne, bazen gerçekle yüzleşmen gerekir. Bir ağı ancak bir yere kadar onarırsın. Sonra onu bir kenara atıp yeni bir tane örmen gerekir.”</p>

    <p>Egwene bir ayakkabıcı dükkânının ön kısmını oluşturan odanın köşesinde, üç bacaklı bir taburede oturuyordu. Ne olur ne olmaz diye Beyaz Kule’nin içinde bir yer yerine gelişigüzel bu dükkânı seçmişti. Terkedilmişler Egwene ve diğerlerinin Düşler Dünyası’nda yürüdüğünü biliyorlardı.</p>

    <p>Siuan’ın yanında Egwene daha rahat, daha kendi gibi davranabiliyordu. İkisi de Egwene’in artık Amyrlin olduğunu ve Siuan’ın ondan daha düşük mevkide olduğunu anlıyorlardı, ama aynı zamanda, aralarında bir bağ vardı. İkisinin de görev yaptığı konumdan dolayı bir yoldaşlık duygusu. Tuhaf bir biçimde, o bağ dostluğa benzer bir şeye dönüşmüştü.</p>

    <p>O anda Egwene arkadaşını boğabilirdi. “Bunu konuşmuştuk,” dedi kararlılıkla. “Kaçamam. Hapiste geçirdiğim –ama yıkılmadığım– her gün Elaida’nın hükmü için bir darbe demektir. Eğer mahkemeden önce kaybolursam, uğruna çalıştığımız her şeyi mahveder bu!”</p>

    <p>“Mahkeme düzmece olacak Anne,” dedi Siuan. “Olmasa bile, ceza hafif olacak. Bana anlattıklarına bakarsan, seni döverken kemik kırmadı –ah, yaralanmamışsın bile.”</p>

    <p>Bu doğruydu. Egwene kırık camlardan dolayı kanamıştı, Elaida’nın kırbaçları yüzünden değil.</p>

    <p>“Salon’un resmi kınaması bile onun saygınlığına zarar verecektir,” dedi Egwene. “Benim direncimin, hapse atılmaktan dolayı yıkılmayı reddetmemin bir anlamı var. Temsilciler ziyaret ediyor beni! Eğer kaçacak olursam, Elaida karşısında pes etmişim gibi görünür.”</p>

    <p>“Seni Karanlıkdostu ilan etmedi mi?” diye sordu Siuan anlamlı anlamlı.</p>

    <p>Egwene duraksadı. Evet, Elaida bunu yapmıştı. Ama kanıtı yoktu.</p>

    <p>Kule kanunu karmaşıktı, doğru cezaları ve yorumları bulmak zor olabiliyordu. Üç Yemin Elaida’nın Tek Güç’ü silah olarak kullanmasını önlerdi, demek ki Elaida yaptığı şeyin kuralları ihlal etmediğini <em>düşünmüştü.</em> Ya planladığından daha ileri gitmişti ya da Egwene’i bir Karanlıkdostu olarak görüyordu. Kendini savunmak için her iki savı da kullanabilirdi; ikincisi suçunu büyük ölçüde giderirdi, ama ilkini kanıtlamak daha kolaydı.</p>

    <p>“Seni mahkûm ettirmeyi başarabilir,” dedi Siuan. Aynı şeyleri düşündüğü açıktı. “İdama mahkûm edilebilirsin. O zaman ne olacak?”</p>

    <p>“Bunu başaramayacak. Karanlıkdostu olduğuma dair kanıtı yok ve bu yüzden Salon buna asla izin vermez.”</p>

    <p>“Ya yanılıyorsan?”</p>

    <p>Egwene duraksadı. “Pekâlâ. Eğer Salon idam edilmeme karar verirse, beni götürmenize izin veririm. Ama o zamana kadar olmaz Siuan. O zamana kadar olmaz.”</p>

    <p>Siuan hıhladı. “Buna fırsatın olmayabilir Anne. Elaida onları sindirirse, hızla hareket edecektir. Kadının cezaları fırtına kadar hızlı olabilir, seni hazırlıksız yakalayabilir. <em>Bunu</em> kesin olarak biliyorum.”</p>

    <p>“Eğer bu olursa,” dedi Egwene vurgulayarak, “ölümüm zafer olur. Ben değil, Elaida pes etmiş olur.”</p>

    <p>Siuan, “Direk kadar inatçı,” diye mırıldanarak başını iki yana salladı.</p>

    <p>“Bu tartışma bitti Siuan,” dedi Egwene sertçe.</p>

    <p>Siuan içini çekti, ama başka bir şey söylemedi. Oturamayacak kadar enerjik görünüyordu. Odanın diğer yanındaki tabureyi görmezden geldi ve gidip Egwene’in sağındaki dükkân vitrininin önünde dikildi.</p>

    <p>Ayakkabıcı dükkânı işlek bir yere benziyordu. Sağlam tezgâh odayı ikiye bölüyordu. Arkadaki duvarda düzinelerce ayakkabı alabilecek büyüklükte bir bölme vardı. Bazen bunların içinde deri ya da kanvastan yapılmış, bağcıkları önünden sarkan ya da tokaları <em>Tel’aran’rhiod</em>’un hayalet ışığında parlayan sağlam iş ayakkabıları görülüyordu. Ama Egwene ne zaman duvara baksa, ayakkabılar değişiyor, bazıları yok oluyor, yenileri beliriyordu. Gerçek dünyada ayakkabılar o gözlerde çok uzun kalmıyor olmalıydı, çünkü düşler dünyasında yalnızca belirsiz izler bırakıyorlardı.</p>

    <p>Dükkânın ön yarısı müşterilerin kullanması için taburelerle doluydu. Arka duvardaki ayakkabıların farklı tasarım ve desenleri, ayrıca ölçü almak için deneme ayakkabıları vardı. Bir müşteri dükkâna girer, deneme ayakkabılarını giyer, sonra bir tarz seçerdi. Ayakkabıcı –ya da daha büyük olasılıkla yardımcıları– sipariş üzerine bir çift ayakkabı yapardı. Öndeki geniş cam vitrin, beyaz harflerle ayakkabıcının adının Naorman Mashinta olduğunu ilan ediyordu ve adın yanına daha küçük boyda, ‘üç’ sayısı yazılmıştı. Bu, dükkânı işleten üçüncü nesil Mashinta’ydı. Kasabalılar arasında olağan bir şey. Aslında, Egwene’in hâlâ İki Nehir’in etkisi altında olan parçası, üçüncü ya da dördüncü çocuk olmadığı sürece insanın baba mesleği yerine bir başkasını seçmesini tuhaf buluyordu.</p>

    <p>“Aşikâr olanı hallettiğimize göre,” dedi Egwene, “ne haberler var?”</p>

    <p>“Şey,” dedi Siuan, pencereye yaslanıp tekinsiz ölçüde boş Tar Valon sokağına bakarak. “Kampa eski bir tanıdığın geldi.”</p>

    <p>“Gerçekten mi?” diye sordu Egwene dalgın dalgın. “Kim?”</p>

    <p>“Gawyn Trakand.”</p>

    <p>Egwene irkildi. Bu imkânsızdı! Gawyn isyan sırasında Elaida’nın hizbinin tarafını tutmuştu. Asi tarafa geçmiş olamazdı. Yakalanmış mıydı? Ama Siuan bu şekilde dile getirmemişti.</p>

    <p>Egwene bir anlığına, onun fısıldadığı vaatlerin gücüne yakalanmış, titreyen bir kıza dönüştü. Ama Amyrlin biçiminde kalmayı başardı ve düşüncelerini o ana dönmeye, kendini kayıtsız bir biçimde yanıt vermeye zorladı. “Gawyn?” diye sordu. “Ne tuhaf. Onu orada bulacağım aklıma gelmezdi.”</p>

    <p>Siuan gülümsedi. “İyi idare ettin,” dedi. “Ama fazla duraksadın ve onu sorduğunda, fazla ilgisizdin. Bu, seni okumayı kolaylaştırdı.”</p>

    <p>“Işık kör etsin seni,” dedi Egwene. “Bu da mı testti? Gerçekten gelmedi mi?”</p>

    <p>“Yeminlere hâlâ uyuyorum, teşekkür ederim,” dedi Siuan gücenerek. Egwene, yalıtılıp şifa verilmesinin sonucu olarak Siuan’ın Üç Yemin’in etkisinden kurtulduğunu bilen pek az kişiden biriydi. Ama, Egwene gibi, o da yalan söylememeyi tercih ediyordu.</p>

    <p>“Her durumda,” dedi Egwene, “beni sınama zamanının geçtiğini sanırdım.”</p>

    <p>“Karşına çıkan herkes seni sınıyor olacak Anne,” dedi Siuan. “Sürprizlere hazırlıklı olmalısın; her an biri, nasıl tepki vereceğini görmek için sana böyle bir şey fırlatabilir.”</p>

    <p>“Teşekkür ederim,” dedi Egwene soğuk bir sesle. “Ama gerçekten de hatırlatmana gerek yok.”</p>

    <p>“Yok mu?” dedi Siuan. “Bu bana biraz, Elaida’nın söyleyeceği bir şeymiş gibi geldi.”</p>

    <p>“Bu haksızlık!”</p>

    <p>“Kanıtla,” dedi Siuan kendini beğenmişlikle.</p>

    <p>Egwene kendini sakin olmaya zorladı. Siuan haklıydı. Yakınmaktansa tavsiye almak iyiydi, özellikle de iyi bir tavsiyeyse. “Haklısın elbette,” dedi Egwene eteklerini düzelterek ve aynı zamanda yüzündeki kızgınlığı silerek. “Bana Gawyn’in gelişini anlat.”</p>

    <p>“Çok şey bilmiyorum,” diye itiraf etti Siuan. “Aslında dün söylemeliydim, ama görüşmemiz kısa kesildi.” Artık daha sık görüşüyorlardı –Egwene’in hapiste geçirdiği her gece– ama dün onlar konuşmayı bitiremeden bir şey Siuan’ı uyandırmıştı. Asi kampında, canlanıp insanları boğmaya çalışan bir şer kabarcığı raporlanmıştı. Biri Aes Sedai, üç kişi ölmüştü.</p>

    <p>“Her neyse,” diye devam etti Siuan, “Gawyn benim işitebileceğim pek bir şey söylemedi. Sanırım yakalandığını duyduğu için burada. Muhteşem bir şamatayla geldi, ama şimdi Bryne’ın kumanda merkezinde kalıyor ve düzenli olarak Aes Sedaileri ziyaret ediyor. Adamın aklında bir şey var; ikide bir gidip Romanda ve Lelaine’le konuşuyor.”</p>

    <p>“Bu rahatsız edici.”</p>

    <p>“Eh, kampta onların güç sahibi olduğu açık,” dedi Siuan. “Sheriam ve diğerlerinin yetkeyi koparıp aldıkları zamanlar dışında. Sensiz işler pek de iyi gitmiyor; kampın bir öndere ihtiyacı var. Aslında, aç bir balıkçının av özlemesi gibi, önderlik özlüyoruz. Aes Sedailer düzen arayan insanlar. Bu...”</p>

    <p>Kendini engelledi. Büyük olasılıkla Egwene’i onu kurtarmalarına izin vermeye zorlayacaktı. Egwene’e baktı, sonra sözlerine devam etti. “Eh, geri döndüğünde, bu hepimiz için iyi olacak Anne. Ne kadar uzun süre uzak kalırsan, hizipler o kadar güçleniyor. Artık kampın ortasından geçen çizgiyi görebiliyorsun adeta. Bir yanda Romanda, diğerinde Lelaine ve taraf tutmak istemeyen, gittikçe küçülen bir dilim.”</p>

    <p>“Bir bölünmeyi daha göze alamayız,” dedi Egwene. “Kendi aramızda olmaz; Elaida’dan daha güçlü olmalıyız.”</p>

    <p>“En azından bizim bölünmüşlüğümüz Ajah temelli değil,” dedi Siuan kendini savunurcasına.</p>

    <p>“Hizipler ve ayrılıklar,” dedi Egwene ayağa kalkarak. “İç savaşlar ve didişmeler. Biz bundan daha iyiyiz Siuan. Salon’a söyle, onlarla görüşmek istiyorum. Belki iki gün içinde. Yarın sen ve ben yine görüşeceğiz.”</p>

    <p>Siuan tereddütle başını salladı. “Pekâlâ.”</p>

    <p>Egwene onu süzdü. “Akıllıca olmayacağını mı düşünüyorsun?”</p>

    <p>“Öyle değil,” dedi Siuan. “Kendini ne kadar zorladığın hakkında endişeleniyorum. Amyrlin’in gücünü hesaplı kullanmayı öğrenmesi gerek; daha öncekilerden bazıları büyüklük kapasitesinden yoksun oldukları için değil, o kapasiteyi aşırı kullandıkları, yürümeleri gereken yerde koştukları için başarısız oldular.”</p>

    <p>Egwene, Siuan’ın kendisinin de Amyrlin Makamı olarak görev süresini aşırı hızlı çalışarak geçirdiğine işaret etmedi. Siuan’ın da kendisini fazla yorduğu ve bunun sonucu olarak düştüğü öne sürülebilirdi. Bu tür bir yoğunluğun tehlikelerini, o yoğunluk yüzünden tükenmiş birinden daha iyi kim bilebilirdi?</p>

    <p>“Tavsiyeni takdir ediyorum kızım,” dedi Egwene. “Ama gerçekten, endişelenecek bir şey yok. Günlerim yalnızlık içinde geçiyor ve arada bir yediğim dayaklar onun tuzu biberi oluyor. Geceleri yaptığımız bu görüşmeler hayatta kalmamı sağlıyor.” Ürpererek bakışlarını kaçırdı ve pencereden dışarıya, kirli ve boş sokağa baktı.</p>

    <p>“Dayanmak zor mu?” diye sordu Siuan yumuşak sesle.</p>

    <p>“Hücre o kadar dar ki, iki karşı duvara aynı anda dokunabiliyorum,” dedi Egwene. “Çok uzun da değil. Uzandığımda, sığmak için dizlerimi kırmak zorunda kalıyorum. Ayağa kalkamıyorum, çünkü tavan öyle alçak ki, eğilmem gerekiyor ve acı çekmeden oturamıyorum, çünkü artık dayaklar arasında bana Şifa vermiyorlar. Saman eski ve kaşındırıyor. Kapı kalın ve aralıklardan içeri yeterince ışık girmiyor. Kule’nin buna benzer hücreleri olduğunu bilmiyordum.” Siuan’a baktı. “Tam Amyrlin olduğumda, bu oda ve benzerleri kaldırılacak, kapılar sökülecek ve hücrelerin kendileri tuğla ve betonla doldurulacak.”</p>

    <p>Siuan başını salladı. “Bundan emin oluruz.”</p>

    <p>Egwene yine yüzünü çevirdi ve utanç içinde, elbisesinin, mızraklar ve sırtındaki yayla birlikte, bir Aiel Kızının <em>cadin’sor</em>’una dönüşmesine izin verdiğini fark etti. Derin bir nefes alarak giysileri değiştirdi. “Hiç kimse bu durumda tutulmamalı,” dedi, “hatta...”</p>

    <p>Egwene’in sesi solup gidince Siuan kaşlarını çattı. “Neydi o?”</p>

    <p>Egwene başını iki yana salladı. “Şimdi aklıma geldi. Rand için de böyle olmuş olmalı. Hayır, daha da kötü. Anlatılanlara göre benim hücremden daha küçük bir kutuya kapatılmış. En azından ben akşamları seninle gevezelik ederek geçirebiliyorum. Onun kimsesi yoktu. Yediği dayakların bir anlamı olduğu inancından yoksundu.” Işık izin verse de, buna onun kadar uzun tahammül etmesi gerekmese. Egwene’in hücreye kapatılmasının üzerinden yalnızca birkaç gün geçmişti.</p>

    <p>Siuan sustu.</p>

    <p>“Yine de,” dedi Egwene, “benim <em>Tel’aran’rhiod</em>’um var. Gündüz vücudum tutsak, ama geceleri ruhum özgür. Ve dayandığım her gün Elaida’nın kanun <em>olmadığının</em> kanıtı. Beni yıkamayacak. Diğerlerinden aldığı destek aşınıyor. Bana güven.”</p>

    <p>Siuan başını salladı. “Pekâlâ,” dedi ayağa kalkarak. “Amyrlin sensin.”</p>

    <p>“Elbette öyleyim,” dedi Egwene dalgın dalgın.</p>

    <p>“Hayır Egwene,” dedi Siuan. “Bunu yürekten söyledim.”</p>

    <p>Egwene şaşkınlıkla döndü. “Ama sen bana hep inandın!”</p>

    <p>Siuan tek kaşını kaldırdı.</p>

    <p>“En azından,” dedi Egwene, “hemen hemen başından beri.”</p>

    <p>“Her zaman potansiyelin olduğuna inandım,” diye düzeltti Siuan. “Eh, sen bu inancı boşa çıkarmadın. En azından bir kısmını. Yeteri kadarını. Bu fırtına nasıl eserse essin, bir şeyi kanıtladın. Oturduğun makamı <em>hak ettin.</em> Işık, kızım, Artur Şahinkanadı’nın zamanından beri bu dünyanın bildiği en iyi Amyrlin olabilirsin!” duraksadı. “Benim için bunu itiraf etmenin kolay olmadığını da hatırla.”</p>

    <p>Egwene gülümseyerek Siuan’ın kolunu tuttu. Ah, Siuan’ın gözleri gururdan yaşarmış gibi görünüyordu neredeyse! “Benim tek yaptığım kendimi bir hücreye kapattırmak.”</p>

    <p>“Ve bunu bir Amyrlin gibi yaptın Egwene,” dedi Siuan. “Ama geri dönmeliyim. Bazılarımız günlerini senin gibi boş boş geçiremiyor. Gerçek uykuya ihtiyacımız var, yoksa bayılıp çamaşır suyuna düşeriz.” Yüzünü buruşturarak Egwene’in ellerinden sıyrıldı.</p>

    <p>“Ona söyle...”</p>

    <p>“Duymamış olayım,” dedi Siuan parmağını Egwene’e doğru sallayarak. Biraz önce Egwene’in Amyrlin olarak duruşunu övdüğünü unutmuş muydu? “Söz verdim ve o sözden dönmektense balık bağırsağı olurum.”</p>

    <p>Egwene gözlerini kırpıştırdı. “Seni buna zorlamak aklıma bile gelmez,” dedi. Siuan’ın gölgeli şeklinin saçlarında şimdi parlak kırmızı bir kurdele olduğunu görünce gülümsemesini sakladı. “Git, madem.”</p>

    <p>Siuan sertçe başını salladı, sonra oturdu ve gözlerini yumdu. Yavaşça <em>Tel’aran’rhiod</em>’dan soldu.</p>

    <p>Egwene biraz önce Siuan’ın durduğu yere bakarak duraksadı.</p>

    <p>Muhtemelen normal düşe dönüp, zihninin dinlenmesine izin verme zamanı gelmişti. Ama normal düşlere dönmek, uyanmaya yaklaşmak demekti ve uyandığı zaman o sıkışık zindana ve onun havasız karanlığına dönecekti. Egwene Düşler Dünyası’nda biraz daha kalmaya can atıyordu. Elayne’in düşlerini ziyaret edip bir görüşme talep etmeyi düşündü... ama hayır, Elayne’in kendi <em>ter’angreal</em>’ini çalıştırabildiğini varsayarsa, bu çok fazla zaman alırdı. Bugünlerde Elayne bunu nadiren yapabiliyordu.</p>

    <p>Egwene kendini Tar Valon’dan ayrılırken buldu. Ayakkabıcı dükkânı kayboldu.</p>

    <p>Asi Aes Sedai kampında belirdi. Ziyaret etmek için aptalca bir yerdi belki de. Düşler Dünyası’nda Karanlıkdostları ve Terkedilmişler varsa, tıpkı Egwene’in <em>Tel’aran’rhiod</em>’da Amyrlin’in çalışma odasını ziyaret edip kadının planlarına dair ipucu aradığı gibi, onlar da bu kampı inceleyerek bilgi arıyor olabilirlerdi. Ama Egwene’in buraya gelmesi gerekiyordu. Nedenini sorgulamadı; yalnızca doğru olduğunu hissediyordu.</p>

    <p>Kamptaki sokaklar çamurluydu ve geçen arabaların tekerlekleri oyuklar açmıştı. Eskiden yalnızca bir çayır olan mekân Aes Sedailer tarafından ele geçirilmiş ve... bir şeye dönüştürülmüştü. Bryne’ın, çevrelerinde kamp kurmuş askerleriyle, kısmen bir savaş mekânına. Kısmen bir kasabaya, ama hiçbir kasaba bu kadar çok Aes Sedai, çömez ve Kabuledilmiş barındırmazdı. Kısmen de Beyaz Kule’nin zayıflığına adanmış bir anıta.</p>

    <p>Egwene kampın anayolunda yürüdü. Otlar ezilip çamura dönüşmüş, sonra çamur ezilip yol olmuştu. Kenarına kaldırımlar yapılmıştı ve ötedeki düz arazi çadırlarla kaplanmıştı. Tesadüfen <em>Tel’aran’rhiod</em>’a uğrayan tek tük insanlar dışında kimse yoktu. Burada, güzel yeşil elbise içinde bir kadın. Belki düş gören bir Aes Sedai, ama büyük olasılıkla kendini kraliçe olarak hayal eden bir hizmetçi. Orada, beyazlı bir kadın –çömez olamayacak kadar yaşlı, tel tel sarı saçları olan bir kadın. Artık yaşın önemi yoktu. Çömez defteri uzun zaman önce herkese açılmış olmalıydı. Beyaz Kule herhangi bir güç kaynağını geri çeviremeyecek kadar zayıflamıştı.</p>

    <p>Her iki kadın da belirdikleri gibi kayboldular. Düşgörenlerin pek azı <em>Tel’aran’rhiod</em>’da uzun kalırdı; daha uzun kalmak için ya Egwene’inki gibi özel bir yetenek ya da Siuan’ın kullandığı yüzüğe benzer bir <em>ter’angreal</em> gerekiyordu. Üçüncü bir yol vardı. Yaşayan bir kâbusa yakalanmak. Ama Işık’a şükür, bu sonuncusundan hiç görülmüyordu.</p>

    <p>Kampın bu kadar terk edilmiş görünmesi tuhaftı. Egwene <em>Tel’aran’rhiod</em>’da insan görünmemesinden ürkmeyi uzun zaman önce bırakmıştı. Ama bir şekilde bu kamp farklıydı. Tüm askerler savaş meydanında katledildikten sonra bir savaş kampının görüneceği gibi görünüyordu. Terk edilmiş, ama yine de orada yaşanmış olduğunu anlatan bayrakları olan bir kamp. Egwene Siuan’ın bahsettiği çizgiyi görebildiğini hissediyordu. Çadırlar yeni bitmiş çiçekler gibi birbirlerine sokulmuştu.</p>

    <p>Bireyler yokken, onların anlattığı düzenleri ve sorunları görebiliyordu. Egwene Beyaz Kule’de Ajahlar arasındaki ayrılıklar için Elaida’yı suçlayabilirdi, ama Egwene’in kendi Aes Sedaileri de bölünmeye başlamıştı. Eh, üç Aes Sedai bir araya geldiğinde ikisi ittifak kurardı. Kadınların plan ve hazırlık yapmaları sağlıklıydı; kendi türlerinden olanlara rakip değil, düşman diye bakmaya başlamaları sorundu.</p>

    <p>Ne yazık ki Siuan haklıydı. Egwene uzlaşma umudu için çok fazla zaman harcayamazdı. Beyaz Kule Elaida’yı makamından indirmezse ne olacaktı? Ya, Egwene’in kaydettiği ilerlemeye rağmen, Ajahlar arasındaki ayrılık asla giderilemezse? O zaman ne olacaktı? Savaşacaklar mıydı?</p>

    <p>Bir seçenek daha vardı, kimsenin gündeme getirmediği bir seçenek: uzlaşma çabalarını geçici olarak bir kenara bırakmak. İkinci bir Beyaz Kule kurmak. Bu, Aes Sedaileri bölünmüş halde bırakmak anlamına gelirdi, belki sonsuza dek. Egwene bu fikirle ürperdi ve derisi düşünceye isyan ederek kaşındı.</p>

    <p>Ama ya başka seçeneği olmazsa? Bunun sonuçlarını düşünmesi gerekiyordu ve onları ürkütücü buluyordu. Aes Sedailerin kendisi bir olmazsa, Kandaşları ya da Bilgeleri Aes Sedailere bağlanmaya nasıl ikna edebilirlerdi? İki Beyaz Kule karşıt güçlere dönüşürdü, rakip Amyrlinler ulusları kendi amaçları için kullanmaya çalışırken insanların önderleri şaşkına dönerdi. Müttefikler ve düşmanlar Aes Sedailere duydukları hayranlığı yitirirlerdi ve krallar yönlendirme yeteneğine sahip kadınlar için kendi merkezlerini kurmaya başlayabilirlerdi.</p>

    <p>Egwene cesaretini toplayarak çamurlu yolda yürüdü. Önünden geçtiği çadırlar değişiyor, Düşler Dünyası’nın tuhaf geçiciliğiyle kapakları açılıyor, sonra kapanıyor, sonra yine açılıyordu. Egwene Amyrlin etolünün boynunda belirdiğini hissetti. Kurşundan yapılmış gibi ağırdı.</p>

    <p>Beyaz Kule Aes Sedailerini kendi tarafına çekecekti. Elaida düşecekti. Ama eğer bunlar olmazsa... o zaman Egwene halkı ve dünyayı Tarmon Gai’don karşısında korumak için gerekeni yapacaktı.</p>

    <p>Kamptan çıktı. Çadırlar, yoldaki çukurlar ve boş sokaklar kayboldu. Bir kez daha, zihninin onu nereye götüreceğinden emin değildi. Düşler Dünyası’nda bu şekilde yolculuk etmek –ona <em>ihtiyacın</em> yol göstermesine izin vermek– tehlikeli olabilirdi, ama çok aydınlatıcı da olabilirdi. Bu durumda, bir nesne değil bilgi arıyordu. Ne bilmesi, ne görmesi gerekiyordu?</p>

    <p>Çevresi bulandı, sonra yine netleşti. Küçük bir kampın ortasında duruyordu. Kampın ortasında, önünde, bir çukurun içinde bir ateş için için yanıyordu ve minik bir duman bulutu kıvrıla kıvrıla gökyüzüne yükseliyordu. Bu tuhaftı. Genelde ateş <em>Tel’aran’rhiod</em>’a yansımayacak kadar geçici olurdu. Dumana ve çukurun çevresine dizilmiş pürüzsüz ırmak taşlarına rağmen ateşte gerçek alevler yoktu. Egwene başını kaldırdı ve aşırı karanlık, fırtınalı gökyüzüne baktı. O sessiz fırtına Düşler Dünyası’ndaki düzensizliklerden biriydi, ama son zamanlarda o kadar olağan hale gelmişti ki, artık fark etmiyordu bile. Bu mekânda herhangi bir şeye düzenli denebilir miydi?</p>

    <p>Bir şokla, çevresinde rengârenk arabaları fark etti: yeşil, kırmızı, turuncu ve sarı arabalar. Biraz önce burada mıydılar? Hayaletsi akkavaklardan oluşan bir ormanın içinde, geniş bir açıklıktaydı. Çalılar yoğundu ve sıska yabanotları düzensiz kümeler halinde başlarını kaldırmışlardı. Sağında ot bürümüş bir yol dolana dolana gidiyordu; renkli arabalar ateşin çevresinde halka olmuşlardı. Minik binalar gibi çatıları ve duvarları olan kutumsu araçların yan tarafları renkli resimlerle süslenmişti. Öküzler Düşler Dünyası’na yansımazdı, ama ateşin çevresinde ve arabaların oturaklarında tabaklar, fincanlar ve kaşıklar belirip kayboluyordu.</p>

    <p>Bu Gezginlerin, Tuatha’anların, kampıydı. Neden burası? Egwene aylak aylak ateş çukurunun çevresinde yürüdü, arabalara baktı. Boyaları yenilenmişti, çatlak ya da leke yoktu. Bu kervan, Egwene ve Perrin’in uzun süre önce ziyaret ettiği kervandan çok daha küçüktü, ama hemen hemen aynı hissi veriyordu. Egwene flütleri ve davulları duyar gibi oluyor, ateş çukurundaki ışıltıların dans eden kadın ve erkeklerin gölgeleri olduğunu hayal edebiliyordu. Gökyüzü bu kadar kasvetliyken, rüzgâr bu kadar uğursuz haberlerle doluyken Tuatha’anlar hâlâ dans ediyor muydu? Savaşa hazırlanan bir dünyada onlar için hangi mekân kalmıştı? Trolloclar Yaprağın Yolu’na aldırmazdı. Bu Tuatha’an grubu Son Savaş’tan saklanmaya mı çalışıyordu?</p>

    <p>Egwene, ateşe doğru çevrilmiş bir arabanın basamaklarına oturdu. Bir an için elbisesinin yeşil yünlü, basit İki Nehir elbiselerinden birine dönüşmesine izin verdi. Gezginleri ziyaret ederken üzerinde olan elbiseye benziyordu. O var olmayan alevlere bakarak hatırladı ve düşündü. Aram’a, Raen’e ve Ila’ya ne olmuştu? Büyük olasılıkla bir yerlerde, tam da buna benzeyen bir kampta güvendeydiler ve Tarmon Gai’don’un dünyaya ne yapacağını görmek için bekliyorlardı. Egwene, Perrin’in asık suratlı, kınayan bakışları altında Aram’la cilveleşip dans ettiği o günleri düşünerek gülümsedi. Daha kolay zamanlardı onlar; ama Tenekeciler kendilerine her zaman daha kolay zamanlar yaratıyor gibiydiler.</p>

    <p>Evet, bu grup hâlâ dans ediyordu. Şarkılarını bulsa da bulmasa da, Trolloclar dünyayı kasıp kavursa da veya Yenidendoğan Ejder onu yok etse de, Desen’in kavrulup gittiği güne kadar da dans edeceklerdi.</p>

    <p>Egwene o en kıymetli şeyleri gözden mi kaybetmişti? <em>Neden</em> Beyaz Kule’yi ele geçirmek için bu kadar çok çaba gösteriyordu? Güç için mi? Gurur için mi? Yoksa gerçekten dünya için en iyisinin bu olacağına inandığı için mi?</p>

    <p>Bu savaşı verirken kendisini mi tüketecekti? O Mavi’yi değil Yeşil’i seçmişti –ya da seçecekti. Aralarındaki fark yalnızca Yeşillerin direnip savaşmasından hoşlanması değildi; Mavilerin <em>fazla</em> odaklanmış olduklarını düşünüyordu. Hayat tek bir ülküden daha karmaşıktı. Hayat yaşamak hakkındaydı. Düş görmek, gülmek ve dans etmek hakkında.</p>

    <p>Gawyn Aes Sedai kampındaydı. Egwene Yeşil’i saldırgan kararlılığı için seçtiğini söylemişti –Savaş Ajahı’ydı. Ama daha gizli, daha dürüst bir parçası, kararında Gawyn’in de etkisi olduğunu itiraf ediyordu. Yeşil Ajah arasında, bir kadının Muhafızı ile evlenmesi olağandı. Egwene Gawyn’i Muhafız olarak alacaktı. Ve kocası olarak.</p>

    <p>Onu seviyordu. Onunla bağ kuracaktı. Yüreğinin bu arzuları dünyanın kaderinden daha az önemliydi, doğru, ama yine de önemliydi.</p>

    <p>Egwene basamaklardan kalkarken elbisesi yine gümüş beyaz Amyrlin elbisesi oldu. Bir adım attı ve dünyanın değişmesine izin verdi.</p>

    <p>Beyaz Kule’nin önünde duruyordu. Bakışlarını kaldırdı, onları narin –ama yine de güçlü– kulede gezdirdi. Gökyüzü siyah bir kargaşa halinde kaynıyordu, ama bir şey Kule’den tam Egwene’in üzerine bir gölge düşürüyordu. Bu bir tür görü müydü? Kule’nin yanında cüce gibi kalıyordu ve onu kendisi taşıyormuş gibi, onun ağırlığını hissediyordu. O duvarları ittiriyor, çatlayıp yıkılmalarını engelliyordu.</p>

    <p>Uzun süre, kaynayan gökyüzünün ve Kule’nin kusursuz silindirinin üzerine düşürdüğü gölgenin altında durdu. Tepesine bakarak, onun düşmesinin zamanının gelip gelmediğine karar vermeye çalıştı.</p>

    <p><em>Hayır,</em> diye düşündü yine. <em>Hayır, henüz değil. Birkaç gün daha.</em></p>

    <p>Gözlerini yumdu, sonra karanlığa açtı. Bedeni aniden acıyla patladı. Poposu yediği kırbaçlardan dolayı kızarmıştı, küçük odada kıvrılarak yatmak zorunda kalmasından dolayı kolları ve bacakları tutulmuştu. Hücre eski saman ve küf kokuyordu ve Egwene burnu alışmış olmasa, kendi yıkamamış bedeninin pis kokusunu da duyacağını biliyordu. İnlemesini bastırdı –dışarıda, nöbet bekleyen ve üzerindeki kalkanı koruyan kadınlar vardı. Yakınmalarını, inleme biçiminde bile olsa, onların duymasına izin veremezdi.</p>

    <p>Doğrulup oturdu. Üzerinde, Elaida’nın verdiği akşam yemeğinde giydiği çömez elbisesi vardı hâlâ. Elbisenin kol yenleri kurumuş kanla katılaşmıştı ve Egwene hareket ederken çıtırdıyor, derisine sürtünüyorlardı. Egwene susamıştı; ona asla yeterince su vermiyorlardı. Ama o yakınmıyordu. Bağırmıyor, ağlamıyor, yalvarmıyordu. Acıya rağmen kendini doğrulup oturmaya zorladı ve hisleri karşısında kendi kendine gülümsedi. Bağdaş kurdu, sonra arkasına yaslandı ve –teker teker– kollarındaki kasları gerdi. Sonra ayağa kalktı ve eğilerek sırtını ve omuzlarını gerdi. Sonunda sırtüstü yattı ve bacaklarını havaya kaldırarak gerdi, ağrıyla irkildi. Esnekliğini korumalıydı. Acı bir şey değildi. Beyaz Kule’nin içinde bulunduğu tehlikeyle karşılaştırılınca hiçbir şey.</p>

    <p>Egwene bağdaş kurarak oturdu ve derin derin nefes alarak, bu odaya kapatılmayı <em>istediğini</em> tekrarladı kendine. İsterse kaçabilirdi, ama kalıyordu. Kalarak Elaida’nın saygınlığına zarar veriyordu. Kalarak bazılarının eğilmeyeceğini, Beyaz Kule’nin düşüşünü sessizce kabullenmeyeceğini kanıtlıyordu. Bu tutsaklığın bir anlamı vardı.</p>

    <p>Kafasının içinde tekrarladığı sözler, bu hücrede bir gün daha geçirme fikrinin doğurduğu panik duygusunu biraz dindiriyordu. Her gece gördüğü, aklını başında tutan düşler olmasa ne yapardı? Yine zavallı Rand’ın kutuya kapatılmasını düşündü. O ve Egwene artık bir şey paylaşıyordu. İki Nehir’de geçen çocukluklarının ötesinde bir şey. İkisi de Elaida’nın cezalarının acısını çekmişti. Ve bu ikisini de yıkmamıştı.</p>

    <p>Beklemekten başka yapacak hiçbir şey yoktu. Öğlen civarında kapıları açacaklar, onu dışarı sürükleyecekler, döveceklerdi. Cezayı Silviana vermiyordu. Dayak atmak bir ödül olarak görülüyordu, bütün günlerini zindanlarda onun başında nöbet bekleyerek geçiren Kızıl Aes Sedailere bir ödül.</p>

    <p>Dayaktan sonra Egwene hücreye geri dönecekti ve ona bir çanak tatsız lapa verilecekti. Her gün aynıydı. Ama Egwene yıkılmayacaktı, özellikle de gecelerini <em>Tel’aran’rhiod</em>’da geçirebildiği için. Aslında, pek çok açıdan, orada –özgür ve hareketli olarak– geçirdiği zaman onun günleriydi ve karanlıkta hareketsiz geçirdiği bu zamanlar ise geceleriydi. Kendi kendine böyle söyledi.</p>

    <p>Sabah yavaş yavaş geçti. Sonunda demir anahtarlar eski kilitte tangırdadı. Kapı açıldı. Dışarıda iki ince Kızıl Aes Sedai’nin silueti duruyordu. Işık Egwene’e o kadar yabancıydı ki, yüz hatlarını seçemiyordu. Egwene hiç direnmemiş olmasına rağmen, Kızıllar onu kabaca kollarından yakaladılar. Onu dışarı çekip yere fırlattılar. Egwene bir tanesinin beklenti içinde kendi elinde şaklattığı kırbacın sesini duydu ve darbelere hazırlandı. Tıpkı dün olduğu gibi, onun kahkahalarını duyacaklardı.</p>

    <p>“Dur,” dedi bir ses.</p>

    <p>Egwene’i tutan kollar gerildi. Egwene, yanağını soğuk seramik zemine yaslayarak kaşlarını çattı. O ses... Katerine’indi.</p>

    <p>Egwene’i tutan Aes Sedailer yavaşça kavrayışlarını gevşettiler ve onu ayağa kaldırdılar. Egwene lambaların parlak ışığında gözlerini kırpıştırarak baktığı zaman Katerine’in koridorda, az ötede, kollarını kavuşturmuş dikilmekte olduğunu gördü. “O salıverilecek,” dedi Kızıl tuhaf bir biçimde kendini beğenmiş bir sesle.</p>

    <p><em>“Ne?”</em> diye sordu Egwene’in gardiyanlarından biri. Egwene’in gözleri alıştığında, sıska Barasine olduğunu gördü.</p>

    <p>“Amyrlin yanlış kişiyi cezalandırdığını fark etti,” dedi Katerine. “Başarısızlık yalnızca bu... çömez böceğinin suçu değil, onu kullanan kişinin.”</p>

    <p>Egwene Katerine’i süzdü. Sonra taşlar yerli yerine oturdu. “Silviana,” dedi.</p>

    <p>“Kesinlikle,” dedi Katerine. “Çömezler kontrol dışına çıkmışsa, suç onları eğitmekle görevli kişinin değil midir?”</p>

    <p>Demek Elaida, Egwene’in Karanlıkdostu olduğunu kanıtlayamayacağını fark etmişti. Dikkatleri Silviana’nın üzerine çekmek akıllıca bir hareketti; eğer Elaida Egwene’i dövmek için Güç kullanmaktan cezalandırılırsa ve Silviana da Egwene’in kontrol dışına çıkmasına izin verdiği için cezalandırılırsa, Amyrlin rezil olmazdı.</p>

    <p>“Bence Amyrlin akıllıca bir seçim yaptı,” dedi Katerine. “Egwene, sen... bundan sonra yalnızca Çömezler Sorumlusu’ndan ders alacaksın.”</p>

    <p>“Ama Silviana’nın başarısız olduğunu söyledin,” dedi Egwene şaşkınlıkla.</p>

    <p>“Silviana değil,” dedi Katerine; kendini beğenmişliği daha da arttı sanki. “Yeni Çömezler Sorumlusu.”</p>

    <p>Egwene kadınla göz göze geldi. “Ah,” dedi. “Ve Silviana’nın başarısız olduğu yerde senin başarılı olacağını sanıyorsun, öyle mi?”</p>

    <p>“Göreceksin.” Katerine döndü ve seramik kaplı koridorda uzaklaşmaya başladı. “Onu odasına götürün.”</p>

    <p>Egwene başını iki yana salladı. Elaida Egwene’in sandığından daha becerikliydi. Hapse atmanın işe yaramadığını görmüştü ve onun yerine cezalandıracak bir günah keçisi bulmuştu. Ama Silviana Çömezler Sorumlusu olarak konumunu kaybetmişti, öyle mi? Bu Kule’nin moraline bir darbe indirecekti, çünkü pek çok Aes Sedai Silviana’yı örnek bir Çömezler Sorumlusu olarak görüyordu.</p>

    <p>Kızıllar gönülsüzce Egwene’i çömezler kısmına yürütmeye başladılar. Kısım artık yirmi ikinci kattaydı. Onu dövme fırsatını kaçırdıkları için sinirlenmiş görünüyorlardı.</p>

    <p>Egwene onları görmezden geldi. Onca zamanı hücrede geçirdikten sonra, yalnızca yürüyebilmek bile harikaydı. Bu özgürlük değildi, yanında iki nöbetçi varken değil, ama kesinlikle özgürlük gibi geliyordu! Işık! O rutubetli, delikten farksız hücrede kalmaya kaç gün daha dayanabileceğinden emin değildi!</p>

    <p>Ama <em>kazanmıştı.</em> Bunu yeni yeni kavrıyordu. Kazanmıştı! Elaida’nın bulabildiği en kötü cezaya direnmiş ve bundan zaferle çıkmıştı! Amyrlin Salon tarafından cezalandırılacaktı ve Egwene özgür kalacaktı.</p>

    <p>Tanıdık koridorların her biri onu tebrik edermiş gibi gelen bir ışıkla aydınlanmıştı ve attığı her adım savaş meydanında bin adamın zafer yürüyüşü gibi geliyordu. Kazanmıştı! Savaş bitmemişti, ama bu çatışmanın galibi Egwene’di. Merdivenleri tırmandılar, sonra Kule’nin daha kalabalık yerlerine geldiler. Biraz sonra, Egwene gelip geçen çömezler gördü; Egwene’i görünce kendi aralarında fısıldaştılar, sonra dağıldılar.</p>

    <p>Birkaç dakika içinde Egwene’in üç kişilik küçük geçit alayı koridorlarda gittikçe daha fazla insanın önünden geçmeye başladı. Tüm Ajahlardan Aes Sedailer; meşgul görünüyorlardı –ama Egwene’in geçişini izlerken adımları yavaşlıyordu. Çizgili elbiseler içindeki Kabuledilmişler bakışlarını saklamıyorlardı; koridor kesişimlerinde duruyor, Egwene geçerken alık alık bakıyorlardı. Hepsinin bakışlarında şaşkınlık vardı. Egwene neden serbestti? Gergin görünüyorlardı. Egwene’in bilmediği bir şey mi olmuştu?</p>

    <p>“Ah, Egwene,” dedi bir ses, bir koridordan geçerlerken. “Harika, serbest kalmışsın. Seninle konuşmak istiyorum.”</p>

    <p>Egwene şokla döndüğünde, amacı olan Kahverengi Temsilci Saerin’i gördü. Yanağındaki yara izi kadının tüm diğer Aes Sedai’den daha... ürkütücü görünmesine sebep oluyordu ve kadının büyük yaş işaret eden beyaz saç bukleleri bu izlenimi güçlendiriyordu. Kahverengiler arasında pek az Aes Sedai ürkütücü olarak tarif edilirdi, ama Saerin kesinlikle o seçkin gruptan biriydi.</p>

    <p>“Onu odasına götürüyoruz,” dedi Barasine.</p>

    <p>“Eh, o zaman siz bunu yaparken konuşurum ben de,” dedi Saerin sakin sakin.</p>

    <p>“Onun kimseyle...”</p>

    <p>“Beni ret mi ediyorsun Kızıl? Bir Temsilci’yi?” diye sordu Saerin.</p>

    <p>Barasine kızardı. “Amyrlin bunu duyunca memnun olmayacak.”</p>

    <p>“O zaman koşa koşa git ve ona söyle,” dedi Saerin. “Ben de bu arada genç al’Vere ile önemli meseleler hakkında konuşurum.” Kızılları süzdü. “Bize biraz mesafe verin lütfen.”</p>

    <p>İki Kızıl dik bakışlarıyla onu sindirmeyi başaramayınca gerilediler. Egwene merakla izliyordu. Amyrlin’in –aslında, tüm Ajah’ın– yetkesi azalmış gibi görünüyordu. Saerin Egwene’e döndü ve işaret etti. İkisi koridorda birlikte yürümeye başladılar. Kızıl Aes Sedailer de peşlerinden geldi.</p>

    <p>“Bu şekilde benimle konuşurken görülmen riskli olabilir,” dedi Egwene.</p>

    <p>Saerin burnunu çekti. “Bugünlerde insanın kendi dairesinden çıkması bile riskli. Olaylar beni fazla rahatsız etmeye başladı, önemsiz meselelerle kafamı yoramayacağım.” Duraksadı, sonra Egwene’e baktı. “Dahası. Bugünlerde senin yanında görülmek o riske değer. Bir şeyi belirlemek istiyorum.”</p>

    <p>“Ne?” diye sordu Egwene merakla.</p>

    <p>“Eh, aslında <em>onların</em> itip kakılmayı kabul edip etmeyeceklerini görmek istedim. Kızıl Ajah’ın pek çok üyesi senin salıverilmeni iyi karşılamadı. Bunu Elaida açısından büyük bir başarısızlık olarak görüyorlar.”</p>

    <p>“Beni öldürtmeliydi,” dedi Egwene başını sallayarak. “Günler önce.”</p>

    <p>“Bu da başarısızlık olarak görülürdü.”</p>

    <p>“Silviana’yı görevinden almak kadar büyük bir başarısızlık mı?” diye sordu Egwene. “Aniden, olayın üzerinden bir hafta geçtikten sonra, suçun Çömezler Sorumlusu’nda olduğuna karar vermekten daha büyük bir başarısızlık mı?”</p>

    <p>“Sana öyle mi söylediler?” diye sordu Saerin gözleri önünde, gülümseyerek. “Elaida’nın tek başına, aniden bu karara vardığını mı anlattılar?”</p>

    <p>Egwene tek kaşını kaldırdı.</p>

    <p>“Silviana tüm Salon’un huzurunda konuşma talebinde bulundu,” diye açıkladı Saerin. “Önümüzde, Elaida’nın önünde durdu ve sana gösterilen muamelenin kanundışı olduğunu savundu. Büyük olasılıkla da öyle. Sen Aes Sedai olmasan bile, böyle korkunç koşullara mahkûm edilmemen gerekir.” Saerin Egwene’e baktı. “Silviana serbest bırakılmanı <em>talep etti.</em> Sana çok saygı duyuyormuş gibi göründüğünü söylemeliyim. Senin cezalarını, dersini iyi öğrenmiş bir öğrenci gibi karşıladığını anlatırken sesinde gurur vardı. Elaida’yı eleştirdi ve onun Amyrlin Makamı’ndan indirilmesini talep etti. Oldukça... olağandışıydı.”</p>

    <p>“Işık aşkına...” diye nefes verdi Egwene. “Elaida ona ne yaptı?”</p>

    <p>“Onun çömez elbisesi giymesini emretti,” dedi Saerin. “Bu, Salon’da ayaklanma başlatacaktı neredeyse.” Saerin duraksadı. “Silviana reddetti elbette. Elaida onun yalıtılıp idam edileceğini bildirdi. Salon <em>ne</em> yapacağını bilmiyor.”</p>

    <p>Egwene paniğe kapıldı. “Işık! Onun cezalandırılmaması gerek! Bunu önlemeliyiz.”</p>

    <p>“Önlemek mi?” diye sordu Saerin. “Çocuğum, Kızıl Ajah dağılıyor! Kendi sürüsüne saldıran kurtlar gibi, kendi üyeleri birbirleri aleyhine dönüyor. Elaida’nın kendi Ajahından birini <em>öldürmesine</em> izin verilirse, Kule içinde sahip olduğu destek buharlaşıp gidecek. Ah, toz yatıştığı zaman Ajah iyice küçük düşmüş olacak. Onları tamamen dağıtıp işlerini bitirirsek şaşırmam.”</p>

    <p>“Ben onları dağıtmak istemiyorum,” dedi Egwene. “Saerin, Elaida’nın düşünce tarzındaki hatalardan biri bu zaten! Beyaz Kule’nin gelecek olanlarla yüzleşmek için Kızıllar dahil tüm Ajahlara ihtiyacı var. Sırf haklılığımızı kanıtlamak için Silviana gibi bir kadını kaybetmeyi göze alamayız. Bulabildiğince destek toparla. Bu saçmalığı durdurmak için hızla hareket etmeliyiz.”</p>

    <p>Saerin gözlerini kırpıştırdı. “Gerçekten de burada kontrolün sende olduğunu mu düşünüyorsun çocuğum?”</p>

    <p>Egwene onunla göz göze geldi. “Kontrolün <em>sende mi</em> olmasını istiyorsun?”</p>

    <p>“Işık, hayır!”</p>

    <p>“Eh, o zaman yolumdan çekil ve işe koyul! Elaida’nın indirilmesi lazım, ama bu olurken tüm Kule’nin tepemize yıkılmasına izin veremeyiz. Salon’a git ve bunu durdurabilmek için ne yapabileceğine bak!”</p>

    <p>Saerin saygıyla başını salladıktan sonra koridorun kenarına çekildi. Egwene iki Kızıl gardiyanına baktı. “Bunu duydunuz mu?”</p>

    <p>Kadınlar bakıştılar. Elbette dinlemişlerdi. “Gidip, neler olduğunu kendi kulaklarınızla duymak istiyorsunuzdur,” dedi Egwene. “Neden bunu yapmıyorsunuz?”</p>

    <p>İkisi sinirle ona baktılar. “Kalkan,” dedi Barasine. “Her zaman, onu koruyan en az iki kişi olması emredildi.”</p>

    <p>“Ah, Işık...” Egwene derin bir nefes aldı. “Bir başka Kızıl’ın gözetimi altında olana kadar Güç kullanmayacağıma yemin edersem, bu sizin için yeterli olur mu?”</p>

    <p>İkisi ona kuşkuyla baktılar.</p>

    <p>“Ben de öyle düşünmüştüm,” dedi Egwene. Bir yan koridorda duran ve duvar seramiklerini silermiş gibi yaparak, alık alık Egwene’e bakan bir çömez grubuna döndü.</p>

    <p>“Sen,” dedi Egwene bir tanesini işaret ederek. “Marsial’dı, değil mi?”</p>

    <p>“Evet Anne,” diye ciyakladı kız.</p>

    <p>“Git ve biraz çatalkök çayı getir. Çömezler Sorumlusu’nun çalışma odasında, Katerine’de biraz olması lazım. Uzak değil. Ona, benim üzerimde kullanmak üzere Barasine’in istediğini söyle.”</p>

    <p>Çömez denileni yapmak üzere koşarak uzaklaştı.</p>

    <p>“Çayı kendi kendime içersem en azından bir taneniz gidebilir,” dedi Egwene. “Ajahınız dağılıyor. Mümkün olduğunca aklı başında kadına ihtiyacınız var; belki sizin Aes Sedaileri Elaida’nın Silviana’yı idam etmesinin akıllıca olmayacağına ikna edebilirsiniz.”</p>

    <p>İki Kızıl kararsızca bakıştılar. Sonra Egwene’in adını bilmediği sıska kadın hafif bir sesle küfretti ve eteklerini savura savura uzaklaştı. Barasine onun arkasından seslendi, ama kadın dönmedi.</p>

    <p>Barasine Egwene’e baktı, kendi kendine bir şeyler mırıldandı, ama yerinden ayrılmadı. “O çatalkökü bekleyeceğiz,” dedi Egwene’in gözlerinin içine bakarak. “Odana yürümeye devam et.”</p>

    <p>“İyi,” dedi Egwene. “Ama geciktiğin her dakika senin için çok pahalıya mal olacak.”</p>

    <p>Merdivenleri tırmanarak, Kule’nin Kahverengi kısmından kalanların yanına sıkışmış olan yeni çömezler kısmına çıktılar. Egwene’in kapısında durarak çatalkökü beklediler. Onlar orada dururken, çömezler toplanmaya başladı. Uzak koridorlarda, Aes Sedailer ve Muhafızları telaşla koridorlarda koşuyorlardı. Bir umut, Salon Elaida’yı kontrol altına almak için bir şeyler yapabilirdi. Eğer kadın gerçekten de, sırf onunla aynı fikirde değil diye Aes Sedaileri idam edecek kadar ileri giderse...</p>

    <p>Çömez iri iri açılmış gözlerle bir kupa ve küçük bir kurutulmuş bitki paketi getirdi. Barasine paketi inceledi, tatminkâr olduğuna karar verdi ve onu kupaya boşaltıp, beklenti içinde Egwene’e uzattı. Egwene içini çekerek kupayı aldı ve ılık sıvının tamamını içti. Tek iplik bile yönlendirememesine sebep olacak kadar kuvvetli bir dozdu, ama onu bayıltacak kadar güçlü olmadığını umuyordu.</p>

    <p>Barasine döndü ve hızla uzaklaşarak, Egwene’i koridorda yalnız bıraktı. Sırf yalnız değil, yalnız ve dilediğini yapmak üzere serbest. Egwene bu tür fırsatları pek sık bulamıyordu.</p>

    <p>Eh, bu fırsatla ne yapabileceğini görmesi gerekiyordu. Ama ilk önce bu kirli, kan lekeli elbiseyi değiştirmesi ve yıkanması gerekiyordu. Kapıyı itip odasına girdi.</p>

    <p>Ve içeride oturan birini buldu.</p>

    <p>“Merhaba Egwene,” dedi Verin buharları tüten bir çay kupasından bir yudum alarak. “Vay vay! Ben de seninle konuşmak için o hücreye mi gitmem gerekeceğini merak etmeye başlamıştım.”</p>

    <p>Egwene şokunu üzerinden attı. Verin? Kadın Beyaz Kule’ye ne zaman dönmüştü? Egwene onu görmeyeli ne kadar olmuştu? “Şu anda yeterince zaman yok Verin,” dedi yedek elbisesini sakladığı küçük dolabı açarak. “Yapmam gereken işlerim var.”</p>

    <p>“Hımm, evet,” dedi Verin sakin sakin çayını yudumlayarak. “Öyledir herhalde. Giydiğin elbise yeşil bu arada.”</p>

    <p>Egwene cümlenin saçmalığı karşısında kaşlarını çatarak bakışlarını elbisesine indirdi. Elbise elbette yeşil değildi. Verin ne diyordu böyle? Kadın şimdi...</p>

    <p>Verin’e bakarak donakaldı.</p>

    <p>Bu bir yalandı. <em>Verin yalan söyleyebiliyordu.</em></p>

    <p>“Evet, bunun dikkatini çekeceğini düşünmüştüm,” dedi Verin gülümseyerek. “Oturmalısın. Konuşacak çok şeyimiz ve bunu yapacak çok az zamanımız var.”</p>
  </div>
</body>
</html>