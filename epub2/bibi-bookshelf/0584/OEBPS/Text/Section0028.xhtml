<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="18. Telaşlı Bir Mesaj">18<br/>
    Telaşlı Bir Mesaj</h1>

    <p>Kirli çamaşır dolu sepeti kalçasına dayamış yürümekte olan Siuan Aes Sedai kampına girer girmez donakaldı. Bu sefer sepettekiler kendi çamaşırlarıydı. Sonunda hem kendisininkini hem de Bryne’ınkileri yıkamak zorunda olmadığını fark etmişti. Neden çömezlerin onun çamaşırları için biraz zaman ayırmasına izin vermiyordu? Bugünlerde ortalıkta kesinlikle yeterince çömez vardı.</p>

    <p>Ve o çömezlerin hepsi kampın ortasındaki çadırı çevreleyen tahta yürüyüş yoluna doluşmuştu. Kol kola duruyorlardı: her renkten kafayla biten beyaz bir duvar. Sıradan bir Salon toplantısı bu kadar ilgi çekmezdi. Bir şeyler oluyordu.</p>

    <p>Siuan hasır sepeti bir ağaç kütüğünün üzerine bıraktı, sonra üzerine bir havlu çekti. Bir haftadır bir serpintiden daha şiddetli bir yağmur yağmamıştı, ama yine de o gökyüzüne güvenmiyordu. Rıhtımustasının gökyüzüne güvenme. Ders alınacak sözler. Bunun sonucu yalnızca bir sepet dolusu ıslak, kirli çamaşır olacak olsa bile.</p>

    <p>Siuan toprak yolda seğirtti ve tahta yürüyüş yollarından birine çıktı. Kaba tahtalar ayaklarının altında hafifçe kaydı ve Siuan çadıra yaklaşırken gıcırdadı. Yürüyüş yollarını daha kalıcı bir şeyle, hatta belki parke taşı gibi daha pahalı bir malzemeyle değiştirme bahsi vardı.</p>

    <p>Toplanmış kadınların arkasına ulaştı. Böylesine ilgi çeken en son Salon toplantısı, Asha’manların Aes Sedailerle bağ kurduğunun ve lekenin temizlendiğinin öğrenildiği toplantıydı. Işık izin verse de, onu <em>bu</em> boyutta bir sürpriz beklemiyor olsa! Sinirleri, Gareth kahrolası Bryne’la uğraşmak yüzünden yeterince gergindi. Ne olur ne olmaz diye adamın ona kılıç kullanmayı öğretmesine izin vermesini istemek. Siuan kılıçları hiçbir zaman o kadar faydalı bulmamıştı. Dahası, silahlı, çılgın bir Aiel gibi savaşan Aes Sedai duyulmuş şey miydi? Gerçekten... o adam!</p>

    <p>Geçmesine izin vermeleri için onların dikkatini çekmesinin gerekmesine sinirlenerek çömezleri ite kaka geçti. Çömezler bir Aes Sedai’nin aralarından geçtiğini fark eder etmez çekiliyorlardı elbette, ama o kadar dalmışlardı ki, yoldan çekilmeleri için çaba göstermek gerekiyordu. Siuan birkaç tanesini işlerine bakmadıkları için payladı. Tiana neredeydi? Bu kızları işlerinin başına yollamalıydı. Rand al’Thor’un kendisi kampta ortaya çıksa bile, çömezler derslerine devam etmeliydi!</p>

    <p>Sonunda, çadırın yakınında, görmeyi beklediği kadını buldu. Sheriam, Egwene’in Vakanüvisi olarak, Amyrlin olmadan Salon’a giremezdi. Ve bu yüzden dışarıda beklemek zorundaydı. Muhtemelen bu, çadırında oturup için için kaynamasından daha iyiydi.</p>

    <p>Alev saçlı kadın önceki haftalarda tombulluğunu biraz kaybetmişti. Gerçekten de yeni elbiseler ısmarlaması gerekiyordu; eski elbiseleri üzerinden sarkmaya başlamıştı. Yine de, istikrarlı olmasa da, sükûnetini geri kazanmaya başlamış görünüyordu. Belki onu rahatsız eden her neyse, artık geçmişti. Kadın baştan beri, bir şeyi olmadığı konusunda ısrar ediyordu.</p>

    <p>“Balık bağırsağı,” diye homurdandı Siuan bir çömez kazayla onu dirseklediğinde. Siuan kıza dik dik baktı, kız başını eğerek uzaklaştı, çömez ailesi de gönülsüzce peşinden gitti. Siuan Sheriam’a döndü. “Ee, ne olmuş? Seyis uşaklarından biri Tear Kralı mı çıktı?”</p>

    <p>Sheriam tek kaşını kaldırdı. “Elaida Yolculuğu öğrenmiş.”</p>

    <p><em>“Ne?”</em> diye sordu Siuan, çadırın içine bakarak. Oturaklar Aes Sedailerle doluydu. Grilerden olan sıska Ashmanaille onlara hitap ediyordu. Bu toplantı neden Aleve Mühürlü olarak yapılmıyordu?</p>

    <p>Sheriam başını salladı. “Ashmanaille Kandor’dan vergi toplamaya gittiğinde öğrendik.” Egwene’in Aes Sedailerinin başlıca gelir kaynaklarından biri vergilerdi. Yüzyıllar boyunca, her krallık Tar Valon’a benzer şekilde bağışlarda bulunmuştu. Beyaz Kule artık bu gelir kaynağına bağımlı değildi –başkalarının cömertliğine ihtiyaç duymayan bir şekilde, kendi kendine idare etmek için çok daha iyi yöntemleri vardı. Yine de, vergiler asla geri çevrilmiyordu ve pek çok Sınırboyu krallığı hâlâ eski âdetlere bağlıydı.</p>

    <p>Beyaz Kule kırılmadan önce, Ashmanaille’in görevlerinden biri bu bağışları takip etmek ve ayda bir Amyrlin adına teşekkür mesajları göndermekti. Beyaz Kule’nin bölünmesi ve Yolculuğun keşfedilmesi Egwene’in Aes Sedaileri için temsilciler gönderip vergileri şahsen toplamayı kolaylaştırmıştı. Kandor’un başkâtibi, vergiler gönderildiği sürece, iki Beyaz Kule’den hangisini desteklediğine aldırmıyordu ve parayı doğrudan Ashmanaille’e teslim etmekten memnundu.</p>

    <p>Tar Valon kuşatması Elaida’ya gidebilecek vergilerin asilere yönlendirilmesini ve Bryne’ın askerlerinin maaşlarının ödenmesi için kullanılmasını kolaylaştırmıştı. Kaderin çok hoş bir cilvesi. Ama hiçbir deniz sonsuza dek sakin kalmazdı.</p>

    <p>“Başkâtip oldukça kızgındı,” dedi Ashmanaille saçmalık kabul etmez sesiyle. “‘Bu ayki paranızı ödedim zaten,’ dedi bana. ‘Onu daha bir gün önce gelen kadına verdim. Kadın Amyrlin’den bir mektup taşıyordu ve mektup gerektiği gibi mühürlenmişti. Parayı <em>yalnızca</em> Kızıl Ajah’tan birine vermemi söylüyordu.’”</p>

    <p>“Bu Elaida’nın Yolculuğu öğrendiği anlamına gelmiyor,” dedi Romanda çadırın içinden. “Kızıl Aes Sedai Kandor’a başka yollardan gitmiş olabilir.”</p>

    <p>Ashmanaille başını iki yana salladı. “Kapıyol açılırken görmüşler. Başkâtip bir hesap hatası fark etmiş ve biraz daha para vermek için Elaida’nın temsilcisinin peşinden bir yazman göndermiş. Adam gördüğü şeyi <em>kusursuz</em> bir biçimde tarif ediyor. Havada, karanlık bir delikten geçen atlar. Onu öyle şaşırtmış ki, nöbetçileri çağırmış –ama nöbetçiler geldiğinde Elaida’nın temsilcileri çoktan gitmişmiş. Adamı bizzat sorguladım.”</p>

    <p>“Tek bir adamın sözüne güvenmekten hoşlanmıyorum,” dedi grubun önünde oturan Moria.</p>

    <p>“Başkâtip ondan parayı alan kadını ayrıntılı olarak tarif etti,” dedi Ashmanaille. “Nesita olduğundan eminim. Belki Kule’de olup olmadığını öğrenebiliriz. Bu bize bir kanıt daha vermiş olur.”</p>

    <p>Diğerleri itiraz etti, ama Siuan dikkatle dinlemeyi bıraktı. Belki de bu onların dikkatini başka yere çekmek için planlanmış çok akıllıca bir şaşırtmacaydı, ama buna inanma riskine giremezlerdi. Işık! Omuzlarının üzerinde bir baş taşıyan tek kişi kendisi miydi?</p>

    <p>En yakındaki çömezi yakaladı. Muhtemelen göründüğünden daha büyük olan, ufak tefek bir kızdı –öyle olmalıydı, çünkü dokuzundan büyük görünmüyordu. “Bir ulağa ihtiyacım var,” dedi Siuan kıza. “Lord Bryne’ın kampta kalan habercilerinden birini getir. Ona haber göndereceğim. <em>Çabuk.</em>”</p>

    <p>Kız ciyakladı ve koşarak uzaklaştı.</p>

    <p>“O da neydi?” diye sordu Sheriam.</p>

    <p>“Hayatlarımızı kurtarıyorum,” dedi Siuan çömez kalabalığına dik dik bakarak. “Tamam!” diye hırladı. “Alık alık baktığınız yeter! Bu fiyasko yüzünden dersleriniz ertelenmişse, o zaman yapacak iş bulun. On saniye sonra hâlâ bu yürüyüş yollarında dikiliyor olan bütün çömezler öyle bir ceza alacaklar ki, sayı saymayı unutacaklar!”</p>

    <p>Bu bir beyaz sel yarattı, kadınlar aileler halinde telaşla uzaklaştılar. Birkaç dakika sonra, Sheriam ve Siuan’la birlikte yalnızca küçük bir Kabuledilmiş grubu kalmıştı. Siuan onlara baktığında büzüldüler, ama Siuan hiçbir şey söylemedi. Kabuledilmiş olmanın ayrıcalıklarından biri, daha fazla özgürlüğünüz olmasıydı. Dahası, Siuan kimseye çarpmadan hareket edebildiği sürece halinden memnundu.</p>

    <p>“Neden bu toplantı Aleve Mühürlü yapılmadı?” diye sordu Sheriam’a.</p>

    <p>“Bilmiyorum,” diye itiraf etti kadın büyük çadırın içine bakarak. “Eğer doğruysa, ürkütücü bir haber.”</p>

    <p>“Eninde sonunda olacaktı,” dedi Siuan, ama içinde fırtınalar kopuyordu. “Yolculuğun bulunduğu haberi yayılıyor olmalı.”</p>

    <p><em>Ne oldu?</em> diye düşündü. <em>Egwene’i yıkamadılar, değil mi? Işık izin verse de, bu sırrı vermek zorunda kalan o değil de Leane olsun. Beonin. O olmalı. Kavrulsun her şey!</em></p>

    <p>Başını iki yana salladı. “Işık izin verse de Yolculuğu Seanchanlardan saklayabilsek. Beyaz Kule’ye saldırdıklarında, en azından bu avantaja sahip olmalıyız.”</p>

    <p>Sheriam onu kuşkuyla süzdü. Çoğu Aes Sedai Egwene’in Düşgörmesine inanmıyordu. Aptallar –balık yakalamak istiyor, ama bağırsaklarını temizlemek istemiyorlardı. Bir kadını Amyrlin yapıp, sonra uyarılarını hafife almak olmazdı.</p>

    <p>Siuan sabırsızlık içinde ayağını yere vurarak çadırın içindeki konuşmaları dinledi. Tam bir çömez daha göndermesinin gerekli olup olmayacağını merak ederken, Bryne’ın habercilerinden biri at sırtında çadıra geldi. Bindiği aksi hayvan beyaz çoraplı, gece karası bir attı ve binici dizginleri çekerken Siuan’a kişnedi. Habercinin saçları kısa kesilmişti ve üniforması düzgündü. O yaratığı yanında getirmesi gerekiyor muydu gerçekten?</p>

    <p>“Aes Sedai?” diye sordu adam atının sırtında eğilip selam vererek. “Lord Bryne’a mesajınız mı var?”</p>

    <p>“Evet,” dedi Siuan. “Ve <em>aceleyle</em> teslim edilmesini sağlayacaksın. Beni anladın mı? Hepimizin hayatı buna bağlı.”</p>

    <p>Asker sertçe başını salladı.</p>

    <p>“Lord Bryne’a söyle...” diye başladı Siuan. “Ona söyle kanatlara dikkat etsin. Düşmanımız buraya gelmek için kullandığımız yöntemi öğrendi.”</p>

    <p>“İleteceğim.”</p>

    <p>“Mesajı tekrarla,” dedi Siuan.</p>

    <p>“Elbette Aes Sedai,” dedi ince adam yine eğilerek. “Sırf bilmeniz için söylüyorum, on seneden fazla süredir generalin emrinde ulak olarak çalışıyorum. Hafızam...”</p>

    <p>“Sus,” diye sözünü kesti Siuan. “Bu işi <em>kaç zamandır</em> yaptığın umurumda değil. Hafızanın ne kadar iyi olduğu umurumda değil. Kaderin bir cilvesiyle, <em>aynı mesajı</em> daha önce binlerce kez iletmen istenmiş olsa bile umurumda değil. Mesajı bana tekrarlayacaksın.”</p>

    <p>“Şey, peki Aes Sedai. Lord General’e kanatlara dikkat etmesini söyleyeceğim. Düşmanımız buraya gelmek için kullandığımız yöntemi öğrendi.”</p>

    <p>“Güzel. Şimdi git.”</p>

    <p>Adam başını salladı.</p>

    <p>“Hemen!”</p>

    <p>Adam o korkunç atı şaha kaldırdı ve pelerinini arkasında savurarak dörtnala kamptan çıktı.</p>

    <p>“O da neydi?” diye sordu Sheriam Salon’un içinde olanlardan dönerek.</p>

    <p>“Uyandığımızda kendimizi Elaida’nın ordusu tarafından kuşatılmış bulmayacağımızdan emin oluyorum,” dedi Siuan. “İddiaya girerim generalimizi, düşmanımızın en büyük taktik avantajımızı elimizden aldığına dair uyarmayı akıl edebilen tek kişi benimdir. Kuşatma buraya kadar.”</p>

    <p>Sheriam bunu hiç düşünmemiş gibi kaşlarını çattı. Bu konuda yalnız değildi. Ah, bazıları Bryne’ı hatırlar, daha sonra generale haber göndermeyi planlardı. Ama pek çok kişi için buradaki felaket Elaida’nın artık ordularını gönderip onları kuşatabilecek olması ya da Bryne’ın kuşatmasının artık faydasız olması değildi. Onlar için felaket çok daha kişiseldi: gizli tutmaya çalıştıkları bilginin diğerlerinin ellerine düşmesi. Yolculuk <em>onlarındı</em> ve şimdi Elaida’nın ellerindeydi! Çok Aes Sedaice. Önce kızgınlık, sonra sonuçları düşünmek.</p>

    <p>Ya da belki Siuan’ın kendisi kızgındı. Çadırın içinde biri sonunda toplantının Aleve Mühürlü olması çağrısı yapmayı akıl etmişti. Bu yüzden Siuan geri çekildi, yürüyüş yolundan sıkışık toprağa indi. Çömezler onun bakışlarından kaçınmak için başlarını eğerek o yana bu yana kaçıştılar, ama diz kırmayı da ihmal etmediler. <em>Bugün zayıf rolü yapma konusunda pek başarılı değildim,</em> diye düşündü Siuan yüzünü buruşturarak.</p>

    <p>Beyaz Kule dağılıyordu. Ajahlar önemsiz didişmelerle birbirilerini zayıflatıyorlardı. Burada, Egwene’in kampında bile, yaklaşan fırtınaya hazırlanmaktan çok politika oyunlarına zaman harcanıyordu.</p>

    <p>Ve bu başarısızlıklardan kısmen Siuan sorumluydu.</p>

    <p>Elaida ve onun Ajahı bu sorumlulukta aslanbalığının payına sahipti kesinlikle. Ama Siuan Ajahlar arasında işbirliğini teşvik etse Kule bölünür müydü? Elaida’nın çalışmak için <em>o kadar</em> zamanı olmamıştı. Kule’de beliren her ayrılık, Siuan’ın Amyrlin olduğu dönemdeki minik çatlaklardan doğmuştu. Beyaz Kule’deki hizipler arasında arabuluculuk yapabilseydi, bu kadınların kemiklerine güç katabilir miydi? Onları kanlı bir çılgınlığa kapılmış usturabalıkları gibi birbirlerinin aleyhine dönmekten alıkoyabilir miydi?</p>

    <p>Yenidendoğan Ejder önemliydi. Ama Desen bu son günleri dokurken, ipliklerden yalnızca bir tanesiydi. Bunu unutmak çok kolaydı, o dramatik efsanevi figürü izlemek ve başka herkesi unutmak çok kolaydı.</p>

    <p>İçini çekti, kirli çamaşırlarını aldı ve –alışkanlık gereği– her şeyin orada olup olmadığını kontrol etti. O bunu yaparken, yürüyüş yollarının birinde beyazlı biri ona yaklaştı. “Siuan Sedai?”</p>

    <p>Siuan kaşlarını çatarak başını kaldırdı. Önündeki çömez, kamptaki en tuhaf çömezlerden biriydi. Neredeyse yetmiş yaşında olan Sharina, bir ninenin yıpranmış, kırışık yüzüne sahipti. Kır saçlarını topuz yapmıştı ve eğilmeden yürüyor olsa da, üzerinde belirgin bir <em>ağırlık</em> olduğu kesindi. Onca şey görmüş, onca şey yapmış, onca sene geçirmişti. Ve Aes Sedailerin aksine, Sharina bütün o seneleri <em>yaşamıştı.</em> Çalışmış, aile sahibi olmuş, hatta çocuklarını gömmüştü.</p>

    <p>Güç’te yeteneği çoktu. Olağanüstü çok; şalı kesinlikle takacaktı ve bunu yapar yapmaz, Siuan’dan çok daha yüksekte olacaktı. Ama şimdilik Sharina yerlere kadar reverans yapıyordu. Neredeyse kusursuz bir saygı gösterisi. Bütün çömezler arasında en az yakınan, en az sorun çıkaran ve en titizlikle çalışan kadın olarak biliniyordu. Bir çömez olarak, çoğu Aes Sedai’nin asla öğrenmediği –ya da şal takar takmaz unuttuğu– şeyleri anlıyordu. Gerektiği zaman nasıl mütevazı olunacağını, cezayı nasıl kabul edeceğini, ne zaman zaten biliyormuş gibi yapmak yerine öğrenmek gerektiğini. <em>Onun gibi birkaç düzine daha çömez olsaydı keşke,</em> diye düşündü Siuan, <em>ve Elaida ve Romanda gibileri birkaç düzine az olsaydı.</em></p>

    <p>“Evet çocuğum?” diye sordu Siuan. “Ne var?”</p>

    <p>“O çamaşırları kaldırdığınızı gördüm Siuan Sedai,” dedi Sharina. “Ve belki onu sizin için taşımam gerektiğini düşündüm.”</p>

    <p>Siuan duraksadı. “Kendini yormanı istemem.”</p>

    <p>Sharina hiç de çömezvari olmayan bir ifadeyle tek kaşını kaldırdı. “Bu yaşlı kollar daha geçen sene bundan iki kat ağır yükleri ırmağa götürüp geri getiriyor, bir yandan da üç torunu sırayla taşıyordu Siuan Sedai. Bana bir şey olmaz.” Kadının gözlerinde bir şey vardı, önerisinin arkasında bir şey olduğuna dair bir şey. Görünüşe göre bu kadının Şifa örgülerinden daha fazlasına yeteneği vardı.</p>

    <p>Meraklanan Siuan yaşlı kadının sepeti almasına izin verdi. Patikada, çömezlerin çadırlarına doğru yürümeye başladılar.</p>

    <p>“Böylesine basit görünüşlü bir bilginin bu kadar büyük bir çalkantı yaratması ilgi çekici, siz de öyle düşünmüyor musunuz Siuan Sedai?”</p>

    <p>“Elaida’nın Yolculuğu öğrenmesi önemli bir bilgi.”</p>

    <p>“Ama birkaç ay önce, o yönlendirebilen adam geldiğinde yapılan toplantı sırasında öğrenildiği söylenenler kadar önemli değil. Bunun bu kadar büyük olay yaratması tuhaf.”</p>

    <p>Siuan başını iki yana salladı. “Kalabalıkların düşünüş tarzı ilk bakışta genellikle tuhaf gelir Sharina. Herkes hâlâ o Asha’man’ın ziyaretinden bahsediyor ve daha fazlasını dört gözle bekliyor. Bir açıdan, büyük bilgiler gizlice gelebilir, ama o zaman daha önemsiz bilgilerin bir endişe patlamasıyla karşılanmasına sebep olurlar.”</p>

    <p>“İnsan bu gözlemi iyi şekilde kullanabilir sanırım.” Sharina yanlarından geçen bir çömez grubuna başını salladı. “Endişe yaratmak istiyorsa, demek istedim.”</p>

    <p>“Ne demek istiyorsun?” diye sordu Siuan gözlerini kısarak.</p>

    <p>“Ashmanaille ilk önce Lelaine Sedai’ye rapor verdi,” dedi Sharina alçak sesle. “Haberin duyulmasına izin verenin Lelaine olduğunu duydum. Salon’u toplantıya çağırırken bir çömez ailesinin işitebileceği mesafede, çok yüksek sesle söylemiş. Ayrıca, toplantının Aleve Mühürlü olması için yapılan ilk çağrıları engellemiş.”</p>

    <p>“Ah,” dedi Siuan. “Demek <em>bu</em> yüzden!”</p>

    <p>“Yalnızca işittiklerimi aktarıyorum elbette,” diye açıkladı Sharina çarpık çurpuk bir siyahağacın gölgesinde durarak. “Muhtemelen yalnızca aptallık. Ah, Lelaine’in konumuna sahip bir Aes Sedai bilgi çömezlerin kulaklarına giderse, kısa zamanda meraklı kulaklara aktarılacağını biliyor olmalı.”</p>

    <p>“Ve Kule’de, her kulak meraklıdır.”</p>

    <p>“Kesinlikle Siuan Sedai,” dedi Sharina gülümseyerek.</p>

    <p>Lelaine toplantıyı sirke çevirmek istemişti –çömezlerin dinlemesini, kamptaki her Aes Sedai’nin tartışmaya katılmasını istemişti. Neden? Ve Sharina neden hiç de çömezvari olmayan fikirlerini Siuan’a açıyordu?</p>

    <p>Yanıt açıktı. Kamptaki kadınlar ne kadar büyük tehdit altında hissederse –Elaida’yı ne kadar tehlikeli görürlerse– kararlı bir elin kontrolü ele geçirmesi o kadar kolay olacaktı. Aes Sedailer şimdi dikkatle korunan bir sır açığa çıktığı için kızgındılar, ama yakında Siuan’ın gördüğü tehlikeyi göreceklerdi. Kısa süre sonra korku olacaktı. Endişe. Tasa. İçerideki Aes Sedailer artık diledikleri zamanda, diledikleri yere Yolculuk edebildiklerine göre, kuşatma asla işe yaramazdı. Bryne’ın köprülerdeki ordusu işe yaramaz olmuştu.</p>

    <p>Siuan tahmininde yanılmıyorsa, Lelaine bu sonuçları da herkesin görmesini sağlayacaktı.</p>

    <p>“Bizi korkutmak istiyor,” dedi Siuan. “Bir kriz istiyor.” Akıllıcaydı. Siuan bunun geleceğini tahmin etmeliydi. Görmemiş olması –ve Lelaine’in planlarını haber almamış olması– aynı zamanda bir önemli gerçeği daha fısıldıyordu. Kadın Siuan’a göründüğü kadar çok güvenmiyor olabilirdi. Kahretsin!</p>

    <p>Sharina’ya odaklandı. Kır saçlı kadın sabırla durmuş, Siuan öğrendikleri üzerine düşünürken bekliyordu.</p>

    <p>“Bunu bana neden söyledin?” diye sordu Siuan. “Lelaine’in uşağı olmadığımı nereden biliyorsun?”</p>

    <p>Sharina kaşlarını kaldırdı. “Lütfen Siuan Sedai. Bu gözler kör değil ve onlar Amyrlin’in düşmanlarını meşgul etmek için çok çalışan bir kadın görüyorlar.”</p>

    <p>“Güzel,” dedi Siuan. “Ama yine de pek az ödül uğruna kendini teşhir ediyorsun.”</p>

    <p>“Pek az ödül mü?” diye sordu Sharina. “Affedersiniz Siuan Sedai, ama Amyrlin geri dönmezse sizce kaderim ne olur? Şimdi ne diyor olursa olsun, Lelaine Sedai’nin gerçek fikirlerini sezebiliyorum.”</p>

    <p>Siuan duraksadı. Lelaine şu anda Egwene’in sadık savunucusu rolünü oynuyor olsa da, bir süre önce, aşırı yaşlı çömezler konusunda o da başka herkes kadar hoşnutsuzdu. Geleneklerin değişmesi pek az kişinin hoşuna giderdi.</p>

    <p>Yeni çömezler çömez defterine yazıldığına göre, onları Kule’den kovmak çok zor olurdu. Ama bu, Aes Sedailerin yaşlı kadınları almaya devam edecekleri anlamına gelmiyordu. Bunun ötesinde, Lelaine’in –ya da Amyrlin Makamı’na her kim geçerse onun– geleneklere aykırı bir biçimde kabul edilen kadınların ilerleyişini geciktirmenin ya da engellemenin bir yolunu bulması olasılığı vardı. Buna Sharina da kesinlikle dahil olurdu.</p>

    <p>“Amyrlin’in buradaki eylemlerinden haberi olmasını sağlayacağım,” dedi Siuan. “Ödüllendirileceksin.”</p>

    <p>“Benim ödülüm Egwene Sedai’nin dönüşü olur Siuan Sedai. Dua edin de hızlı olsun. Bizi Kule’ye kabul ettiği an kaderimiz onunkine dolandı. Gördüklerimden ve hissettiklerimden sonra, eğitimime son vermeye hiç niyetim yok.” Kadın sepeti kaldırdı. “Bunların yıkanıp getirilmesini istiyorsunuzdur herhalde?”</p>

    <p>“Evet. Teşekkür ederim.”</p>

    <p>“Ben bir çömezim Siuan Sedai. Bu benim görevim. Aynı zamanda bir zevk.” Yaşlı kadın saygıyla eğildi ve yaşına göre dinç adımlarla yürüyüş yolunda uzaklaştı.</p>

    <p>Siuan onun uzaklaşmasını izledi, sonra bir başka çömezi durdurdu. Bryne’a bir haberci daha. Ne olur ne olmaz diye. <em>Acele et kızım,</em> diye düşündü Siuan, Egwene’e hitaben, Beyaz Kule’ye bakarak. <em>Kaderinki seninkine dolanmış olan tek kişi Sharina değil. Hepimiz senin ağına dolandık.</em></p>
  </div>
</body>
</html>