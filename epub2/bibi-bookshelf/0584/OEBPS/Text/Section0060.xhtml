<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="50. Altın Damarlar">50<br/>
    Altın Damarlar</h1>

    <p>Dünyanın tepesinde otururken Rand’ın çevresinde rüzgâr esiyordu. Ördüğü Hava ve Ateş, çevresindeki karı eritmiş; üç adım genişliğinde, keskin kenarları olan gri bir kayanın ucunu ortaya çıkarmıştı. Zirve, gökyüzüne uzanan kırık bir tırnak gibi görünüyordu ve Rand onun tepesinde oturuyordu. Anlayabildiği kadarıyla, Ejderdağı’nın tam ucundaydı. Belki de dünyanın en yüksek yerinde.</p>

    <p>O küçük çıkıntının üzerinde oturuyordu ve erişim anahtarı kayanın üzerinde, önünde duruyordu. Burada hava seyrekti ve Rand nefes almakta güçlük çekmiş, sonra çevresindeki havayı hafifçe sıkıştıran bir örgü bulmuştu. Onu ısıtan örgü gibi, bunu nasıl yaptığından da emin değildi. Asmodean’ın ona benzer bir örgü öğretmeye çalıştığını, ama kendisinin bir türlü kavrayamadığını belli belirsiz hatırlıyordu. Şimdi kendiliğinden yapıyordu. Lews Therin’in etkisi miydi, yoksa Tek Güç’e gittikçe daha fazla aşina olması mı?</p>

    <p>Ejderdağı’nın kırık, açık ağzı onlarca metre aşağıda, solda uzanıyordu. Bu mesafeden bile, havada acı bir kül ve sülfür kokusu vardı. Çukur kül yüzünden kara, eriyik taş ve parlayan ateşler yüzünden kırmızıydı.</p>

    <p>Rand hâlâ Kaynak’ı tutuyordu. Bırakmaya cesaret edemiyordu. Onu son kavradığı seferden daha kötüsünü hatırlayamıyordu ve bir daha denerse hastalık duygusunun onu yıkacağından korkuyordu.</p>

    <p>Saatlerdir buradaydı. Ama yorgun hissetmiyordu. <em>Ter’angreal</em>’e bakıyordu. Düşünüyordu.</p>

    <p>O neydi? Yenidendoğan Ejder neydi? Bir simge mi? Bir fedakârlık mı? Yok etme amaçlı bir kılıç mı? Koruma amaçlı, siper olan bir el mi?</p>

    <p>Tekrar tekrar aynı rolü oynayan bir kukla mı?</p>

    <p>Kızgındı. Dünyaya kızgın, Desen’e kızgın, hiçbir yönlendirmede bulunmadan Karanlık Varlık’la savaşma işini insanlara bırakan Yaratıcı’ya kızgın. Aralarından hangisinin Rand’ın canını talep etmeye hakkı vardı?</p>

    <p>Eh, Rand o canı onlara sunmuştu. Ölümünü kabullenmek epey zamanını almıştı, ama sonunda bu fikirle barışmıştı. Bu yeterli değil miydi? Sonuna dek acı mı çekmek zorundaydı?</p>

    <p>Kendini yeterince katılaştırırsa acının yok olacağını düşünmüştü. Eğer hissetmezse, acı da çekmezdi.</p>

    <p>Böğründeki yaralar acı verici bir biçimde zonkladı. Rand bir süre için onları unutabilmişti. Ama sebep olduğu ölümler ruhunu aşındırmıştı. Moiraine ile başlayan o liste. Onun ölümüyle birlikte her şey yanlış gitmeye başlamıştı. Ondan önce Rand’ın hâlâ bir umudu vardı.</p>

    <p>Ne yapmasının beklendiğini anlıyordu ve gerektiğini düşündüğü şekilde değişmişti. O değişiklikler onu yıkılmaktan koruyacaktı. Tanımadığı insanları korumak için ölmek? İnsanlığı kurtarmak için seçilmiş olmak? Dünyanın krallıklarını onun arkasında birleşmeye zorlamak, dinlemeyi reddedenleri yok etmek? Onun adına savaşan binlerce insanın ölümüne sebep olmak, o ruhları omuzlarında taşımak, taşımak zorunda olmak? Hangi adam bunları yapıp delirmezdi? Bulabildiği tek yol duygularını yok etmek, kendini <em>cuendillar</em> gibi kılmaktı.</p>

    <p>Ama başarısız olmuştu. Duygularını yok edememişti. İçindeki o ses minicikti, ama yüreğinde incecik bir delik açan bir iğne gibi batmıştı ona. En ince delikten bile kan akabilirdi.</p>

    <p>O delikler kanını akıtıp, kupkuru bırakacaktı onu.</p>

    <p>Küçük ses gitmişti. Rand Tam’i yere fırlattığı, onu öldürmeye niyetlendiği zaman yok olmuştu. Rand o ses olmadan devam edebilir miydi? Eski Rand’dan –neyin doğru, neyin yanlış olduğunu bildiğine inanan o Rand’dan– kalan son parça oysa, sessizlik ne anlama geliyordu öyleyse?</p>

    <p>Rand erişim anahtarını aldı ve botları taşa sürtünerek ayağa kalktı. Öğlendi, ama güneş hâlâ bulutların arkasında gizliydi. Aşağıda, tepeleri ve ormanları, gölleri ve köyleri görebiliyordu.</p>

    <p>“Ya Desen’in sürmesini <em>istemiyorsam</em> ne olacak?” diye bağırdı. İleriye, kayanın tam kenarına adım attı ve erişim anahtarını göğsüne bastırdı.</p>

    <p>“Aynı hayatları yaşıyoruz!” diye bağırdı onlara. “Tekrar tekrar. Aynı hataları yapıyoruz. Krallıklar aynı <em>aptalca</em> şeyleri yapıyor. Hükümdarlar tekrar tekrar halklarını hayal kırıklığına uğratıyor. İnsanlar incinmeye ve nefret etmeye, ölmeye ve öldürmeye devam ediyor!”</p>

    <p>Rüzgârlar onu örseledi, kahverengi pelerinini ve güzel Tear tarzı pantolonunu savurdu. Ama Rand’ın sözleri uzaklara kadar gitti, Ejderdağı’nın kırık kayalarından yankılandı. Soğuk ve ayazdı, hava tazeydi. Örgüsü onu hayatta tutacak kadar ısıtıyordu, ama üşümesini engellemiyordu. Engellemesini istememişti.</p>

    <p>“Ya ben bütün bunların anlamsız olduğunu düşünüyorsam?” diye sordu bir kralın yüksek sesiyle. “Ya ben dönmesini <em>istemiyorsam!</em> Başkalarının kanıyla yaşıyoruz hayatlarımızı! Ve o başkaları unutuluyor. Bildiğimiz her şey solacaksa ne <em>faydası</em> var? Büyük başarılar, büyük trajediler, hiçbirinin anlamı yok! Hepsi efsaneye dönüşecek, sonra o efsaneler unutulacak, sonra her şey en baştan başlayacak!”</p>

    <p>Erişim anahtarı ellerinde parlamaya başladı. Yukarıdaki bulutlar karardı sanki.</p>

    <p>Rand’ın öfkesi yüreğiyle aynı tempoda zonkluyor, salıverilmeyi talep ediyordu.</p>

    <p>“Ya haklı olan <em>oysa?</em>” diye bağırdı Rand. “Ya bütün bunların bitmesi daha doğruysa? Ya Işık baştan beri bir yalansa ve <em>bu</em> bir cezadan ibaretse? Tekrar tekrar yaşıyoruz, zayıflıyoruz, ölüyoruz, sonsuza dek kapana kısılmışız. Sonsuza dek işkence görüyoruz!”</p>

    <p>Tıpkı dalgaların kabararak bir okyanusu doldurması gibi, Rand’ın içini Güç doldurdu. Rand canlandı, <em>saidin</em>’le coştu; parıltının dünyanın her yerinde, yönlendirebilen bütün erkekler tarafından hissedilebiliyor olması umurunda bile değildi. Güç’le aydınlandığını, aşağıdaki dünyayı güneş gibi aydınlattığını hissediyordu.</p>

    <p>“BUNLARIN HİÇBİRİNİN ÖNEMİ YOK!”</p>

    <p>Gözlerini yumdu, daha da fazla güç çekti. Yalnızca iki kez bu şekilde hissetmişti. Birincisi <em>saidin</em>’i temizlediğinde. Diğeri de bu dağı yarattığında.</p>

    <p>Sonra daha fazla çekti.</p>

    <p>Bu kadar gücün onu yok edeceğini biliyordu. Artık umurunda değildi. Senelerdir içinde biriken gazap sonunda kaynayarak taşmıştı, sonunda serbest kalıyordu. Erişim anahtarı elinde, kollarını iki yana açtı. Lews Therin kendini öldürmekte ve Ejderdağı’nı yaratmakta haklıydı. Yalnız, yeterince ileri gitmemişti.</p>

    <p>Rand o günü hatırlayabiliyordu. Duman, gürleme, yıkılmış bir sarayda yatarken onu ayıltan keskin Şifa acıları. Ama kavrayışın ıstırabı ile karşılaştırıldığında o acılar hiçbir şeydi. Güzelim duvarların kırılıp yaralandığını görmenin acısı. Fırlatılmış paçavralar gibi yere dağılmış olan tanıdık ceset yığınlarını görmenin acısı.</p>

    <p>Biraz ötede, altın saçları çevresine dağılmış, yerde yatan Ilyena’yı görmenin acısı.</p>

    <p>Dünyanın kendi hıçkırıklarıyla sarsılan sarayı çevresinde <em>hissedebiliyordu.</em> Yoksa içine çektiği muazzam güçle zonklayan Ejderdağı mıydı o?</p>

    <p>Havadaki yoğun kan, is, ölüm ve <em>acı</em> kokusunu alabiliyordu. Yoksa önüne serilmiş, ölmekte olan bir dünyanın kokusu muydu yalnızca?</p>

    <p>Rüzgâr onu sarsmaya başladı; yukarıdaki engin bulutlar, karanlık derinliklerden geçen kadim devler gibi kendi çevrelerinde döndü.</p>

    <p>Lews Therin bir hata yapmıştı. Ölmüştü, ama dünyayı canlı bırakmıştı; yaralı, aksayarak ilerlemek üzere. Zaman Çarkı’nın dönmeye, çevrilmeye, <em>çürümeye</em> ve onu yeniden getirmeye devam etmesine izin vermişti. Bundan kaçamazdı. Her şeyi bitirmeden olmazdı.</p>

    <p>“Neden?” diye fısıldadı Rand çevresinde dönen rüzgârlara. Erişim anahtarından içine dolan Güç <em>saidin</em>’i temizlerken tuttuğundan daha fazlaydı. Belki şimdiye dek tutulmuş en büyük güçten daha fazla. Desen’in kendisini çözmeye, nihai huzuru getirmeye yetecek kadar fazla.</p>

    <p>“Neden bunu yine yapmak zorundayım?” diye fısıldadı. “Çoktan başarısız oldum. O benim elimde öldü. Neden bunu <em>bir daha</em> yaşamaya zorluyorsun beni?”</p>

    <p>Yukarıda şimşek çaktı, gök gürültüsü onu sarstı. Rand, yüzlerce metrelik bir uçurumun tepesine tünemiş, buz gibi bir rüzgâr fırtınasının ortasında gözlerini yumdu. Göz kapaklarının ardında erişim anahtarının parıltısını sezebiliyordu. İçinde tuttuğu Güç’ün yanında o ışık soluk kalıyordu. O güneşti. O ateşti. O yaşam ve ölümdü.</p>

    <p>Neden? Neden bunu tekrar tekrar yapmaları gerekiyordu? Dünya ona yanıt veremiyordu.</p>

    <p>Rand, bir güç ve enerji kanalı olarak, kollarını havaya kaldırdı. Ölüm ve yıkımın yeniden doğumu. Buna son verecekti. Her şeyi bitirecekti ve insanların sonunda acılarından kurtulup dinlenmelerine izin verecekti.</p>

    <p>Tekrar tekrar yaşamalarını engelleyecekti. Neden? Neden Yaratıcı bunu onlara yapmıştı? <em>Neden?</em></p>

    <p><em>Neden tekrar yaşıyoruz?</em> diye sordu Lews Therin aniden. Sesi açık ve belirgindi.</p>

    <p><em>Evet,</em> dedi Rand yalvarırcasına. <em>Söyle bana. Neden?</em></p>

    <p><em>Belki...</em> dedi Lews Therin şok edici ölçüde duru bir şekilde, en ufak delilik işareti göstermeden. Saygıyla, yumuşak bir sesle konuşuyordu. <em>Neden mi? Belki de... ikinci bir şansımız olsun diye olabilir mi?</em></p>

    <p>Rand donakaldı. Rüzgâr ona çarpıyordu, ama onu yerinden kıpırdatamıyordu. İçindeki Güç, titreyen bir suçlunun boynunun üzerinde asılı duran bir cellat baltası gibi duraksadı. <em>Sana verilen görevler konusunda seçeneğin olmayabilir,</em> dedi Tam’in sesi, sesinin anısı, kafasının içinde. <em>Ama onları</em> neden <em>yerine getirdiğini sen seçebilirsin.</em></p>

    <p><em>Neden Rand? Neden savaşa gidiyorsun? Anlamı ne?</em></p>

    <p><em>Neden?</em></p>

    <p>Her şey kıpırtısızdı. Fırtına, rüzgârlar, gök gürültüsü bile. Hepsi sessizdi.</p>

    <p><em>Neden?</em> diye düşündü Rand merakla. <em>Çünkü her yaşadığımızda, yine âşık oluyoruz.</em></p>

    <p>Yanıt buydu. Hepsi aklına doluştu; yaşadığı hayatlar, yaptığı hatalar, aşkın her şeyi değiştirmesi. Zihin gözüyle, elindeki parıltının aydınlattığı dünyayı gördü. Sonsuzluğa dek uzanan yüzlerce, binlerce hayatı hatırladı. Aşkı ve huzuru, coşkuyu ve umudu hatırladı.</p>

    <p>O an içinde, aniden aklına hayret verici bir şey geldi. <em>Eğer ben yeniden yaşıyorsam, o da yeniden yaşayabilir!</em></p>

    <p>İşte bu yüzden savaşıyordu. İşte bu yüzden tekrar yaşıyordu ve Tam’in sorusunun yanıtı buydu. <em>Savaşıyorum, çünkü son seferinde başarısız oldum. Savaşıyorum, çünkü yanlışımı düzeltmek istiyorum.</em></p>

    <p><em>Bu sefer doğru yapmak istiyorum.</em></p>

    <p>İçindeki Güç zirveye ulaştı ve Rand onu kendi üzerine çevirdi, erişim anahtarından geçirdi. <em>Ter’angreal</em> çok daha büyük bir güce bağlıydı; güneydeki, Karanlık Varlık’ı durdurmak için yapılmış, dev bir <em>sa’angreal</em>’e. Bazıları fazla güçlü demişti ona. Kullanılamayacak kadar güçlü. Fazla korkutucu.</p>

    <p>Rand onun gücünü kendi üzerinde kullanarak uzaktaki küreyi kırdı, bir devin ellerindeymiş gibi parçalanmasına sebep oldu.</p>

    <p>Choedan Kal patladı.</p>

    <p>Güç söndü.</p>

    <p>Fırtına bitti.</p>

    <p>Ve Rand, çok uzun bir sürenin ardından ilk defa gözlerini açtı. Bir şekilde, Lews Therin’in sesini bir daha kafasının içinde duymayacağını biliyordu. Çünkü onlar iki adam değildiler, hiç olmamışlardı.</p>

    <p>Altında serilen dünyaya baktı. Yukarıdaki bulutlar, yalnızca onun üzerinde de olsa, sonunda aralanmışlardı. Kasvet dağılmıştı ve tam üzerinde asılı duran güneşi görebiliyordu.</p>

    <p>Rand başını kaldırdı. Sonra gülümsedi. Sonunda, içten, gerçek ve saf bir kahkaha attı.</p>

    <p>Çok uzun zaman olmuştu.</p>
  </div>
</body>
</html>