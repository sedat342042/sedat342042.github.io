<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="9. Malden’den Çıkarken">9<br/>
    Malden’den Çıkarken</h1>

    <p>Serin bir esinti Perrin’in yüzünü gıdıkladı. Böyle bir esinti yanında polen ve temiz sabah çiyinin, toprağı yararak başını ışığa kaldıran filizlerin, yeni hayat ve yeniden doğan yeryüzünün kokularını taşımalıydı.</p>

    <p>Bu esinti yanında yalnızca kan ve ölüm kokuları taşıyordu.</p>

    <p>Perrin sırtını esintiye döndü, diz çöktü ve arabanın tekerleklerini kontrol etti. Araç karya ağacından yapılmış sağlam bir arabaydı ve tahtaları eskilikten kararmıştı. Bakımlı görünüyordu, ama Perrin Malden’den gelmiş araçlarla ilgilenirken dikkatli olmayı öğrenmişti. Shaidolar atlar gibi arabaları ve öküzleri de küçümserdi, ama tüm Aieller gibi, hafif yolculuk etmeye inanırlardı. Arabalara bakım yapmamışlardı ve Perrin denetimi sırasında birden fazla gizli kusur bulmuştu.</p>

    <p>“Sonraki!” diye bağırdı ilk tekerleğin göbeğini kontrol ederken. Onunla konuşmak isteyen insan kalabalığına hitap etmişti.</p>

    <p>“Lordum,” dedi bir ses. Tahtaya sürtünen tahta gibi, gür, kaba bir sesti. Ghealdanlıların Birinci Kumandanı Gerard Arganda. Adam iyice yağlanmış zırh gibi kokuyordu. “Yola çıkışımız konusunda ısrar etmeliyim. İzin verin, Majesteleri ile birlikte önde at süreyim.”</p>

    <p>‘Majesteleri’, Ghealdan Kraliçesi Alliandre’ydi. Perrin tekerlek üzerinde çalışmaya devam etti; marangozlukta, demircilikte olduğu kadar iyi değildi, ama babası bütün oğullarına bir arabadaki sorun işaretlerini tanımayı öğretmişti. Gideceği yolun yarısında kalakalmaktansa sorunu yola çıkmadan önce halletmek yeğdi. Perrin parmaklarını pürüzsüz, kahverengi karyanın üzerinde gezdirdi. Ağacın dokusu açıkça görülebiliyordu. Perrin parmaklarıyla çatlak aradı, gerilim noktalarını kontrol etti. Dört tekerlek de iyi görünüyordu.</p>

    <p>“Lordum?” diye sordu Arganda.</p>

    <p>“Hep birlikte at süreceğiz,” dedi Perrin. “Emrim bu Arganda. Mültecilerin onları terk ettiğimizi düşünmesine izin veremem.”</p>

    <p>Mülteciler. Göz kulak olunacak yüz binin üzerinde mülteci vardı. Yüz bin! Işık, bu İki Nehir nüfusundan çok daha fazlaydı. Ve Perrin her birini beslemekle sorumluydu. Arabalar. Pek çok insan iyi bir arabanın önemini anlamazdı. Perrin sırtüstü uzanarak milleri denetlemeye hazırlandı ve bu onun Malden’in yakındaki şehir duvarlarının kısmen önünü kestiği bulutlu havayı görmesini sağladı.</p>

    <p>Şehir Altara’nın bu kadar kuzeyindeki diğer şehirlere göre büyüktü. Ürkütücü duvarları ve kuleleriyle, bir şehirden çok kale gibiydi. Önceki güne kadar bu şehrin çevresindeki araziye Shaido Aielleri yerleşmişti, ama artık gitmişlerdi, Perrin’in güçleri ile Seanchanlar arasında yapılan bir ittifak sayesinde çoğu öldürülmüş, diğerleri kaçmış ve tutsakları serbest bırakılmıştı.</p>

    <p>Shaidolar Perrin’e iki şey bırakmıştı: havadaki kan kokusu ve bakılacak yüz bin mülteci. Onlara özgürlüklerini vermekten mutlu olsa da, Malden’i kurtarırken asıl hedefi çok daha farklıydı: Faile’i kurtarmak.</p>

    <p>Bir başka Aiel grubu yaklaşmaktaydı, ama onlar yavaşlamış, sonra kamp kurmuşlardı ve artık hızla Malden’e doğru ilerlemiyorlardı. Belki de savaştan kaçan Shaidolar önlerinde, yönlendiren kadınlarına rağmen onları yenebilen büyük bir ordu olduğuna dair uyarmıştı onları. Perrin’in arkasındaki bu yeni grup Perrin’in Shaidolara saldırdığı gibi Perrin’e saldırmayı istemiyor gibiydi.</p>

    <p>Bu ona zaman veriyordu. En azından biraz.</p>

    <p>Arganda hâlâ izliyordu. Kumandan cilalı plaka zırhını takmıştı ve göz yerlerinde yarıklar olan miğferi kolunun altındaydı. Tıknaz adam şişinmeyi seven türden bir subay değildi, orduda yükselerek buraya gelmiş sıradan bir adamdı. İyi savaşıyordu ve söyleneni yapıyordu. Genellikle.</p>

    <p>“Kararımda esneklik göstermeyeceğim Arganda,” dedi Perrin arabanın altındaki nemli zeminde kendini çekerek.</p>

    <p>“En azından kapıyol kullanamaz mıyız?” diye sordu Arganda diz çöküp, kısa, gri saçlarıyla yeri süpürecek kadar eğilip, arabanın altına bakarak.</p>

    <p>“Asha’manlar bitkinlikten ölü gibi,” diye terslendi Perrin. “Bunu biliyorsun.”</p>

    <p>“Büyük bir kapıyol açamayacak kadar yorgunlar,” dedi Arganda, “ama belki küçük bir grubu gönderebilirler. Leydim tutsaklığı yüzünden bitkin durumda! Kuşkusuz onu yürütmeyi düşünmüyorsundur!”</p>

    <p>“Mülteciler de yorgun,” dedi Perrin. “Alliandre binecek bir at alabilir, ama o da geri kalanlarla birlikte yola çıkıyor. Işık izin verirse, erkenden.”</p>

    <p>Arganda içini çekti ve tamam dercesine başını salladı. O ayağa kalkarken Perrin parmaklarını milin üzerinde gezdirdi. Ahşaptaki gerilimi tek bir bakışla anlayabilirdi, ama o dokunmayı tercih ediyordu. Dokunmak daha güvenilirdi. Ahşabın zayıfladığı yerde her zaman bir çatlak ya da kıymık olurdu ve kırılmadan önce onu hissedebilirdiniz. Ahşap böyle güvenilirdi.</p>

    <p>İnsanların aksine. Kendisinin aksine.</p>

    <p>Dişlerini sıktı. Bu konuda düşünmek istemiyordu. Çalışmaya devam etmek zorundaydı, dikkatini dağıtmak için <em>bir şey</em> yapmak zorundaydı. Çalışmayı seviyordu. Son zamanlarda bunun için çok az fırsat bulabilmişti. “Sonraki!” diye seslendi, sesi arabanın dibinden yankılandı.</p>

    <p>“Lordum, saldırmalıyız!” diye bildirdi gürültücü bir ses arabanın yanından.</p>

    <p>Perrin başını iyice ezilmiş otlara vurdu ve gözlerini yumdu. Arganda Ghealdan için neyse, Kanatlı Askerler’in Lord Kumandanı Bertain Gallenne de Mayene için oydu. O tek benzerlik dışında, iki kumandan bundan daha farklı olamazdı. Perrin arabanın altında Bertain’in şahin biçiminde tokaları olan büyük, güzelce işlenmiş çizmelerini görebiliyordu.</p>

    <p>“Lordum,” diye devam etti Bertain. “Kanatlı Askerler’den güzel bir saldırı Aiel güruhunu dağıtır, bundan eminim. Burada, şehirde Aiellerin işini kolaylıkla gördük!”</p>

    <p>“O zaman yanımızda Seanchanlar vardı,” dedi Perrin arka mili kontrol etmeyi bitirip, diğerine bakmak için öne sürünerek. Üzerinde eski, lekeli ceketi vardı. Faile görse bu yüzden onu azarlardı. Perrin’in kendini bir lord olarak göstermesi gerekiyordu. Ama bir saatini çamurlu otların üzerinde yatıp, arabaların altına bakarak geçirecekse, Faile gerçekten de onun güzel bir ceket giymesini ister miydi?</p>

    <p>Faile onun çamurlu otların üzerine yatmasını istemezdi bir kere. Perrin, eli ön milin üzerinde duraksadı ve onun kuzgun rengi saçlarını ve belirgin Saldaea burnunu düşündü. Bütün aşkını ona vermişti. Faile onun her şeyiydi.</p>

    <p>Başarmıştı –onu kurtarmıştı. O zaman neden işler neredeyse eskisi kadar kötüymüş gibi hissediyordu? Sevinmeliydi, kendinden geçmiş olmalıydı, rahatlamış hissetmeliydi. Tutsaklığı sırasında Faile için çok endişelenmişti. Ama şimdi, o güvendeyken, her şey hâlâ yanlış geliyordu. Bir şekilde. Açıklayamadığı şekillerde.</p>

    <p>Işık! <em>Hiçbir şey</em> gerektiği gibi yürümeyecek miydi? Eskiden orada taşıdığı düğümlü ipe dokunmak isteyerek cebine dokundu. Ama ipi atmıştı. <em>Kes şunu!</em> diye düşündü. <em>O geri döndü. Eski halimize dönebiliriz. Dönebilir miyiz?</em></p>

    <p>“Evet, eh,” diye devam etti Bertain, “Seanchanların gidişi saldırı sırasında sorun olabilir. Ama orada kamp kurmuş o Aiel grubu bizim yendiğimiz Aiel grubundan daha küçük. Ve eğer endişeleniyorsan, o Seanchan generaline haber yollayıp, geri çağırabilirsin. Kuşkusuz bir kez daha yanımızda savaşmayı isteyecektir!”</p>

    <p>Perrin kendini o ana dönmeye zorladı. Kendi aptal sorunları önemsizdi; şu anda bu arabaları harekete geçirmesi gerekiyordu. Ön mil iyiydi. Döndü ve arabanın altından çıktı.</p>

    <p>Bertain orta boyluydu, ama miğferinden çıkan üç tüy daha uzun boylu görünmesine sebep oluyordu. Kırmızı göz bandını takmıştı –Perrin adamın gözünü nerede kaybettiğini bilmiyordu– ve zırhı parlıyordu. Adam, Perrin’in sessizliğinin saldıracakları anlamına geldiğini düşünürmüş gibi, heyecanlanmıştı.</p>

    <p>Perrin ayağa kalkıp sade kahverengi pantolonunun tozunu silkeledi. “Gidiyoruz,” dedi, sonra itirazları engellemek için elini kaldırdı. “Buradaki boyları yendik, ama onlara çatalkök içirmiştik ve bizim tarafımızda <em>damane</em>’ler vardı. Yorgunuz, yaralıyız ve Faile’i geri aldık. Savaşmak için başka sebep yok. Gidiyoruz.”</p>

    <p>Bertain tatmin olmuş görünmüyordu, ama başını salladı ve dönüp, çamurlu zeminde ayaklarını yere vura vura adamlarının atlarının sırtında beklemekte olduğu yere döndü. Perrin arabanın çevresinde onunla konuşmak için beklemekte olan küçük gruba baktı. Eskiden olsa bu tür işler Perrin’in canını sıkardı. Ona anlamsız bir iş gibi geliyordu, çünkü ona başvuranların çoğu yanıtının ne olacağını zaten biliyordu.</p>

    <p>Ama o sözleri ondan işitmeye ihtiyaçları vardı ve Perrin bunun önemini anlamaya başlamıştı. Dahası, onların soruları, Faile’i kurtarmasından dolayı hissettiği tuhaf gerilimi unutmasını sağlıyordu.</p>

    <p>Peşindeki küçük maiyetiyle, sıradaki arabaya yürüdü. Uzun kervanda elli araba vardı. Öndekilere Malden’den kurtarılan eşyalar yüklenmişti; ortadakiler şu anda yüklenmekteydi ve Perrin’in denetlemesi gereken iki araba kalmıştı yalnızca. Gün batımından önce Malden’den uzaklaşmış olmak istiyordu. Muhtemelen bu onu güvende olacak kadar uzağa taşırdı.</p>

    <p>Bu yeni Shaidolar intikam için onları izlemeye karar vermezse. Perrin’in götürmesi gereken bunca insan varken, kör bir adam bile izlerini sürebilirdi.</p>

    <p>Güneş, bulut örtüsünün arkasında parlak bir benek halinde ufka doğru alçaldı. Işık, mültecileri organize etme ve ordu kamplarını ayırma gerekliliği ile birlikte bu tam bir kargaşaydı. Uzaklaşmanın işin kolay kısmı olması gerekiyordu!</p>

    <p>Shaido kampı tam bir felaketti. Perrin’in emri altındakiler kampı taramış, terk edilmiş çadırların çoğunu toplamıştı. Şimdi temizlenmiş olan, şehrin çevresindeki arazi; ezilmiş otlar, çamur ve çöplerle kaplıydı. Shaidolar, Aiel olduklarından, şehir duvarlarının içinde değil <em>dışında</em> kamp kurmayı tercih etmişlerdi. Tuhaf bir halktı, inkâr etmek imkânsızdı. Güzel bir yatağa kim hayır deyip dışarıda, çadırlarda kalmayı tercih edebilirdi? Şehrin daha iyi bir askeri pozisyon sağlayacağından bahsetmeye bile gerek yoktu.</p>

    <p>Ama Aieller şehirlerden hoşlanmazdı. İlk Shaido saldırısı sırasında binaların çoğu ya yanmış ya da yağmalanmıştı. Kapılar ve pencereler kırılmış, eşyalar sokaklara bırakılmış, su getirmek için ileri geri koşan <em>gai’shain</em>’lerin ayakları altında ezilmişti.</p>

    <p>İnsanlar hâlâ böcekler gibi ortalıklarda koşuşturuyor, şehir kapılarından girip çıkıyor, eski Shaido kampında dolaşıyor, bulabildiklerini alıp götürmek üzere kaldırıyordu. Yolculuk etmeye karar verdiklerinde arabaları geride bırakmaları gerekecekti –Grady arabaların geçmesine yetecek kadar geniş bir kapıyol açamıyordu– ama şimdilik arabaların çok faydası olacaktı. Epey de öküz vardı; onları bir başkası denetliyor, araba çekmeye uygun olduklarından emin oluyordu. Shaidolar şehirdeki atların çoğunun kaçmasına izin vermişti. Yazık. Ama elinizde ne varsa onu kullanırdınız.</p>

    <p>Perrin bir sonraki arabaya ulaştı ve denetimine arabanın öküzlerin bağlanacağı uzun ok ile başladı. “Sonraki!”</p>

    <p>“Lordum,” dedi hırıltılı bir ses, “sanırım sırada ben varım.”</p>

    <p>Perrin konuşana baktı: sekreteri Sebban Balwer. Adamın kuru, büzülmüş bir yüzü vardı ve daima kambur durması dala tünemiş akbaba gibi görünmesine sebep oluyordu. Ceketi ve pantolonu temiz olsa da, Balwer her adım attığında toz bulutları saçıyor olmaları gerekirmiş gibi geliyordu. Adam eski bir kitap gibi küf kokuyordu.</p>

    <p>“Balwer,” dedi Perrin parmaklarını araba okunun üzerinde gezdirir, sonra boyunduruğun kayışlarını kontrol ederken, “tutsaklarla konuştuğunu sanıyordum.”</p>

    <p>“Gerçekten de orada kendi işimle meşguldüm,” dedi Balwer. “Ama meraklandım. Seanchanların tutsak alınan <em>tüm</em> Shaido yönlendirenlerini yanlarına almalarına izin mi verdiniz?”</p>

    <p>Perrin küflü sekretere baktı. Yönlendirebilen Bilgeler çatalkök içirilip bayıltılmıştı; hâlâ baygınken Seanchanlara teslim edilmişlerdi. Karar Perrin’i Aiel müttefikleri arasında popüler yapmamıştı, ama o kadınların ortalıklarda dolaşıp, ondan intikam almalarına izin veremezdi.</p>

    <p>“Onları neden isteyecekmişim, anlamıyorum,” dedi Balwer’e.</p>

    <p>“Şey, Lordum, öğrenecek, ilgi çekici pek çok şey var. Örneğin, öyle görünüyor ki pek çok Shaido, klanlarının davranışlarından utanç duyuyor. Bilgelerin kendileri çatışma halinde. Aynı zamanda, onlara Efsaneler Çağı’dan kalma güç nesneleri vadeden çok merak uyandırıcı bazı kişilerle ilişkileri var. Onlar her kimse, kapıyol yapabilirlerdi.”</p>

    <p>“Terkedilmişler,” dedi Perrin omuzlarını silkerek. Tek dizinin üzerinde çökerek ön sağ tekerleği kontrol etti. “Hangileri olduğunu öğrenebileceğimizden kuşkuluyum. Muhtemelen kılık değiştirmişlerdir.”</p>

    <p>Bu yorum üzerine Balwer’in dudaklarını büzdüğünü gördü göz ucuyla.</p>

    <p>“Bana katılmıyor musun?” diye sordu Perrin.</p>

    <p>“Hayır, Lordum,” dedi adam. “Shaidolara verilen ‘nesneler’ benim fikrime göre çok kuşkulu. Aieller kandırılmış, ama ne sebep için olduğunu henüz keşfedemedim. Bununla birlikte, şehri aramak için daha fazla zamanımız olsa...”</p>

    <p>Işık! Kamptaki <em>herkes</em> ondan elde edemeyecekleri bir şey mi isteyecekti? Perrin yere çökerek tekerlek göbeğini kontrol etti. Göbekte bir şey onu rahatsız ediyordu. “Terkedilmişlerin bize karşı olduğunu zaten biliyoruz Balwer. Rand’ın onları yine mühür altına almasını ya da her ne yapmayı planlıyorsa onu yapmasını kabul etmeyecekler.”</p>

    <p>Kahrolası renkler zihninde Rand’ı görmesine sebep oldu! Perrin onları yine aklından uzaklaştırdı. Rand ya da Mat’i düşünmek onların gözlerinin önüne gelmesine sebep oluyor gibiydi.</p>

    <p>“Her neyse,” diye devam etti Perrin. “Ne yapmamı istediğini anlamadım. Shaido <em>gai’shain</em>’leri yanımıza alacağız. Mızrağın Kızları epey yakaladı. Onları sorgulayabilirsin. Ama buradan ayrılıyoruz.”</p>

    <p>“Peki, Lordum,” dedi Balwer. “Yalnızca, bu Bilgeleri kaybetmek yazık olacak. Benim deneyimlerime göre, Aieller arasında en... kafası çalışanlar onlar.”</p>

    <p>“Seanchanlar onları istiyordu,” dedi Perrin. “Bu yüzden onları Seanchanlar aldı. Edarra’nın beni bu konuda zorlamasına izin veremem ve olan oldu. Benden ne bekliyorsun Balwer?”</p>

    <p>“Belki bir mesaj gönderilebilirdi,” dedi Balwer, “uyandıkları zaman Bilgelere sorulabilecek sorular hakkında. Ben...” Durdu, sonra eğilerek Perrin’e baktı. “Lordum, bu insanın dikkatini epey dağıtıyor. Arabaları denetlemek için bir başkasını bulamaz mıydık?”</p>

    <p>“Başka herkes ya çok yorgun ya da çok meşgul,” dedi Perrin. “Kamplarda bekleyen mültecilerin büyük kısmının hareket emri verdiğimizde yola çıkmasını istiyorum. Askerlerimizin çoğu erzak bulmak için şehri tarıyor –bulabildikleri her avuç tahıl lazım olacak. Zaten yiyeceklerin yarısı bozuldu. İnsanların beni bulabilecekleri bir yerde olmam gerektiği için o işe yardım edemem.” Onu ne kadar kızdırsa da, bunu kabullenmişti.</p>

    <p>“Evet, Lordum,” dedi Balwer. “Ama arabaların altında <em>sürünmeden de</em> ulaşılabilir bir yerde olabilirsiniz kuşkusuz.”</p>

    <p>“İnsanlar benimle konuşurken yapabileceğim bir iş,” dedi Perrin. “Ellerime ihtiyaç yok, dilim yeterli. Ve o dil sana Aielleri unutmanı söylüyor.”</p>

    <p>“Ama...”</p>

    <p>“Yapabileceğim başka bir şey yok Balwer,” dedi Perrin kararlılıkla, tekerleğin çubuklarının arasından ona bakarak. “Kuzeye gidiyoruz. Shaidolarla işim bitti; kavrulsalar da umurumda değil.”</p>

    <p>Balwer ince dudaklarını yine büzdü ve hafifçe sinir koktu. “Elbette, Lordum,” dedi çabucak eğilerek. Sonra geri çekildi.</p>

    <p>Perrin sürünerek arabanın altından çıktı ve ayağa kalktı. Araba dizisinin yanında, kirli elbise ve yıpranmış ayakkabılar içinde duran genç kadına başını salladı. “Git, Lyncon’u getir,” dedi. “Ona söyle, bu tekerlek göbeğine baksın. Yatağın soyulduğunu düşünüyorum. Patlayası şey düşüverecekmiş gibi görünüyor.”</p>

    <p>Genç kadın başını salladı ve koşarak uzaklaştı. Lyncon, Shaidolar saldırdığında Cairhien’de akrabalarını ziyaret etmekte olan talihsiz bir marangozdu. Adamın iradesi çökmüştü neredeyse. Belki de arabaları denetleyen kişi o olmalıydı, ama gözlerindeki o dalgın bakışları düşününce, Perrin onun doğru düzgün denetim yapmasına ne kadar güvenebileceğinden emin olamıyordu. Ama ona gösterilen sorunları çözme konusunda yeterince iyi görünüyordu.</p>

    <p>Ve doğrusu şuydu ki, hareket ettiği sürece Perrin bir şey yaptığını, ilerleme kaydettiğini hissediyordu. Diğer meseleler hakkında düşünmüyordu. Arabaları onarmak kolaydı. İnsanlar gibi değildiler.</p>

    <p>Perrin döndü ve ateş çukurları, atılmış paçavralar saçılmış boş kampa baktı. Faile şehre doğru yürüyordu; takipçilerinden bazılarına bölgeyi taratıyordu. Çarpıcı bir kadındı. Güzeldi. O güzellik yalnızca yüzünde ya da ince vücudunda değildi, insanlara bu kadar kolaylıkla hâkim olabilmesindeydi, ne yapılacağını kolaylıkla bilebilmesindeydi. Perrin’in asla olmadığı bir şekilde akıllıydı.</p>

    <p>Perrin aptal değildi; yalnızca meseleler hakkında düşünmeyi severdi. Ama Rand ile Mat’in aksine insanlar konusunda hiçbir zaman iyi olmamıştı. Faile ona insanlar, hatta kadınlar konusunda iyi olması gerekmediğini göstermişti. <em>Bir</em> kişinin onu anlaması yeterliydi. Faile ile konuşabildiği sürece başka kimseyle konuşmakta iyi olması gerekmiyordu.</p>

    <p>Ama şimdi söyleyecek söz bulamıyordu. Tutsaklığı sırasında Faile’in başına gelenler konusunda endişeleniyordu, ama olasılıklar onu rahatsız etmiyordu. Onu kızdırıyordu, ama olanların hiçbiri Faile’in suçu değildi. Hayatta kalmak için ne gerekiyorsa onu yapardınız. Güçlü olduğu için Faile’e saygı duyuyordu.</p>

    <p><em>Işık!</em> diye düşündü. <em>Yine düşünüyorum. Çalışmaya devam etmem gerek.</em> “Sıradaki!” diye bağırdı eğilip arabayı incelemeye devam ederek.</p>

    <p>“Yüzünden başka hiçbir şeyi görmesem evlat,” dedi candan bir ses, “bu savaşı kaybettiğimizi varsayardım.”</p>

    <p>Perrin şaşkınlıkla döndü. Onunla konuşmak için bekleyenler arasında Tam al’Thor’un da olduğunu fark etmemişti. O kalabalık seyrelmişti, ama hâlâ bazı haberciler ve hizmetkârlar vardı. Arka tarafta, sağlam yapılı, tıknaz koyun çobanı asasına dayanmış, bekliyordu. Saçlarının tamamı kırlaşmıştı. Perrin o saçların simsiyah olduğu zamanları hatırlıyordu. Perrin’in daha bir çocuk olduğu, çekiçten ve demirhaneden haberi olmadığı zamanları.</p>

    <p>Perrin elini uzattı ve belinde taşıdığı çekici yokladı. Balta yerine onu seçmişti. Doğru karardı, ama yine Malden savaşında kontrolünü kaybetmişti. Onu rahatsız eden bu muydu?</p>

    <p>Yoksa öldürmekten ne kadar zevk aldığı mı?</p>

    <p>“Neye ihtiyacın var Tam?” diye sordu.</p>

    <p>“Yalnızca bir rapor getirdim Lordum,” dedi Tam. “İki Nehirli adamlar yürüyüş için hazırlandılar. Ne olur ne olmaz diye, her adam sırtında iki çadır taşıyacak. Çatalkök yüzünden şehirdeki suyu kullanamıyoruz, bu yüzden delikanlılardan bazılarını su kemerine yollayıp su fıçılarını doldurttum. Onları geri getirmek için bir araba kullanabiliriz.”</p>

    <p>“Oldu,” dedi Perrin gülümseyerek. Sonunda biri gereken şeyleri önceden izin almadan yapıyordu! “İki Nehirli adamlara söyle, onları en kısa zamanda eve yollamayı planlıyorum. Grady ve Neald kapıyol açacak kadar güçlendiği anda. Ama bu biraz zaman alabilir.”</p>

    <p>“Buna minnettarız Lordum,” dedi Tam. Onun bu unvanı kullanması tuhaf geliyordu. “Ama seninle bir dakika yalnız konuşabilir miyiz?”</p>

    <p>Perrin, Lyncon’un arabaya bakmak için yaklaştığını fark ederek –adamın aksaması belirgindi– başını salladı. Perrin Tam’le birlikte hizmetkâr ve koruma grubundan uzaklaştı ve Malden duvarının gölgesine gittiler. Kaleyi oluşturan dev blokların dibinde yeşil yosunlar bitmişti; yosunların ayaklar altında ezilip çamurlanmış otlardan çok daha yeşil olması tuhaftı. Bu bahar yosundan başka hiçbir şey yetişmiyor gibiydi.</p>

    <p>“Ne oldu Tam?” diye sordu Perrin yeterince uzaklaşır uzaklaşmaz.</p>

    <p>Tam yüzünü ovaladı; kır sakalları uzamaya başlamıştı. Perrin bugünlerde adamlarını çok zorluyordu ve tıraş olmaya zaman bulamamışlardı. Tam’in üzerinde sade, mavi bir yün ceket vardı ve muhtemelen dağ rüzgârına karşı kalın kumaş iyi bir koruma sağlıyordu.</p>

    <p>“Adamlar merak ediyor Perrin,” dedi Tam yalnız kaldıkları için daha az resmi bir biçimde. “Manetheren’den vazgeçme konusunda söylediklerinde ciddi miydin?”</p>

    <p>“Evet,” dedi Perrin. “Ortaya çıktığından beri o bayrak sorundan başka şey getirmedi. Seanchanlar ve başka herkes bilse de olur. Ben kral değilim.”</p>

    <p>“Senin uyruğun olarak yemin etmiş bir kraliçen var.”</p>

    <p>Perrin Tam’in sözlerini düşünerek en iyi yanıtı aradı. Eskiden bu davranışı onun kalın kafalı olduğunu düşünmesine sebep olurdu. Artık uzun uzun düşünmesinin, Perrin’in kurnaz ve keskin zekâlı olduğu anlamına geldiğini varsayıyorlardı. Adınızın önüne birkaç süslü sözcük eklenmesi ne büyük fark yaratıyordu!</p>

    <p>“Bence yaptığın şey doğruydu,” dedi Tam şaşırtıcı şekilde. “İki Nehir’e Manetheren demek yalnızca Seanchanları değil, Andor Kraliçesi’ni de kızdırırdı. İki Nehir’den fazlasını ele geçirmek istediğini, belki Manetheren’in eskiden kontrol ettiği tüm toprakları fethetmek istediğini ima ederdi.”</p>

    <p>Perrin başını iki yana salladı. “Benim hiçbir şeyi fethetmeye niyetim yok Tam. Işık! İnsanların kontrolüm altında olduğunu söylediğim toprakları bile elimde tutmaya niyetim yok. Elayne tahta ne kadar çabuk oturursa, İki Nehir’e ne kadar çabuk gerçek bir lord gönderirse o kadar iyi. O zaman bu Lord Perrin meselesine bir son veririz ve her şey normale döner.”</p>

    <p>“Ya Kraliçe Alliandre?” diye sordu Tam.</p>

    <p>“O da benim yerime Elayne’e yemin eder,” dedi Perrin inatla. “Ya da belki doğrudan Rand’a. Rand kralları avuçlayıp götürüyor gibi. Tıpkı sarsak oyunu oynayan bir çocuk gibi.”</p>

    <p>Tam endişeli kokuyordu. Kaygılı. Perrin bakışlarını kaçırdı. Her şey daha basit olmalıydı. Olmak <em>zorundaydı.</em> “Ne?”</p>

    <p>“Yalnızca bunu aştığını sanıyordum,” dedi Tam.</p>

    <p>“Faile’in kaçırıldığı günden beri hiçbir şey değişmedi,” dedi Perrin. “O kurt sancağından da hâlâ hoşlanmıyorum. Belki onu da indirmenin zamanı gelmiştir.”</p>

    <p>“Adamlar o sancağa inanıyor Perrin, evlat,” dedi Tam sessizce. Adamda yumuşak bir mizaç vardı ve bu, konuştuğu zaman dinlemenizi sağlıyordu. Elbette, genellikle mantıklı da konuşuyordu. “Seni uyarmak için kenara çektim. Adamların İki Nehir’e dönmesi için bir fırsat verirsen, bazıları gidecektir. Ama çoğu kalacaktır. Pek çok adamın seni Shayol Ghul’e kadar izlemeye yemin ettiğini duydum. Son Savaş’ın yaklaştığını biliyorlar –son zamanlarda gördüğümüz bunca işaretten sonra kim anlamaz ki? Geride kalmaya niyetleri yok.” Duraksadı. “Sanırım benim de yok.” Adam kararlılık kokuyordu.</p>

    <p>“Göreceğiz,” dedi Perrin kaşlarını çatarak. “Göreceğiz.”</p>

    <p>Tam’i bir araba bulma ve o su fıçılarını geri getirme talimatıyla yolladı. Askerler dinleyecekti; Tam, Perrin’in Birinci Kumandanı’ydı, ama Perrin’e durum ters geliyordu. Adamın geçmişi hakkında pek bilgisi yoktu, ama Tam uzun zaman önce Aiel Savaşı’nda savaşmıştı; daha Perrin doğmadan önce kılıç kullanıyordu. Ve şimdi Perrin’in emirlerine itaat ediyordu.</p>

    <p>Hepsi itaat ediyordu. Ve bunu yapmaya devam etmek istiyorlardı! Hiç mi ders almamışlardı? Perrin bekleyenlerin yanına dönmek yerine, sırtını duvara vererek gölgede dikildi.</p>

    <p>Şimdi fark edince, onu rahatsız eden şeyin ne olduğunu anlamıştı. Tek sebep değildi, ama kafasını meşgul eden şeylerin bir kısmıydı. Faile’in dönmüş olmasına rağmen.</p>

    <p>Son zamanlarda iyi bir önder değildi. Elbette hiçbir zaman örnek bir önder olmamıştı, Faile yanında, ona rehberlik ederken bile. Ama onun yokluğunda çok daha kötüydü. Çok daha kötü. Sırf Faile’i geri getirebilmek için Rand’ın emirlerini duymazdan gelmişti, hiçbir şeyi umursamamıştı.</p>

    <p>Ama bir erkek başka ne yapabilirdi ki? Sonuçta karısı kaçırılmıştı!</p>

    <p>Onu kurtarmıştı. Ama bunu yaparken, başka her şeye sırtını dönmüştü. Ve onun yüzünden insanlar ölmüştü. İyi adamlar. Ona güvenen adamlar.</p>

    <p>O gölgede dururken, daha bir gün önce yaşadığı bir anı hatırladı. Müttefiklerinden biri Aiel oklarının hedefi olmuştu. Masema’nın yüreğini zehirlediği biri. Aram onun dostuydu, Faile’i kurtarma arayışında terk ettiği bir dostu. Aram bundan daha iyisini hak ediyordu.</p>

    <p><em>O Tenekeci’nin eline kılıç almasına asla izin vermemeliydim,</em> diye düşündü, ama şu anda bu sorunla uğraşmak istemiyordu. <em>Yapamazdı.</em> Yapacak çok fazla işi vardı. Sıradaki son arabayı denetlemeyi planlayarak duvardan uzaklaştı.</p>

    <p>“Sıradaki!” diye bağırdı yeniden işe koyulurken.</p>

    <p>Aravine Carnel öne çıktı. Amadicialı kadın artık <em>gai’shain</em> kıyafetleri giymiyordu; bunun yerine basit, açık yeşil bir elbise giymişti. Elbise atık malzemelerden çıkarıldığından temiz değildi. Aravine tombul bir kadındı, ama tutsak geçirdiği günlerin ardından yüzünde hâlâ perişan bir hal vardı. Kararlı görünen biriydi. Organizasyon konusunda şaşırtıcı ölçüde iyiydi ve Perrin kadının asil bir soydan geldiğini tahmin ediyordu. Kadında öyle bir koku vardı: özgüven, rahatça emir vermek. Bu özelliklerinin tutsaklığında kaybolmamış olması şaşırtıcıydı.</p>

    <p>İlk tekerleğe bakmak için diz çökerken, Faile’in mültecileri denetlemek için Aravine’i seçmiş olmasının garip olduğunu düşündü. Neden <em>Cha Faile</em>’deki gençlerden birini seçmemişti? O züppeler sinir bozucu olabiliyordu, ama şaşırtıcı bir beceriklilik göstermişlerdi.</p>

    <p>“Lordum,” dedi Aravine. Tecrübeli görünen reveransı geçmişine dair bir başka işaretti. “İnsanları yola çıkacak şekilde organize etmeyi bitirdim.”</p>

    <p>“Bu kadar çabuk mu?” diye sordu Perrin başını kaldırıp bakarak.</p>

    <p>“Beklediğimiz kadar zor olmadı Lordum. Onlara uluslarına ve sonra doğdukları yere göre toplanmalarını emrettim. Şaşırtıcı olmayan bir biçimde, çoğunluğu Cairhienlilerden oluşuyor. Ardından Altaralılar, sonra Amadicialılar ve son olarak da diğer uluslar geliyor. Birkaç Domanlı, birkaç Tarabonlu, tek tük Sınırboylu ya da Tearlı.”</p>

    <p>“Aralarından kaçı arabaya binmeden bir iki gün yürümeye dayanabilir?”</p>

    <p>“Çoğu Lordum,” dedi kadın. “Hasta ve yaşlı olanlar şehir Shaidoların eline geçtiğinde şehirden sürüldü. Buradaki insanlar çok çalıştırılmaya alışık. Bitkin düşmüşler Lordum, ama diğer Shaidolar yarım günlük yürüyüş mesafesi kadar uzakta kamp kurmuşken, hiçbiri beklemek istemiyor.”</p>

    <p>“Tamam,” dedi Perrin. “Hemen yürüyüşe geçir onları.”</p>

    <p>“Hemen mi?” diye sordu Aravine şaşkınlıkla.</p>

    <p>Perrin başını salladı. “Elinden gelen en kısa zamanda onları yola çıkar, kuzeye yürümelerini istiyorum. Başı çekmeleri için Alliandre ve muhafızlarını yollayacağım.” Bu Arganda’nın yakınmasını engellerdi ve mültecilerin ayakaltından çekilmesini sağlardı. Mızrağın Kızları, sırf erzak toplama konusunda bile, çok daha iyi ve çok daha etkili olurlardı. Zaten erzak arama işi bitmek üzereydi. Perrin’in halkı yolda yalnızca birkaç hafta geçirmek zorunda kalacaktı. Bunun ardından kapıyol aracılığıyla daha güvenli bir yere sıçrayabilirlerdi. Andor’a belki ya da Cairhien’e.</p>

    <p>Arkasındaki Shaidolar onu endişelendiriyordu. Her an saldırmaya karar verebilirlerdi. Yollarından çekilip, baştan çıkmalarını engellemek en iyisiydi.</p>

    <p>Aravine reverans yaptı ve hazırlık yapmak üzere telaşla uzaklaştı ve Perrin onu sorgulamaya ya da düşüncelerini tahmin etmeye ihtiyaç duymayan birini daha bulabildiği için Işık’a şükretti. Yürüyüşün başlayacağını Arganda’ya haber vermek için bir oğlan çocuğu gönderdi, sonra arabayı denetlemeyi bitirdi. Bunun ardından ayağa kalktı ve ellerini pantolonuna sildi. “Sıradaki!” dedi.</p>

    <p>Öne çıkan olmadı. Çevresinde yalnızca korumalar, haberci çocuklar ve öküzlerini bağlayıp, arabaları yüklenmek üzere götürmek için bekleyen birkaç arabacı kalmıştı. Mızrağın Kızları erzakları ve malzemeleri ilk kampın ortasında büyük bir yığın halinde toplamıştı. Perrin Faile’in orada işleri organize etmek için çalıştığını görebiliyordu.</p>

    <p>Perrin yanındaki hizmetkârları ona yardıma yolladı, sonra kendini yalnız buldu. Yapacak hiçbir işi olmadan.</p>

    <p>Tam da kaçınmak istediği şeydi bu.</p>

    <p>Rüzgâr, o korkunç ölüm kokusunu taşıyarak yine esip geçti. Rüzgâr anılar da taşıyordu. Savaşın öfkesi, her darbedeki tutku ve heyecan. Aieller kusursuz savaşçılardı –buraların gördüğü en iyiler. Her çatışma zorlu olmuştu ve Perrin de epey kesik ve bere edinmişti, ama bunlara Şifa verilmişti.</p>

    <p>Aiellerle savaşırken canlı hissediyordu. Öldürdüğü her Aiel mızrak kullanmada uzmandı; fırsat bulsalar her biri onu öldürürdü. Ama o kazanmıştı. Savaştaki o anlarda, dinamik bir tutku hissetmişti. Sonunda bir şeyler <em>yapıyor</em> olduğu için. İki ay bekledikten sonra, her darbe Faile’i bulmaya bir adım daha yaklaşmak demekti.</p>

    <p>Artık konuşmak yoktu. Artık planlamak yoktu. Amacını bulmuştu. Ama şimdi bütün bunlar kaybolmuştu.</p>

    <p>İçi boşalmış hissediyordu. Tıpkı... tıpkı babasının Kışgecesi için özel bir armağan söz verdiği zaman gibiydi. Perrin hevesle, aylar boyunca beklemiş, bilinmeyen armağanı kazanmak için ev işlerinde üzerine düşeni yapmıştı. Sonunda küçük tahta bir at aldığında bir anlığına heyecan duymuştu. Ama ertesi gün, şok edici bir hüzne kapılmıştı. Armağan yüzünden değil, artık uğruna çabalayacak bir şey olmadığından. Heyecan gitmişti ve beklentiyi armağanın kendisinden daha kıymetli bulduğunu ancak o zaman anlamıştı.</p>

    <p>Bundan kısa süre sonra Luhhan Usta’nın demirhanesini ziyaret etmeye başlamıştı ve sonunda onun çırağı olmuştu.</p>

    <p>Faile’i geri aldığı için memnundu. Çok sevinmişti. Ama artık bekleyebileceği ne kalmıştı? O kahrolası adamlar onu önderleri olarak görüyordu. Hatta bazıları onu kralları olarak düşünüyordu! Perrin bunu hiç istememişti. Bayrakları her açtıklarında Perrin onları indirmelerini istemişti. Ta ki Faile bayrakları kullanmanın bir avantaj olacağına dair onu ikna edene kadar. Kampının üzerinde küstahça dalgalanan kurtbaşı sancağının oraya ait olmadığına inanıyordu hâlâ.</p>

    <p>Ama onu indirebilir miydi? Adamlar <em>gerçekten</em> ona saygı duyuyordu. Onun önünden geçtikleri her seferinde yaymaya başladıkları gururun kokusunu alabiliyordu. Onları reddedemezdi. Son Savaş’ta Rand’ın yardımlarına ihtiyacı olacaktı –herkesin yardımına ihtiyacı olacaktı.</p>

    <p>Son Savaş. Onun gibi bir adam, kimseyi yönetmek istemeyen bir adam, bu güçlere hayatlarının en önemli anında önderlik edebilir miydi?</p>

    <p>Renkler döndü ve Rand’ın taştan bir Tear evine benzeyen bir yerde oturduğunu gösterdi. Perrin’in eski arkadaşının yüzünde, ağır düşüncelere dalmış gibi, karanlık bir ifade vardı. Rand o şekilde otururken bile azametli görünüyordu. İşte o, kıpkırmızı ceketi ve asil duruşuyla, bir kralın olması gerektiği gibiydi. Perrin ise yalnızca bir demirciydi.</p>

    <p>Başını iki yana sallayarak içini çekti ve imge kayboldu. Rand’ı bulması gerekiyordu. Onu çekiştiren, Rand’ın yanına çeken bir şeyler hissediyordu.</p>

    <p>Rand’ın ona ihtiyacı vardı. Artık odağı bu olmalıydı.</p>
  </div>
</body>
</html>