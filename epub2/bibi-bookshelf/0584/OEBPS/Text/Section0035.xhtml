<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="25. Karanlık’ta">25<br/>
    Karanlık’ta</h1>

    <p>Sheriam tereddütle karanlık çadırının içine baktı, ama içeride hiçbir şey görmedi. Kadın tatminle kendi kendine gülümseyerek içeri girdi ve kapakları kapattı. Bu sefer işler oldukça iyi gidiyordu.</p>

    <p>Elbette, hâlâ içeri girmeden önce çadırını kontrol ediyor, zaman zaman oraya saklanan kişiyi arıyordu. Asla sezemediği, ama her zaman sezmesi gerektiğini hissettiği kişiyi. Evet, Sheriam hâlâ kontrol ediyordu ve muhtemelen daha aylar boyunca kontrol edecekti –ama artık gerek yoktu. Onu cezalandırmak için bekleyen hayalet yoktu.</p>

    <p>Kare şeklindeki küçük çadır içinde ayakta durulacak kadar genişti. Bir tarafında bir yatak, diğerinde bir sandık vardı. Bir çalışma masasına yetecek kadar boşluk ancak kalıyordu, ama masa koyacak olsa çadır o kadar sıkışık olurdu ki, hareket etmeyi imkânsız hale getirirdi. Dahası, yakında, Egwene’in kullanmadığı çadırda son derece kullanışlı bir çalışma masası vardı.</p>

    <p>O çadırın bir başkasına verilmesi tartışılmıştı –her hafta daha fazla çadır getiriliyor olsa da, çoğu Aes Sedai’nin çadırlarını paylaşması gerekiyordu. Bununla birlikte, Amyrlin’in çadırı bir simgeydi. Egwene’in geri dönmesi umudu olduğu sürece, çadırı onu bekleyecekti. Avunmaz Chesa tarafından düzgün tutuluyordu. Sheriam kadını <em>hâlâ</em> hanımının tutsaklığı için ağlarken yakalıyordu. Eh, Egwene uzakta olduğu sürece çadır, uyumak dışında, işlevsel olarak Sheriam’ındı. Ne de olsa, bir Amyrlin’in Vakanüvisinin işlerle ilgilenmesi beklenirdi.</p>

    <p>Sheriam yine gülümseyerek yatağına oturdu. O kadar da uzun olmayan bir süre önce, hayatı hayal kırıklığı ve acıdan oluşan bir kısır döngüydü. Artık bu bitmişti. Romanda sayesinde. Sheriam o aptal kadın hakkında başka ne düşünürse düşünsün, Halima’yı –ve Sheriam’ın çektiği cezaları– kamptan kovan Romanda olmuştu.</p>

    <p>Acı yine gelecekti. Verdiği hizmet acı ve ceza içeriyordu. Ama huzur zamanlarının tadını çıkarmayı öğrenmişti.</p>

    <p>Zaman zaman çenesini kapalı tutabilmeyi ve soru sormamayı diliyordu. Ama soru sormuştu ve işte buradaydı. Vadedildiği gibi, sadakati ona güç getirmişti. Ama kimse onu acı konusunda uyarmamıştı. Sheriam sık sık Kahverengi Ajah’ı seçmiş ve bir yerlerde bir kütüphaneye kapanıp, kimseyle görüşmemiş olmayı diliyordu. Ama şimdi neredeyse oradaydı. Başka seçimlerin onu nereye götüreceğini merak etmek faydasızdı.</p>

    <p>İçini çekti, sonra elbisesini çıkardı ve iç etekliğini değiştirdi. Bunu karanlıkta yaptı; mum ve gazyağı kısıtlıydı ve asilerin parası suyunu çekmekte olduğundan, Sheriam’ın elindekileri daha sonra kullanmak üzere esirgemesi gerekiyordu.</p>

    <p>Karyolasına tırmandı ve battaniyeyi çekti. Yaptığı şeyler hakkında <em>vicdan azabı</em> çekecek kadar saf değildi. Beyaz Kule’deki her Aes Sedai ilerlemeye çalışırdı; hayat böyleydi! Avantaj kazanacağını düşünse diğer Aes Sedaileri sırtından bıçaklamayacak kadın yoktu. Sheriam’ın dostları yalnızca biraz daha... deneyimliydi bu konuda.</p>

    <p>Ama neden günlerin sonu <em>bu zamanda</em> gelmek zorundaydı? Bağlantılı olduğu diğerleri ihtişamdan ve bu zamanda yaşadığı için büyük şeref duymaktan bahsediyordu, ama Sheriam aynı fikirde değildi. O Beyaz Kule’ye siyasette yükselmek için girmişti, ona garez besleyenleri cezalandırma gücüne sahip olmak için. Yenidendoğan Ejder’le nihai hesaplaşmaya bulaşmayı hiç istememişti ve Seçilmişlerle bir ilgisi olmasını <em>kesinlikle</em> istemiyordu!</p>

    <p>Ama artık elinden hiçbir şey gelmezdi. En iyisi dayaklardan ve Egwene’in erdem taslayan gevezeliklerinden kurtulmanın tadını çıkarmaktı. Evet, kesinlikle...</p>

    <p>Çadırının dışında büyük güç sahibi bir kadın duruyordu.</p>

    <p>Sheriam gözlerini açtı. Yönlendirebilen diğer kadını, tüm diğer Aes Sedaileri hissettiği gibi hissedebiliyordu. <em>Lanet küller!</em> diye düşündü endişe içinde, gözlerini sıkı sıkı yumarak. <em>Yine mi!</em></p>

    <p>Çadır kapakları dalgalandı. Sheriam gözlerini açtı ve karyolasının tepesinde simsiyah bir şeklin durduğunu gördü; sallanan çadır kapaklarının arasından süzülen ay ışığı, şeklin siluetini çizmeye ancak yetiyordu. Doğal olmayan bir karanlığa bürünmüştü, arkasında siyah kumaştan şeritler uçuşuyordu ve yüzü derin bir karanlıkla gizlenmişti. Sheriam inledi ve kendini yataktan aşağı atarak çadırın kanvas zeminine kapandı. Diz çökmesine ancak yetecek kadar yer vardı. Acının yine gelmesini bekleyerek büzüldü.</p>

    <p>“Ah...” dedi hırıltılı bir ses. “Çok güzel. İtaatkârsın. Memnun oldum.”</p>

    <p>Halima değildi. Sheriam Halima’yı hiç sezememişti. Kadın baştan beri <em>saidin</em> yönlendirmiş gibiydi. Aynı zamanda, Halima bu kadar... dramatik bir biçimde gelmezdi.</p>

    <p>Ne büyük güç! Bunun Seçilmişlerden biri olması muhtemeldi. Ya bu ya da en azından Yüce Efendi’nin çok güçlü hizmetkârlarından biri, Sheriam’dan çok daha üstün biri. Bu onu iliklerine dek endişelendirdi ve Sheriam titreyerek eğildi. “Hizmet etmek için yaşıyorum Büyük Hanımefendi,” dedi Sheriam çabucak. “Önünüzde eğilme şerefine sahip olan ben, bu zamanlarda yaşadığım için...”</p>

    <p>“Gevezeliği kes,” dedi şekil. “Bu kampta iyi bir konumun olduğunu anlıyorum?”</p>

    <p>“Evet, Büyük Hanımefendi,” dedi Sheriam. “Ben Vakanüvis’im.”</p>

    <p>Şekil burnunu çekti. “Bir avuç hırpani sözde Aes Sedai asinin Vakanüvisi. Ama fark etmez. Sana ihtiyacım var.”</p>

    <p>“Hizmet etmek için yaşıyorum Büyük Hanımefendi,” diye tekrarladı Sheriam daha da endişelenerek. Bu yaratık ondan ne istiyordu?</p>

    <p>“Egwene al’Vere. Makamdan indirilmeli.”</p>

    <p>“Ne?” diye sordu Sheriam şaşkınlıkla. Sırtında Hava’dan bir kırbaç şakladı ve canı yandı. Aptal! Öldürülmek mi istiyordu? “Özür dilerim Büyük Hanımefendi,” dedi çabucak. “Patlamamı affedin. Ama Seçilmişlerden birinin emri üzerine Amyrlin’in terfisine yardım etmiştim!”</p>

    <p>“Evet, ama onun... yetersiz bir seçim olduğu ortaya çıktı. Bir çocuğa ihtiyacımız vardı, bir çocuğun yüzüne sahip bir kadına değil. Makamdan indirilmeli. Bu aptal asi grubunun onu desteklemeyi bırakmasını sağlayacaksın. Ve <em>Tel’aran’rhiod</em>’daki kavrulası görüşmelere de son vereceksin. Nasıl oluyor da oraya bu kadar çok kişi girebiliyor?”</p>

    <p>“<em>Ter’angreal</em>’lerimiz var,” dedi Sheriam tereddütle. “Çoğu kehribar plakalar şeklinde, diğerleri demir bir disk halinde. Sonra bir avuç da yüzük var.”</p>

    <p>“Ah, uykuörenler,” dedi şekil. “Evet, onlar faydalı olabiliyor. Kaç tane var?”</p>

    <p>Sheriam duraksadı. İçgüdüsü yalan söylemek ya da kaçamaklı yanıt vermekti –bu, şekil üzerinde kullanabileceği bir bilgiye benziyordu. Ama Seçilmişlerden birine yalan söylemek? Kötü bir seçim olurdu. “Yirmi tane vardı,” dedi Sheriam dürüstlükle. “Ama biri Leane denen kadının yanındaydı ve o yakalandı. Bize on dokuz tane kaldı.” Egwene’in Düşler Dünyası’ndaki toplantılarına yetecek kadar –Temsilciler ve Sheriam için birer tane.</p>

    <p>“Evet,” diye tısladı şekil karanlığa bürünmüş halde. “Gerçekten de faydalı. Uykuörenleri çal ve onları bana ver. Bu güruhun Seçilmişlerin yürüdüğü yerde işi yok.”</p>

    <p>“Ben...” <em>Ter’angreal</em> çalmak? <em>Bunu</em> nasıl becerecekti? “Hizmet etmek için yaşıyorum Büyük Hanımefendi.”</p>

    <p>“Evet, öyle. Benim için bunu yaparsan ödülün büyük olacak. Beni hayal kırıklığına uğratırsan...” Şekil bir an düşündü. “Üç günün var. Ele geçirmeyi başaramadığın her uykuören için bir el ya da ayak parmağı kaybedeceksin.” Bunun ardından, Seçilmiş çadırın ortasında bir kapıyol açtı, sonra içinden geçerek kayboldu. Sheriam diğer yanda Beyaz Kule’nin tanıdık seramik kaplı koridorlarını gördü.</p>

    <p>Uykuörenleri çalmak! On dokuzunu birden! Üç gün içinde? <em>Göklerdeki karanlık!</em> diye düşündü Sheriam. <em>Kaç tane olduğu konusunda yalan söylemeliydim! Neden yalan söylemedim?</em></p>

    <p>Dizleri üzerinde kaldı, uzun süre nefes alıp verdi ve kendini içinde bulduğu durumu düşündü. Huzur dönemi sona ermişti anlaşılan.</p>

    <p>Kısa olmuştu.</p>

    <p class="paragraf">“Yargılanacak elbette,” dedi Seaine. Yumuşak sesli Beyaz, Egwene’in hücresinde nöbet bekleyen iki Kızıl’ın bulduğu sandalyede oturuyordu.</p>

    <p>Hücre kapısı açıktı ve Egwene içeride bir taburede oturuyordu –onu da Kızıllar bulmuştu. O iki nöbetçi, tombul Cariandre ve sert Patrinda, Kaynak tutarak ve Egwene’in kalkanını koruyarak, koridordan dikkatle izliyorlardı. Egwene’in fırlayıp özgürlüğe kaçmasını bekliyormuş gibi görünüyorlardı.</p>

    <p>Egwene onları görmezden geldi. Hapiste geçirdiği iki gün hoş olmamıştı, ama onlara vakarla dayanacaktı. Onu kapısından içeri ışık girmeyen minik bir odaya kapamış olsalar da. Üzerindeki kanlı çömez elbisesini değiştirmesine izin vermeseler bile. Onu her gün Elaida karşısındaki davranışları yüzünden dövseler bile. Egwene eğilmeyecekti.</p>

    <p>Kızıllar, gönülsüzce de olsa, Kule kanununa uyarak ziyaretçilere izin vermişti. Egwene ziyaretçisi olmasına şaşmıştı, ama onu ziyarete gelen tek kişi Seaine değildi. Pek çoğu Temsilci’ydi. İlginç. Yine de, Egwene habere açtı. Kule Egwene’in hapsedilmesine nasıl tepki vermişti? Ajahlar arasındaki bölünmüşlük hâlâ derin miydi? Çabaları o Ajahlar arasında köprüler kurulmasını sağlamış mıydı?</p>

    <p>“Elaida Kule kanununu açık seçik ihlal etti,” diye açıkladı Seaine. “Ve buna beş ayrı Ajah’tan beş Temsilci tanık oldu. Elaida mahkeme yapılmasını önlemeye çalıştı, ama başarısız oldu. Bununla birlikte, onun savlarına kulak verenler de oldu.”</p>

    <p>“Nedir o sav?” diye sordu Egwene.</p>

    <p>“Senin Karanlıkdostu olduğun,” dedi Seaine. “Ve bu yüzden, Elaida’nın seni Kule’den çıkardığı ve <em>ondan sonra</em> dövdüğü.”</p>

    <p>Egwene üşüdüğünü hissetti. Elaida bu sav için yeterince destek toplarsa...</p>

    <p>“Savı kabul edilmeyecek,” dedi Seaine yatıştırırcasına. “Burası birinin mahkûm edilmesi için kapısına Ejder Dişi çizilmesinin yeterli olduğu geri bir köy değil.”</p>

    <p>Egwene tek kaşını kaldırdı. O ‘geri bir köy’de büyümüştü ve onlar, suçu ne olursa olsun, birini mahkûm etmek için söylentilerden daha fazlasını arayacak kadar aklı başında insanlardı. Ama hiçbir şey söylemedi.</p>

    <p>“Bu suçlamayı kanıtlamak, Kule standartlarına göre zor,” dedi Seaine. “Ve bu yüzden, Elaida’nın bunu mahkemede kanıtlamaya çalışmayacağını tahmin ediyorum –kısmen bunun nedeni senin kendi adına konuşmana izin vermek zorunda kalacak olması. Seni gizlemeyi tercih edeceğini tahmin ediyorum.”</p>

    <p>“Evet,” dedi Egwene yakında bekleyen Kızılları süzerek. “Muhtemelen haklısın. Ama benim Karanlıkdostu olduğumu kanıtlayamayacaksa ve bu işin mahkemeye gitmesini engelleyemiyorsa...”</p>

    <p>“Onu makamdan indirmek için yeterli bir suç değil,” dedi Seaine. “Alabileceği en büyük ceza Salon’dan resmi olarak uzaklaştırılması ve bir aylık kefaret. Şalı alınmaz.”</p>

    <p><em>Ama saygınlığından çok şey kaybeder,</em> diye düşündü Egwene. Cesaret vericiydi. Ama Elaida’nın onu gizleyemeyeceğinden nasıl emin olmalıydı? Elaida’yı baskı altında tutmalıydı –her gün minicik bir hücrede tıkılı yaşarken Işık kahredesi ölçüde zor bir şey! Şimdiye kadar fazla zaman geçmemişti, ama kaybettiği fırsatlar canını sıkıyordu.</p>

    <p>“Mahkemeye katılacak mısın?” diye sordu Egwene.</p>

    <p>“Elbette,” dedi Seaine sakin sakin, Egwene’in Beyaz’dan beklediği gibi. Bazı Beyazlar pür serinkanlılık ve mantıktı. Seaine bundan çok daha hararetliydi, ama yine de ketumdu. “Ben bir Temsilci’yim Egwene.”</p>

    <p>“Karanlık Varlık’ın kıpırdanmasının etkilerini hâlâ görebildiğini varsayıyorum?” Egwene ürperdi ve Leane’in başına gelenleri hatırlayarak hücre zeminine baktı. Kendi hücresi Leane’inkinden çok daha çıplaktı, muhtemelen Karanlıkdostu olmakla suçlandığı için.</p>

    <p>“Evet.” Seaine’in sesi yumuşadı. “Gittikçe kötüleşiyor gibi. Hizmetkârlar ölüyor. Yemekler bozuluyor. Kule’nin koca koca kısımları gelişigüzel değişiyor. İkinci mutfak dün gece altıncı kata gitti. Sarı Ajah kısmının büyük bir bölümü mahzene taşındı. Daha önce Kahverengilerde olduğu gibi ve o durumu <em>hâlâ</em> çözebilmiş değiliz.”</p>

    <p>Egwene başını salladı. Odalar yer değiştirdikten sonra, odaları kaymamış olan birkaç çömez yirmi birinci ve yirmi ikinci katlara, eskiden Kahverengi Ajah kısmının olduğu yere gönderilmişti. Kahverengiler gönülsüzce o kanada taşınıyordu. Bu kalıcı bir değişiklik mi olacaktı? Eskiden, Aes Sedailer Kule’nin merkezinde yaşıyordu ve çömezlerle Kabuledilmişler kanatlarda kalıyordu.</p>

    <p>“Bu şeyleri gündeme getirmelisin Seaine,” dedi Egwene usulca. “Aes Sedailere Karanlık Varlık’ın kıpırdandığını ve Son Savaş’ın yaklaştığını hatırlatmaya devam et. Dikkatlerini, bölünmek yerine birlikte çalışma gerekliliğine çek.”</p>

    <p>Seaine’in arkasında, Kızıl Aes Sedailerden biri masanın üzerindeki mumu kontrol etti. Egwene’in ziyaretçi kabul etmesine izin verilen süre bitiyordu. Biraz sonra yine hücresine kapatılacaktı; Egwene arkasındaki değiştirilmeyen, tozlu samanın kokusunu alabiliyordu.</p>

    <p>“Sıkı çalışmak <em>zorundasın</em> Seaine,” dedi Egwene Kızıllar yaklaşırken ayağa kalkarak. “Benim yapamadığımı yap. Diğerlerinden de aynısını yapmalarını iste.”</p>

    <p>“Denerim,” dedi Seaine. Ayağa kalktı ve Kızılların Egwene’in taburesini almasını, sonra hücresine dönmesini işaret etmelerini izledi. Tavan, eğilmeden ayakta durmasını engelleyecek kadar alçaktı.</p>

    <p>Egwene eğilerek gönülsüzce hücreye girdi. “Son Savaş geliyor Seaine. Unutma.”</p>

    <p>Beyaz başını salladı ve kapı kapanarak, Egwene’i karanlığa hapsetti. Egwene oturdu. O kadar kör hissediyordu ki! Mahkemede ne olacaktı? Elaida cezalandırılsa bile, Egwene’e ne yapacaklardı?</p>

    <p>Elaida onu idam ettirmeye çalışacaktı. Ve dayanağı da vardı, çünkü Beyaz Kule’nin tanımlarına göre Egwene Amyrlin Makamı’nı taklit etmişti.</p>

    <p><em>Katı olmalıyım,</em> dedi Egwene kendi kendine karanlıkta. <em>Bu tencereyi ben ısıttım ve şimdi, Kule’yi korumak için bu gerekiyorsa, içinde kaynamalıyım.</em> Onun direnmeye devam ettiğini biliyorlardı. Onlara verebileceği tek şey buydu.</p>
  </div>
</body>
</html>