<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Fırtına Toplanıyor</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="28. Hinder Çeşmesi’nde Gece">28<br/>
    Hinder Çeşmesi’nde Gece</h1>

    <p>“Kavrul Mat!” dedi Talmanes kılıcını kıvranan bir köylünün karnından çekerek. Talmanes hemen hemen <em>hiç</em> küfretmezdi. “İki kez kavrul, sonra bir daha kavrul!”</p>

    <p><em>“Ben mi?”</em> diye terslendi Mat dönerek. <em>Ashandarei</em>’i parlayarak parlak yeşil yelekler içinde iki adamın diz ardı kirişlerini düzgünce kesti. Adamlar toprak yola düştüler ve öfkeden iri iri açılmış gözlerle hırlayıp kekelediler. “Ben mi? Seni öldürmeye çalışan ben değilim Talmanes. Onları suçla!”</p>

    <p>Talmanes kendini eyerine çekmeyi başardı. “Bize gitmemizi <em>söylediler.</em>”</p>

    <p>“Evet,” dedi Mat, Zar’ın dizginlerini yakalayıp, atı Çakırkeyif Beygir’den uzağa çekerek. “<em>Şimdi de</em> bizi öldürmeye çalışıyorlar. Onların görgüsüzlüğü için beni suçlayamazsın!” Köyün her yerinden ulumalar, çığlıklar ve bağırışlar yükseliyordu. Bazıları öfkeli, bazıları korkulu, diğerleri acılıydı.</p>

    <p>Meyhaneden gittikçe daha fazla adam çıkıyordu. Hepsi homurdanıp bağırıyor, her biri çevresindeki herkesi öldürmek için elinden geleni yapıyordu. Bazıları Mat, Talmanes ve Mat’in Kızılkollarına saldırıyordu. Ama çoğu kendi arkadaşlarına saldırıyor, elleriyle derilerini, tırnaklarını yüzlerini yırtıyordu. İlkel bir beceriksizlikle savaşıyorlardı ve yalnızca birkaç tanesi silah olarak taş, kupa ya da tahta parçaları kullanmayı akıl edebiliyordu.</p>

    <p>Bu basit bir meyhane kavgasından çok daha fazlasıydı. Bu adamlar birbirlerini öldürmeye çalışıyorlardı. Şimdiden sokakta yarım düzine ceset ya da ceset olmasına az kalmış adam vardı ve Mat’in hanın içinde görebildikleri, kavganın içeride de aynı ölçüde vahşi olduğunu gösteriyordu.</p>

    <p>Mat, Zar’ı yanında çekerek erzak yüklü arabaya yanaşmaya çalıştı. Altın sandığı hâlâ sokakta duruyordu. Kavga eden adamlar yiyecekleri ve altını görmezden geliyor, yalnızca birbirlerine odaklanıyorlardı.</p>

    <p>Talmanes ve iki askeri, Harnan ve Delarn, sinirle atlarını çekerek onunla birlikte gerilediler. Hezeyan içinde bir grup adam Mat’in diz ardı kirişlerini kestiği iki kişinin tepesine çöktü ve adamlar hareket etmeyi bırakana kadar kafalarını yere çarptılar. Sonra başlarını kaldırıp Mat ve adamlarına baktılar. Gözleri kana susamışlıkla puslanmıştı. Düzgün yelekler giymiş, saçlarını taramış adamların temiz yüzlerinde uyumsuz bir ifadeydi.</p>

    <p>“Kan ve lanet küller,” dedi Mat eyerine tırmanarak. “Ata bin!”</p>

    <p>Harnan ve Delarn’ın bir emre daha ihtiyacı olmadı. Küfürler ederek kılıçlarını kınlarına soktular ve atlarına bindiler. Köylüler öne atıldı, ama Mat ve Talmanes saldırıyı püskürttü. Mat onları yalnızca yaralamaya çalışıyordu, ama köylüler aldatıcı ölçüde güçlü ve hızlıydı. Mat sırf onu eyerden çekmelerini önleyebilmek için mücadele ederken buldu kendini. Küfretti ve gönülsüzce öldürücü darbeler indirmeye başladı. Adamlardan ikisinin ensesine vurdu. Zar çifte attı ve bir başkasının kafasına vurarak adamı yere devirdi. Biraz sonra Harnan ve Delarn da dövüşe katıldılar.</p>

    <p>Köylüler gerilemiyordu. Çılgınca dövüşmeye devam ediyorlardı. Sonunda sekizi de yere düştü. Mat’in askerleri dehşetten iri iri açılmış gözlerle dövüşüyorlardı ve Mat onları suçlayamazdı. Sıradan köylülerin bu şekilde davrandığını görmek gerçekten de ürkütücüydü! İçlerinde bir gram insanlık kalmamış gibiydi. Yalnızca homurtular, tıslamalar ve çığlıklarla konuşuyorlardı. Yüzlerinde yalnızca öfke ve kana susamışlık vardı. Şimdi diğer köylüler –Mat’in adamlarına saldırmamış olanlar– gruplar oluşturuyor, kendilerinden daha küçük grupları sopalarla, pençelerle ve dişleriyle öldürüyorlardı. Sinir bozucuydu.</p>

    <p>Mat izlerken bir beden meyhane penceresini kırarak dışarı uçtu. Ceset yere yuvarlandı. Boynu kırılmıştı. Diğer yanda, Barlden çılgın, neredeyse insanlıktan çıkmış gözlerle dikiliyordu. Adam gecenin içine doğru haykırdı, sonra Mat’i gördü ve –bir anlığına– onu tanıyacakmış gibi oldu. Sonra ifade kayboldu ve muhtar yine böğürdü, koşarak kırık pencereden dışarı atladı ve sırtları ona dönük iki adama saldırdı.</p>

    <p>“Yürüyün!” dedi Mat. Bir grup köylü daha onları gördüğünde Zar’ı şahlandırdı.</p>

    <p>“Altınlar!” dedi Talmanes.</p>

    <p>“Kavrulsun altınlar!” dedi Mat. “Daha fazlasını kazanabiliriz ve bu erzak canımızı riske atmaya değmez. Yürüyün!”</p>

    <p>Talmanes ve askerler atlarını çevirdiler ve sokakta dörtnala uzaklaştılar. Mat altınlarla arabayı geride bıraktı ve Zar’ı tekmeleyerek onlara katıldı. <em>Gerçekten</em> canlarını tehlikeye atmaya değmezdi –mümkün olursa, yarın onları almak için orduyu getirecekti. Ama ilk önce buradan canlı çıkmaları gerekiyordu.</p>

    <p>Kısa süre atlarını dörtnala koşturdular ve Mat bir sonraki dönemeçte elini kaldırarak onları yavaşlattı. Omzunun üzerinden arkaya baktı. Köylüler hâlâ geliyorlardı, ama dörtnala koşuları sayesinde geride kalmışlardı.</p>

    <p>“Ben yine de seni suçluyorum,” dedi Talmanes.</p>

    <p>“Senin savaşmaktan <em>hoşlandığını</em> sanıyordum,” dedi Mat.</p>

    <p>“<em>Bazı</em> savaşları severim,” dedi Talmanes. “Savaş meydanındaki savaşı ya da güzel bir meyhane kavgasını. Bu... bu delilik.” Gerideki köylü grubu dört ayak üzerine çökmüştü ve tuhaf bir koşuyla hareket ediyordu. Talmanes gözle görülür bir biçimde ürperdi.</p>

    <p>Görmelerine yetecek kadar ışık ancak vardı. Güneş batmıştı ve kalan ışığı da o dağlar ve gri bulutlar örtüyordu. Pek çok sokağın kenarına fenerler dizilmişti, ama onları yakan yok gibiydi.</p>

    <p>“Mat, yaklaşıyorlar,” dedi Talmanes kılıcını hazır tutarak.</p>

    <p>“Bu yalnızca bizim oynadığımız bahisle ilgili değil,” dedi Mat bağırışları ve çığlıkları dinleyerek. Hepsi köyden geliyordu. Yol kenarında, bir evin üst kat penceresinden iki çırpınan beden dışarı fırladı. İkisi de kadındı. Birbirilerini pençeleyerek, mide bulandırıcı bir gümbürtüyle yere düştüler. Hareket etmeyi bıraktılar.</p>

    <p>“Hadi gel,” dedi Mat, Zar’ı çevirerek. “Thom’u ve kadınları bulmalıyız.” Atlarını dörtnala, anacaddeye kavuşan bir yan sokakta koşturdular. Oluklarda dövüşen erkek ve kadınların yanından geçtiler. Yanakları kanlı şişman bir adam yolda tökezledi ve Mat adamı gönülsüzce ezdi. Kenarlarda dövüşen çok fazla adam vardı. Mat adamlarını zavallı aptalın çevresinden dolaştırma riskine sokamazdı. Mat dövüşen <em>çocuklar</em> bile gördü. Kendilerinden büyük olanların bacaklarını ısırıyor, kendi yaşıtları olanları boğuyorlardı.</p>

    <p>“Koca kasaba çıldırmış,” diye mırıldandı Mat sertçe, dördü anacaddeye fırlar, güzel hana doğru dönerken. Aes Sedaileri alacaklar, sonra Thom’u almak için doğuya döneceklerdi, çünkü en uzaktaki han onun seçtiğiydi.</p>

    <p>Ne yazık ki anacadde Mat’in geride bıraktığı sokaktan daha beterdi. Hava şimdi tamamen kararmıştı. Gerçekten de, karanlık buraya <em>fazla</em> çabuk çökmüş gibi geliyordu ona. Doğal olması imkânsızdı. Yol boyunca gölgeler kıvranıyor, şekiller dövüşüyor, gittikçe derinleşen karanlıkta çabalıyorlardı. O karanlıkta, birbiriyle dövüşenler tek bir yaratık gibi görünüyordu –bir düzine kolu olan, karanlıkta yüz ağızla haykıran korkunç canavarlar.</p>

    <p>Mat Zar’ı mahmuzladı. Ortasına dalmaktan başka yapılacak şey yoktu.</p>

    <p>“Işık,” diye bağırdı Talmanes hana dörtnala giderlerken. “Işık!”</p>

    <p>Mat dişlerini gıcırdattı ve Zar’ın üzerine eğildi, mızrağını yanına yapıştırdı ve kâbusun içine daldı. Kükremeler karanlığı sarsıyor, sokakta bedenler yuvarlanıyordu. Mat dehşet karşısında ürperdi ve alçak sesle küfretti. Gecenin kendisi onları ezmeye, boğmaya, karanlık ve ölüm yaratıkları yaratmaya çalışıyormuş gibiydi.</p>

    <p>Zar ve diğer atlar iyi eğitimliydi ve dördü sokakta doğrudan koşturdu. Mat bacaklarına saldıran karanlık şekiller tarafından eyerden aşağı çekilmekten kıl payı kurtuldu. Haykırıp tıslıyorlardı, tıpkı derin, tuhaf bir denizde onu suya çekmeye çalışan boğulmuş yaratıklar alayı gibi.</p>

    <p>Mat’in yanında, Delarn’ın atı aniden durdu, sonra karanlık şekillerden bir yığın atın önüne atladı. İğdiş at panikle şahlanarak Delarn’ı eyerden aşağı fırlattı.</p>

    <p>Mat Zar’ı dizginledi ve adamın çığlıklarına döndü. Bir şekilde, çığlıklar çevrelerindeki ulumalardan daha belirgin ve daha <em>insansıydı.</em></p>

    <p>“Mat!” diye bağırdı Talmanes onların yanından geçerek. “Devam et! Duramayız!”</p>

    <p><em>Hayır,</em> diye düşündü Mat paniğini bastırarak. <em>Hayır, birini bunun içine terk etmeyeceğim.</em> Derin bir nefes aldı ve Talmanes’i duymazdan gelerek Zar’ı Delarn’ın düştüğü yerdeki karanlık insan yığınına sürdü. Alnından ter fışkırıyordu ve dörtnala koşunun rüzgârıyla soğuyordu. Çevresindeki inlemeler, çığlıklar ve tıslamalar tepesine çöktü sanki.</p>

    <p>Mat kükredi ve kendini Zar’ın sırtından aşağı attı –kurtarmak istediği adamı ezme riskine girmeden atını yaklaştıramazdı. Karanlıkta savaşmaktan nefret ediyordu, kahrolası <em>nefret ediyordu</em> işte. Arada bir çakan dişler ve ölen ışığı yansıtan çılgın gözler dışında yüzlerini göremediği karanlık şekillere saldırdı. Aklına bir anlığına, karanlıkta Gölgedölü öldürdüğü bir başka gece geldi. Ama şimdi savaştığı şekiller bir Myrddraal’in zarafetine sahip değildi. Trollocların hareket kabiliyeti bile yoktu.</p>

    <p>Bir anlığına Mat’e gölgelerle savaşıyormuş gibi geldi –titreşen ateş ışıklarının yarattığı, gelişigüzel, düzensiz gölgeler, ama ne yapacaklarını tahmin edemediği için daha ölümcül olan gölgeler. Hiç mantıklı gelmeyen saldırılarda kafasını kırdırmaktan kıl payı kurtuldu. Gündüz olsa, bu saldırılar gülünç gelirdi, ama neye vurduklarına ya da kimi incittiklerine aldırmayan bu karanlık erkek ve kadın güruhundan gelirken, saldırılar eziciydi. Mat kendini sırf hayatta kalmak için savaşırken buldu. <em>Ashandarei</em>’ini geniş yaylar halinde savuruyor, onu öldürmek kadar tökezletmek için de kullanıyordu. Karanlıkta bir şey hareket ederse, vuruyordu. Işık aşkına, Delarn’ı bu yığının içinde nasıl bulacaktı?</p>

    <p>Biraz ötede bir gölge hareket etti ve Mat bir kılıç formunu hemen tanıdı. Tahılları Kemiren Sıçan mı? Bir köylü bunu bilemezdi. Aferin adama!</p>

    <p>Mat dönerek iki kişiyi göğüslerinden biçti ve gölgeye doğru gitti. Peşinde homurtular ve acı ulumaları bıraktı. Delarn bir yığın insanın altında devrilmişti. Mat inkârla bağırdı, yerdeki bir cesedin üzerinden atladı ve mızrağını savurarak yere kondu. Vurduğu yerde gölgeler kanadı, kan yalnızca bir başka karanlık parçasıydı. Mat silahının arkasını kullanarak bir başkasını geri sürdü. Uzandı ve gölgelerden birini ayağa çekti ve birinin bir küfür mırıldandığını duydu. Delarn’dı.</p>

    <p>“Hadi gel,” dedi Mat adamı Zar’a doğru çekerek. At karanlıkta kişneyerek bıraktığı yerde bekliyordu. Saldıran adamlar hayvanları görmezden geliyor gibiydi ve bu talihliydi. Mat sendeleyen Delarn’ı ata doğru itti, sonra döndü ve onu kovalayacağından emin olduğu güruha saldırdı. Mat yine karanlıkta dans etti, tekrar tekrar vurdu, eyere tırmanabilmek için kalabalıktan sıyrılmaya çalıştı. Omzunun üzerinden arkaya baktığı zaman Delarn’ın Zar’ın sırtına tırmanmayı başarmış olduğunu gördü –ama asker kamburunu çıkarmış, bir yığın halinde oturuyordu. Yaraları ne kadar kötüydü? Adam dik duramıyor gibiydi. Kan ve lanet küller!</p>

    <p>Mat mızrağını çevirerek saldırganlara döndü ve onları püskürtmeye çalıştı. Ama yaralanmak umurlarında değildi, Mat’in ne kadar tehlikeli olduğu umurlarında değildi. Gelmeye devam ediyorlardı! Onu kuşatıyorlardı. Her yönden saldırıyorlardı. Lanet küller! Döndüğü zaman karanlık bir şeklin arkadan atıldığını gördü.</p>

    <p>Gecenin içinde bir şey, çok uzak bir ışığı yansıtarak çaktı. Mat’in arkasındaki karanlık şekil yere yığıldı. Bir çakma daha ve Mat’in önündekilerden biri düştü. Aniden beyaz bir at hızla geçti ve havada bir başka hançer çakarak üçüncü bir adamı yere düşürdü.</p>

    <p>“Thom!” diye seslendi Mat pelerini tanıyarak.</p>

    <p>“Atına bin!” diye yanıt verdi Thom’un sesi. “Hançerlerim tükeniyor!”</p>

    <p>Mat mızrağını savurarak iki köylü daha devirdi, sonra öne fırladı ve Thom’un onu koruyacağına güvenerek eyerine atladı. Gerçekten de arkasından birkaç acı feryat geldi. Bir an sonra yolda bir gürleme atların yaklaştığını ilan etti. Hayvanlar karanlık yığını yarar, köylüleri dağıtırken Mat kendini eyere çekti.</p>

    <p>“Mat, seni aptal!” diye bağırdı Talmanes atlardan birinin üzerinden. Adam gecenin önünde zar zor görülebilen bir siluetten ibaretti.</p>

    <p>Mat Talmanes’e minnetle gülümseyerek Zar’ı çevirdi ve Delarn’ı aşağı kaymak üzereyken yakaladı. Kızılkol yaşıyordu, zayıf da olsa çabalıyordu, ama yan tarafında ıslak bir leke vardı. Mat adamı önünde tuttu, karanlıkta dizginleri görmezden geldi ve Zar’ı dizleriyle yönetti. At sırtında savaşırken kullanılan emirleri bilmiyordu, ama o kahrolası anılar biliyordu ve Mat böylece Zar’ı itaat edecek şekilde eğitmişti.</p>

    <p>Thom dörtnala yanından geçti, Mat Zar’ı döndürerek takip etti. Bir eliyle Delarn’ı tutuyor, diğeriyle mızrağını taşıyordu. Talmanes ve Harnan iki yanında at sürüyor, delilik koridorunun ortasında, caddenin sonundaki hana doğru at koşturuyorlardı.</p>

    <p>“Hadi adamım,” diye fısıldadı Mat Delarn’a. “Dayan. Aes Sedailer hemen ileride. Onlar seni iyileştirir.”</p>

    <p>Delarn bir şeyler fısıldadı.</p>

    <p>Mat eğildi. “Ne dedin?”</p>

    <p>“...Zar atıp duracağız gelene kadar zamanı,” diye fısıldadı Delarn. “Gölgelerin Jak’ı ile dans etmek için...”</p>

    <p>“Harika,” diye mırıldandı Mat. İleride ışıklar vardı ve hana yaklaştıklarını görebiliyordu. Belki bu kavrulası köyde insanların beyinlerinin tersyüz olmadığı bir yer bulabilirlerdi.</p>

    <p>Ama hayır. O ışık patlamaları tanıdıktı. Hanın ikinci kat pencerelerinde çakan ateş topları.</p>

    <p>“Eh,” dedi Talmanes solundan, “öyle görünüyor ki Aes Sedailer hâlâ yaşıyor. Bu da bir şeydir.”</p>

    <p>Hanın önünde, karanlıkta dövüşen şekiller toplanmıştı ve zaman zaman yukarıdaki pencerelerden gelen ışık çakmalarıyla aydınlanıyorlardı.</p>

    <p>“Arkaya dolanalım,” diye öneride bulundu Thom.</p>

    <p>“Yürüyün,” dedi Mat onlara, dövüşen şekillerinden yanından geçerek. Talmanes, Thom ve Harnan Zar’ın hemen peşinden geldi. Mat hanın çevresinden dolanırlarken, yumuşak toprakta bir deliğe ya da oyuğa denk gelmedikleri için şansına şükretti. Atlar kolaylıkla tökezleyip bacaklarını kırabilir, hepsini felakete yollayabilirlerdi.</p>

    <p>Hanın arkası sessizdi. Mat dizginleri çekti. Thom atından aşağı atladı. Çevikliği, yaşı hakkındaki önceki yakınmalarını yalanlıyordu. Takip edilip edilmediklerini görmek için pozisyon alarak binanın yan tarafını gözledi.</p>

    <p>“Harnan!” dedi Mat mızrağı ahırlara doğru uzatarak. “Kadınların atlarını al ve hazır et. Elinden geliyorsa eyerle, ama gerekirse eyersiz gitmemize hazır ol. Işık izin verirse çok uzağa gitmemiz gerekmez, köyden çıkmak ve bu çılgınlıktan kurtulmak için bir iki kilometre gitmemiz yeterli olur.”</p>

    <p>Harnan karanlıkta selam çaktı, sonra atından indi ve ahırlara doğru koştu. Mat karanlıktan kimsenin fırlamayacağından emin olacak kadar bekledi, sonra hâlâ önünde tuttuğu Delarn’a hitaben konuştu. “Hâlâ ayık mısın?”</p>

    <p>Delarn zayıfça başını salladı. “Evet Mat. Ama karnımdan yaralandım. Ben...”</p>

    <p>“Aes Sedaileri alacağız,” dedi Mat. “Tek yapman gereken burada oturmak. Eyerde kal, tamam mı?”</p>

    <p>Delarn yine başını salladı. Mat adamın hareketlerinin zayıflığı karşısında kaşlarını çattı, ama Delarn kararlı görünen bir hareketle Zar’ın dizginlerini aldı. Bu yüzden Mat <em>ashandarei</em>’ini hazır ederek eyerden aşağı kaydı.</p>

    <p>“Mat,” dedi Delarn eyerden.</p>

    <p>Mat döndü.</p>

    <p>“Teşekkür ederim. Benim için geri döndün.”</p>

    <p>“Bir adamı o durumda bırakmazdım,” dedi Mat ürpererek. “Savaş meydanında ölmek ayrı şey, ama orada, o karanlıkta ölmek... Eh, olmasına izin vermezdim. Talmanes! Bak bakalım, ışık bulabiliyor musun?”</p>

    <p>“Üzerinde çalışıyorum,” dedi Cairhienli, hanın arka kapısının yanında. Orada asılı bir fener bulmuştu. Çakmak ve çeliği birkaç kez çakınca hanın arka avlusu küçük, yumuşak bir ışıkla aydınlandı. Talmanes fenerin kapağını hemen kapayarak aydınlığın büyük kısmını gizledi.</p>

    <p>Thom koşarak yanlarına geldi. “İzleyen yok Mat,” dedi.</p>

    <p>Mat başını salladı. Fener ışığı altında Delarn’ın durumunun kötü olduğunu görebiliyordu. Karın yarasına ek olarak yüzünde çizikler, üniformasında yırtıklar vardı ve tek gözü şişip kapanmıştı.</p>

    <p>Mat bir mendil çıkardı ve Zar’ın yanında durup, eyerdeki adama uzanarak, mendili yarasına bastırdı. “Bunu sıkı sıkı tut. Yara nasıl oldu? Silah kullanmıyorlar.”</p>

    <p>“Biri kılıcımı aldı,” dedi Delarn inleyerek. “Eline alınca pekâlâ kullandı.”</p>

    <p>Talmanes hanın arka kapısını açmıştı. Mat’e baktı ve başını salladı. İçeride yol açıktı.</p>

    <p>“Birazdan döneriz,” diye söz verdi Mat Delarn’a. <em>Ashandarei</em>’ini gevşekçe tutarak kapıyla arasındaki kısa mesafeyi aştı ve Talmanes’le Thom’a başını salladı. Üçü içeri girdi.</p>

    <p>Kapı mutfaklara açılıyordu. Mat karanlık odayı taradı. Talmanes onu dürtükleyerek yerdeki yığınları gösterdi. Fener ışığı on yaşlarındaki mutfak yamaklarını gösterdi. Boyunları burulmuş, yerde ölü yatıyorlardı. Mat bakışlarını kaçırdı, cesaretini topladı ve yavaşça odaya girdi. Işık! Daha çocuktu bunlar ve bu çılgınlıkta ölmüşlerdi.</p>

    <p>Thom başını sertçe iki yana salladı. Hep birlikte yavaşça ilerlediler. Aşçıyı bir sonraki koridorda buldular. Hancıya benzeyen birinin başını yere çarpıyordu homurdanarak. En azından, beyaz önlüklü bir adamdı. Adam çoktan ölmüştü. Şişman aşçı, onlar koridora girer girmez, gözlerinde hayvansı bir öfkeyle Mat ve Talmanes’e döndü. Mat gönülsüzce vurdu ve adam uluyup, başkalarını getiremeden adamı susturdu.</p>

    <p>“Merdivenlerde dövüşenler var,” dedi Talmanes başını ileriye doğal sallayarak.</p>

    <p>“İddiaya girerim hizmetkârların ayrı bir merdiveni vardır,” dedi Thom. “Bu, böyle bir merdiven olacak kadar iyi bir yere benziyor.”</p>

    <p>Gerçekten de, arka taraftaki iki koridordan geçtikten sonra yukarıdaki karanlığa tırmanan dar, dingildek bir merdiven buldular. Mat derin bir nefes aldı, sonra <em>ashandarei</em>’ini hazır ederek merdiveni tırmanmaya başladı. Han yalnızca iki katlıydı ve ışık çakmaları ikinci kattan, ön taraftan geliyordu.</p>

    <p>İkinci kata geldiler, kapıyı ittirip açtıkları zaman onları yanık etin ekşi kokusu karşıladı. Buradaki koridorlar tahtadandı, dokusu kalın beyaz bir boya tabakasının altında kalmıştı. Yerde koyu kestane rengi bir halı vardı. Mat, Talmanes ve Thom’a başını salladı ve –silahlarını hazırlayarak– merdivenden koridora fırladılar.</p>

    <p>O anda onlara doğru bir ateş topu fırladı. Mat bir küfür salladı, kendini geriye fırlattı, Talmanes’e çarptı ve ateş topundan kıl payı farkla kurtuldu. Thom bir âşığın çevikliğiyle ateş topunun altında eğildi. Mat ve Talmanes merdivende geri yuvarlandılar.</p>

    <p>“Lanet küller!” diye bağırdı Mat koridora. “Ne yaptığını sanıyorsun?”</p>

    <p>Bir sessizlik oldu. Ardından, sonunda, Joline’in sesi. “Cauthon?” diye seslendi.</p>

    <p>“Sen kim sandın!” diye bağırdı Mat ona.</p>

    <p>“Bilmiyorum!” dedi kadın. “Silahlarınızla bir anda belirdiniz. Kendinizi öldürtmeye mi <em>çalışıyorsunuz?</em>”</p>

    <p>“Biz sizi kurtarmaya <em>çalışıyoruz!</em>” diye bağırdı Mat.</p>

    <p>“Kurtarılmaya ihtiyacımız varmış gibi mi görünüyoruz?” yanıtı geldi.</p>

    <p>“Eh, hâlâ buradasınız, değil mi?” diye seslendi Mat.</p>

    <p>Sessizlikle karşılandı bu.</p>

    <p>“Ah, Işık aşkına,” diye seslendi sonunda Joline. “Buraya gelecek misiniz?”</p>

    <p>“Bana ateş topu atmayacaksın, değil mi?” diye mırıldandı Mat ve Thom ayağa kalkarken o koridora girdi. Talmanes de peşinden geldi. Üç Aes Sedai’yi koridorun diğer ucundaki geniş, güzel merdivenin başında buldu. Teslyn ve Edesina aşağıdaki, görünmeyen köylülere ateş topları fırlatmaya devam ediyordu. Saçları ıslaktı ve aceleyle giyinmişler gibi, elbiseleri dağınıktı. Joline’in üzerinde yalnızca bedenini saran beyaz bir sabahlık vardı. Yüzü sakindi, siyah saçları ıslaktı ve sağ omzundan öne sarkıyordu. Sabahlığın tepesi hafifçe aralanmıştı ve içeride sakladıklarını ima ediyordu. Talmanes alçak sesle ıslık çaldı.</p>

    <p>“O bir kadın değil Talmanes,” diye fısıldadı Mat uyarırcasına. “O bir Aes Sedai. Onu bir kadın olarak düşünme.”</p>

    <p>“Deniyorum Mat,” dedi Talmanes. “Ama zor.” Duraksadı, sonra ekledi. “Yak beni.”</p>

    <p>“Dikkatli ol, yoksa gerçekten yakar,” dedi Mat şapkasını hafifçe öne çekiştirerek. “Aslında, biraz önce neredeyse yapıyordu bunu.”</p>

    <p>Talmanes içini çekti ve üçü koridoru geçerek kadınlara yaklaştı. Joline’in iki Muhafızı silahlarını çekmişler, banyonun hemen içinde duruyorlardı. Köşede yaklaşık bir düzine hizmetkâr bağlanmış halde duruyordu: iki genç kız –muhtemelen banyo yardımcıları– ve yelek ile pantolon giymiş pek çok adam. Anlaşıldığı kadarıyla Joline’in elbisesi şerit şerit kesilmiş, onları bağlamak için kullanılmıştı. İpek yün havlulardan daha çok işe yarardı. Mat merdivenin tepesinin yakınında, Aes Sedailerin hemen altında, ateş değil kılıçla alt edilmiş cesetlerden bir yığın görebiliyordu.</p>

    <p>Mat yaklaşırken Joline onu süzdü. İfadesi, bütün bunların bir şekilde <em>onun</em> hatası olduğunu ima ediyordu. Kadın sabahlığının önünü kapayarak kollarını kavuşturdu, ama Mat Talmanes’in alık alık bakmasından mı, yoksa tesadüf eseri mi olduğundan emin değildi.</p>

    <p>“Gitmemiz lazım,” dedi Mat kadına. “Tüm şehir çıldırdı.”</p>

    <p>“Gidemeyiz,” dedi Joline. “Bu hizmetkârları güruha bırakamayız. Dahası, Tobrad Efendi’yi bulup, güvende olduğundan emin olmalıyız.”</p>

    <p>“Tobrad Efendi hancı mı?” diye sordu Mat. Merdivenden aşağı bir ateş topu uçtu.</p>

    <p>“Evet,” dedi Joline.</p>

    <p>“Çok geç,” dedi Mat. “Aşağıda adamın beyni duvarları süslüyor. Bak, dediğim gibi, <em>tüm köy</em> çıldırdı. O hizmetkârlar sizi öldürmeye çalıştı, değil mi?”</p>

    <p>Joline duraksadı. “Evet.”</p>

    <p>“Bırakın onları,” dedi Mat. “Onlar için hiçbir şey yapamayız.”</p>

    <p>“Ama şafağa kadar beklersek...” dedi Joline tereddütle.</p>

    <p>“Sonra ne olacak?” dedi Mat. “O merdiveni tırmanmaya çalışan herkesi yakıp küle mi çevireceksiniz? Burada şamata yapıyorsunuz ve bu daha fazla insan çekiyor. Onları durdurmak için hepsini öldürmeniz gerek.”</p>

    <p>Joline diğer iki kadına baktı.</p>

    <p>“Bak,” dedi Mat. “Aşağıda yaralı bir Kızılkol var ve onu buradan canlı çıkarmaya kararlıyım. Buradaki insanlar için hiçbir şey yapamazsınız. Siz Güç kullanacak kadar tehlikede hissetmeden önce Muhafızlarınız merdivenin tepesindeki o grubu öldürmek zorunda kaldı sanırım. Ne kadar kararlı olduklarını biliyorsun.”</p>

    <p>“Tamam,” dedi Joline. “Geleceğim. Ama iki hizmetkâr kızı getiriyoruz. Blaeric ve Fen onları taşıyabilir.”</p>

    <p>Mat içini çekti –başlarının belaya girmesi ihtimaline karşı Muhafızların kılıçlarının serbest kalmasını tercih ederdi– ama daha fazla konuşmadı. Talmanes ile Thom’a başını salladı ve Muhafızlar bağlanmış iki hizmetçiyi alıp omuzlarına atarken sabırsızlıkla bekledi. Bunun ardından, tüm grup hizmetkârların merdiveninden aşağı indi. Talmanes başı çekiyordu ve Mat arkadan geliyordu. Merdivenin dibindeki köylülerden, daha fazla ateş topu gelmediğini fark edince yarı öfkeli yarı sevinçli çığlıklar geldi. Gümlemeler ve bağırışlar geldi, ardından kapılar açıldı ve Mat kalabalığın önünde kalan diğer hizmetkârları –banyoda bağlanmış halde bıraktıklarını– hayal ederek büzüldü.</p>

    <p>Mat ve diğerleri hanın arka avlusuna çıktıklarında Delarn’ı Zar’ın yanında yerde buldular. Harnan yanında diz çökmüştü. Sakallı asker endişe içinde başını kaldırıp baktı. “Mat!” dedi. “Eyerden düştü. Ben...”</p>

    <p>Edesina onun sözünü kesti, koşarak gidip Delarn’ın yanında diz çöktü. Gözlerini yumdu ve Mat madalyonunun soğuduğunu hissetti. Tek Güç’ün kadından sızıp adama girdiğini hayal ederek ürperdi. Bu da ölüm kadar kötüydü; lanet küller, öyleydi işte! Gömleğinin altındaki madalyonu kavradı.</p>

    <p>Delarn gerildi, ama sonra inledi ve gözlerini kırpıştırarak açtı.</p>

    <p>“Oldu,” dedi Edesina ayağa kalkarak. “Şifa onu zayıf bırakacak, ama tam zamanında ulaştım ona.”</p>

    <p>Harnan, Işık onu kutsasın, atların hepsini toparlamış ve eyerlemişti. İyi adam. Kadınlar atlarına bindiler ve omuzlarının üzerinden hana baktılar.</p>

    <p>“Sanki karanlık onları sarhoş ediyor,” dedi Thom, Mat Delarn’ın atına binmesine yardım ederken. “Sanki Işık’ın kendisi onları terk etmiş, geride yalnızca Gölge bırakmış...”</p>

    <p>“Yapabileceğimiz hiçbir şey yok,” dedi Mat, kendini Delarn’ın arkasında eyere çekerken. Asker o Şifa’dan sonra kendi başına at süremeyecek kadar zayıftı. Mat Muhafızların kendi atlarının önüne attıkları hizmetçi kızlara baktı. Kızlar, gözlerinde nefretle, bağlarıyla mücadele ediyorlardı. Mat döndü ve Talmanes’e başını salladı. Adam feneri bir eyer sırığına bağladı. Cairhienli fenerin kapağını açarak hanın ahır avlusunu ışığa boğdu. Kuzeye, avludan karanlığa giden bir yol vardı. Ordudan uzağa gidiyordu, ama aynı zamanda köyden çıkıp doğrudan tepelere yöneliyordu. Bu Mat için yeterliydi.</p>

    <p>“Yürüyün,” dedi Zar’ı tekmeleyip kaldırarak. Grup peşine düştü.</p>

    <p>“Sana gitmemiz gerektiğini söylemiştim,” dedi Talmanes Mat’in solundan, omzunun üzerinden arkaya bakarak. “Ama sen bir kez daha zar atmak için kalmak zorundaydın.”</p>

    <p>Mat arkasına bakmadı. “Benim suçum değil Talmanes. Kalmanın köylülerin birbirlerinin gırtlağını sökmeye başlamalarına sebep olacağını nereden bilecektim?”</p>

    <p>“Ne?” diye sordu Talmanes ona bakarak. “Geceyi orada geçireceğini söylediğinde insanlar <em>genelde</em> bu şekilde tepki vermiyor mu?”</p>

    <p>Mat gözlerini devirdi, ama grubu köyden çıkarırken içinden gülmek gelmiyordu.</p>

    <p class="paragraf">Saatler sonra, Mat karanlık yamaçta bir kaya çıkıntısının üzerine oturmuş, Hinder Çeşmesi’ne bakıyordu. Köy karanlıktı. Tek bir ışık bile yanmıyordu. Neler olduğunu anlamak imkânsızdı, ama o yine de izliyordu. Yaşadıkları şeylerden sonra bir adam nasıl uyuyabilirdi?</p>

    <p>Eh, askerler uyuyordu. Delarn’ı suçlayamazdı. Bir Aes Sedai’nin Şifası insanın gücünü tüketebilirdi. Mat de zaman zaman o buz gibi ürpertiyi hissetmişti ve deneyimi tekrarlamaya niyeti yoktu. Talmanes ve Harnan’ın Şifa gibi bir bahaneleri yoktu, ama onlar askerdi. Askerler uyuyabildikleri yerde uyumayı öğrenirdi ve o geceki deneyim onları Mat kadar rahatsız etmemiş gibiydi. Ah, olayların ortasındayken endişelenmişlerdi, ama artık bu atlattıkları bir savaş daha demekti onlar için. Canlı çıktıkları bir savaş daha. Bu, Harnan’ın yatmaya hazırlanırlarken şakalar yapmasına ve gülümsemesine sebep olmuştu.</p>

    <p>Ama Mat’in değil. Tüm bu deneyimde tuhaf bir <em>yanlışlık</em> vardı. Sokağa çıkma yasağı bir şekilde bunun olmasını önlemek için miydi? Mat köyde kalarak onca ölüme mi <em>sebep olmuştu?</em> Kan ve lanet küller. Dünyada mantıklı gelen hiçbir yer kalmamış mıydı?</p>

    <p>“Mat, evlat,” dedi Thom ona katılarak. Aşina aksamasıyla yürüyordu. Kolu kırılmıştı, ama Edesina onun irkildiğini görene ve Şifa vermekte ısrar edene kadar söylememişti. “Uyumalısın.” Artık ay –bulutların arkasında– yükselmişti ve bu yüzden Mat’in Thom’un endişeli olduğunu görmesine yetecek kadar ışık vardı.</p>

    <p>Grup yolun bir yanındaki küçük bir çukurda durmuştu. Çukur, köyü gören bir yerdeydi ve daha önemlisi, Mat ve diğerlerinin kaçmak için kullandıkları yola bakıyordu. Dik bir yamaçtaydı ve bu, aşağıdan gelen birinin yaklaşması için tek yoldu. Tek bir nöbetçi kampa gizlice gelmeye çalışanları rahatça görebilirdi.</p>

    <p>Aes Sedailer çukurun arka tarafına uzanmışlardı, ama Mat onların uyuduğunu sanmıyordu. Joline’in Muhafızları, ne olur ne olmaz diye, rulo yapılmış şilteler getirmeyi akıl etmişlerdi. Muhafızlar böyleydi işte. Mat’in adamlarının yalnızca pelerinleri vardı, ama bu onları uyumaktan alıkoymamıştı. Talmanes, bahar serinliğine rağmen, hafif hafif horluyordu bile. Mat ateş yakmalarını yasaklamıştı. Ateşe ihtiyaç duyacakları kadar soğuk değildi ve onları arayan biri için işaret olurdu.</p>

    <p>“Ben iyiyim Thom,” dedi Mat kayanın üzerinde ona yer açarak. Âşık oturdu. “Asıl uyuması gereken sensin.”</p>

    <p>Thom başını iki yana salladı. “Yaşlanmak hakkında fark ettiğim iyi bir şey, vücudunun uykuya eskisi kadar ihtiyaç duymaması. Ölmek büyümek kadar çok enerji gerektirmiyor sanırım.”</p>

    <p>“Yine başlama,” dedi Mat. “Orada benim sıska popomu nasıl kurtardığını hatırlatmama gerek var mı? Önceden seni endişelendiren neydi? Artık sana <em>ihtiyaç</em> duymadığım mı? Bugün yanımda olmasan, beni aramaya gelmesen, o köyde ölürdüm. Delarn da öyle.”</p>

    <p>Thom, gözleri ay ışığı altında ışıldayarak sırıttı. “Tamam Mat,” dedi. “Bir daha söylemem. Söz veriyorum.”</p>

    <p>Mat başını salladı. İkisi bir süre kayanın üzerinde oturarak köye baktılar. “Beni rahat bırakmayacak Thom,” dedi Mat sonunda.</p>

    <p>“Ne?”</p>

    <p>“Bütün bunlar,” dedi Mat yorgunlukla. “Kahrolası Karanlık ve onun dölleri. İki Nehir’deki o geceden beri beni kovalıyorlar ve onları hiçbir şey durduramadı.”</p>

    <p>“Bunun sebebinin o olduğunu mu düşünüyorsun?”</p>

    <p>“Başka ne olabilir ki?” diye sordu Mat. “Sessiz köylüler vahşi delilere dönüşüyor. Bu Karanlık Varlık’ın işi, biliyorsun.”</p>

    <p>Thom sessiz kaldı. “Evet,” dedi sonunda. “Sanırım öyle.”</p>

    <p>“Hâlâ peşimdeler,” dedi Mat öfkeyle. “O lanet <em>gholam</em> orada bir yerde, biliyorum, ama o yalnızca bir parçası. Myrddraaller, Karanlıkdostları, canavarlar ve hayaletler. Beni kovalıyor, avlıyorlar. Bu iş başladığından beri bir felaketten kurtulup bir başkasına dalıyorum, başımı suyun üzerinde tutmakta zorlanıyorum. Bir yerlerde zar atıp içki içebileceğim bir deliğe ihtiyacım olduğunu söyleyip duruyorum, ama bu durdurmayacak. Hiçbir şey durduramayacak.”</p>

    <p>“Sen <em>ta’veren</em>’sin, evlat,” dedi Thom.</p>

    <p>“Ben istemedim. Yak beni, keşke hepsi gidip Rand’ın başına tebelleş olsalar. O bundan hoşlanıyor.” Başını iki yana sallayarak oluşan imgeyi dağıttı. Rand yatağında uyuyordu ve Min yanına kıvrılmıştı.</p>

    <p>“Gerçekten öyle mi düşünüyorsun?” diye sordu Thom.</p>

    <p>Mat duraksadı. “Keşke öyle düşünebilseydim,” diye itiraf etti. “Her şey daha kolay olurdu.”</p>

    <p>“Yalanlar uzun vadede işini kolaylaştırmaz. Tam olarak doğru kişiye –genelde bir kadındır bu– ve tam olarak doğru zamanda söylenmemişse. Onları kendi kendine söylediğinde daha fazla sorun yaratırlar.”</p>

    <p>“Bu insanlara bela getirdim. Köyde.” Kampın arka tarafına, iki Muhafızın oturmuş, hâlâ bağlı olan hizmetçilerin başında nöbet bekledikleri yere baktı. Kızlar çabalamaya devam ediyordu. Işık! Gücü nereden buluyorlardı? İnsanlık dışı bir şeydi.</p>

    <p>“Bunun senden kaynaklandığını düşünmüyorum Mat,” dedi Thom düşünceli düşünceli. “Ah, sorunların peşini bırakmadığı konusunda seninle aynı fikirdeydim –Karanlık Varlık’ın kendisi peşinde gibi. Ama Hinder Çeşmesi... eh, ortak odada otururken, kulağıma bir şeyler çalındı. Önemli gelmedi. Ama şimdi düşününce, insanlar bunu <em>bekliyordu</em> gibi geliyor. Ya da öyle bir şey.”</p>

    <p>“Nasıl bekliyor olabilirler?” dedi Mat. “Eğer bu daha önce de olsaydı, hepsi ölmüş olurdu.”</p>

    <p>“Bilmiyorum,” dedi Thom düşünceli düşünceli. Sonra aklına bir şey geldi. Pelerininin içini karıştırdı. “Ah, unutmuşum. Belki de seninle olanlar arasında bir bağlantı vardır. Bunu fazla sarhoş bir adamdan almayı başardım.” Âşık bir kâğıt parçası çıkardı ve Mat’e uzattı.</p>

    <p>Mat kaşlarını çatarak kâğıdı aldı ve açtı. Soluk ay ışığında eğilerek kâğıda baktı ve kâğıdın üzerindekileri görmeyi başardığında homurdandı –sözcükler yoktu; başında şapkasıyla, Mat’in çok düzgün bir resmiydi. Boynunda tilkibaşı madalyonu bile vardı. Lanet küller.</p>

    <p>Sinirini kendine sakladı. “Yakışıklı adammış. Burnu iyi, dişleri düzgün, şapka da havalı.”</p>

    <p>Thom hıhladı.</p>

    <p>“Bazı adamların muhtara bir kâğıt gösterdiklerini gördüm,” dedi Mat çizimi katlayarak. “Üzerinde ne olduğunu görmedim, ama iddiaya girerim bunun aynısıdır. Bunu aldığın adam bu konuda ne dedi?”</p>

    <p>“Kuzeyde bir köydeki yabancı kadın onları dağıtıyor, seni görenlere ödül vadediyormuş. Adam kâğıdı bir arkadaşından almış, bu yüzden kadının tarifini ya da kasabanın adını veremiyor. Ya arkadaşı ödülü kendine saklamak istediğinden ona anlatmamış ya da adam hatırlayamayacak kadar sarhoştu.”</p>

    <p>Mat kâğıdı ceketinin cebine tıktı. Sahte şafağın ışığı doğuda parlamaya başlamıştı. Bütün gece oturmuştu, ama yorgun hissetmiyordu. Yalnızca... tükenmiş hissediyordu. “Ben geri dönüyorum,” dedi.</p>

    <p>“Ne?” diye sordu Thom şaşkınlıkla. “Hinder Çeşmesi’ne mi?”</p>

    <p>Mat başını sallayarak ayağa kalktı. “Hava ışır ışımaz. Benim...”</p>

    <p>Boğuk bir küfür sözünü kesti. Hızla dönerek <em>ashandarei</em>’e uzandı. Thom göz açıp kapayana dek iki hançer çekmişti. Küfreden, Joline’in Saldaealı Muhafızı Fen’di. Adam kılıcı elinde ayakta durmuş, çevresine bakınıyordu. Blaeric Aes Sedai’nin yanında dikiliyordu. Kılıcını çekip gardını almıştı ve tetikteydi.</p>

    <p>“Ne?” diye sordu Mat aksi aksi.</p>

    <p>“Tutsaklar,” dedi Fen.</p>

    <p>Mat Muhafızların yanındaki yumruların yerlerinde olmadığını fark ederek irkildi. Küfrederek koştu. Talmanes’in horlamaları kesildi. Adam uyandı ve doğrulup oturdu. Joline’in elbisesinden kesilmiş bağlar yerdeydi, ama hizmetçi kızlar yoktu.</p>

    <p>“Ne oldu?” diye sordu Mat başını kaldırarak.</p>

    <p>“Ben...” Siyah saçlı Muhafız afallamış gibiydi. “En ufak fikrim yok. Biraz önce buradaydılar!”</p>

    <p>“Uykuya mı daldın?” diye sordu Mat.</p>

    <p>“Fen asla öyle bir şey yapmaz,” dedi Joline sakin bir sesle, şiltesinin üzerinde doğrulup oturarak. Üzerinde hâlâ yalnızca sabahlığı vardı.</p>

    <p>“Evlat,” dedi Thom, “ikimiz de o kızları yalnızca bir dakika önce gördük.”</p>

    <p>Talmanes küfretti ve iki Kızılkol’u uyandırdı. Delarn çok daha iyi görünüyordu. Ayağa kalkarken Şifa’nın sebep olduğu zayıflık onu rahatsız etmiyor gibiydi. Muhafızlar kızları aramak istedi, ama Mat aşağıdaki köye döndü. “Yanıtlar orada,” dedi Mat. “Thom, sen benimlesin. Talmanes, sen kadınlara göz kulak ol.”</p>

    <p>“Bizim ‘göz kulak olunmaya’ ihtiyacımız yok Matrim,” dedi Joline aksi aksi.</p>

    <p>“İyi,” diye terslendi Mat. “Thom, sen benimlesin. Joline, sen askerlere göz kulak ol. Her durumda, hepiniz burada kalıyorsunuz. Şu anda herkes için endişelenemem.”</p>

    <p>Onlara itiraz etme şansı vermedi. Mat ve Thom birkaç dakika sonra atlarına binmiş, yoldan aşağı, Hinder Çeşmesi’ne sürüyorlardı.</p>

    <p>“Evlat,” dedi Thom, “ne bulmayı bekliyorsun?”</p>

    <p>“Bilmiyorum,” diye yanıt verdi Mat. “Bilsem, aramak için o kadar heves etmezdim.”</p>

    <p>“Bu adil,” dedi Thom yumuşak sesle.</p>

    <p>Mat tuhaflıkları hemen gördü. Batı otlağındaki keçiler. Şafak ışığında tam olarak seçemiyordu, ama biri onları güdüyor gibiydi. Köyde ışıklar mı yanmaya başlamıştı? Bütün gece tek ışık görmemişti! Zar’ı hızlandırdı ve Thom da sessizce takip etti.</p>

    <p>Köye varmaları neredeyse bir saat sürdü –Mat kampı çok yakında kurma riskine girmek istememişti ve karanlıkta ordunun bulunduğu yere giden bir yol aramaya da gönülsüz hissetmişti. Hanın avlusuna vardıklarına saat hâlâ çok erkendi, ama hava iyice aydınlanmıştı. Kahverengi ceketli iki adam, Mat ve diğerleri ayrıldıktan sonra menteşelerinden kırıldığı anlaşılan arka kapı üzerinde çalışıyordu. Mat ile Thom avluya girdiklerinde adamlar başlarını kaldırıp baktılar ve biri endişe içinde şapkasını çıkardı. İkisi de tehditkâr bir harekette bulunmadı.</p>

    <p>Mat Zar’ı yavaşlatıp durdurdu. Adamlardan biri diğerine fısıldadı ve diğer adam koşarak içeri girdi. Bir an sonra beyaz önlüklü, kelleşmeye yüz tutmuş bir adam kapıdan çıktı. Mat solduğunu hissetti.</p>

    <p>“Hancı,” dedi Mat. “Yak beni, seni ölü gördüm!”</p>

    <p>“Muhtara gitsen iyi olacak evlat,” dedi hancı çalışan adamlardan birine. Mat’e baktı. <em>“Çabuk.”</em></p>

    <p>“Şahinkanadı’nın kahrolası sol elinin aşkına burada neler oluyor?” diye sordu Mat. “Bütün bunlar bir tür sapkın gösteri miydi? Sen...”</p>

    <p>Han kapısından bir baş uzandı ve hancının arkasından Mat’e baktı. Tombul yüzlü, kıvırcık, sarı saçlı biriydi. Mat bu adamı, aşçıyı, son gördüğünde, adamın karnını deşmek ve boğazını kesmek zorunda kalmıştı.</p>

    <p>“Sen!” dedi parmağını uzatarak. “Seni ben <em>öldürdüm!</em>”</p>

    <p>“Sakin ol evlat,” dedi hancı. “İçeri gir, sana biraz çay ikram edelim ve...”</p>

    <p>“Seninle hiçbir yere gitmiyorum hayalet,” dedi Mat. “Thom, bunu sen de görüyor musun?”</p>

    <p>Âşık çenesini ovaladı. “Belki de adamı dinlemeliyiz Mat.”</p>

    <p>“Hayaletler ve ruhlar,” diye mırıldandı Mat Zar’ı çevirerek. “Hadi gel.” Zar’ı yürüttü ve hanın önüne dolandılar. Thom da peşinden gitti. Burada içeride pek çok işçi gördü. Kova kova beyaz boya taşıyorlardı. Aes Sedailerin ateşlerinin binaya hasar verdiği yerleri onarmak için muhtemelen.</p>

    <p>Thom Mat’i kenara çekti. “Hiç böyle şey görmedim Mat,” dedi. “Neden ruhlar duvarları boyamak ve kapıları onarmak istesinler?”</p>

    <p>Mat başını iki yana salladı. Delarn’ı kurtarmak için köylülerle savaştığı yeri görmüştü. Aniden Zar’ı durdurdu. Thom küfretti ve atını çevirip geri geldi.</p>

    <p>“Ne?” diye sordu Thom. Mat işaret etti. Yerde ve yol kenarındaki taşların üzerinde kan lekeleri vardı. “Delarn’ı yaraladıkları yer,” dedi.</p>

    <p>“Tamam,” dedi Thom. Çevrelerinde, sokaktan adamlar geçiyor, onlarla göz göze gelmekten kaçınıyorlardı. Mat ile Thom’un uzağından geçiyorlardı.</p>

    <p><em>Kan ve lanet küller,</em> diye düşündü Mat. <em>Yine bizi kuşatmalarına sebep oldum. Ya saldırırlarsa? Lanet aptal!</em></p>

    <p>“Kan var işte,” dedi Thom. “Sen ne bekliyordun?”</p>

    <p>“Kanın geri kalanı nerede Thom?” diye hırladı Mat. “Burada bir düzine adam öldürdüm ve kanadıklarını gördüm. Sen üç tanesini hançerlerinle devirdin. <em>Kan</em> nerede?”</p>

    <p>“Kayboluyor,” dedi bir ses.</p>

    <p>Mat Zar’ı çevirdiği zaman iri yarı, kolları kıllı muhtarın yol üzerinde, biraz ötede durduğunu gördü. Adam zaten yakında olmalıydı; işçilerin onu bu kadar çabuk getirmiş olması imkânsızdı. Elbette, bu köyde işlerin nasıl gittiğine bakarak, kim bunu kesin olarak bilebilirdi ki? Barlden, üzerinde pek çok yeni yırtık olan bir pelerin ve gömlek giymişti.</p>

    <p>“Kan kayboluyor,” dedi adam bitkin bir sesle. “Onu hiçbirimiz görmedik. Uyandığımız zaman kan gitmiş oluyor.”</p>

    <p>Mat köye bakınarak duraksadı. Evlerden çocuklarını tutan kadınlar bakıyordu. Erkekler çoban asası ya da kazma taşıyarak tarlalara gitmişlerdi. Mat ve Thom’un çevresindeki endişe havası dışında, bu köyde kötü bir şeyler olduğunu anlamak imkânsızdı.</p>

    <p>“Sizi incitmeyeceğiz,” dedi muhtar, Mat’e sırtını dönerek. “Bu yüzden o kadar endişeli görünmenize gerek yok. En azından gün batana kadar. İstersen sana bir açıklama yaparım. Ya gelip dinle ya da git. Umurumda değil. Yeter ki köyümü rahatsız etmeyi bırak. Yapacak işimiz var. Sayende, normalinden daha fazla iş.”</p>

    <p>Mat Thom’a baktı ve Thom omuzlarını silkti. “Dinlemenin bir zararı olmaz,” dedi.</p>

    <p>“Bilmiyorum,” dedi Mat Barlden’i süzerek. “<em>Deli, cani dağ köylüleri</em> tarafından kuşatılmış olmanın bir zarar olmayacağını düşünüyorsan.”</p>

    <p>“Gidiyor muyuz, o zaman?”</p>

    <p>Mat başını yavaşça iki yana salladı. “Hayır. Yak beni, altınlarım hâlâ onlarda. Hadi gel, adamın ne diyeceğine bakalım.”</p>

    <p class="paragraf">“Aylar önce başladı,” dedi muhtar pencerenin yanında durarak. Malikânesinin içindeki basit, ama düzenli bir oturma odasındaydılar. Perdeler ve halı açık yeşil, neredeyse öküzgözü yapraklarının rengindeydi. Ahşap duvar panelleri açık kahverengiydi. Muhtarın karısı kurutulmuş tatlımeyveden yapılmış bir çay getirmişti. Mat çay içmemeyi tercih etmişti ve sokak kapısının yanında, duvara yaslanıyordu. Mızrağı yanında duruyordu.</p>

    <p>Barlden’in karısı anaç bir havası olan, hafifçe tombul, kısa boylu, kahverengi saçlı bir kadındı. Çay için bir çanak balla mutfaktan geldi, sonra Mat’in duvara yaslandığını görünce duraksadı. Mızrağı süzdü, sonra çanağı masaya bıraktı ve geri döndü.</p>

    <p>“Ne oldu?” diye sordu Mat Thom’a bakarak. O da oturmayı reddetmişti. Yaşlı âşık kollarını kavuşturmuş, mutfak kapısının yanında duruyordu. Mat’e başını salladı; kadın kapıyı dinlemiyordu. Birinin yaklaştığını duyarsa işaret verecekti.</p>

    <p>“<em>Bizim</em> yaptığımız bir şey mi, yoksa Karanlık Varlık’ın zalim bir laneti mi, emin değiliz,” dedi muhtar. “Bu senenin başlarında, Abram Bayramı’ndan hemen önce, normal bir gündü. Hatırlayabildiğim kadarıyla hiçbir özel tarafı yoktu. Havalar bozulmuştu, ama henüz kar gelmemişti. Çoğumuz ertesi gün, hiç üzerinde durmadan normal işlerimize devam etti.</p>

    <p>“Tuhaflıklar küçüktü, anlarsınız. Burada kırık bir kapı, birinin giysilerinde hatırlamadığı bir yırtık. Ve kâbuslar. Onları hepimiz paylaşıyorduk, ölüm ve cinayet konusunda kâbuslar. Birkaç kadın konuşmaya başladı ve önceki gece yataklarına yattıklarını hatırlamadıklarını fark ettiler. Yataklarında sağ salim, rahat rahat uyandıklarını hatırlıyorlardı, ama yatağa <em>girdiklerini</em> pek az kişi hatırlayabiliyordu. Hatırlayanlar da erkenden, gün batmadan yatanlardı. Kalanlarımız için gece bir bulanıklıktan ibaretti.”</p>

    <p>Sustu. Mat Thom’a baktı, ama Thom yanıt vermedi. Mat o mavi gözlerdeki ifadeden, adamın hikâyeyi ezberlediğini anlayabiliyordu. <em>Eğer beni türkülerine katacaksa,</em> doğru <em>öğrense iyi olur,</em> diye düşündü Mat kollarını kavuşturarak. <em>Şapkamı da dahil etmeli. Bu çok iyi bir şapka.</em></p>

    <p>“O gece meradaydım,” diye devam etti muhtar. “İhtiyar Garken’ın kırık çitleri onarmasına yardım ediyordum. Sonra... hiçbir şey. Bir bulanıklık. Ertesi gece kendi yatağımda, karımın yanında uyandım. İyi uyuyamamışız gibi yorgun hissediyorduk.” Durdu, sonra alçak sesle ekledi: “Ben de kâbuslar görmüştüm. Belli belirsizdiler ve soluyorlardı. Ama canlı bir imge hatırlıyorum. İhtiyar Garken ayaklarımın dibinde ölü yatıyordu. Vahşi bir hayvan tarafından öldürülmüş gibi görünüyordu.”</p>

    <p>Barlden Mat’in karşısında, doğu duvarındaki pencerenin yanında durdu ve dışarı baktı. “Ama ertesi gün Garken’ı görmeye gittim ve o iyiydi. Çiti onarmayı bitirdik. Söylentileri ancak köye döndüğümde duydum. Ortak kâbuslar, gün batımındaki saatlerin hatırlanmaması. Toplandık ve enine boyuna konuştuk. Sonra yine oldu. Güneş battı ve tekrar doğduğunda yine yatakta, yorgun ve kâbuslarla dolu bir zihinle uyandım.” Ürperdi ve masaya gidip kendine bir fincan çay doldurdu.</p>

    <p>“Gece ne olduğunu bilmiyoruz,” dedi muhtar çayına bir kaşık bal katıp karıştırarak.</p>

    <p>“Bilmiyor musunuz?” diye sordu Mat. “Ben size geceleri neler olduğunu <em>anlatabilirim.</em> Siz...”</p>

    <p>“Ne olduğunu bilmiyoruz,” diye sözünü kesti muhtar sertçe başını kaldırarak. “Bilmek de istemiyoruz.”</p>

    <p>“Ama...”</p>

    <p>“Bilmemiz <em>gerekmiyor</em> yabancı,” dedi muhtar sertçe. “Hayatlarımızı mümkün olduğunca yaşamaya çalışacağız. Çoğumuz erkenden, gün batmadan yatıyoruz. Böylece hatırladıklarımızda boşluk olmuyor. Yatağa gidiyoruz ve aynı yatakta uyanıyoruz. Kâbuslar oluyor, bazen evlerimizde hasar buluyoruz, ama hiçbiri onarılması imkânsız değil. Diğerleri meyhaneye gitmeyi ve gün batarken içmeyi tercih ediyor. Bunda da iyi bir taraf var sanırım. Ne kadar içersen iç, eve dönme konusunda hiç endişelenmen gerekmiyor. Her seferinde sağ salim kendi yatağında uyanıyorsun.”</p>

    <p>“Bundan tamamen kaçınabilirsiniz,” dedi Thom yumuşak bir sesle. “Hiçbir şey değişmemiş gibi davranamazsınız.”</p>

    <p>“Öyle yapmıyoruz.” Barlden çayından bir yudum aldı. “Kurallarımız var. <em>Sizin</em> görmezden geldiğiniz kurallar. Gün batımından sonra ateş yakmıyoruz –gece, mücadele edecek kimse yokken yangın çıkmasını istemiyoruz. Gün batımından sonra köye yabancıları kabul etmiyoruz. Bu dersi çabuk öğrendik. Gece çöktükten sonra burada kısık kalan ilk dışarlıklılar fıçıcı Sammrie’nin akrabalarıydı. Ertesi sabah evinin duvarlarında kan bulduk. Ama kız kardeşi ve ailesi onlara verdiği yataklarda sağ salim uyuyordu.” Muhtar durdu. “Artık onlar da aynı kâbusları görüyor.”</p>

    <p>“O zaman gidin,” dedi Mat. “Bu lanet yerden ayrılın ve başka bir yere gidin!”</p>

    <p>“Denedik,” dedi muhtar. “Ne kadar uzağa gidersek gidelim hep burada uyanıyoruz. Bazıları kendi canlarını almayı denedi. Cesetleri gömdük. Ertesi sabah yataklarında uyandılar.”</p>

    <p>Oda sessizleşti.</p>

    <p>“Kan ve lanet küller,” diye fısıldadı Mat. Üşüdüğünü hissediyordu.</p>

    <p>“Geceden canlı çıktınız,” dedi muhtar yine çayını karıştırarak. “Kan lekesi görmediğimden, kurtulamadığınızı varsaydım. Nerede uyanacağınızı merak ediyorduk. Handaki odaların çoğunda artık köyümüzün bir parçası haline gelen yolcular kalıyor. İnsanların nerede uyanacağını biz seçemiyoruz. Kendiliğinden oluyor. Boş bir yatakta biri kalıyor ve ondan sonra her sabah orada uyanıyor.</p>

    <p>“Her durumda, sizi kendi aranızda olanlar hakkında konuşurken duyduğumda, sizin kurtulmuş olmanız gerektiğini anladım. Geceyi açık seçik hatırlıyorsunuz. Bize katılanlar yalnızca kâbus görür. Kendinizi şanslı sayın. Yolunuza gitmenizi ve Hinder Çeşmesi’ni unutmanızı öneririm.”</p>

    <p>“Yanımızda Aes Sedailer var,” dedi Thom. “Onlar size yardımcı olmak için bir şeyler yapabilir. Beyaz Kule’ye söyleyebiliriz, onlar...”</p>

    <p>“Hayır!” dedi Barlden sertçe. “Durumla nasıl başa çıkacağımızı öğrendiğimizden beri hayatlarımız o kadar kötü değil. Üzerimizde Aes Sedai gözleri istemiyoruz.” Sırtını döndü. “Neredeyse grubunuzu geri çevirecektik. Bazen, yolcuların bizim kurallarımıza uymayacağını hissettiğimizde bunu yapıyoruz. Ama yanınızda Aes Sedailer vardı. Onlar sorular sorar, meraklanırlar. Sizi geri çevirirsek onların kuşkulanacağından ve zorla köye gireceklerinden endişelendik.”</p>

    <p>“Gün batımında köyden ayrılmaya zorlamak onları daha da fazla meraklandırdı,” dedi Mat. “Ve banyo hizmetçilerinin onları <em>öldürmeye</em> çalışması da sır saklamak için iyi bir yöntem değil.”</p>

    <p>Muhtar soldu. “Bazıları... eh, burada kısık kalmanızı dilediler. Aes Sedailer buraya bağlanırsa, hepimiz için bir çıkış yolu bulacaklarını düşündüler. Hepimiz aynı fikirde değiliz. Her durumda, bu <em>bizim</em> sorunumuz. Lütfen, siz... gidin yeter.”</p>

    <p>“İyi.” Mat doğruldu ve mızrağını aldı. “Ama ilk önce, bana <em>bunların</em> nereden geldiğini söyle.” Cebindeki kâğıdı, kendi yüzünün resmini çıkardı.</p>

    <p>Barlden kâğıda baktı. “Bunların yakındaki köylere de dağıtılmış olduğunu göreceksiniz,” dedi. “Biri seni arıyor. Dün gece Ledron’a söylediğim gibi, ben konuklarımızı satma işinde değilim. Sırf ödül almak için seni kaçırıp, gece burada tutacak değildim.”</p>

    <p>“Beni kim arıyor?” diye tekrarladı Mat.</p>

    <p>“Kuzeydoğuda, yirmi fersah kadar uzakta, Trustair adlı küçük bir köy var. Söylentilere bakılırsa, biraz para istiyorsan, resimdekine benzer bir adam hakkında haber götürüyormuşsun. Ya da diğeri hakkında. Trustair’de, Sıkılı Yumruk adlı bir hana gidersen, seni arayan kişiyi bulabilirsin.”</p>

    <p>“Diğer resim?” diye sordu Mat kaşlarını çatarak.</p>

    <p>“Evet. İri yarı, sakallı bir adam. Dibindeki not altın rengi gözleri olduğunu söylüyor.”</p>

    <p>Mat Thom’a baktı. Adam çalı kaşlarından birini kaldırdı.</p>

    <p>“Kan ve lanet küller,” diye mırıldandı Mat ve şapkasının yan tarafını aşağı çekti. Onu ve Perrin’i kim arıyordu, ne istiyorlardı? “Sanırım biz gideceğiz,” dedi. Barlden’e baktı. Zavallı adam. Bu bütün köy için geçerliydi. Ama Mat bu konuda ne yapabilirdi ki? Bir kazanabileceğiniz savaşlar vardı, bir de başkasına bırakmanız gereken savaşlar.</p>

    <p>“Altınların dışarıdaki arabada,” dedi muhtar. “Kazandıklarından almadık. Erzak da orada.” Mat ile göz göze geldi. “Biz burada sözümüzü tutarız. Başka şeyler kontrolümüz dışında, özellikle de kurallarımıza kulak asmayanlar için. Ama sırf yabancı diye bir adamı soyacak değiliz.”</p>

    <p>“Ne kadar da iyisiniz,” dedi Mat ifadesizce, kapıyı çekip açarak. “Size iyi günler öyleyse. Gece geldiğinde benim öldüreceğimden daha fazla insan öldürmemeye çalışın. Thom, geliyor musun?”</p>

    <p>Âşık, eski yara izi yüzünden hafifçe aksayarak gidip ona katıldı. Mat Barlden’e baktı. Adam odanın ortasında, sıyrılmış kol yenleriyle duruyor, çay fincanına bakıyordu. O fincanın içinde daha sert bir şeyler olduğunu diliyormuş gibiydi.</p>

    <p>“Zavallı adam,” dedi Mat, sonra Thom’un peşinden sabah ışığına çıktı ve kapıyı arkasından çekip kapattı.</p>

    <p>“Senin resimlerini dağıtan kişinin peşine düşeceğiz herhalde?” diye sordu Thom.</p>

    <p>“Aynen öyle,” dedi Mat, <em>ashandarei</em>’ini Zar’ın eyerine bağlayarak. “Zaten köy Dört Kral yolunda. Sen arabayı sürebilirsen, atını ben çekerim.”</p>

    <p>Thom başını salladı. Muhtarın evini inceliyordu.</p>

    <p>“Ne?” diye sordu Mat.</p>

    <p>“Yok bir şey evlat,” dedi âşık. “Yalnızca... eh, hüzünlü bir hikâye. Dünyada yolunda gitmeyen bir şeyler var. Burada Desen’de bir pürüz var. Kasaba geceleyin dağılıyor ve sonra her sabah dünya her şeyi başa alarak işleri yoluna koymaya çalışıyor.”</p>

    <p>“Eh, daha açık sözlü olmaları gerek,” dedi Mat. Thom ve Mat muhtarla konuşurken köylüler erzak yüklü arabayı çekmişlerdi. Arabaya iki sağlam yapılı, geniş toynaklı, açık kahverengi yük atı bağlanmıştı.</p>

    <p>“Daha açık sözlü mü?” diye sordu Thom. “Nasıl? Muhtar haklı, gerçekten de bizi uyarmaya çalıştılar.”</p>

    <p>Mat homurdandı ve açık sandığa yürüyüp altınlarını kontrol etti. Muhtarın dediği gibi oradaydılar. “Bilmiyorum,” dedi. “Bir uyarı levhası falan koyabilirlerdi. Merhaba. Hinder Çeşmesi’ne hoş geldiniz. Gün batımından sonra kalacak olursanız, gece sizi öldüreceğiz ve <em>lanet</em> yüzünüzü yiyeceğiz. Turtalarımızı deneyin. Martna Bailey her gün taze taze pişiriyor.”</p>

    <p>Thom gülmedi. “Tatsız bir espri evlat. Bu kasabada dalga geçilmeyecek kadar çok trajedi var.”</p>

    <p>“Komik,” dedi Mat. Erzak ve arabayı karşılayacağına inandığı kadar para saydı. Bir an duraksadıktan sonra on gümüş kron daha ekledi. Hepsini bir yığın halinde muhtarın kapısına bıraktı, sonra sandığı kapadı. “İşler ne kadar çok trajik olursa, benim o kadar gülesim geliyor.”</p>

    <p>“Bu arabayı gerçekten de alacak mıyız?”</p>

    <p>“Yiyeceğe ihtiyacımız var,” dedi Mat sandığı arabanın arkasına bağlayarak. Bira fıçılarının yanında pek çok beyaz peynir tekerleği ve yarım düzine koyun bacağı yatıyordu. Yemekler güzel kokuyordu ve Mat’in midesi gurulduyordu. “Hakkımla kazandım.” Yoldan geçen köylülere baktı. Dün onları ilk kez gördüğünde, adımlarındaki yavaşlığın dağ köylülerinin tembel doğasından ileri geldiğini düşünmüştü. Şimdi, bambaşka bir sebep olduğunu anlıyordu.</p>

    <p>İşine döndü ve atların koşumlarını kontrol etti. “Arabayı ve atları alma konusunda da hiç kötü hissetmiyorum. Bu köylülerin gelecekte pek fazla yolculuk edeceklerini sanmıyorum...”</p>
  </div>
</body>
</html>