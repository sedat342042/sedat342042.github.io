<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>METRO2033</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading2" id="chapter">17</p>

  <p class="heading2">DEV&nbsp;SOLUCAN’IN&nbsp;ÇOCUKLARI</p>

  <p class="heading1">Birkaç dakika büyük bir sessizlik içinde geçti. Artyom, kendisini orada tek başına&nbsp;bıraktıklarını sandı ve hiç değilse ayaklarının üzerinden doğrulmak üzere, tekrar hareket etmeye çabaladı. Kollarıyla bacakları sıkı sıkıya bağlanmaktan şişmişti ve acıyorlardı. Üvey babası bir keresinde ona bedeninin herhangi bir yerine uzun süre bant koyar ya da lastikle sıkarsa, dokunun cansızlaşmaya başladığını anlatmıştı. Ama şimdi bu ne fark ederdi ki?</p>

  <p class="heading1">“Düşman sessiz ol! Yat yere!” Kulağının dibinde birden bu sesi duydu. “Dron uyuşturucu iğne yapacak!”</p>

  <p class="heading1">Artyom dondu kaldı. “Hayır, lütfen yapmayın!” İçinde minicik bir ümit ışığı belirdi. Belki de başındaki nöbetçiyle konuşup kendisine buradan dışarıya çıkması için yardım etmeye ikna edebilirdi. Ama söylediklerinin yarısını bile anlamadığı yabanıl biriyle ne hakkında konuşabilirdi ki? Artyom içlerinde en aklı başında olanına, aklına gelen ilk soruyu sordu:</p>

  <p class="heading1">“Dev Solucan dediğiniz kim?”</p>

  <p class="heading1">“Dev Solucan toprağı yapıyor. Dünyayı yaratıyor, insanları yapıyor. Dev Solucan her şeydir. Hayattır. Dev Solucan’ın düşmanları, makine insanları ölümdür.”</p>

  <p class="heading1">Artyom usulca sordu: “Onun hakkında hiçbir şey bilmiyorum. Hiç duymadım. Nerede yaşıyor?”</p>

  <p class="heading1">“Dev Solucan burada yaşıyor. Hemen yanımızda. Bizim çevremizde. Bütün kanalları, geçitleri kazıyor. İnsan sonradan kendi yaptığını söylüyor. Hayır. Dev Solucan yapıyor. Hayat veriyor, hayat alıyor. Yeni geçitler kazıyor, insanlar orada yaşıyorlar. İyi insanlar Dev Solucan’a dua ediyorlar. Düşmanlar Dev Solucan’ı öldürmek istiyorlar, rahipler öyle diyorlar.”</p>

  <p class="heading1">“Rahipler kimler?”</p>

  <p class="heading1">“Kafalarında saç olan ihtiyar insanlar. Yalnız onlar yapabilirler, Dev Solucan’ın isteklerini biliyorlar, dinliyorlar, insanlara söylüyorlar. İyi insanlar böyle yapar. Kötü insanlar itaat etmezler, kötü insanlar düşmanlar, iyi insanlar onları yiyorlar.”</p>

  <p class="heading1">Artyom az önce dinlediği konuşmayı hatırladı ve anlamaya başladı: Dev Solucan efsanesini anlatan yaşlı adam, anlaşılan bu rahiplerden biri olmalıydı. Anlattıklarını, karşısındaki onu anlayacak şekilde biçimlendiriyor, formüle ediyordu. Konuşan devam etti:</p>

  <p class="heading1">“Rahip şöyle diyordu: ‘İnsanları yemek doğru değil.’ Rahip, bir insan diğerini yediği zaman, Dev Solucan’ın ağladığını söylüyor. İnsanları yemek, Dev Solucan’ın istemediği bir şey. Eğer burada kalırsak, bizi yiyecekler. Dev Solucan üzülecek ve ağlayacak.”</p>

  <p class="heading1">“Tabii Dev Solucan ağlayacak” diye karanlıktan alaycı bir ses duyuldu. “Ama gıdalardaki protein miktarının yerine duyguları koyamazsınız.”</p>

  <p class="heading1">Konuşan, az önceki ihtiyardı. Artyom sesi hemen tanımıştı. Acaba hep bu salonda mıydı, yoksa fark etmeden şimdi mi içeri süzülmüştü? Ne olursa olsun, Artyom’un&nbsp;kaçmak için umudu artık kalmamıştı.</p>

  <p class="heading1">Birden sırtını ürperten bir düşünce geldi aklına. Allah’tan Anton henüz kendine gelmemişti.. Düşündüğü öyle korkunçtu ki, gözlerini iyice açarak karanlığa dikti ve tekdüze bir sesle sordu:</p>

  <p class="heading1">“Ya çocuk? Çaldığınız çocuklar? Onları da yiyor musunuz? Oğlan çocuğunu? Oleg’i?”</p>

  <p class="heading1">“Küçükleri yemiyoruz” diye vahşi yanıtladı. “Küçükler kötü olamazlar. Düşman olamazlar. Küçükleri alıp getiriyoruz ve nasıl yaşamak zorunda olduğumuzu anlatıyoruz. Dev Solucan’ı anlatıyoruz. Dev Solucan’a nasıl dua edileceğini öğretiyoruz.”</p>

  <p class="heading1">“Çok iyi, Dron” diye rahip konuşanı övdü. “Benim en sevdiğim öğrencimdir.”</p>

  <p class="heading1">“Dün gece kaçırdığınız çocuğa ne oldu? Şimdi nerede? Onu kaçıran bu canavardı, biliyorum.”</p>

  <p class="heading1">“Canavar mı?” diye yaşlı adam patladı. “Bu canavarları kim dünyaya getirdi? Kim ilk olarak bu dilsiz, üç gözlü, kolsuz, altı parmaklı, ölü doğan ve üreme yeteneği olmayan varlıkları meydana getirdi? Kim biçimlerini bozup çirkinleştirerek onlara cenneti vaat etti, sonra da içinde geberip gitsinler diye bu lanetli kentin kör bağırsağına hapsetti? Bütün bunların suçlusu kim ve bütün bunlardan sonra da gerçek canavar acaba kim?”</p>

  <p class="heading1">Artyom susuyordu. Yaşlı da artık hiçbir şey söylemedi. Soluk soluğa kalmıştı, rahatlamaya çalıştı.</p>

  <p class="heading1">O sırada Anton nihayet yeniden kendine gelmişti. “O nerede?” diye boğuk bir sesle fısıldadı, sonra sesi yavaş yavaş yükseldi. “Oğlum nerede? Oğlum nerede? Bana oğlumu verin!” diye haykırdı. Kendini kurtarmak için kendini sağa sola savurarak debelenmeye başladı. Bu arada bazen demir parmaklığa, bazen de beton duvara çarpıyordu.</p>

  <p class="heading1">Yaşlı, yine bildik alaycı ses tonuyla, “Kudurma nöbetine tutuldu” dedi. “Dron, onu sakinleştir!”</p>

  <p class="heading1">Garip bir gürültü duyuldu, sanki biri öksürüyor ya da kuvvetlice yere tükürüyordu. Havada bir şey tısladı, birkaç saniye sonra Anton tekrar eski sessiz haline döndü.</p>

  <p class="heading1">Rahip “Çok yararlı oldu” dedi. “Oğlanı buraya getireceğim, babasını bir kez daha görüp onunla vedalaşmalı. Aslında düzgün bir genç, afacan, babası onunla gurur duyabilir. Uyutulmaya karşı nasıl da direndi...”</p>

  <p class="heading1">Ayaklarını sürüyerek uzaklaştı, ardından kapı gıcırtıyla açıldı.</p>

  <p class="heading1">Nöbetçi hemen ardından “Korkmayın” dedi, şaşılacak yumuşak bir ses tonuyla. “İyi insanlar öldürmezler, düşmanların çocuklarını yemezler. Çocuklar günahkâr değil. Onlara nasıl iyi yaşanacağı öğretilebilir. Dev Solucan küçük düşmanları affeder.”</p>

  <p class="heading1">“Tanrı aşkına, nedir bu Dev Solucan dediğiniz? Tam bir saçmalık! Satanistlerden ve tarikatlardan, hepsinden de daha kötü! Buna nasıl inanabiliyorsunuz? İçinizden biri acaba Dev Solucan’ı hiç gördü mü? Örneğin sen gördün mü?”</p>

  <p class="heading1">Artyom bu uzun konuşmayı olabildiğince iğneleyici bir tonda yapmaya gayret etmişti ama elleri arkasından bağlı, yerde uzanmış bir halde pek de inandırıcı olmamıştı. Ve faşistlerin yanında idam edilmeyi nasıl beklediyse, şimdi de yazgısını artık umursamaz olmuştu. Başını soğuk zemine koyarak gözlerini kapadı.</p>

  <p class="heading1">Konuşmasına karşılık beklemiyordu.</p>

  <p class="heading1">Yabanıl hiddetle, “Dev Solucan’a bakmak yasak!” dedi.</p>

  <p class="heading1">“Bu mümkün değil. Solucan diye bir şey yok! Tüneller insanlar tarafından yapıldı. Hepsi de haritalarda çizili. Hatta,&nbsp;Hansa’nın olduğu yuvarlak tünel bile var, bunları ancak insanlar inşa edebilir. Ama harita nedir, herhalde bilmiyorsundur...”</p>

  <p class="heading1">“Biliyorum. Rahipten öğreniyorum, o gösteriyor. Haritada çok geçit yoktu. Dev Solucan yeni geçitler yaptı, haritanın üzerinde değil. Hatta burada, bizde yeni geçitler, kutsal geçitler var, haritada bunlar yok... Haritaları makine insanları yapıyor, düşünüyorlar, kendilerine geçitler kazıyorlar. Aptal, gururlu... Hiçbir şey bilmiyorlar. Bunun için Dev Solucan cezalandırıyor.”</p>

  <p class="heading1">“Ne için cezalandırıyor?”</p>

  <p class="heading1">“Ki... bir... için.” Dron adındaki yabanıl, “kibir” sözcüğünü bulmaya çalışıyordu.</p>

  <p class="heading1">Rahibin sesi imdadına yetişti. “Kibir için. Dev Solucan en son insanları yarattı ve insan onun en sevdiğiydi. Çünkü diğer yarattıklarına akıl vermedi ama insana verdi. Aklın tehlikeli bir oyuncak olduğunu biliyordu, bu yüzden insana şöyle emretti: ‘Kendinle barışık ol, yeryüzü ve yeryüzündeki bütün yaratıklarla barış içinde yaşa ve bana dua et.’ Sonra da Dev Solucan yeryüzünün derinliklerine çekildi ama daha önce şöyle dedi: ‘Tekrar döneceğim gün gelecektir, her zaman senin yanındaymışım gibi davran.’ Ve insanlar yaratıcılarına itaat ettiler, birbirleriyle ve diğer yaratıklarla barış içinde yaşadılar ve Dev Solucan’a dua ettiler. Ve çocuklar doğurdular ve onların çocukları çocuklar doğurdu, babadan oğula, anadan kızma Dev Solucan’ın söylediklerini aktardılar. Ama Dev Solucan’ın verdiği görevi kendi kulaklarıyla duyanlar öldüler, onların çocukları da öldü, birçok kuşak gelip geçti ve Dev Solucan geri dönmedi. Bunun üzerine insanlar Dev Solucan’ın emirlerini göz ardı ederek istedikleri gibi davranmaya başladılar. Ve bazıları ortaya çıkıp Dev Solucan zaten hiçbir zaman olmamıştı, şimdi de yok, dedi. Diğerleriyse Dev Solucan’ın geri dönerek onları cezalandırmasını beklediler. Gözlerindeki ışıkla onları yakarak bedenlerini yemesini, sonra da içinde yaşadıkları geçitleri yıkmasını beklediler. Ama Dev Solucan geri dönmedi, sadece insanlar için gözyaşı döktü. Gözyaşları derinlerden yukarıya taşarak altta kalan bütün geçitleri sel sularına boğdu. Ama yaratıcılarına sırt çevirenler şöyle dediler: ‘Bizi kimse yaratmadı, biz zaten hep vardık, insan harikulade güzel ve güçlü bir varlıktır, bir toprak solucanı tarafından yaratılmış olması mümkün değildir. ‘Sonra da şöyle devam ettiler: ‘Bütün yeryüzü bizimdir, önceden de bizimdi ve bizim olacak, içindeki geçitleri de Dev Solucan değil, biz ve bizim atalarımız yaptı.’ Ve ateş yakarak, Dev Solucan’ın yarattığı varlıkları öldürmeye başladılar ve şöyle dediler: ‘Çevremizdeki bütün yaşam bizimdir, burada ne varsa hepsi sadece bizim açlığımızı gidermek için vardır.’ Ve böylece, daha hızlı öldürmek, ölümün tohumlarını ekmek, Dev Solucan’ın yarattığı hayatı yok etmek ve dünyaya egemen olmak için makineleri icat ettiler. Ama bütün bunlar olurken, Dev Solucan çekildiği derinlikten hâlâ yukarıya çıkmadı. Ve onlar da gülerek Dev Solucan’ın emirlerine karşı çıkmaya devam ettiler. Onu küçük düşürmek için, görünüşünü yansıtan makineler yapmaya karar verdiler. Böyle makineleri yaptılar ve içine girip gülerek şöyle dediler: ‘Şimdi Dev Solucan’ı biz kendimiz idare edebiliriz, sadece bir solucanı değil, onlarcasını.’ Bu Dev Solucan’ların gözlerinden ışıklar çaktı, süründükleri zaman da gök gürledi ve&nbsp;onların bedeninden insanlar çıktı. ‘Solucan bizi değil, biz solucanı yarattık.’ Ama bu bile onlara yetmedi. Yüreklerini kin bürüdü. Ve böylece üzerinde yaşadıkları dünyayı parçalamaya karar verdiler. Ve alev püskürten, demirleri eriten, yeryüzünü parçalara bölen, birbirinden değişik binlerce makine icat ettiler. Ve yeryüzüyle birlikte üzerinde yaşayan, soluk alan ne varsa hepsini yok etmeye başladılar. Ve Dev Solucan artık daha fazla dayanamadı ve onları lanetledi. Ve onların en değerli hazinesi olan ‘aklı’ ellerinden aldı. Bunun üzerine hepsi çılgına döndü, kendi icat ettikleri makinelerle birbirlerini öldürmeye başladılar. Bunu neden yaptıklarını bilemediler ama artık kendilerini tutunamadılar. Dev Solucan da bunun üzerine, insanları bu kibirlerinden dolayı cezalandırdı.”</p>

  <p class="heading1">“Ama hepsini değil; öyle değil mi?” diye bir çocuk sesi sordu.</p>

  <p class="heading1">“Hayır, Dev Solucan’a saygı duyup ona hâlâ dua etmeyi sürdüren insanlar vardı. Onlar makinelerden ve ışıktan kendilerini azat edip yeryüzüyle barış içinde yaşadılar. Dev Solucan da onların bu sadakatini unutmadı, akıllarını onlara bıraktı, düşmanları ölür ölmez de bütün dünyayı kendilerine vermeyi vaat etti. Ve böyle de olacak.”</p>

  <p class="heading1">“Ve böyle de olacak” diye Dron’la çocuk, koro halinde cevap verdi.</p>

  <p class="heading1">Ses Artyom’a tamdık gelmişti. “Oleg?” diye seslendi.</p>

  <p class="heading1">Cevap yok.</p>

  <p class="heading1">“Bugüne kadar Dev Solucan’ın düşmanları kendi dehlizlerinde yaşadılar, çünkü başka nerede saklanabileceklerini bilmiyorlardı. Ama insanlar hâlâ onu değil de kendi makinelerini göklere çıkarıyorlar, kendi icat ettikleri makinelere tapıyorlar. Dev Solucan’ın olağanüstü bir sabrı var, insanların yaptıkları kötü şeylere yüzyıllar boyu sabır gösterdi. Ama sabır sonsuza kadar sürmez. Kehanete göre Dev Solucan, düşman ülkenin karanlık kalbine son darbeyi indirmeye hazırlanırken, kötülerin iradesi kırılacak ve dünya iyi insanlara kalacak. Yine kehanete göre, Dev Solucan’ın nehirleri, yeryüzünü ve havayı yardıma çağıracağı zaman gelecek. Ve yeryüzü katmanları çökecek, nehirler köpürecek, düşmanın karanlık yüreği hiçliğe yuvarlanacak. Ve nihayet haklı olan zafere ulaşacak, adaleti getiren de hasta olmadan mutlu bir hayat sürecek, doya doya mantarları yiyecek, bir sürü hayvanları olacak.”</p>

  <p class="heading1">Bir alevin ışığıyla etraf aydınlanınca, Artyom biraz olsun sırtını duvara yaslayabildi; hiç değilse parmaklığın öte yanındaki insanları görebilmek için iki büklüm olmasına gerek kalmamıştı.</p>

  <p class="heading1">Yerde, sırtı ona dönük bir oğlan çocuk oturuyordu. Bağdaş kurmuştu. Oğlanın arkasında, elindeki çakmağın aleviyle aydınlanan rahibin kara kuru gölgesi uzanıyordu. Yabanıl hemen yanda duran kapı direğine yaslanmış, elinde üfleme borusunu tutuyordu. Bütün gözler az önce anlatısını henüz bitiren ihtiyara doğrulmuştu.</p>

  <p class="heading1">Artyom güçlükle başını çevirerek uyuşturucu iğnenin batırıldığı zamanki haliyle hâlâ kasılmış bir halde duran Anton’a baktı. Gözlerini köşeye dikmişti, oğlunu göremiyordu ama anlaşılan bütün konuşulanları duymuştu.</p>

  <p class="heading1">Rahip, “Ayağa kalk oğlum ve bu insanlara bir bak!” dedi.</p>

  <p class="heading1">Aynı anda oğlan yerinden sıçrayarak Artyom’a döndü. Bu Oleg’di.</p>

  <p class="heading1">“Biraz daha yaklaş. Bu ikisinden birini tanıyor musun?”</p>

  <p class="heading1">“Evet” diye çocuk başını salladı. “Oradaki babam ve bu amcayla da birlikte sizin&nbsp;şarkılarınızı dinledik. Tünelde.”</p>

  <p class="heading1">“Baban ve onun arkadaşı kötü insanlar. Onlar Dev Solucan’ı aşağılamak için makineler yaptılar. Bana ve Vartan Amca’ya babanın mesleğiyle ilgili neler anlattığını hatırladın mı?”</p>

  <p class="heading1">“Evet.”</p>

  <p class="heading1">İhtiyar çakmağı diğer eline aldı. “Bir kere daha anlat bakalım!”</p>

  <p class="heading1">“Babam roket birliklerinde çalıştı. O bir roket uzmanıdır. Ben de büyüyünce onun gibi olmak istiyordum.”</p>

  <p class="heading1">Artyom’un gırtlağı düğümlendi. Neden bunu hemen tahmin etmemişti ki? Bu yüzden çocuk kendisine gösterdiği o nişanı almıştı. Ve bu yüzden kendisinin de bir roket uzmanı olduğunu söyleyerek böbürlenmişti. İnanılmaz bir rastlantıydı bu. Bütün metroda, roket birliklerinde görev almış sadece birkaç kişi vardı ve şimdi bunlardan ikisi aynı anda Kievskaya’da bir araya gelmişti. Yoksa bu rastlantı değil miydi?</p>

  <p class="heading1">“Bir roket uzmanı. Bu insanlar, dünyaya diğer bütün insanlardan daha büyük ve daha çok zarar verdiler. O makineleri fırlatarak yeryüzünü, neredeyse bütün bir hayatı ateşe vererek yok ettiler. Dev Solucan, yoldan çıkan bu insanlardan çoğunu affetti. Ama dünyayı yok etme emrini verenlerle bu emirleri yerine getirenler, ondan hiç lütuf, merhamet beklemesinler.” İhtiyarın sesi yine acımasız ve keskindi. “Baban, Dev Solucan’a onulmaz acılar verdi. Baban kendi elleriyle bizim dünyamızı mahvetti. Bunun karşılığında ne kazandığını biliyor musun?”</p>

  <p class="heading1">“Ölümü mü?” diye çocuk duraksayarak sordu. Bakışları, rahiple, hâlâ kafesin içinde yerde kasılmış yatan babası arasında gidip geliyordu.</p>

  <p class="heading1">“Ölümü” diye rahip çocuğun sözünü perçinledi. “O ölmeli. Dev Solucan’a acı veren insanlar ne kadar erken ölürse, onun vermiş olduğu söz de o kadar çabuk gerçekleşecek, dünya yeniden dirilecek ve iyi insanların dünyası olacaktır.”</p>

  <p class="heading1">“O zaman babam ölmeli!”</p>

  <p class="heading1">“Aferin!” İhtiyar şefkatle çocuğun başını okşadı. “Hadi şimdi koş, Vartan Amca ve diğer çocuklarla oynamaya devam et. Ama karanlığa dikkat et, düşmeyesin! Dron, ona eşlik et, ben burada biraz daha kalacağım. Yarım saat içinde diğerleriyle tekrar gel, torbaları da getir, onları hazırlayacağız.”</p>

  <p class="heading1">Işık söndü. Az sonra uzaktan yabanılın tıpış tıpış adımlarıyla uzaklaşan çocuğun ayak sesleri duyuldu. Sonra rahip hafifçe öksürerek, “Eğer bir sakıncası yoksa, seninle biraz konuşmak istiyorum” dedi. “Normal koşullarda tutuklama yapmıyoruz, sadece çocukları alıyoruz, çünkü bizim çocuklar daha doğuştan zayıf ve hastalıklı oluyorlar. Yetişkinler onları çoğunlukla bize baygın bir halde getiriyorlar. Aslında onlarla konuşmak isterdim, onların da buna bir itirazları olmazdı ama ne yazık ki çok kez onları vaktinden önce yani çok erken yiyorlar.”</p>

  <p class="heading1">Artyom, “Ama hani siz onlara, diğer insanları yemenin kötü olduğunu öğretiyordunuz?” dedi. “Hani sonra Solucan ağlıyordu?”</p>

  <p class="heading1">“Nasıl söylesem bilmiyorum. Bu gelecek için söylenmiş bir söz. Siz ikiniz tabii bunu artık göremeyeceksiniz, ben de göremeyeceğim. Ancak biz şu anda, doğayla barış içinde yaşayacak olan gelecekteki uygarlığın temelini hazırlıyoruz. Bu uygarlık için, kötü de olsa insan yemek gerekiyor. Anlıyor musun, hayvani protein olmadan gelişmemiz, ilerlememiz mümkün değil. Ama gelenek devam ediyor, kendi&nbsp;benzerlerini mutlaka öldürmek, yemek zorunda kalmadıkları zaman, buna bir son verecekler. Ve sonra Dev Solucan’ı hatırlayacaklar, onu anacaklar. Ne yazık ki bu muhteşem zamanı göremeyeceğim...” İhtiyar tekrar tatsız gülümsedi.</p>

  <p class="heading1">“Biliyor musunuz, ben metroda çok şeyler yaşadım. Bir istasyonda insanlar cehennem kapısını kazıyorlar, bir diğer istasyonda, iyiyle kötü arasındaki son savaşın yeni bittiğini ve hayatta kalanların tanrının katına çıkacaklarını söylüyorlar. Bütün bunlardan sonra, Solucan’la ilgili hikâye inandırıcı gelmiyor. Siz kendiniz buna inanıyor musunuz?”</p>

  <p class="heading1">İhtiyar ağzını büzdü. “Benim ya da diğer rahiplerin buna inanması ne fark eder ki? Zaten şurada yaşayacağın sadece birkaç saatin kalmış. Şimdi sana bazı şeyler anlatacağım. Söylediklerimi az sonra beraberinde mezara götüreceksin, bu kadar açık yüreklilikle senden başka kime konuşabilirim ki?</p>

  <p class="heading1">Benim neye inandığım önemli değil. Önemli olan, insanların neye inandıklarıdır. İnsanın kendi yarattığı bir tanrıya inanması kolay değildir.” Rahip biraz düşündükten sonra devam etti. “Sana nasıl anlatsam bilmiyorum. Ben, her ne kadar sana bir şey ifade etmese de, bir zamanlar felsefe ve psikoloji okudum. Profesörlerimden biri bilişsel psikoloji öğretiyordu. Son derece akıllı bir adamdı. Bir düşünce sürecinin tamamını en küçük ayrıntısına kadar çözümleyebiliyordu; olağanüstü bir dersti. O yaşta olan herkes gibi ben de kendime hep ‘Acaba tanrı var mı?’ sorusunu soruyordum. Çeşitli kitaplar okuyordum, sabaha kadar mutfakta oturup üzerinde tartışıyordum. Daha çok, tanrının olmadığı düşüncesindeydim. Ve bir şekilde de bu sorunun tam yanıtını bana o profesörün -insan ruhunu çok iyi tanıyan biriydi- vereceğinden emindim. Bir rapor üzerinde konuşmak için bürosuna gittiğimde, kafamdaki soruyu konuşmanın arasına sokuverdim: ‘Ne dersiniz İvan Mihalitç, sizce tanrı var mı?’ Profesör o zaman beni müthiş şaşırtmıştı. ‘Bana’ diye yanıtladı, ‘bu soru hiç sorulmaz. İnançlı bir aileden geliyorum ve onun var olduğu düşüncesine alıştım. İnancı psikolojik açıdan asla irdelemek istemem. Ve zaten bu benim için temel bilim sorusundan çok gündelik yaşantıyı ilgilendiren bir sorudur. Benim inancım, daha yüksek bir iradenin varlığına tamamen kanaat getirmemden kaynaklanmıyor, inancım sadece o varlığın emirlerine itaat etmektir, uyumadan önce dua etmek ve kiliseye gitmektir. Bunları yapınca kendimi daha iyi hissediyorum ve rahatlıyorum. İşte böyle.’“ İhtiyar sustu.</p>

  <p class="heading1">Az sonra Artyom kendini tutamayıp patladı. “Peki sonra?”</p>

  <p class="heading1">“Sonrası yok. Dev Solucan’a inanıp inanmamam o kadar önemli değil. Ama tanrının ağzından çıkan emirler yüzyıllarca devam eder. Bunun için çok şeye gereksinim yok. Sadece bir tanrı yaratılmalı, ona doğru sözleri konuşmayı öğretmeli. Ve inan bana, Dev Solucan diğer tanrılardan daha kötü değil.”</p>

  <p class="heading1">Artyom gözlerini kapadı. Anlaşılan ne Dron ne de bu harikulade kabilenin lideri, hatta Vartan gibi garip yaratıklar Dev Solucan’ın varlığından kuşkuya düşmüşlerdi. Onlara göre Dev Solucan vardı, çevrelerinde gördükleri her şey onun varlığıyla açıklanıyordu, iyi ve kötünün yegâne ölçüsü de oydu ve tek yol göstericiydi. Hayatında metrodan başka hiçbir yer görmemiş olan bir insan, başka neye inanabilirdi ki?</p>

  <p class="heading1">Ama Dev Solucan efsanesinde, Artyom’un anlamadığı bir şey daha vardı. “Peki&nbsp;neden onları makinelere karşı kışkırtıyorsunuz? Enerji, ışık, ateşli aletler... Onlar olmaksızın halkınız nasıl hayatta kalabilir?”</p>

  <p class="heading1">“Makinelerde kötü olan ne mi?” İhtiyarın sesi az önceki gibi sabırlı ve yumuşak değildi. “Ömrünün bu son saatlerinde kalkmış bana makinelerin yararını mı vaaz etmek istiyorsun yoksa? Şöyle çevrene bir bak! İnsanlık çöküşünü sadece bir tek gerçeğe borçlu, bunu görmemek için kör olmak lazım: Makineler! Çünkü insanlık kendini makinelere haddinden çok bağımlı kıldı. Benim istasyonumda, tekniğin önemiyle ilgili atıp tutmaya nasıl cesaret edersin? Seni ayaktakımı seni!”</p>

  <p class="heading1">Artyom oldukça masum görünen bir soruya ihtiyarın böyle sert tepki göstereceğini hiç düşünmemişti. Söyleyecek bir şeyi olmadığından sustu.</p>

  <p class="heading1">Rahip karanlıkta hızlı hızlı soluk alıyor, anlaşılmaz küfürler savuruyor, sakinleşmeye çalışıyordu. Ancak birkaç dakika sonra tekrar kendine gelip gücünü topladı: “İnançsızlarla konuşmaya aslında alışık değilim. Seninle iyice lafa daldık. Çocuklar nerede kaldı bu kadar uzun zaman? Çuvalları çoktan getirmiş olmalıydılar...”</p>

  <p class="heading1">“Ne çuvalları?”</p>

  <p class="heading1">“Şimdi sizi hazırlamaları gerekiyor. Az önce işkenceden söz ettiğimde, kendimi tam ifade edemedim. Dev Solucan her türlü anlamsız vahşete karşıdır. Biri kendi isteğiyle, bütün soruları cevaplarsa, neden işkence görsün ki? Ben aslında başka bir şey demek istemiştim. Burada yamyamlık çoktan yerleşmiş bir fenomen, bunu önleyecek bir şey de yapılamayacağına göre, ben ve arkadaşlarım hiç değilse işin gurme tarafıyla ilgilenmeye karar verdik. Ve içimizden biri Kore’de köpeklerin nasıl hazırlandığını anımsadı: Köpekleri önce bir çuvala koyuyorlar ve sonra da ölünceye kadar sopayla vuruyorlar. Et böylece kaliteli oluyor. Yumuşak ve lezzetli. Lütfen bizi yanlış anlamayın. Önce öldürüp sonradan vurmayı da düşünebilirdim ama ne yazık ki o zaman mutlaka iç kanama olur. Tarifi neyse olur. Reçete reçetedir.”</p>

  <p class="heading1">İhtiyar, sözlerinin nasıl bir etki yarattığını görmek için elindeki çakmağı yaktı. Sonra başını arkaya çevirdi. “Ama gelmeleri çok uzun sürdü. Umarım önemli bir şey olmamıştır.”</p>

  <p class="heading1">Rahip cümlesini henüz bitirmemişti ki, ilikleri ürperten bir çığlık duyuldu. Artyom’un kulağına bağrışmalar, koşuşturmalar çocuk ağlamaları ve uğursuz bir tıslama sesi geldi. Dışarıda bir şeyler olmuştu. Rahip sinirli sinirli kulak verdi, sonra alevi söndürüp sessiz kaldı.</p>

  <p class="heading1">Birkaç dakika sonra traversin üzerinde çizmelerin sert vuruşları duyuldu, ardından boğuk bir ses gürledi:</p>

  <p class="heading1">“Orada biri var mı?”</p>

  <p class="heading1">Artyom var gücüyle bağırdı. “Evet! Biz buradayız! Artyom ve Anton!” İhtiyarın herhangi bir yerde zehirli oklarla üfürük tüfeği bulundurmadığını umuyordu.</p>

  <p class="heading1">“Buradalar!” diye biri seslendi. “Beni ve çocuğu koru!”</p>

  <p class="heading1">Kapıdan içeriye bir ışık süzüldü. Rahip dışarıya koşmak isterken, bir gölge önünü kesti ve boynuna indirdiği bir yumrukla onu yere devirdi. İhtiyar kısa bir inlemeyle boylu boyunca yere serildi.</p>

  <p class="heading1">“Kapı! Kapıyı tut!”</p>

  <p class="heading1">Bir şey gıcırdadı, tavandan kireçler aktı, Artyom gözlerini kırpıştırdı.</p>

  <p class="heading1">Gözlerini tekrar açtığında, odada iki adam duruyordu. Görünüşleri çok değişikti, böyle bir kıyafet hiç görmemişti.</p>

  <p class="heading1">İkisi de bedenlerini sıkı sıkı saran siyah üniformalarının üzerine uzun koruyucu yelek giymişlerdi, boyları alışıldıktan kısa lazerli otomatik silahlarla susturucular taşıyorlardı. Başlarında, Hansa’nın özel askeri birliklerinde görülen titan miğferler bu farklı görünümü daha da ilginç kılıyordu, miğferlerin yüz siperleri vardı, ayrıca üzeri delikli madeni kalkanlar da taşıyorlardı. Artyom bunların ne işe yaradıklarını anlamamıştı. Adamlardan birinde ayrıca, taşınabilir bir alev püskürtücüsü de vardı.</p>

  <p class="heading1">Kuvvetli ışık veren cep fenerleriyle odayı iyice bir taradıktan sonra, biri sordu. “Buradakiler mi?”</p>

  <p class="heading1">“Evet” diye diğeri onayladı.</p>

  <p class="heading1">Birinci adam, kafesin kapısındaki kilidi kontrol etti, birkaç adım geriye gidip çizmesiyle kafesin demir parmaklığına bir tekme indirdi. Paslanmış menteşeler gevşedi, kapı Artyom’dan yarım adım kadar uzakta yere gürültüyle devrildi. Adamlardan biri onun yanına diz çöküp miğferinin önündeki yüz siperini kaldırdı. Bu Melnik’ti, Artyom’u gözleriyle süzdü. Ştalker enli, dişli bir bıçakla Artyom’un elleriyle ayaklarındaki telleri kesti, sonra da aynı şekilde Anton’u zincirlerinden kurtardı.</p>

  <p class="heading1">“Hâlâ yaşıyorsun” diye memnun mırıldandı. “Yürüyebilir misin?”</p>

  <p class="heading1">Artyom başını salladı ama yerinden doğrulamadı. Uyuşmuş olan uzuvları direniyordu.</p>

  <p class="heading1">Odaya başka adamlar da koşarak geldiler. İkisi kapıda nöbet tutmaya gitti. Birlik topyekûn sekiz savaşçıdan oluşuyordu. Tıpkı Melnik gibi giyinmişler, aynı silahlarla donanmışlardı, içlerinde bazılarının sırtında, Hunter’ınkine benzer, uzun deri paltoları vardı. Biri, koltuğunun altında kalkanıyla koruduğu bir çocuğu tutuyordu. Sonra yavaşça onu yere bıraktı. Çocuk hemen kafese doğru koşarak Anton’un üzerine eğildi.</p>

  <p class="heading1">“Baba, baba! Onlara bilerek yalan söyledim, sanki onların tarafındaymışım gibi yaptım, sahiden, doğru söylüyorum! Amcaya senin nerede olduğunu gösterdim! Affet beni baba! Baba, bir şeyler söyle!” Oleg ağlamak üzereydi.</p>

  <p class="heading1">Anton lakayt bir şekilde donuk gözlerini tavana dikmişti. Artyom, bir gün içinde yapılan ikinci uyuşturucu iğnenin nöbetçi kumandanın sonu olmasından korkuyordu. Ama Melnik işaret parmağını Anton’un boynuna koydu, birkaç saniye sonra, “Her şey yolunda. Yaşıyor. Sedyeyi getirin!” dedi.</p>

  <p class="heading1">Artyom Melnik’e iğnelerin etkisini anlatırken, savaşçılardan ikisi yere kumaştan bir sedye açarak Anton’u üzerine yerleştirdiler.</p>

  <p class="heading1">Şimdi ihtiyar da yerinde kımıldanarak bir şeyler homurdanmaya başlamıştı.</p>

  <p class="heading1">“Bu kim?” diye Melnik sordu. Artyom’un yanıtını alınca, hemen karar verdi: “Onu canlı kalkan olarak yanımıza alalım. Durum nasıl?”</p>

  <p class="heading1">“Her şey sakin” diye savaşçılardan kapıda duranı cevap verdi.</p>

  <p class="heading1">Ştalker, “Geldiğimiz tünele dönüyoruz” diye konuştu. “Yaralıyla birlikte üsse geri dönüp rehineleri orada sorguya çekmeliyiz. Al şunu!” diyerek Artyom’a bir kalaşnikov fırlattı. “Her şey yolunda giderse, buna ihtiyacın olmayacak. Üstünde koruyucu elbisen yok, bizim arkamızda kal ve bizi siper alarak yürü. Küçüğe de göz kulak ol!”</p>

  <p class="heading1">Artyom başını salladı ve Oleg’i elinden tutu. Çocuğu babasının yattığı sedyeden güçlükle uzaklaştırabiliyordu.</p>

  <p class="heading1">“Kaplumbağa şeklini oluşturacağız” diye Melnik emir verdi.</p>

  <p class="heading1">Az sonra savaşçılar, kalkanları dışa dönük vaziyette oval bir şekil oluşturdular&nbsp;yukarıdan bakıldığında sadece miğferleri görünüyordu. Dördü, serbest kalan elleriyle sedyeyi kavradı. Artyom’la çocuk, kalkanların koruması altında ortadan yürüyorlardı. Tutuklu ihtiyarın ağzına tıkaç konmuş, elleri arkadan bağlanmıştı. Sonra onu baş tarafa getirerek birliğin önüne koydular. Önce kurtulmak için bir iki kez debelendiyse de sonra sakinleşip gözlerini bezgin bir halde yere çevirdi.</p>

  <p class="heading1">Öndeki iki savaşçı “kaplumbağa”nın gözü kulağı olmuştu. İkisinin de miğferlerinin üzerine özel gece görüş aleti monte edilmişti.</p>

  <p class="heading1">Bir emirle, kalkanları bacaklarını örtecek şekilde, hepsi bir anda yere çömeliyor, sonra hızla ileriye yürümeye başlıyorlardı.</p>

  <p class="heading1">Savaşçıların arasına sıkışıp kalan Artyom, adımlara ayak uyduramayan Oleg’i sürekli kendine doğru çekiştirip duruyordu. Kendisi ise hiçbir şey görmüyordu. Adamların zaman zaman kendi aralarında yaptıkları konuşmalarda geçen kopuk cümlelerden dışarıda olanları tahmin etmeye çalışıyordu.</p>

  <p class="heading1">“Sağa üç... Kadınlar, bir çocuk.”</p>

  <p class="heading1">“Sola! Kemerde, kemerde! Dikkat, ateş!” Metal kalkanlardan birine bir sürü iğne saplandı.</p>

  <p class="heading1">“Yok edin!” verilen emir, bir otomatik silahın yaylım ateşiyle yerine getirildi.</p>

  <p class="heading1">“Bir... İki... Devam, devam!”</p>

  <p class="heading1">“Arkada! Lomov!” Tekrar silah sesleri.</p>

  <p class="heading1">“Hey, nereye gidiyorsunuz? Oradan geçiş yok!”</p>

  <p class="heading1">“İleri, dedim! Rehineleri sıkı tutun!”</p>

  <p class="heading1">“Kahretsin, tam gözümün yanından ıska geçti...”</p>

  <p class="heading1">“Durun! Olduğunuz yerde kaim!”</p>

  <p class="heading1">“Ne oldu?”</p>

  <p class="heading1">“Her yer kapatılmış. Yaklaşık 40 adam var. Ve barikatlar.”</p>

  <p class="heading1">“Uzakta mı?”</p>

  <p class="heading1">“20 metre. Ateş etmiyorlar.”</p>

  <p class="heading1">“Dikkat, yan taraftan geliyorlar.”</p>

  <p class="heading1">“Barikatları nasıl bu kadar çabuk kurdular?”</p>

  <p class="heading1">Birden üzerlerine iğne yağmaya başladı. Bir işaretle hepsi, kalkanları siper alarak dizüstü çöktü. Artyom, korumak için çocuğun üzerine kapandı. Dört savaşçı Anton’un olduğu sedyeyi yere koydu. Şimdi savunmaları iki misli artmış oluyordu.</p>

  <p class="heading1">“Tepki vermeyin! Tepki vermeyin! Bekliyoruz...”</p>

  <p class="heading1">“Benim çizmeme geldi.”</p>

  <p class="heading1">“Işığı hazırlayın... Üçte ışığı yakın ve ateş! Gece görüş gözlüğü olan, kendi hedefini seçsin. Bir...”</p>

  <p class="heading1">“Nasıl ateş...”</p>

  <p class="heading1">“İki... Üç!”</p>

  <p class="heading1">Aynı anda bir sürü cep feneri yandı ve ardından peş peşe silahlar patladı. On tarafta bir yerlerden bağırmalarla, ölümcül isabet görenlerin inleme sesleri duyuldu, sonra birden ateş kesildi. Artyom kulak verdi.</p>

  <p class="heading1">“Orada, orada beyaz bayraklı... Acaba teslim mi oluyorlar?”</p>

  <p class="heading1">“Ateşi kesin! Pazarlık edeceğiz. Rehineleri dışarı çıkar!”</p>

  <p class="heading1">“Hey! Alçak herif, bu ne demek oluyor?.. Merak etme elimde. Yaşına göre epey de&nbsp;hızlıymış.”</p>

  <p class="heading1">“Sizin rahip elimizde. Bırakın geçelim!”diye Melnik seslendi. “Tünele geri dönmemize izin verin! Tekrar ediyorum, bırakın geçelim!”</p>

  <p class="heading1">“Peki ne oldu? Ne oldu?”</p>

  <p class="heading1">“Tepki yok.”</p>

  <p class="heading1">“Yoksa bizi anlamıyorlar mı?”</p>

  <p class="heading1">“Biraz daha iyi aydınlatın bari.”</p>

  <p class="heading1">“Bakalım neymiş.”</p>

  <p class="heading1">Sonra konuşmalar kesildi. Savaşçılar düşünceli bir suskunluğa gömüldüler; önce önde duranlar sessizleşti, sonra arkadakiler. Etrafı gergin, uğursuz bir sessizlik kapladı.</p>

  <p class="heading1">Artyom tedirgin bir halde sordu.</p>

  <p class="heading1">“Ne oldu?”</p>

  <p class="heading1">Kimse cevap vermedi. Adamlar artık hareket etmiyorlardı. Artyom birden çocuğun heyecandan terlemiş parmaklarıyla elini sıktığını fark etti. Titriyordu.</p>

  <p class="heading1">“Hissediyorum...” diye fısıldadı. “Bize bakıyor.”</p>

  <p class="heading1">Ve birden Artyom, Melnik’in konuştuğunu duydu:</p>

  <p class="heading1">“Rehineleri serbest bırakın.”</p>

  <p class="heading1">İkinci bir savaşçı tekrarladı: “Rehineleri serbest bırakın.”</p>

  <p class="heading1">Sonunda Artyom daha fazla dayanamayıp boynunu uzatarak kalkanların ve miğferlerin üzerinden ileriye doğru baktı. Orada, onlardan on adım ileride, gözleri kamaştırtan üç ışık topağının kesiştiği yerde, uzun iriyarı, öne eğik, gözleri faltaşı gibi açılmış bir adam duruyordu, yana açtığı boğumlu elinde beyaz bir bez parçası tutuyordu. Bu uzaklıktan rahatça görülüyordu, hem de çok rahat; birkaç saat önce kendisini sorguya çeken Vartan’a benzeyen yaratıklardan biriydi. Artyom yine kalkan duvarının arkasına sindi, silahının emniyetini açtı.</p>

  <p class="heading1">Az önceki sahne hâlâ gözlerinin önündeydi. Ona, <b class="sgc6">Antik Yunan Efsaneleri</b> kitabını anımsatmıştı. Ürkütücüydü ama aynı zamanda heyecan vericiydi de. Efsanelerden biri, insan şekline girmiş bir canavarı anlatıyordu, canavar bakışlarıyla bütün cesur savaşçıları taşa çeviriyordu.</p>

  <p class="heading1">Artyom derin bir soluk aldı, bir noktaya yoğunlaştı, yaratığın ipnotize eden gözüne bakmayı kendine yasakladı. Kalkan duvarının üzerinden çekirge gibi sıçrayıp doğruldu, tetiğe bastı. Direnişçilerin susturuculu silahları ve iğne püskürtücü oklarıyla sürdürdüğü garip ve sessiz çatışmanın ortasında ateşlediği kalaşnikovundan çıkan gümbürtü, istasyonun kubbesini sarstı.</p>

  <p class="heading1">Bu uzaklıktan hedefini ıskalamayacağından emin olduğu halde, en çok korktuğu şey oluverdi: Yaratık nasılsa hareketi önceden fark etmiş, Artyom’un kafası kalkanların üzerinden göründüğü anda bakışları karşısındakinin ölü gözlerinin tuzağına yakalanmıştı. Gerçi silahının tetiğini çekmeyi başarmıştı ama görünmeyen bir el namluyu yana iteklemişti. Neredeyse kovanların hepsi hedefini şaşırmış, sadece bir mermi yaratığın omzuna gömülmüştü. Ardından gırtlaktan gelen iğrenç bir ses ortalığı sardı ve yaratık sessizce karanlığın içinde kayboldu.</p>

  <p class="heading1">Bu bize birkaç saniye zaman kazandırır, diye Artyom aklından geçirdi. Sadece birkaç saniye. Melnik’in birliği istasyona saldırdığı anda, baskın yapma şansı onlardan yanaydı. Şimdiyse, vahşiler savunmalarını organize ettikleri için, önlerindeki bariyerleri aşma şansları sıfırdı. Geriye yapacak tek şey kalıyordu: Başka bir kaçış yolu bulmak. Artyom gözaltındayken, gardiyanın kendisine söylediklerini anımsadı, tüneller bu istasyondan bilinmeyen bir yöne uzanıyordu ve hiçbir haritada gösterilmiyordu. Oleg’e sordu:</p>

  <p class="heading1">“Burada başka tüneller var mı?”</p>

  <p class="heading1">“Orada, üst geçidin arkasında bir istasyon daha var, bunun aynısı, aynadaki yansıması gibi.” Çocuk yönü işaret etti. “Orada oyun oynardık. Orada da tünel var ama içine girmemiz bize yasaklanmıştı.”</p>

  <p class="heading1">“Geri dönüyoruz! Üst geçide!” diye Artyom gürledi, sesinin Melnik’in bas sesi gibi boğuk ve derinden çıkmasına gayret etmişti.</p>

  <p class="heading1">“Allah kahretsin ne oldu?” ştalker birden ateş püskürdü. Anlaşılan tekrar kendine gelmişti.</p>

  <p class="heading1">Artyom onu omzundan kavradı. “Acele et, orada bir ipnotizmacıları var. Bariyerleri geçemiyoruz. Ama öbür tarafta başka bir çıkış var!”</p>

  <p class="heading1">“Doğru söylüyorsun, bu istasyondan iki tane var.” Melnik adamlarına döndü. “Geri çekiliyoruz! Barikatları kontrol edin! Herkes geriye! Marş, marş!”</p>

  <p class="heading1">Şimdi diğerleri de gönülsüz ve isteksiz ağır ağır hareketlendiler. Melnik, karanlıktan üzerlerine yeni iğneler gelmeden adamları bir araya getirmek için durmadan sağa sola emirler yağdırıyordu. Üst geçide çıkan merdivenlerin başına henüz varmışlardı ki, birden, ekipte sonuncu olan savaşçı haykırarak eliyle baldırını kavradı. Artyom cep fenerinin ışığında, birkaç saniye içinde, yaralının giderek ağırlaşan bacaklarıyla traverslerde süründüğünü, sonra korkunç bir acıyla yerinde dönerek bohça gibi yuvarlandığını gördü. Adamlar durdu. Savaşçılardan ikisi arkadaşlarını yerden kaldırmak üzere kalkanların korumasında koşarak geldiler. Ama artık çok geçti, yaralının bedeni morarmış, ağzı köpüklenmişti. Artyom, bunun ne demek olduğunu biliyordu, Melnik de biliyor olmalıydı.</p>

  <p class="heading1">“Kalkanını, miğferi ve silahını al!” diye Artyom’a emir verdi. Diğerlerine de seslendi. “Devam, devam edin!”</p>

  <p class="heading1">Titan miğfer iğrenç köpüğe bulanmıştı, Artyom ölünün başından bir türlü onu çekip çıkaramadı. Sadece otomatik silah ve kalkanı almakla yetindi. Karanlıkta saklanan katilleri ürkütmek için yarım daire yaparak havaya birkaç el ateş etti, savaşçıların oluşturduğu “kaplumbağa”nın en arkasında, düzenin sonunda yerini aldı, kalkanı kendine siper ederek önündekileri takip etmeye koyuldu.</p>

  <p class="heading1">Şimdi daha hızlanmışlardı. Savaşçılardan biri havaya sis bombası attı, sis bulutları içinde raylara indiler. Bu arada bir başka adam beklenmedik bir anda bağırarak yere yuvarlandı. Artyom kalkanının arkasından oraya bakmaya cesaret edemedi. Görmeden birkaç kez ateş etti ama bir yere isabet etmedi. Ardından garip bir sessizlik sardı etrafı. Artık havada iğneler uçuşmuyordu, oysa çevrelerindeki ayak sesleri ve gürültüler, vahşilerin hâlâ peşlerinde olduğunu gösteriyordu. Artyom bütün cesaretini toplayarak kalkanın arkasından ileriyi gözetledi.</p>

  <p class="heading1">Melnik’in adamları tünel girişinden yaklaşık on metre uzaklıktaydılar. İlk savaşçılar çoktan içeri girmişlerdi bile, iki adam da, cep fenerleriyle çevreyi aydınlatıp geride kalanlara siper oluyorlardı. Ama artık buna gerek yoktu. Vahşiler onları tünelde takip etmeye niyetli görünmüyorlardı. Etraflarında yarım daire yaparak üfürük tüfeklerini aşağıya indirdiler, elleriyle cep fenerlerinin yaydığı ışığı siper alıp bir şey beklemeye&nbsp;başladılar.</p>

  <p class="heading1">“Dev Solucan’ın düşmanları, dinleyin!” Kalabalıktan sakallı önderleri öne çıktı. Sorgulama sırasında bütün emirleri o vermişti. “Düşmanlar, Dev Solucan’ın kutsal geçitlerine gidiyorlar. İyi insanlar onları takip etmez. Bugün oraya gitmek yasak. Büyük tehlike. Ölüm ve lanet. Düşmanlar, yaşlı rahibi bırakıp gidin!”</p>

  <p class="heading1">“Serbest bırakmak yok. Onu dinlemeyin” diyen Melnik ardından emir verdi. “Yola devam.”</p>

  <p class="heading1">Dikkatle yürümeye devam ettiler. Artyom’la diğer iki savaşçı düzenin sonunda geri geri gidiyorlar, bu arada istasyonu da gözlerinden ayırmıyorlardı. Önce peşlerinden kimse gelmedi. Ama istasyondan kulaklarına birtakım sesler geliyordu. Biri diğerleriyle tartışıyordu, önce hafif sesle, sonra birinin bağırdığı duyuldu: “Dron yapamaz! Dron gitmeli! Öğretmeni için!”</p>

  <p class="heading1">“Gitmek yasak! Kal!”</p>

  <p class="heading1">Birden karanlığın içinden cep lambalarının yaydığı ışığın ortasına karanlık bir şekil fırladı, tam göremiyorlardı. Arkasından birkaçı daha göründü.</p>

  <p class="heading1">Savaşçılardan biri, vahşiyi yakalamaya çalıştıysa da beceremedi, sonunda uyarmak zorunda kaldı: “Yere yatın! Bombalar!”</p>

  <p class="heading1">Artyom kendini traverslerin üzerine attı, kollarıyla kafasını örttü ve üvey babasının öğrettiği gibi, ağzını açtı. Kulaklarının dibinde korkunç bir patlama duyuldu; inanılmaz, kulakları sağır eden bir güç dalgası onu yere serdi. Birkaç dakika uyuşmuş bir halde öylece kaldı. Beyninin içi uğulduyor, gözlerinin önünde rengârenk noktalar uçuşuyordu. Bilinçli olarak duyduğu ilk sesler, çaresizlikten durmaksızın tekrarlanan şu sözlerdi:</p>

  <p class="heading1">“Hayır, hayır, ateş etme, ateş etme, ateş etme, Dron silahsız, ateş etme!”</p>

  <p class="heading1">Artyom başını kaldırıp çevresine bakındı. Cep lambasının ışığında kollarını yukarıya kaldırmış adamı gördü, kendilerini kafese kapattıklarında başlarında nöbet tutan vahşiydi. Diğer adamlar yerden kalkıp üstlerini silkelediler. Havayı taşlardan oluşan bir toz bulutu sardı, istasyonun bulunduğu yönden de yanık kokusu geliyordu.</p>

  <p class="heading1">Biri sordu: “Ne oldu, tamamen çöktü mü?”</p>

  <p class="heading1">“Hem de bir tek bombayla... Sana söylüyorum, metro şimdi sadece pamuk ipliğine bağlı.”</p>

  <p class="heading1">“Neyse en azından biz onlardan kurtulduk. Onlar bütün bu taşları kaldırana kadar...”</p>

  <p class="heading1">Yanlarına gelen Melnik, “Vahşiyi bağlayın ve yanınıza alın” diye emir verdi. “Yolumuza devam ediyoruz, zaman daralıyor. Kim bilir, tekrar ne zaman kendilerine gelirler?..”</p>

  <p class="heading1">Ancak bir saat sonra mola verdiler. Bu arada tünel birçok yerde kollara ayrılıyordu, önden giden ştalker de hangi sapağı alacaklarını önceden belirliyordu. Bir yerde duvarın içinde, muazzam demir menteşeler gördüler, bir zamanlar görkemli bir kapının kanatlarını taşıyor olmalıydılar. Hemen yanında bir kapının enkazı duruyordu. Bunun dışında başka bir şeye rastlamadılar. Tünel kapkara, boş ve insansızdı, hayat yoktu.</p>

  <p class="heading1">Ağır yol alıyorlardı, çünkü tutuklu ihtiyarın bacakları tutmuyordu. Birkaç kez tökezleyip düştü. Dron da duraksayarak yürüyor ve yol boyunca durmadan yasaklar ve küfüre benzer bir şeyler mırıldanıyordu, sonunda konuşmasın diye ağzına bir tıkaç&nbsp;koydular.</p>

  <p class="heading1">Melnik nihayet dinlenmelerine izin verip görüş gözlüğü olan iki nöbetçiyi, iki yanda nöbet tutmaları için 50 metre ileriye gönderdi, bu arada rahip de bitkin bir halde yere çöktü. Ağzı tıkaçlı vahşi ısrarla birtakım sesler çıkarınca, nöbetçiler sonunda dayanamayıp onu yaşlının yanına götürdüler. Yabanıl rahibin önünde diz çöküp bağlı elleriyle onun başını okşamaya başladı.</p>

  <p class="heading1">Küçük Oleg babasının yattığı sedyeye koşarak ağlamaya başladı. Anton’un uyuşukluğu geçmişti ama ilk iğneden sonraki gibi hâlâ baygındı.</p>

  <p class="heading1">Melnik bu arada Artyom’a yanına gelmesi için işaret etti. Artyom sonunda kafasını kurcalayan soruyu sordu: “Bizi nasıl buldunuz? Artık ümidi kesmiştim, bizi yiyecekler, diye düşünüyordum.”</p>

  <p class="heading1">“Çok aramak zorunda kalmadık, drezini tam çatı deliğinin arkasında bırakmıştınız. Anton çay içmeye tekrar geri dönmeyince, nöbetçiler yarım saat sonra drezini buldular. Ama delikten içeriye tek başlarına girmeye cesaret edemediler, bir nöbetçiyi bırakıp sonra da istasyon şefine haber vermeye gittiler. Sen ortadan kaybolduktan hemen sonra, ben istasyona varmıştım. Önce Smolenskaya’daki üssümüzden destek güç aldım. Olabildiğince çabuk davrandık, silahlarımızla donanmak yine de epey zamanımızı aldı tabii... Her neyse, neler olduğunu ancak Mayakovskaya’da anlayabildim. Orada da kapatılmış olan bir yan tünel var. Tretyak’la ben, D-6 tünel girişini bulmak üzere yollarımızı ayırdık. Bir başımıza henüz üç dakika kadar yol almıştık ki ona seslendim. Ama cevap alamadım. Aramızdaki mesafe 50 metreden daha fazla değildi. Hemen geriye doğru koştum, mosmor, şişmiş bir halde yerde uzanmış yatıyordu, ağzı da bu pislikle doluydu. Bacaklarından tutup istasyona doğru sürükledim. O sırada aklıma Arkadi Semyonovitç’in zehirlenen nöbetçiyle ilgili bana anlattığı hikâye geldi. Tretyak’a ışığı tutunca gördüm, gerçekten de bacağına bir iğne saplanmıştı. Her şey üst üste gelmişti. Sana aceleyle bir ulak gönderdim, beni bekleyesin diye. Ama geri döndüğümde, sen çoktan gitmiştin.”</p>

  <p class="heading1">“Bu vahşiler de yoksa Mayakovskaya’da mıydılar?” diye Artyom hayretle sordu. “Park Pobedy’den oraya nasıl geldiler ki?”</p>

  <p class="heading1">“Ben de tam sana bunu açıklamak istiyordum.” Ştalker miğferini çıkarıp yere koydu. “Beni yanlış anlama ama sırf senin için geri gelmedik, keşif yapmaktı geri dönmemizin nedeni. Metro2’ye buradan da bir girişin olduğunu zannediyorum, senin yamyamların Mayakovskaya’ya kadar gelmek için kullandıkları giriş. Aslında orada da durum aynı. Çocuklar gece yarısı istasyondan kayboluyorlar. Bu tiplerin nerelerde dolaştıkları, şeytanın bileceği bir şey, elimizde en ufak bir ipucumuz bile yok.”</p>

  <p class="heading1">“Yani demek istediğiniz... Söylemek istediğiniz...” Düşüncesi bile Artyom’a olanaksız göründüğü için, yüksek sesle söylemeye cesaret edemedi. “Metro-2’ye girişin burada bir yerlerde olduğuna mı inanıyorsunuz?” Metronun gizemli gölgelerine, yani D-6 girişine açılan büyük kapı, gerçekten bu kadar yakında mıydı?</p>

  <p class="heading1">Artyom şimdi Metro-2’yle ilgili bütün söylentileri, masalları, söylence ve kuramları tek tek aklından geçiriyordu. Polyanka’da o iki garip adamın, ona görünmeyen gözlemcilerle ilgili anlattığı hikâye bile yeterdi. Sanki görünmeyenleri birden karşısında görecekmiş gibi, ister istemez çevresine bakındı.</p>

  <p class="heading1">“Bir şey daha söyleyeceğim sana” diyen ştalker göz kırptı. “Galiba, içeriye girdik bile.”</p>

  <p class="heading1">Bu tamamen olanaksızdı! Artyom bir savaşçıdan cep lambasını ödünç alarak tünelin duvarlarını taramaya başladı. Diğerlerinin kendisini şaşkın gözlerle süzdüğünü fark edince, nasıl aptalca bir izlenim bıraktığını anladı ama başka türlü de yapamazdı. Bu arada ne görmeyi umduğunu kendisi de tam olarak bilmiyordu. Altından yapılmış raylar mı? Bugünkü yaşantının dehşetinden habersiz, eskisi gibi masalsı bir bereket içinde yaşayan insanlar mı? Tanrılar mı? Dış nöbet noktalan arasındaki bütün bölgeyi geçti ama olağanüstü hiçbir şey bulamadı ve tekrar Melnik’in yanına geri döndü. Melnik o sırada iki tutukluyu kontrol eden adamla konuşuyordu. Kuru bir ses tonuyla soruyordu:</p>

  <p class="heading1">“Rehinelere ne yapacağız? Gözden çıkaracak mıyız?”</p>

  <p class="heading1">“Önce bir konuşalım bakalım” diye ştalker cevap verdi. Eğilerek önce rahibin, sonra da ikinci tutuklunun ağzındaki tıkaçları çıkardı.</p>

  <p class="heading1">“Öğretmen! Öğretmen!” diye vahşi bağırmaya ve yakınmaya başladı. “Dron seninle birlikte gidiyor! Dron yasağa karşı geliyor. Kutsal geçitler gidiyor. Eğer seninle, sonuna kadar giderse, Dev Solucan’ın düşmanları tarafından hazır öldürülmeye!”</p>

  <p class="heading1">“Bütün bunlar ne demek oluyor? Ne biçim bir solucan bu? Ve hangi kutsal geçitler?” diye Melnik sordu.</p>

  <p class="heading1">İhtiyar susuyordu. Dron ise nöbetçilere korkuyla bakarak çabucak konuştu: “Dev Solucan’ın kutsal geçitleri, iyi insanlar için yasak. Dev Solucan kendini gösterebilir. İnsan görebilir ama bakmak yasak! Sadece rahiplere izin var! Dron korkuyor ama gidiyor. Dron öğretmenle gidiyor.”</p>

  <p class="heading1">Ştalker kaşlarını çattı. “Nasıl bir kurt bu?”</p>

  <p class="heading1">“Dev Solucan, hayatın yaratıcısıdır. Sonra kutsal geçitlerin. Her gün gidilmez. Yasak günler var. Bugün yasak gün, Dev Solucan’ı görürsen eğer, kül olursun. Duyarsan, lanetlenir ve hemen ölürsün. Herkes biliyor. En ihtiyarlar söylüyorlar.”</p>

  <p class="heading1">Melnik Artyom’a baktı. “Hepsi bunun gibi mi?”</p>

  <p class="heading1">“Hayır, siz rahiple konuşun.”</p>

  <p class="heading1">Melnik alaycı bir sesle, “Pek muhterem saygıdeğer cenapları” diye başladı. “Beni affedin, ben sadece eski bir askerim ve büyük laflar etmesini pek bilmem. Ama sizin devletinizde, bizim aramakta olduğumuz bir yer var. Daha iyi bir ifadeyle, orada... Ateşli okları saklıyorlar. Öfkenin tohumları...”</p>

  <p class="heading1">Melnik, ihtiyar söylediği mecazi deyişlere tepki verecek mi diye yüzünü dikkatle süzdü ama rahip inatla susuyordu. Artyom’la diğer adamlar, Melnik’in ihtiyarı konuşturmak için başka yollar aramasını şaşkınlıkla izliyorlardı: “Tanrının sıcak gözyaşları... Tanrı Zeus’un yıldırımları...”</p>

  <p class="heading1">Sonunda ihtiyar, aşağılayan bir sesle, “Tiyatro yapmayı bırakın” diye Melnik’in konuşmasını kesti. “Kirli asker postallarınızla metafizik âlemi kirletmeniz dayanılır gibi değil.”</p>

  <p class="heading1">Melnik bunun üzerine hemen esas konuya geldi. “Roketler. Moskova yakınlarındaki roket üssü. Mayakovskaya tünellerinden birinin çıkışında. Neden söz ettiğimi biliyorsunuz. Bir an önce, acilen oraya gitmemiz gerekiyor ve size tavsiyem, bize bu konuda yardım etmeniz.”</p>

  <p class="heading1">“Roketler...” Rahip, sanki tekrar keyfine varmak istermiş gibi, ağır ağır konuştu. “Roketler... 50 yaşlarında olmalısınız? O zaman hatırlamanız gerek, SS-18’ler. Batı’da&nbsp;onlara, ‘Şeytan’ diyorlardı. Bu ad, dünyaya kör doğan insan uygarlığının dışındaki tek aydınlanmaydı. Yaptıklarınız yetmedi mi? Bütün dünya harabeye döndü ve siz hâlâ doymadınız mı?”</p>

  <p class="heading1">“Dinleyin Sayın Kardinal” diye Melnik rahibin sözünü kesti. “Bunları konuşmak için artık fazla zamanımız yok. Size beş dakika veriyorum.” Ellerini birbirine sürterek eklemlerini tıkırdattı.</p>

  <p class="heading1">İhtiyar yüzünü astı. Ne ştalkerin üstündeki savaş kıyafeti ne de açık tehditleri onu fazla etkilemiş görünmüyordu. “Yoksa bana ne yapacaksınız? Bana işkence mi edeceksiniz? Öldürecek misiniz? Lütfen, bana iyilik edersiniz, nasılsa yaşlıyım, bizim inancımızda şehitlik yok. Diğer yüz milyonlarca insanı öldürdüğünüz gibi beni de öldürün! Benim bütün dünyamı nasılsa yok ettiniz! Bizim bütün dünyamızı! Hadi durmayın, ölüm saçan on binlerce silahın tetiğine bastığınız gibi şimdi de cehennem makinenizin tetiğine basın!”</p>

  <p class="heading1">İhtiyarın zayıf ve boğuk sesi yavaş yavaş tekrar eskisi gibi sertleşmişti. Dağınık beyaz saçlarına, bağlı ellerine ve çelimsiz vücuduna karşın hiç de acınası ve zavallı görünmüyordu. Garip bir güç fışkırıyordu sanki bedeninden, ağzından çıkan her söz inandırıcı ve bir öncekinden daha da tehditkârdı.</p>

  <p class="heading1">“Beni ellerinizle boğmanıza gerek yok, benim ölümle savaşımı da seyretmek zorunda değilsiniz. Makinenizle birlikte hepinize lanet olsun! Yaşamı ve ölümü değersiz kıldınız. Beni deli sanıyorsunuz değil mi? Oysa deli olan sizsiniz, babalarınız ve çocuklarınız! Asıl delilik, bütün yeryüzünü kendine köle yapmayı istemek değil mi ya da doğayı arabaların kölesi yapıp onu acılar içinde bırakmak delilik değil de nedir? Kendine ve benzerlerine duyulan nefret yüzünden doğayla hesaplaşmak... Asıl delilik, çılgınlık bu değil mi? Dünya çöktüğü zaman siz neredeydiniz? Acaba bu çöküşün nasıl olduğunu gördünüz mü? Benim gördüklerimi, siz gördünüz mü? Gökyüzünün önce yavaş yavaş eriyip sonra da taşlaşmış bulutlarla kaplandığını gördünüz mü? Nehirlerin ve denizlerin nasıl kaynamaya başladığını, bedenleri yanan yaratıkların sahilde nasıl kustuklarını, sonra da tıpkı donmuş jölelere dönüştüklerini? Güneşin ufuktan yıllarca doğmadığını? Evlerin nasıl bir saniye içinde çökerek toz haline geldiğini ve içinde oturan insanların kül olduğunu? Onların yardım çığlıklarım duydunuz mu? Salgın hastalıklardan nasıl öldüğünü ve radyoaktif ışınlar yüzünden sakat kaldıklarını? Size nasıl lanetler yağdırdıklarını işittiniz mi?” Dron’u gösterdi. “Bu yaratığa bir bakın! Onun gibilere, kolsuz, gözsüz ya da altı parmaklılara! Bu halleri sayesinde yeni yetenekler edinen sakatlar bile sizi lanetliyorlar!”</p>

  <p class="heading1">Yabanıl, dizlerinin üzerine çökmüş, sonsuz bir saygıyla rahibinin sözlerini dinliyordu. Artyom’un da içinde benzer bir duygu alevlendi. Nöbetçiler bile bir adım geriye çekilmişlerdi, sadece Melnik alnını kırıştırmış bir halde, hâlâ yaşlının gözlerine bakmaya devam ediyordu.</p>

  <p class="heading1">“Kendi dünyanızın sonunu gördünüz mü?” diye rahip sözlerini sürdürdü. “Bunun suçlusunun kim olduğunu anladınız mı? Bir düğmeye basarak yüz binlerce insanın hayatını söndürenlerin adlarını kim biliyor? Göz alabildiğine uzanan yeşil ormanları kurumuş çöllere döndürenleri? Bu dünyayı ne hale getirdiniz? Benim dünyamı? Dünyayı yok etme sorumluluğunu nasıl olup da üstlenebildiniz, bu hakkı size kim verdi? Yeryüzü sizin makinelerinizin ürünü olan o lanet olası uygarlıktan daha büyük&nbsp;bir kötülük bugüne kadar hiç yaşamadı, doğayı cansız makinelerle karşı karşıya getiren bir uygarlık! Bu uygarlık doğayı sonsuza kadar baskı altında tutmak, onu yiyip bitirmek, hazmetmek için her şeyi denedi ama bunu yaparken fazlasıyla zorlandı ve sonunda kendi kendini yedi bitirdi. Sizin uygarlığınız bir kanser tümörüdür, kokuşmuş, zehirli atıkları bir yana ayırıp yakınında yararlı besleyici ne varsa her şeyi yutan dev bir amiptir. Ve bunlar yetmemiş gibi şimdi yine roketleriniz olsun istiyorsunuz! Yine uygarlığın ürünü o en korkunç silahlan istiyorsunuz! Ne için? Başladığınız şeyi bitirmek için mi? İktidarı ele geçirmek için mi? Katiller! Sizden nefret ediyorum, sizin hepinizden nefret ediyorum!”</p>

  <p class="heading1">İhtiyarın çılgın haykırışı korkunç bir öksürük krizi ile sonlandı. Yeniden soluklanıp konuşmaya başlayana kadar, kimse tek kelime söylemedi.</p>

  <p class="heading1">“Ama sizin döneminiz artık sonuna yaklaşıyor... Ben bunu göremesem bile, tekniğin getirdiği lanetli tehlikeleri kavramış olup onlarsız hayatlarını sürdürenler, size geleceklerdir. Siz hepiniz yozlaştınız, çok fazla zamanınız kalmadı. Yazık ki sizin ölümle savaşınıza tanık olamayacağım. Ama yetiştirdiğimiz çocuklarımız bunu görecekler! İnsan o sonsuz kibriyle, sevdiği ve kendi için değerli olan her şeyi yok ettiğine sonunda pişman olacak. Yanılgılar ve hayaller içinde yaşadığı yüzyıllardan sonra iyiyle kötüyü, yalanla gerçeği birbirinden ayırmayı sonunda öğrenecek! Can çekişmeniz uzun sürmesin diye, merhametin hançerini kalbinizin ortasına saplayacağız. Çürüyen uygarlığınızın laçkalaşmış kalbine... O gün yakındır.” Melnik’in ayaklarının dibine tükürdü.</p>

  <p class="heading1">Ştalker hemen yanıt vermedi. Öfkeden titreyen rahibi süzdü. Sonra kollarını göğsünün üzerinde kavuşturarak hayretle sordu: “Ve bütün bunlar için kafanızda bir solucan hayal ettiniz, sonra da ona uygun masallar uydurdunuz öyle mi?” Sırf sizin yamyamlara, teknikten ve uygarlığın gelişmesinden nefret etmeyi öğretsinler diye, öyle mi?” “Susun! Sizin o lanet olası şeytani tekniğinizden nefret etmem konusunda ne biliyorsunuz ki? İnsanlardan, onların umutlarından, hedeflerinden, gereksinimlerinden ne anlarsınız ki? İnsanlık uzun zamandır böyle bir tanrıya gereksinim duyuyordu, bizim yarattığımız gibi bir tanrıya! Şayet daha önceki tanrılar insanın uçuruma yuvarlanmasına göz yumdularsa ve sonra kendileri de mahvoldularsa, onları yeniden diriltmenin ne anlamı var? Sizin sözlerinizden insanlığı uçuruma sürükleyen, bu melun kendini beğenmişliği, bu aşağılamayı, bu kibri seziyorum. Evet, Dev Solucan var olmayabilir.</p>

  <p class="heading1">Onu biz uydurmuş olabiliriz. Ama bu kurgulanmış yeraltı tanrısının, sizin göksel tanrınızdan, tahtlarından aşağıya yuvarlanıp binlerce parçaya bölünen putlarınızdan çok daha güçlü olduğuna pek yakında kanaat getireceksiniz! Dev Solucan’a gülüyorsunuz öyle mi? Gülün bakalım! En sonunda gülen siz olmayacaksınız!”</p>

  <p class="heading1">“Yeter! Ağzını tıkayın!” diye Melnik emretti. “Ama şimdilik dokunmayın, daha sonra ona yine ihtiyacımız olabilir.”</p>

  <p class="heading1">İhtiyar hâlâ beddualar ederek direnmeyi sürdürürken, ağzına tıkacı koydular. İki savaşçının önlem olarak sıkı sıkıya tuttukları vahşi bu sefer ustasına acıdığını gösterir bir harekette bulunmadı. Omuzları düşmüş, öylece suskun kaldı, donuk bakışları rahibine dönüktü. “Öğretmen...” diye sonunda güçlükle konuştu. “Dev Solucan yok ne demek oluyor?”</p>

  <p class="heading1">İhtiyar ona bakmadı bile.</p>

  <p class="heading1">Dron önüne bakarak sessizce mırıldanıp kafasını salladı. “Demek öğretmen Dev Solucan’ı uydurdu?”</p>

  <p class="heading1">İhtiyar cevap vermedi. Artyom, ihtiyarın nutuk verir gibi konuşmasında, bütün yaşam enerjisini ve azmini sanki yitirdiğini fark etti. İçindeki nefreti, içindeki bütün zehri iyice döktüğü için, iyice bitkin düşmüştü.</p>

  <p class="heading1">“Öğretmen... Öğretmen... Dev Solucan var. Sen yalan söylüyorsun! Ama niçin?” Dron birden korkunç bir şekilde ulumaya başlamıştı.</p>

  <p class="heading1">Yarı uluyan yarı ağlamaklı sesinde öyle bir umutsuzluk vardı ki, Artyom’un içinde birden yanına gidip onu teselli etme isteği uyandı. İhtiyara gelince, yaşamdan çoktan vazgeçmiş, öğrencisiyle ilgisini büsbütün kesmiş görünüyordu.</p>

  <p class="heading1">“O var! O var! Biz çocuklarıyız! Biz hepimiz çocuklarıyız! O var, o her zaman vardı, hep olacak! Eğer Dev Solucan yoksa... Bu... Biz çok yalnız demek...” Kendi başına bırakılan vahşiye, birden korkunç bir şey oldu. Trans haline girmişti, sanki az önce duyduklarını unutmak istermiş gibi başıyla sağa sola sallanıyor, gözyaşları, ağzından fışkıran salyalarına karışıyordu. Parmaklarını kel kafatasına kenetlemişti. Nöbetçiler ondan uzaklaştılar, yabanıl yere çöktü, kulaklarını kapatıyor, sonra elleriyle kafasına vuruyor, bedeni kontrolünü kaybedene kadar sağa sola yuvarlanmaya başlıyor, haykırışları tünelin dört bir yanında yankılanıyordu. Adamlardan birkaçı, onu sakinleştirmeye gayret ettiyse de başaramadı, ayaklarıyla dürterek iteleyince vahşi bir an için bağırmasını kesiyor, sonra tekrar haykırmaya başlıyordu.</p>

  <p class="heading1">Melnik isteriye tutulmuş yamyama kuşkuyla baktıktan sonra, belindeki kılıfından “Stetşkin”ini çekip aldı ve Dron’a doğrultarak tetiğe bastı.</p>

  <p class="heading1">Hafif bir plop sesi duyuldu, iki büklüm yere serilen yabanıl bir anda kendinden geçti. Deminden beri ağzından çıkan anlaşılmaz haykırışlar kesildi ama en son çıkardığı ses, sanki Dron’un hayatını biraz daha uzatmak istercesine, daha bir süre etrafta yankılandı:</p>

  <p class="heading1">“Yaln...”</p>

  <p class="heading1">Ve Artyom ancak şimdi, vahşinin ölmeden önce ne söylediğini anlayabildi: “Yalnız!”</p>

  <p class="heading1">Ştalker tabancasını tekrar yerine koydu. Artyom onun gözlerine bakmaya cesaret edemedi. Onun yerine, şimdi hareketsiz yerde uzanmış yatan Dron’a ve az ilerisinde oturan rahibe göz attı. Rahip öğrencisinin ölümüne en ufak bir tepki göstermemişti. Melnik ateş ettiği zaman hafifçe irkilmiş, sonra vahşinin cesedine bir bakmış ama umursamaz bir tavırla tekrar gözlerini çevirmişti.</p>

  <p class="heading1">“Yola devam ediyoruz” diye Melnik emretti. “Çıkardığımız bu gürültüyle metronun yansını ayağa kaldırdık.”</p>

  <p class="heading1">Az sonra birlik yine düzene girmişti. Artyom artçı görevi aldı, ışığı kuvvetli bir cep lambası ile, Anton’u taşıyan savaşçılardan birinin koruyucu yeleğini aldı. Birkaç dakika sonra yola çıkarak tünele doğru ilerlemeye koyuldular.</p>

  <p class="heading1">Aslında Artyom, üstlendiği bu göreve şu anda pek uygun değildi. Bacaklarını güçlükle hareket ettiriyor, traverslere takılıyor, umutsuzca ve çaresizlik içinde önünden yürüyen savaşçılara bakıyordu. Kulaklarında hâlâ Dron’un son yakarışı çınlıyordu. Umutsuzluğu, hayal kırıklığı, bu korkunç, ıssız dünyada insanın tamamen yalnız olduğuna bir türlü inanamaması, bütün bunlar Artyom’un kafasının içinden&nbsp;geçiyordu. Artyom’un, bu kozmik yalnızlığı ancak bu vahşi yaratığın, kurgulanmış çirkin bir tanrısallığa duyduğu umutsuz özlemle dolu haykırışından sonra anlamaya başlaması ne kadar garipti!</p>

  <p class="heading1">İnsansız, boş tünelden geçerken, kendisi de buna benzer duygular içindeydi. Eğer ştalker söylediklerinde haklıysa ve bir saatten fazladır Metro-2’nin içinde bulunuyorlarsa, demek ki bu gizemli yapı sadece bir iaşe korunağı olarak kullanılmaktaydı, yani önceki sahipleri burayı terk etmişlerdi ve burası şimdi yoksul yamyamlar ile fanatik rahiplerin barınağı olmuştu.</p>

  <p class="heading1">Adamlar kendi aralarında fısıltıyla konuşmaya başlamışlardı. Görünümü diğerlerinden farklı boş bir istasyona gelmişlerdi. Kısa bir peron, alçak bir tavan, çelik betondan kalın sütunlar ve fayanslı duvarlar, istasyonun estetik olmaktan çok korunma ihtiyacına yanıt verecek şekilde tasarlanmış olduğu izlenimini veriyordu.</p>

  <p class="heading1">Duvara koyu bronzla kazılmış harfler yana yana gelerek ne olduğu anlaşılmayan SOVMIN<sup class="calibre1"><a class="calibre2" href="../Text/Section0064.xhtml#dipnot-64" id="dipnot-64-geri">64</a></sup> sözcüğünü oluşturmuştu. Bir başka yerde RF HÜKÜMET EVİ yazısı göze çarpıyordu. Artyom, bildiği metrolardan hiçbirinde bu isimleri taşıyan bir istasyon olmadığına emindi, demek ki kendi sınırlarının dışındaydılar şu anda.</p>

  <p class="heading1">Melnik burada uzun süre kalmaya niyetli görünmüyordu. Aceleyle çevreyi kolaçan etti, savaşçılardan biriyle alçak sesle durumu görüştükten sonra birlik yoluna devam etti.</p>

  <p class="heading1">Artyom tanımlamakta zorlandığı garip bir hisse kapılmıştı. Sanki üvey babasının kendisine doğum günü için verdiği gazete kâğıdı parlak bir hediye kabına dönüşmüştü ama o, içindeki hediyeyi bulamıyordu. Gözlerinin önünde görünmeyen gözlemciler ölüyorlar, tehditkâr, bilgiç ve inanılmaz bir gücün etkisiyle antik söylenceleri tasvir eden fantastik heykellere dönüşüyor, bu heykeller tünellerdeki nemin ve sürekli hava cereyanının etkisiyle zamanla ufalanıp parçalanıyordu. Yolculuğu sırasında karşılaştığı bir yığın batıl inanç da sabun köpüğü gibi sönüp gitmişti... Önünde metronun büyük gizemlerinden biri açılmıştı: Şu anda, D-6’nın içinde bulunuyordu, birinin dediği gibi, “metronun altın efsanesi”nin içindeydi. Ama şu anda hissettiği coşkulu bir sevinç değil, garip bir burukluktu. Şimdi yavaş yavaş anlamaya başlamıştı, bazı gizemler, kimse onları çözmek istemediği için insana muhteşem geliyordu, sorular da yanıtlarım kimse bilmesin diye vardılar.</p>

  <p class="heading1">Yanağının üzerinde bir soğukluk hissetti, tünelin soluğu gözlerinden yuvarlanan yaşın üzerine değmişti. Az önce ölen vahşi gibi o da kafasını salladı. Tünelin nemiyle ıssızlığın kokusunu taşıyan hava cereyanından mı yoksa içindeki yalnızlık ve boşluktan mı bilinmez, bedenini bir titremedir aldı. Bir an için, dünyadaki her şeyin anlamını yitirdiğini sandı, üstlendiği misyonun, değişen bir dünyada insanın hayatta kalma çabasının ve her şekliyle bütün yaşamın anlamını yitirdiğini düşündü. İçeride hiçbir şey yoktu, boş ve karanlık zaman tünelinden başka hiçbir şey yoktu, o da herkese açıktı. Bu tünelden geçerken her insan yolunu şaşıracaktı, “doğum” istasyonundan “ölüm” istasyonuna kadar şaşkın şaşkın gitmek zorundaydı. İnancın peşinde olanlar onu, bu tünelin yan sapaklarında arıyorlardı. Oysa var olan sadece bu iki istasyondu, doğum ve ölüm istasyonları, tünel de sadece bu iki istasyonu birbirine bağlamak için inşa edilmişti.</p>

  <p class="heading1">Artyom düşüncelerinden kopup tekrar kendine geldiğinde diğerlerinin kendisinden epeyce uzaklaştıklarını fark etti. Onu tekrar kendine getiren şeyin ne olduğunu&nbsp;hemen anlayamadı. Çevreye göz gezdirince, tünel duvarındaki hafif aralık duran bir kapıdan garip bir gürültü kulağına geldi, boğuk bir uğultuydu. Diğerleri kapının önünden geçerken, herhalde bu gürültü henüz yoktu. Şimdiyse bunu duymamak mümkün değildi.</p>

  <p class="heading1">Birlik en az 100 metre ilerde olmalıydı. Artyom onların peşi sıra gitmekten vazgeçip soluğunu tutarak yanaştı, kapıyı itti ve cep lambasıyla içeriyi aydınlattı. Kapının arkasında oldukça uzun ve geniş bir koridor, bir diğer karanlık çıkışa bağlanıyordu. Uluma tam oradan geliyordu ve giderek kocaman bir hayvanın gürlemesini andırıyordu.</p>

  <p class="heading1">Artyom koridora girmeye cesaret edemedi. Trans halinde, diğer uçtaki karanlık boşluğa gözlerini dikti, uğultu birkaç misli artıp daha da güçlü bir şekilde duyulana kadar kulak verdi, ta ki cep lambasının ışığında, koridorun sonundaki açık duran geçidin önünden akıl almaz büyüklükte bir şey görünene kadar.</p>

  <p class="heading1">Artyom geriye sıçradı, kapıyı kapattı ve hızla önden gidenlerin arkasına doğru yoluna devam etti.</p>
</body>
</html>
