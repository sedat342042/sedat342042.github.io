<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>METRO2033</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main1">
  <p class="heading2" id="chapter">18</p>

  <p class="heading2">İKTİDAR</p>

  <p class="heading1">Öndekiler, Artyom’un olmadığını henüz fark etmişler ve durmuşlardı. Tünelde beyaz bir ışık sağa sola titreşiyordu. Işık huzmesi sonunda Artyom’u&nbsp;yakalayınca, güvenlik önlemi olarak ellerini yukarıya kaldırarak seslendi:</p>

  <p class="heading1">“Benim! Ateş etmeyin!”</p>

  <p class="heading1">Işık söndü. Artyom hızla ilerledi, içinden masum bir gerekçe söylemeyi geçiriyordu ki, öndekilere yetiştiğinde, Melnik hemen sordu:</p>

  <p class="heading1">“Az önceki sesi duydun mu?”</p>

  <p class="heading1">Artyom başını salladı ama yaşadıklarını anlatmadı. Kim bilir, belki de sadece hayal görmüştü. Metroda kendi aklına güvenmenin pek doğru olmadığı düşüncesi son zamanlarda kafasına iyice yer etmişti.</p>

  <p class="heading1">Ne olmuştu? Gelip geçen bir tren miydi? Bu tamamen imkânsızdı! Metroda onlarca yıldır, bütün bir treni harekete geçirecek kadar elektrik yoktu. Ama ikinci olasılık daha da imkânsızdı: Vahşiler, Dev Solucan’ın kutsal geçitleri konusunda onları uyarmıştı. Ne demişlerdi: Bugün, yasak bir gündü. Öyle demişlerdi... Bundan başkası aklıma gelmiyordu. Emin olmak için ştalkere sordu: “Trenler artık işlemiyor değil mi?”</p>

  <p class="heading1">Stalker ona öfkeyle baktı. “Ne trenleri? Oldukları yerde kaldıkları günden beri, bir teki bile çalışmadı. Bu arada bütün trenleri parçalayıp bütün metroya dağıttılar. Bu gürültüyü mü kast ediyorsun? Ben onun yeraltından akan su olduğunu tahmin ediyorum. Nehir burada çok yakındadır, biz onun altından geçtik. Boş ver, canı cehenneme, şu anda başka sorunlarımız var. Önce buradan dışarıya çıkmak zorundayız.”</p>

  <p class="heading1">Artyom fazla kurcalamadı, ştalkere kafayı üşütmüş biri gibi görünmek istemiyordu, sonuçta ikinci tezi daha da saçma da olabilirdi.</p>

  <p class="heading1">Nehir gerçekten de onlardan fazla uzakta değildi. Herhalde, düşen su damlalarının çıkardığı tatsız gürültüyle rayların hemen yanından akan simsiyah sızıntıların fokurtusu tünelin karanlık sessizliğine kadar uzanıyordu. Duvarlar ve tavanlar nemden parlıyorlardı, her yeri beyaz küf kaplamıştı. Bazı yerlerde çamur birikintilerine bata çıka yürümek zorunda kalmışlardı. Artyom, tünellerde sudan korkmaları gerektiğini çok iyi biliyordu, çünkü nem, insanların unuttuğu ve terk ettiği yerlerde oluşuyordu. Tünel devamlı işler durumda olmazsa ve temelden gelen suyla mücadele edilmezse, bir yerde karşılarına birikintiler çıkması kaçınılmazdı. Hatta Suhoy bir keresinde tamamen su altında kalan tünellerden ve istasyonlardan söz etmişti. Çok iyi anımsıyordu. Bu tüneller çoğunlukla oldukça derindeydi ve daha ziyade metronun kenarındaydı, yani suyun yarattığı sorun bütün hat için söz konusu değildi. Duvarlardaki küçük damlacıklar ise Artyom’a, daha çok yalnız ve ölmekte olan bir adamın alnında birikmiş ter tanecikleri gibi görünüyordu.</p>

  <p class="heading1">Zaten ilerledikçe nem ve küf azalıyor, soluk almak daha kolaylaşıyordu. Tünel&nbsp;aşağıya doğru iniyor ve hâlâ bomboş görünüyordu. Artyom’un aklına yine Burbon’un söyledikleri geldi: Boş bir tünel daha büyük bir tehlikedir, demişti. Diğerleri de bunu sezmiş görünüyorlardı. Sık sık çevrelerine göz atıyorlar, sonra da kafilenin en sonunda yürüyen Artyom’un gözleriyle karşılaşmamak için hemen başlarını çeviriyorlardı.</p>

  <p class="heading1">Ne metal parmaklıklı yan sapakları ne de yandaki kalın demir kapıları dikkate alıyorlar, sadece önlerine bakıp dosdoğru yol alıyorlardı. Artyom, onlarca kuşak önce, bu kentin altında kazılmış olan bu labirentin akıl almaz cesametini ancak şimdi fark edebiliyordu. Metro, anlaşılan sayısız geçitler ve koridorlardan oluşan devasa bir yeraltı ağının sadece bir bölümüydü.</p>

  <p class="heading1">Önlerinden geçtikleri birkaç kapı açık duruyordu. Cep lambalarının ışığı terk edilmiş odalara ve paslanmış çift kişilik karyolalara bir saniye kadar esrarengiz bir hayatiyet verdikten sonra, iç içe girmiş koridorların karanlığında tekrar kayboluyordu. Her yerde ürkütücü bir ıssızlık egemendi. Artyom, görünmeyen insan izlerini boşuna gün ışığına çıkarmaya uğraşıyordu. Bu muazzam yapı uzun zamandır ölü ve terk edilmişti; herhangi bir yerde birinin ölmüş artıklarını bulmuş olsalardı bile, Artyom şimdikinden daha az korkardı.</p>

  <p class="heading1">Zorlu yürüyüşleri bitecek gibi değildi. İhtiyar giderek daha yavaş yürüyordu, iyice güçten düşmüş görünüyordu, ne ayakla itip kakmalarla ne de küfürlerle adımlarını hızlandıracağa benzemiyordu. Ekip doğru dürüst bir mola da vermemişti, sedyeyi taşıyan adamlar yer değiştirene kadar en fazla yarım dakika durup biraz soluk almışlardı. Anton’un oğlu şaşılacak kadar cesurca dayanıyordu. O da yorgun görünüyordu ama bir kez bile yakınmamıştı, soluk soluğa ama bıkmadan adamlara ayak uydurarak yürüyordu.</p>

  <p class="heading1">Önden giden savaşçılar birden birbirleriyle hararetli bir şekilde sohbete başladılar. Geniş omuzlarının arasından ileriye doğru bakan Artyom, ne olduğunu anladı. Yeni bir istasyona gelmişlerdi.</p>

  <p class="heading1">Bu istasyon da hemen hemen bir öncekine benziyordu: Fil ayağı kalınlığındaki sütunlara dayalı tavanlar alçaktı. Beton duvarlar petrol renginde boyanmıştı, dekor ve süs yoktu. Peron burada alışılmıştan daha genişti, öte yanda ne olduğunu görmek mümkün değildi. İlk bakışta en az iki bin kişinin aynı anda tren bekleyebileceği kapasitede gibi görünüyordu. Ama burada da tek bir canlı bile yoktu, raylar pastan kararmışlar, çürümüş traversleri yosun bürümüştü. Artyom bronz dökümlü harfleri yan yana getirip istasyonun adını çıkardı. Burada da yine gizemli sözcük yazılıydı: GENELKURMAYLIK. Hemen Polis istasyonundaki subaylar aklıma geldi, bombardımanla yıkılmış olan Savunma Bakanlığı binasının önünde bulunan küçük meydandaki uğursuz ateş göz önüne geldi.</p>

  <p class="heading1">Melnik bir elini kaldırdı. Bir dakika sonra birlik hareketsiz yerinde kaldı.</p>

  <p class="heading1">“Ulman, benimle gel.”</p>

  <p class="heading1">Bu kısa emirden sonra, ştalker peronun üzerine sıçradı. O ana kadar ştalkerin yanında yürüyen ayı endamlı bir savaşçı da platforma tırmanarak onu izledi. Ayağını sürüyerek usul usul attığı adımları az sonra istasyonun sessizliğinde kayboldu. Birliğin geri kalan elemanları emir üzerine çatışmaya hazır vaziyette yürümeye devam ettiler ve tüneli her iki yönden göz hapsine aldılar. Artyom, arkadaşlarının koruması altında istasyonu daha iyi incelemeye koyuldu.</p>

  <p class="heading1">Çocuk birden kolunu tutup çekiştirdi.</p>

  <p class="heading1">“Babam ölecek mi?”</p>

  <p class="heading1">Artyom gözlerini yere indirdi. Oleg ona yalvarırcasına baktı, Artyom onun neredeyse ağlamak üzere olduğunu anladı. Çocuğu sakinleştirmek istercesine başını salladı ve yanağını okşadı.</p>

  <p class="heading1">Oleg hıçkırdı.</p>

  <p class="heading1">“Babamın nerede çalıştığını söylediğim için suç benim mi? Onu bu yüzden mi yaraladılar? Babam bana her zaman bunu kimseye söylememem gerektiğini tembihlemişti. Bana insanların roket birliklerinden hoşlanmadığını anlatmıştı. Babam, bunda utanılacak bir şey olmadığını, roket birliklerinin sadece kendi vatanlarını korumak istediklerini söylemişti. Ve diğerlerinin de bunu kıskandıklarını.”</p>

  <p class="heading1">Artyom çekinerek rahibe baktı. Yerde bitkin bir halde oturmuştu, konuştuklarına kulak vermiyordu.</p>

  <p class="heading1">İki dakika sonra iki gözlemci geri geldi. Birlik, ştalkerin çevresinde toplaştı, o da kısaca durumu aktardı. “İstasyon boş ama kullanımda. Birkaç yere bu solucanın tasvirleri çizilmiş. Sonra duvara elle çizilmiş bir harita var. Şayet o haritaya güvenirsek, bu hat doğru Kremlin’e gidiyor. Orada diğer hatlarla bağlantısı olan merkezi bir istasyon bulunuyor. Bunlardan biri Mayakovskaya’ya işaret ediyor. Biz oraya gitmeliyiz. Yol serbest olmalı. Yan geçitleri solumuzda bırakmamız gerekiyor. Sorusu olan?”</p>

  <p class="heading1">Adamlar bakıştılar ama kimse bir şey söylemedi. Ama ihtiyar, “Kremlin” adını duyar duymaz uyuşukluğundan sıyrılarak korkuyla yerinden sıçradı, çılgın gibi başını sallayarak inlemeye başladı. Melnik üzerine doğru eğilip ağzındaki tıkacı aldı.</p>

  <p class="heading1">“Oraya gitmeyin, hayır!” diye rahip mırıldandı. “Ben Kremlin’e gitmem, beni burada bırakın!”</p>

  <p class="heading1">“Sorun nedir?” diye ştalker öfkeyle sordu.</p>

  <p class="heading1">İhtiyar titremeye başladı ve dehşetle tekrarladı: “Kremlin’e gitmeyin! Biz asla oraya gitmeyiz! Ben sizinle gelmiyorum!”</p>

  <p class="heading1">“Böylesi daha iyi. Eğer siz oraya gitmiyorsanız, bir sorunumuz azaldı demektir. Tünel boş ve temizdir. Yan tüneller beni ilgilendirmiyor. Kremlin’e giden yolu izlemenin bizim için daha iyi olduğunu düşünüyorum.”</p>

  <p class="heading1">Savaşçılar aralarında fısıldaşmaya başladılar. Artyom’un aklına Kremlin kulelerindeki kötü ışıklar geldi ve bu yerden korkanın neden sadece rahip olmadığını anladı.</p>

  <p class="heading1">“Tamam, yeter artık” diyerek Melnik mırıldanmaları kesti. “Devam ediyoruz, fazla zamanımız yok. Bugün oradakiler için yasaklanmış bir gün, bu yüzden tünelde kimse yok. Ama daha ne kadar boş kalacak kim bilebilir ki? Onu yerden kaldırın!”</p>

  <p class="heading1">“Hayır! Oraya gitmeyin! Gitmek istemiyorum!” diye ihtiyar kendinden geçmiş bir halde bağırdı. Nöbetçilerden biri ona doğru yaklaşırken, adam belli etmeden yılan gibi kıvrılarak nöbetçinin parmakları arasından sıyrıldı, adamlar silahlarını üzerine doğrultunca da usluca itaat ediyormuş gibi yaptı. Ve birden arkadan bağlı elleri titredi ve haykırdı:</p>

  <p class="heading1">“Cehenneme kadar yolunuz var!”</p>

  <p class="heading1">Zafer kahkahası, birkaç saniye sonra gırtlaktan çıkan boğuk bir haykırışa döndü,&nbsp;bedeni kasıldı, ağzından aniden kocaman bir köpük fışkırdı. Kasılmayla birlikte yüz adaleleri çirkin bir maskeye dönüştü, ağzının köşesi yukarı çekilince, yüzü daha da korkutucu bir hal aldı. Bu Artyom’un bugüne kadar gördüğü en korkunç gülümsemeydi.</p>

  <p class="heading1">“Hayata veda etti” diye Melnik haberi verdi. İhtiyarın cesedinin yanına yaklaşarak çizmesinin ucuyla onu çevirdi. Donuk, aynı anda taşlaşmış bedeni yavaş yavaş pes etti ve yüzüstü düştü.</p>

  <p class="heading1">Artyom, önce ştalkerin ölünün sadece yüzünü saklamak istediğini zannetmişti ama sonra asıl nedeni anladı: Melnik cep lambasıyla ihtiyarın bağlı el bileklerini aydınlatmıştı. Rahip sağ yumruğuyla kavradığı bir iğneyi, sol koltuğunun altına saplamıştı. Rahip bunu nasıl becermişti, zehirli iğneyi bu kadar uzun zaman nerede saklamıştı ve daha önce neden kullanmamıştı? Artyom bu sorulardan hiçbirini açıklayamadı. Başını öte yana çevirerek cesedi görmemesi için Oleg’in gözlerini kapadı.</p>

  <p class="heading1">Adamlar kımıldamadılar. Yola devam emri verildiği halde, yerlerinde çakılmış gibi duruyorlardı. Ştalker adamları şöyle bir süzdü. Kafalarından neler geçirdikleri belliydi: Oraya gitmemek için rehine hayatına son verdiğine göre, Kremlin’de onları bekleyen şey ne olabilirdi ki?”</p>

  <p class="heading1">Ama tartışacak zamanlan yoktu. Melnik Anton’u taşıyan sedyenin yanına gitti, adam inliyordu, üzerine eğildi, sedyenin bir kolunu kavradı. “Ulman” diye seslendi.</p>

  <p class="heading1">Geniş omuzlu gözlemci bir an duraksadı, sonra Melnik’in yanında yerini aldı. Ani bir içgüdüyle, Artyom arkadan gelerek sedyeye yaklaştı. Sonra bir dördüncü adam daha geldi. Ştalker tek kelime söylemeden yerinden doğruldu ve yürümeye başladılar. Diğerleri onları takip etti, birlik yeniden düzene girdi.</p>

  <p class="heading1">“Artık pek uzak sayılmaz” diye Melnik alçak bir sesle konuştu. “Yaklaşık 200 metre var. Bütün mesele diğer hatta uzanan üst geçidi bulmak. Oradan da doğru Mayakovskaya’ya, sonrasını göreceğiz. Tretyak öldü, bir şeyler düşünmemiz lazım. Bizim için tek bir çıkar yol var.”</p>

  <p class="heading1">Bu sözlerle Artyom’un içinde bir şeyler kıpırdadı, kendi gideceği yolu düşünmeliydi. Melnik’in az önce söylediğinin bilincine hemen varmamıştı. Ama birden kafasında bir şimşek çaktı ve fısıldadı:</p>

  <p class="heading1">“Anton... Yaralı adam. O da roket birliklerindeydi. Yani yolu biliyor olmalı! O zaman hâlâ bir şansımız var demektir!”</p>

  <p class="heading1">Melnik, sedyede serilmiş yatan ve durumu gittikçe ağırlaşan nöbetçi komutanına kuşkuyla baktı. Uyuşukluğu çoktan geçmişti ama şimdi nöbet geçiriyordu. İnlemesine kopuk kopuk cümlelerle ara veriyor, sonra tekrar anlaşılmayan ama öfkeli emirler, umutsuz yalvarışlar, iç geçirmeler ve mırıldanmalarla devam ediyordu. Kremlin’e yaklaştıkça, daha da yüksek sesle bağırıyor, sedyenin üzerinde daha da şiddetli bir şekilde bir o yana bir o yana dönüp duruyordu.</p>

  <p class="heading1">“Söylemiştim! Tartışma yok!” Rüyasında arkadaşlarına böyle sesleniyordu. “Geliyorlar! Yere yatın! Korkaklar... Ama ne? Diğerlerine ne oldu? Kimse yapamaz bunu, kimse!”</p>

  <p class="heading1">Anton’un alnı nemlenmişti, sedyenin yanında yürüyen Oleg, adamlar pozisyon değiştirirken verdikleri kısa aradan yararlanıp bir bez parçasıyla onun alnını&nbsp;kuruluyordu. Melnik ışığı yüzüne tuttu: Anton’un dişlerinin nasıl birbirine geçtiğini, kirpiklerinin arkasındaki gözbebeklerinin nasıl huzursuzca gidip geldiğini görebiliyorlardı. Yumruklarını sıkıyor, bedeni bir o yana, bir bu yana dönüp duruyordu. Yelken bezinden yapılmış kayışlar onu yere düşmekten koruyorlardı ama taşımak giderek zorlaşıyordu.</p>

  <p class="heading1">50 metre kadar sonra Melnik elini kaldırdı, grup olduğu yerde durdu. Yerde yine kabaca çizilmiş bir işaret aydınlandı: Aynı yılan, burada kafasıyla kalın, kırmızı bir çizgiye vuruyordu. Ulman hafif bir ıslık çaldı, arkadan biri de sinirli bir sesle alay etti:</p>

  <p class="heading1">“Kırmızı ışığı gördüğün zaman, daha uzağa gitmeyeceksin demektir.”</p>

  <p class="heading1">“Bu, solucanlar için geçerli, bizim için değil” diye Melnik kısaca açıkladı. “İleri!”</p>

  <p class="heading1">Şimdi biraz daha ağır ilerliyorlardı. Ştalker gece görüş gözlüğünü takmış, önden gidiyordu. Ama tempoyu sadece güvenlik nedeniyle yavaşlatmamışlardı. Genelkurmaylık istasyonundan beri tünel devamlı aşağıya doğru iniyordu ve hâlâ tamamen boş olduğu halde, Kremlin’den bu yöne doğru garip bir varlığın belirsiz ama hissedilir soluğu sızıyordu. Bu belirsiz soluk, adamları öylesine sarmalamıştı ki, sonunda orada, zifiri karanlıkta, girilemez derinlikte, açıklanmayan, devasa, kötü bir şeyin gizlendiğine iyice kanaat getirdiler.</p>

  <p class="heading1">Bu duygu, Artyom’un o güne kadar hissettikleriyle kıyaslanamazdı. Ne Suharevskaya tünelinde peşini bırakmayan karanlık anafora ne borulardan gelen seslere ne de Park Pobedy’e giden tünellerin önünde hissettiği batıl korkuya benziyordu. Bu kez, huzursuzluğunun arkasında gerçekten bir şeylerin, ruhsuz ama yine de canlı bir şeyin saklandığını hissediyordu.</p>

  <p class="heading1">Artyom, ştalkerin Ulman dediği, sedyenin diğer tarafından yürüyen güçlü kuvvetli savaşçıya baktı. Ne hakkında olursa olsun, birileriyle konuşmak için dayanılmaz bir istek kabardı içinde, önemli olan bir insan sesi duymaktı. Birden aklına, kafasını epeydir kurcalayan bir soru takıldı ve sordu:</p>

  <p class="heading1">“Kremlin’in üzerinde neden yıldızlar ışıldıyor?”</p>

  <p class="heading1">Ulman hayretle yanıtladı: “Sana yıldızların parıldadığını kim söyledi? Bu kesinlikle doğru değil. Kremlin’de durum şu: Orada herkes ne istiyorsa, sadece onu görüyor. Hatta bazıları Kremlin’in artık yerinde olmadığını, insanların kafalarında onu gördüklerini hayal ettiklerini iddia ediyorlar. Çünkü her şeyden çok kutsal kabul ettikleri Kremlin’in hâlâ var olduğunu umut etmek istiyorlar.”</p>

  <p class="heading1">“Peki ona ne oldu ki?”</p>

  <p class="heading1">“Bunu kimse bilmiyor, belki senin yamyamların dışında. Ben daha çok gencim, o zamanlar belki henüz on yaşındaydım. Ama o tarihlerde savaşa katılanların söylediklerine göre, insanlar Kremlin’i yok etmek istememişler, bu yüzden de üzerine gizlice geliştirdikleri bir şeyi atmışlar. Biyolojik bir silah diyorlar. Tam savaş başlar başlamaz atmışlar. Silah hemen bulunmamış, alarm bile vermeye fırsat bulamamışlar, ne olduğu anlaşılınca da, artık iş işten geçmiş, çünkü orada olan şey, hepsini kemirmiş, hatta çevredeki insanları bile içine çekmiş. O şey bugüne kadar Kremlin duvarlarının arkasında yaşıyor ve muhteşem bir şekilde gelişiyor. “Artyom Kremlin kulelerinin üzerindeki yıldızların nasıl uhrevi bir şekilde parıldadıklarını yeniden gözünün önüne getirdi.</p>

  <p class="heading1">“Peki insanları nasıl kendine çekiyor?”</p>

  <p class="heading1">“Biliyor musun, eskiden ‘karınca aslanı’ dedikleri bir tür böcek vardı. Kumda küçük&nbsp;çukurlar kazıyor, açtığı deliklerin zeminine oturuyor ve ağzını açıyordu. Bir karınca gelip de rastlantıyla çukurun kenarına yaklaştı mı olan oluyordu. Son durak. Karınca aslanı biraz çırpınınca kum aşağıya kayıyor, kumla beraber karınca da karınca aslanının açık ağzına düşüyordu. Kremlin’de olanlar buna benziyor. Çukurun kenarına ayak basman yetiyor, hemen seni içine çekiyor.” Ulman sırıttı.</p>

  <p class="heading1">“Peki insanlar neden kendiliklerinden içeri giriyorlar?”</p>

  <p class="heading1">“Ben nereden bileyim? İpnotize ediliyorlar herhalde. Şu senin insan yiyen büyücü sanatkârlarına bir bak hele. Bizim kafataslarımızı nasıl uyuşturdular... Bunu kendin yaşamadan inanmazsın. Neredeyse oradan sağ çıkamayacaktık.”</p>

  <p class="heading1">“Öyleyse neden dosdoğru aslanın inine gidiyoruz?”</p>

  <p class="heading1">“Bu soruyu sen en iyisi şefe sor. Ama eğer doğru anladıysam, şayet birini yakalayacaksa, yukarıya kulelere bakması gerekiyor. Bize gelince, biz zaten kulenin içindeyiz. Burada da insanın bakabileceği hiçbir şey yok.”</p>

  <p class="heading1">Melnik başını çevirerek onlara öfkeyle tısladı. Ulman hemen sesini kesince, o ana kadar duymadıkları bir ses kulaklarına geldi:</p>

  <p class="heading1">Hafif, boğuk bir kahkaha mı? Bir hırıltı mı? Aslında masum ve biraz da ısrarlı ve tatsız bir gürültüydü ama duydukları andan itibaren bir daha da unutamadılar.</p>

  <p class="heading1">Sonra peş peşe üç büyük, gizli kapıyı geçtiler. Kapıların hepsi ardına kadar açıktı, ağır demir bir perde tavana kadar yukarıya çekilmişti.</p>

  <p class="heading1">Kapılar, diye Artyom aklından geçirdi. Eşiğe geldik.</p>

  <p class="heading1">Duvarlar birbirinden ayrılıyordu, kocaman bir salona girdiler, o kadar büyüktü ki, en güçlü cep lambasının ışığı bile karşıdaki duvara uzanamıyordu. Tavan burada diğer gizli istasyonların aksine yüksekti, süslü ve görkemli sütunların üzerinde yükseliyordu. Tavandan aşağı, bir zamanlar altınla kaplı, şimdiyse kara pasla sıvanmış ağır avizeler sarkıyordu, cep lambalarının ışığında hâlâ eskisi kadar koket görünüyordu.</p>

  <p class="heading1">Duvarlar kocaman mozaiklerle süslenmişti, mozaiklerde sivri sakallı, kel kafalı, biraz yaşlıca, ceket giymiş bir erkekle işçi üniformalı adamlar, başlarında beyaz başörtüleriyle sade giysileri içinde genç kadınlar, kafalarında modası geçmiş kasketleriyle askerler tasvir edilmişti, hepsi yaşlı adama gülümseyerek bakıyorlardı. Bu tasvirlerin yanında göğün üzerinde uçan bombardıman birlikleri, zırhlı tümenler ve nihayet Kremlin’in kendisi resmedilmişti.</p>

  <p class="heading1">Bu müthiş istasyonun adı hiçbir yerde yazmıyordu, çevrenin bu görünümü nerede bulunduklarını zaten yeteri kadar açıklıyordu.</p>

  <p class="heading1">Sütunlarla duvarlar neredeyse iki santimetre kalınlığında toz tabakasıyla kaplanmıştı. Anlaşılan onlarca yıl buraya kimse ayak basmamıştı. Hatta korkusuz vahşilerin bile bu yere girmeye yanaşmadıkları düşüncesi insanı rahatsız ediyordu.</p>

  <p class="heading1">Rayın epey arkasında görünümü değişik bir tren duruyordu. İki vagondan oluşuyordu, zırhla kaplanmıştı, üzeri koyu yeşil koruyucu bir renkle boyanmıştı. Pencere yerine camları karartılmış mazgala benzer uzun daracık yarıklar vardı. İki vagonun da kapıları kapalıydı. Kremlin’in efendileri gizli kaçış yollarını acaba hiç kullanmamışlar mıydı?</p>

  <p class="heading1">Perona tırmanıp durdular.</p>

  <p class="heading1">“İşte burası...” Ştalker başını miğferi izin verdiği kadar geriye atarak, “Bana buradan o kadar çok söz ettiler ki... Ve anlatılanların hiçbiri doğru değil” dedi.</p>

  <p class="heading1">“Şimdi nereye gidiyoruz?” diye Ulman sordu.</p>

  <p class="heading1">“Hiçbir fikrim yok” diye Melnik açıkça itiraf etti. “Önce biraz etrafı kolaçan edelim.”</p>

  <p class="heading1">Bu sefer kendisi de birliğin yanında kaldı, adamlar ile birlikte harekete geçtiler... İstasyon yapısı itibariyle diğer istasyonlara benziyordu. Peronun iki yanında, salonu sağdan ve soldan çevreleyen raylar ve görkemli yuvarlak kemerlerin altında yürüyen merdivenler bulunuyordu. Merdivenlerden yakında olanı yukarıyı çıkıyor, diğeri aşağıya iniyordu. Burada bir yerlerde bir de asansör olmalıydı, çünkü Kremlin sakinlerinden hiçbirinin sıradan bir ölümlü gibi, perona çıkmak için yürüyen merdivenleri kullanacak zamanı yoktu.</p>

  <p class="heading1">Melnik’in duyumsadığı büyülü hava diğerlerine de geçti. Fenerleriyle yüksek kubbeleri aydınlatıyorlar, salonun ortasındaki bronz heykelleri, muhteşem duvar resimlerini inceliyorlar, yeraltında gerçek bir saray olan bu istasyonun ihtişamını büyük bir şaşkınlıkla beyinlerine nakşediyorlar ve sanki kutsal sessizliği bozmaktan çekiniyor gibi, aralarında alçak sesle fısıldaşıyorlardı. Artyom da hayranlıkla çevresini seyrediyordu, her türlü tehlikeyi, rahibin intiharını, Kremlin’deki yıldızların ipnotize eden ışıklarını, her şeyi tamamen unutmuştu. Şu anda sadece tek bir şeyi düşünüyordu: Avizelerin pırıltılı aydınlığında bu istasyon kim bilir ne muhteşem görünürdü!</p>

  <p class="heading1">Salonun diğer ucundaki aşağıya inen yürüyen merdivenlerin başladığı yere yaklaşmışlardı... Artyom aşağıda nelerin saklı olabileceğini hayal etmeye çalıştı. Acaba orada Urallar’daki gizli sığınaklara giden trenlerin bulunduğu bir ek istasyon mu vardı? Ya da orada yeraltındaki mahzenlerin koridorlarına ve zindanlarına giden başka raylar mı vardı? Bir yeraltı istihkâmı mı vardı? Silahlar, tıbbi malzeme ve gıda maddelerinin bulunduğu stratejik depolar mıydı yoksa aşağıdakiler? Ya da sadece göz alabildiğine aşağıya inen bir dizi merdiven mi vardı? Han’ın da sözünü ettiği, metronun en derin yeri dediği, burada bir yerlerde miydi?</p>

  <p class="heading1">Artyom zihnini kurcalayan bu olmayacak düşüncelerle fantezisini bilinçli bir şekilde canlandırırken, merdivenin başına gelip aşağıda gerçekte nelerin bulunduğunu görmekten belki de çekindiği için, birden duraksadı. Bu yüzden merdivenlerden ilk inen karınca aslanlarını anlatan savaşçı oldu. Ama savaşçı aşağıya iner inmez bağırarak geriye sıçradı. Az sonra Artyom ne olduğunu anladı.</p>

  <p class="heading1">Merdivenler, tıpkı yüzlerce yıldır uykuda olup da yeniden hayata dönerek kasılmış uzuvlarını geren masal kahramanları gibi, harekete geçmişlerdi. Basamaklar aşağıya yaşlanmışlığın verdiği gıcırtıyla zorlanarak iniyorlardı, sadece bu görüntüde bile anlatılması güç, korkunç bir şeyler vardı. Burada sanki bazı şeyler doğru gitmiyordu, Artyom’un bildiği yürüyen merdivenlere benzemiyorlardı. Bunu fark ediyor ama sorunun ne olduğunu bir türlü çözemiyordu.</p>

  <p class="heading1">Basamakları atlamasına Ulman yardım etti. “Duyuyor musun, her şey ne kadar sessiz? Merdivenleri çalıştıran motor yok... Makine de sesiz, yerinde duruyor.”</p>

  <p class="heading1">Evet ya, aynen böyleydi! Merdivenleri çalıştıran mekanizmanın tek gürültüsü, basamakların tıkırtısıyla yağlanmamış dişlilerin gıcırtısıydı. Acaba sahiden yalnız o gürültüler miydi? Artyom az önce tünelde dikkatlerini çeken, iğrenç ve itici şapırtıları yeniden duydu. Sesler merdivenlerin indiği yerden, aşağıdan geliyordu. Bütün cesaretini toplayarak merdivenin kenarına kadar geldi, kara-kahverengi basamakların hızlanarak aşağıya indiği çapraz tüneli lambasıyla aydınlattı.</p>

  <p class="heading1">Bir an için, Kremlin sırrını ona açıklıyor gibi geldi. Basamakların çatlaklarından, pis,&nbsp;kahverengi, yağlı, akıcı ve her şeyiyle canlı olduğu anlaşılan bir şeyin sızdığını gördü. Hafif bir şırıltıyla dışarıya akıyor, akıntı, senkronize bir ritimle Artyom’un görüş uzaklığına gelinceye kadar merdiven boyunca yükseliyor ve sonra alçalıyordu. Ama bu anlamsız bir kaynamadan öte bir şeydi. Bu dalga, hiç kuşku yok, basamakları büyük bir güçle harekete geçiren devasa bir bütünün sadece bir parçasıydı. Çok aşağılarda bir yerde, onlarca metre derinde, bu kirli-yağlı şey zemine yayılıyor, köpürüyor, sönüyor, akıyor ve oraya buraya seğirterek o garip, iğrenç gürültüleri oluşturuyordu. Yuvarlak kemer Artyom’a şimdi bir canavarın ağzı, merdiven tünelinin kubbesi bir yutak, merdivenler de, yeni gelenlerin yanlışlıkla uyandırdıkları eski ve korkutucu bir tanrının açgözlü dili gibi görünüyordu.</p>

  <p class="heading1">Ve sonra sanki bir el şefkatle bilincine dokunur gibi oldu.</p>

  <p class="heading1">Kafası az önce içinden geçtikleri tünel gibi bir anda boşaldı. Ve şu anda tek bir şey istiyordu: Ayağını basamaklara atıp nihayet huzuru ve bütün sorularının yanıtlarını bulacağı aşağıya doğru hiç acele etmeden inmek. Yine gözlerinin önünde Kremlin’in yıldızları yanıp söndü.</p>

  <p class="heading1">Yanağına bir eldivenle vurulduğunu hissetti. Teni kızardı. “Artyom! Koş!”</p>

  <p class="heading1">Yerinden sıçradı ve dehşetten donup kaldı: Kahverengi bulamaç gerçekten de tünelden süzülerek geliyordu. Her saniyede kabarıyor, kaynayan domuz sütü gibi köpürüyordu. Artyom’un bacakları artık kendinin değildi. Görünmeyen antenler bir an için aklını boşaltmışlar ama şimdi onu yeniden yakalayıp karanlığın içine çekmişlerdi.</p>

  <p class="heading1">“Onu çek!”</p>

  <p class="heading1">“Önce çocuğu. Ağlamayı bırak!”</p>

  <p class="heading1">“Tanrım, ne kadar ağır. Bir de yaralı var...”</p>

  <p class="heading1">“Sedyeyi bırak! Ne işin var sedyeyle?”</p>

  <p class="heading1">“Bekle, ben yukarıya geliyorum, iki kişi daha kolay yaparız.”</p>

  <p class="heading1">“Elini, elini ver bana! Hadi şimdi!”</p>

  <p class="heading1">“Şükür tanrıya. Dışarıya çıkardık.”</p>

  <p class="heading1">“Sıkı tut. Bakma, oraya bakma! Duydun mu?”</p>

  <p class="heading1">“Bana! Bu bir emirdir! Yoksa ateş ederim!”</p>

  <p class="heading1">Artyom’un gözünün önünden garip görüntüler geçiyordu: Bir vagonun perçinlerle örtülü yeşil yan duvarı, kafasının üzerinde duran salon tavanı, sonra pisliğe bulanmış zemin... Karanlık... Tekrar yeşil zırhlı deri... Sonra dünya sallanmaktan vazgeçip sakinleşiyor ve donuklaşıyordu. Artyom yerinden doğrularak çevresine bakındı. Zırhlı trenin çatısında daire şeklinde oturmuşlardı. Bütün cep fenerleri söndürülmüştü, sadece biri, çok küçük olanı ortada açık duruyor ve aydınlatıyordu. Işık, salonda nelerin olup bittiğini görmeye yetmiyordu ama Artyom dört bir yandan gelen gurlamaları, boğuk gülmeleri ve hışırtıları duyuyordu.</p>

  <p class="heading1">Ve yine biri dikkatle, yoklayarak antenleri bilincine yerleştirdi ama bu sefer Artyom kafasını salladı ve hayal kayboldu.</p>

  <p class="heading1">Çevresine bakındı, çatıya çömelmiş adamları mekanik bir şekilde saydı. Hâlâ kendine gelmemiş olan Anton ve oğlu dışında, beş kişiydiler. Artyom, sersemlemiş bir kafayla, savaşçılardan birinin olmadığım fark etti, sonra düşünceleri yeniden donuklaştı. Ama kafası boşalır boşalmaz, zihni yeniden bulanık girdabın içine kaydı. Tek başına buna karşı direnmek kolay değildi. Bunun farkına vardığı anda, bir düşünceyi yakalayıp bir daha bırakmamayı denedi. Önemli olan, zihnin devamlı&nbsp;işlemesi için herhangi bir şeyi düşünmekti. Diğerlerinde de durum aynıydı.</p>

  <p class="heading1">Melnik, “Bütün bunlar radyoaktif ışınların marifetidir “dedi. “Ve biyolojik bir silahın olduğu da doğrudur! Ama kümülatif oluşumu hesaba katmamış olmalılar. Bunun bir duvarın arkasında olması ve şehre yayılmaması büyük şans.”</p>

  <p class="heading1">Kimse ona yanıt vermedi. Savaşçılar susup dinliyorlardı.</p>

  <p class="heading1">“Konuşun benimle! Susmayın! Yoksa buradaki rezalet küçük beyninizi de ele geçirecek. Hey, Oganesyan! Oganesyan! Ne düşünüyorsun?” Ştalker adamlarından birini sarstı. “Ulman, kahretsin! Nereye bakıyorsun öyle? Bana bak! Susmayı bırakın!”</p>

  <p class="heading1">Ulman gözkapaklarını kırpıştırdı ve konuştu: “O çağırıyor. Öyle şefkatli ki...”</p>

  <p class="heading1">“Ne dedin, şefkatli mi? Delyagin’in başına ne geldi görmedin mi?” Melnik Ulman’ın yüzüne okkalı bir şamar patlatınca, adamın donuk bakışları yeniden canlandı.</p>

  <p class="heading1">“El ele tutuşun, el ele tutuşun! Susmayın!” diye Melnik bağırdı. “Susmayın! Artyom! Sergey! Buraya bakın, bana bakın!”</p>

  <p class="heading1">Bu arada bir metre altlarındaki korkunç kitle gurulduyor ve kaynıyordu. Bütün peronu çoktan istila etmiş olmalıydı. Gittikçe daha kuvvetli bastırıyordu, çekimine karşı durmak olanaksızdı.</p>

  <p class="heading1">Melnik ise pes etmeye niyetli görünmüyordu, askerlerini kolundan tutup sarsıyor, yüzlerine vuruyor ya da şefkatli dokunuşlarla tekrar kendilerine getiriyordu. “Çocuklar! Adamlarım! Pes etmeyin! Hadi şimdi koro halinde şarkı söylüyoruz!” Yanlış ve hışırtılı bir sesle söylemeye başladı: “Kalk ayağa, sen, büyük, geniş ülke!<sup class="calibre1"><a class="calibre2" href="../Text/Section0065.xhtml#dipnot-65" id="dipnot-65-geri">65</a></sup> Kalk ayağa son savaş için... Faşist hayvanlara karşı savaş... Karanlık iktidar saldırıyor...”</p>

  <p class="heading1">“Bizim haklı öfkemiz...” diye Ulman araya girdi. “Bize yakında zaferi getirecek”</p>

  <p class="heading1">Trenin çevresinde mırıldanan kitle şimdi iki misli bir güçle birleşmiş, daha bir büyümüştü. Artyom, sözlerini bilmediği için şarkıya katılmadı. Ama adamların şarkılarında söz ettikleri karanlık iktidarı tesadüfen seslendirmediklerine emindi.</p>

  <p class="heading1">Şarkının ilk dizesiyle nakaratını savaşçıların hepsi ezbere biliyordu ama devamını Melnik yalnız söylemek zorunda kaldı. Bu arada gözleri çakmak çakmak tehdit edercesine adamlarını kolluyor, yan çizmesinler diye dikkat ediyordu.</p>

  <p class="heading1">Biz iki farklı kutuptan Her şeyimizle birbirimize düşmanız</p>

  <p class="heading1">Biz aydınlık ve barış için savaşıyoruz</p>

  <p class="heading1">Siz karanlık için savaşıyorsunuz</p>

  <p class="heading1">Bu kez şarkının tekrarını hepsi birlikte söylemeye başladılar, hatta küçük Oleg bile denemeye kalkıştı. Kaba, tıkız erkek sesleriyle oluşan bu acınası koronun sesi, uçsuz bucaksız karanlık salonda yankılanıyordu. Şarkıları, mozaik dekorlu yüksek kubbeye yükseliyor, tavana çarpıp yeniden aşağıda uğuldayan canlı kitleye iniyordu. Bu görüntü, başka bir durumda -bir metro treninin tepesinde, el ele tutuşmuş yedi yetişkin insanla bir çocuğun anlamsız şarkılar söylemesi- Artyom’a komik ve anlamsız gelebilirdi, şimdiyse gece yaşanılan bir kâbus sahnesi gibi görünüyordu. Ve şu anda tek isteği, bu kâbustan bir an önce uyanmaktı.</p>

  <p class="heading1">Bizim haklı öfkemiz&nbsp;</p>

  <p class="heading1">Bize yakında zaferi getirecek</p>

  <p class="heading1">Bütün halk için savaşıyoruz&nbsp;</p>

  <p class="heading1">Bu kutsal bir savaştır</p>

  <p class="heading1">Artyom onlarla birlikte söylemediği halde, dudaklarını hararetle kıpırdatıyor,&nbsp;melodinin temposuna uyarak sallanıyordu.</p>

  <p class="heading1">İlk dizelerdeki sözleri tam anlamadığı için, ilk başlarda, şarkının ya metroda hayatta kalanlarla ya da saldırdıkları istasyonu ele geçirmek üzere olan Karaderililer’e karşı sürdürülen savaşla ilgili olduğunu düşünmüştü. Ama dizelerden birinde bir kez daha “faşistler” sözü geçince, Artyom, Kızıl Tugay’ın Puşkinskaya istasyonu sakinlerine karşı sürdürdüğü savaştan söz edildiğini anlamıştı.</p>

  <p class="heading1">Düşüncelerinden sıyrılıp yeniden gerçeğe dönmüştü ki, kororom sustuğunu fark etti. Belki Melnik de başka dize bilmiyordu ya da diğerleri şarkı söylemeyi bırakmışlardı.</p>

  <p class="heading1">“Gelin çocuklar!” Hiç değilse Kombat’ı<sup class="calibre1"><a class="calibre2" href="../Text/Section0066.xhtml#dipnot-66" id="dipnot-66-geri">66</a></sup> söyleyelim” diye ştalker adamlarını ikna etmeye çalışarak söylemeye başladı:</p>

  <p class="heading1">“Kombat, hey yaşlı kombat, kendini hiç saklamadın, kalbin tam bir format.. <i class="calibre3">“</i>Ama birkaç sözcükten sonra o da sustu.</p>

  <p class="heading1">Grup durdu. Erkekler birbirinin ellerini bıraktılar, daire dağıldı. Hepsi susuyordu, o ana kadar ateşli bir şekilde şarkıyı mırıldanan Anton bile sesini kesti.</p>

  <p class="heading1">Artyom, kafasındaki boşluğun, umursamazlığın ve yorgunluğun getirdiği ılık, bulanık bir belirsizlikle dolduğunu hissetti. Aceleyle bunu kafasından atmaya çalıştı, misyonunu düşündü, anımsadığı ne kadar çocuk şiiri varsa hepsini mırıldanmaya koyuldu, sonra da tekrarlamaya başladı: “Ben düşünüyorum, ben düşünüyorum, ben düşünüyorum, içime giremeyeceksin...”</p>

  <p class="heading1">Ştalkerin Oganessyan dediği savaşçı birden yerinden kalktı ve bütün ihtişamıyla dikildi. Artyom ilgisizce gözlerini kaldırdı.</p>

  <p class="heading1">“Şimdi gitmeliyim. Hoşça kalın” dedi.</p>

  <p class="heading1">Diğerleri arkadaşlarına ilgisizce baktılar ve cevap vermediler, sadece ştalker ona başını salladı. Oganessyan trenin tepesinde kenara kadar geldi, duraksamadan ileriye bir adım attı. Düşerken bağırmadı ama aşağıdan iğrenç bir ses duyuldu, gurklamakla homurdanmanın karışımı bir sesti.</p>

  <p class="heading1">Ulman “O çağırıyor. O çağırıyor” diye şarkı söylerken, yerinden kalkmaya davrandı.</p>

  <p class="heading1">Artyom ise hâlâ kafasında aynı afsun duasını tekrarlıyordu: “Ben düşünüyorum, ben düşünüyorum, ben düşünüyorum...” “Ben” kelimesinde takılıyor, sonra da kendi bile fark etmeden, yüksek sesle tekrarlıyordu. “Ben, ben, ben, ben, ben.” Ve sonunda, aşağıda kaynayan kitlenin başlangıçtaki gibi hâlâ öyle iğrenç olup olmadığını görmek için birden içinde karşı koyamadığı güçlü, dayanılmaz bir arzu duydu. Belki de yanılmıştı. Yine Kremlin kulelerindeki yıldızlar aklına geldi, o kadar uzakta ama hâlâ o denli de çekiciydiler ki...</p>

  <p class="heading1">O sırada küçük Oleg yerinden sıçradı, bir hamle yapıp neşeli bir kahkaha atarak trenin tepesinden yere atladı. Çocuğun bedenini içine alan canlı bataklıktan hafif bir cuk sesi duyuldu. Artyom&nbsp;Oleg’i kıskandığını hissetti, onu taklit ederek arkasından gitmeye hazırlandığı sırada, Oleg’in kafası iyice bataklığa gömüldükten sonraki birkaç saniye içinde, belki de çamur kütlesi çocuğun canını alırken, babası uyanarak bağırdı.</p>

  <p class="heading1">Anton soluk soluğa sağa sola deli gibi bakarak yerinden doğruldu, uyandırmak için diğerlerini de sarsmaya başladı. Bu arada durmadan soruyordu: “Nerede o? Ona ne oldu? Oğlum nerede? Oleg nerede? Oleg! Oleşka!”</p>

  <p class="heading1">Savaşçılar yavaş yavaş etrafta olup bitenleri anlar gibi oldular. Artyom da kendine geliyordu. Oleg’i aşağıya atlarken görüp görmediğinden bile emin değildi. Bu yüzden cevap vermedi, yine de kötü bir şey olduğunu fark etmiş olmalı ki, hâlâ tam olarak kendine gelemeyen Anton’u yatıştırmaya çalıştı. Adamın panik hali, sonunda Artyom’u, Melnik’i ve diğer adamları da etkilemişti, hepsi donuk hallerinden silkelenmişlerdi. Anton’un telaşı ve öfkeli umutsuzluğu onlara da geçmiş, bilinçlerini kıskaç gibi hapseden bu görünmeyen el aniden kendini geri çekmiş, adamların içinden fışkıran nefretle sanki bir anda yok olup gitmişti. Artyom’la diğerleri artık salim kafayla düşünme yeteneklerine yeniden kavuşmuşlardı. Bilinçlerinin istasyona girdikleri anda kaybolduğunu ancak şimdi anlamışlardı.</p>

  <p class="heading1">Ştalker, fokurdayan kitleye birkaç el ateş ettiyse de sonuç alamadı. Bunun üzerine alev püskürtücüsünü taşıyan adamına, elindeki benzin bidonunun kapağını açmasını emretti. Sonra cep fenerleri olan iki savaşçıya hazır olmalarını söyledi, kendi de ateş mevziine geçti. Melnik’in bir işaretiyle birinci savaşçı kendi etrafında bir daire çizip dönerek bidonu istasyonun ortasına fırlattı. Neredeyse kendisi de bidonla beraber uçacakken son anda trenin çatısının kenarına tutundu.</p>

  <p class="heading1">Bidon havada uçarak kendilerinden yaklaşık beş metre kadar ileriye düştü. Diğer iki savaşçı bidonun yağlı yüzeye değdiği yeri aydınlatırken, Melnik seslendi: “Yere yatın!” Sonra silahını hedefe doğrultup tetiğe bastı.</p>

  <p class="heading1">Artyom trenin tepesinde boylu boyunca uzandı. Melnik’in silahından çıkan kuru plop sesini duyunca, yüzünü dirseklerinin arasında saklayarak, var gücüyle trenin tavanının soğuk zırhlı kaplamasına yapıştı. Dehşetli bir patlama oldu, Artyom’u neredeyse aşağıya sürükleyecekti. Tren sarsıldı. Sıkıca kapattığı gözkapaklarınm arasından, alevli yağın püskürtücüden çıkan yağlı kitlenin üzerine yayılıp yanmasıyla çıkan kirli, portakal renginde bir ışık sızdı. Bir dakika kadar hiçbir şey olmadı. Bataklığın guruldaması ve şapırtısı henüz bitmemişti. Artyom, kitlenin, kendisi için beklenmedik bu tatsız sürprizden sonra tekrar toparlanıp zihnini bulandırmaya başlayıp başlamayacağını hesaplıyordu.</p>

  <p class="heading1">Ama beklediği gibi olmadı, gürültü yavaş yavaş uzaklaşmaya, azalmaya başladı.</p>

  <p class="heading1">Ulman “Bakın!” diye seslendi. “Geri çekiliyor.”</p>

  <p class="heading1">Artyom kafasını kaldırdı. Cep fenerinin ışığında, az öncesine kadar bütün salonu dolduran kitlenin, büzülerek yürüyen merdivenlere doğru çekildiği açıkça görülüyordu.</p>

  <p class="heading1">Melnik, bacaklarının üzerinde doğruldu. “Acele edin! Kitle aşağıda kaybolur kaybolmaz, hepiniz benimle beraber tünele doğru koşun!”</p>

  <p class="heading1">Artyom, Melnik’in birden bire nasıl bu kadar emin olduğuna şaşırdı ama bir şey sormadı, az önceki kararsızlığının genel ruhsal şaşkınlığından kaynaklandığını tahmin etti. Ştalker eski haline dönmüştü. Yine, birliğinin hedeflerini koymasını bilen, akıllı kumandanı olmuştu.</p>

  <p class="heading1">Artyom’un bunu uzun uzun düşünecek ne keyfi ne de zamanı vardı. Şimdi önemli olan, Kremlin’in bodrumundaki bu acayip varlığa yem olmamak için bir an önce bu lanetli istasyonu terk etmekti. İstasyon da artık hiç şaşırtıcı ve harikulade görünmüyordu, aksine düşmanca ve son derece itici geliyordu. Duvar resimlerindeki işçilerle köylüler bile şimdi onlara sanki öfkeyle bakıyorlardı, gülümser göründükleri resimlerde de sanki numara yapıyorlardı.</p>

  <p class="heading1">Paldır küldür peronun üzerine atlayarak istasyonun karşı ucuna fırladılar. Anton bu arada kendine gelmiş onlarla birlikte koşuyordu, artık kimse onları tutamazdı.</p>

  <p class="heading1">Karanlık tünelin içinde 20 dakikalık çılgın bir koşmacadan sonra, Artyom tamamen soluksuz kalmıştı, diğerleri de yorulmaya başlamışlardı. Sonunda ştalker koşmak yerine hızlı adımlarla yürümelerine izin verdi.</p>

  <p class="heading1">Artyom Melnik’e yetişerek sordu: “Nereye gidiyoruz?”</p>

  <p class="heading1">“Tahminime göre şu anda Tverskaya Caddesi’nin hemen altındayız. Az sonra Mayakovskaya’ya varmış olacağız. Ne yapacağımıza orada karar veririz.”</p>

  <p class="heading1">“Hangi tünele gideceğimizi nereden biliyordunuz?”</p>

  <p class="heading1">“Genelkurmaylık’ta gördüğümüz haritada gösteriliyordu. Ama ancak son dakikada tekrar aklıma geldi. İster inan, ister inanma ama Kremlin’e geldiğimiz anda kafam tamamen boşalmıştı.”</p>

  <p class="heading1">Artyom düşündü. Yoksa, Kremlin istasyonuna, duvar resimlerine ve heykellerine, büyüklüklerine ve olağanüstü gösterişlerine karşı duyduğu hayranlık, kendi duyguları değil miydi? Bütün bunlar sadece bir yanılsama mıydı, peşlerine takılan bu acayip varlığın yarattığı yanılsama mıydı?</p>

  <p class="heading1">Sonra, kafasında kurguladığı fanteziler kaybolunca, istasyonun kendisinde nasıl bir korku ve iğrenti duygusu yarattığı aklına geldi. Bu duyguların da kendi duyguları olup olmadığından kuşku duymaya başladı. Belki de canını acıttıkları karınca aslanı onlarda bu paniğe, korkuya neden olmuştu.</p>

  <p class="heading1">Hangi duygular Artyom’un kendisine aitti ve hangilerini kafasında kurgulamıştı? O canavar artık aklını azat etmiş miydi, yoksa hâlâ düşüncelerini ve heyecanlarını yönlendiriyor muydu? Artyom ne zaman onun ipnotize etkisinin altına girmişti? Kararlarında acaba hiç özgür olmuş muydu? Artyom’un aklına yine Polyanka’nın garip sakinleriyle yaptığı konuşma geldi.</p>

  <p class="heading1">Çevresine bakındı. Anton kendinden iki adım ötede yürüyordu. Oğluna ne olduğunu artık sormuyordu, anlaşılan bu arada birileri ona bunu söylemişti. Yüzü bir ölününki kadar donuktu, içine kapanmıştı. Adamların oğlunu belki de kurtarabileceklerini acaba anlamış mıydı? Oğlunun ölümünün talihsiz bir kaza olduğunu ama bu kazanın diğer adamların hayatını kurtardığını anlamış mıydı? Ya da bunun bir kaza olmayıp oğlunun bir kurban olduğunu?</p>

  <p class="heading1">“Biliyor musunuz, Oleg hepimizi kurtardı. Onun sayesinde tekrar kendimize geldik” diye Artyom, Anton’a dönerek konuştu.</p>

  <p class="heading1">Diğeri “Evet” diye umursamaz bir halde cevap verdi.</p>

  <p class="heading1">“Sizin roket birliklerinde olduğunuzu anlattı. Stratejik roket birliklerinde.”</p>

  <p class="heading1">“Taktik birliklerde. Totşka ve Iskander.”</p>

  <p class="heading1">Ştalker ikisinin konuşmalarına kulak vermiş ve biraz geride kalmıştı. Birden kafasında şimşek çaktı. “Ve roket atıcıları? Smertç mi,<sup class="calibre1"><a class="calibre2" href="../Text/Section0067.xhtml#dipnot-67" id="dipnot-67-geri">67</a></sup> Uragan mı?”</p>

  <p class="heading1">“Ben de biliyorum. Uzun süre hizmet verdim, bize de öğretmişlerdi. Ayrıca bu konu beni de hep ilgilendirmişti. Her şeyi denemek istiyordum. Ta ki roketlerin ne işe yaradığını görene kadar.”</p>

  <p class="heading1">Anton konuşulanlara ilgisiz gibiydi. Sıkı sıkıya sakladığı sırrın açığa çıkmış olmasından en ufak bir rahatsızlık duymadığı belliydi. Soruları tek heceyle, mekanik bir şekilde yanıtlıyordu.</p>

  <p class="heading1">Melnik başını sallayarak tekrar önde ilerleyen gruba katıldı.</p>

  <p class="heading1">Artyom yeniden Anton’a döndü. “Acilen yardımınıza ihtiyacımız var. WDNCh istasyonunda korkunç şeyler oluyor” dedi ve sustu. Son 24 saat içinde bütün bu yaşadıklarından sonra, WDNCh’da olup bitenler artık pek o kadar tehlikeli gelmiyordu, bütün bir metroyu ve insanları biyolojik bir tehlikeye düşürecek olağanüstü bir durum gibi görünmüyordu. Ama bu düşünce de Artyom’un artık canını sıkıyordu, çünkü bunun da yine kendi düşüncesi olmayıp dışarıdan ona zorla dikte edilmiş olabileceğini tahmin ediyordu. Kendini toparladı ve konuşmasını sürdürdü:</p>

  <p class="heading1">“Yukarıdan aşağıya birtakım yaratıklar geliyor.”</p>

  <p class="heading1">Anton sözünü bir el hareketiyle kesti. “Bana sadece ne yapılması gerektiğini söyle, yapayım” diye kayıtsız bir ses tonuyla konuştu. “Şimdi yeterince zamanım var. Oğlum olmadan hangi yüzle evime dönebilirim?”</p>

  <p class="heading1">Artyom nazik bir şekilde başını eğerek nöbetçiyi kendiyle baş başa bıraktı. Kendini kötü hissediyordu. Az önce çocuğunu kaybetmiş birinden yardım istemek doğru değildi. Üstelik Anton, Artyom’un hatası yüzünden çocuğunu yitirmişti.</p>

  <p class="heading1">Önden giden ştalkere yetişti. Adamın keyfi yerinde görünüyordu, önde tek başına yürüyor, alçak sesle kendi kendine mırıldanıyordu. Artyom’u görünce gülümsedi. Artyom melodiyi tanıdı, trenin çatısında birlikte söyledikleri kutsal savaş şarkisiydi. “Biliyor musunuz, bu şarkının önce bizim Karaderililer’le savaşımızı anlattığını düşünüyordum. Ama sonra faşistlerden söz edildiğini anladım. Bunu Kızıl haftakiler mi yazdı?”</p>

  <p class="heading1">Melnik kafasını salladı. “Bu şarkı 150 olmasa bile en az 100 yıllıktır. Önce bir savaş için yazıldı, sonra bir başka savaş için değiştirildi. Güzel olan, şarkının her savaşa uyması. İnsan ışığın, düşmanları da karanlığın gücüdür, insanlık var olduğu sürece her zaman bu anımsanacaktır.”</p>

  <p class="heading1">“Ve cephenin her iki tarafında olanlar bunu hatırlayacaklardır” diye Artyom aklından geçirdi. Acaba bu... Aklı yine Karaderililer’e takılmıştı. Acaba bunun anlamı şu muydu? Karaderililer için, insanlar ve WDNCh sakinleri kötünün ve karanlığın temsilcisidirler.</p>

  <p class="heading1">Ama Artyom’a göre, Karaderililer sıradan rakipler değildiler. Eğer merhamet gösterip onlara kapıyı açarsanız, artık hiçbir şey onları durduramazdı.</p>

  <p class="heading1">Bir süre sonra Melnik tekrar konuşmaya başladı. “Biliyor musun, yaşadığımız bu ülkede zamanlar hep birbirinin aynıdır, yani zamanla hiçbir şey değişmez. Buradaki insanlar böyle, onları değiştiremezsin. Hepsi dik kafalıdır. Dünyanın sonu geldi derler, sırtında korunaklı elbise olmadan dışarı çıkmazsın, sonra bir de bakarsın ki eskiden belki de sadece sinemada gördüğün bin türlü hayvanla başın derde girmiş. Ama hayır, sonuç hep sıfır! Hepsi de yine aynı, değişen bir şey yok. Bazen, hiçbir şeyin değişmediği izlenimine kapılıyorum. Örneğin bugün Kremlin’deydim.” Ştalker ağzını çarpıtarak sırıttı. “Ama yeni bir şey keşfedemiyorum. Hâlâ eskiden olduğu gibi hep aynı numara sürüp gidiyor. Onların bu vebayı üzerimize ne zaman saldıklarından bile emin değilim; 30 yıl mı yoksa 300 yıl önce miydi, bilemiyorum.”</p>

  <p class="heading1">“Peki 300 yıl önce böyle bir silah var mıydı?” diye Artyom kuşkuyla sordu. Melnik yanıtlamadı.</p>

  <p class="heading1">Yolda iki ya da üç kere Dev Solucan’ın resmine rastladılar ama ne vahşilere ne de&nbsp;varlıklarına dair en ufak taze bir iz görmediler. İlk çizimi gördüklerinde savaşçılar temkinli davrandılar, üçüncüsüne geldiklerinde nispeten lakayt kaldılar ve Ulman rahatlamış bir halde saptamasını yaptı: “Demek yalan söylememişler. Bugün onlar için kutsal bir gün, istasyonlarda oturuyor ve tünellere girmiyorlar.”</p>

  <p class="heading1">Melnik’in ise bu arada kafasını başka bir şey kurcalıyordu. Yaptığı hesaplara göre, metro ve roket üssüne giden tünelin çıkışına şu anda çok yakın olmalıydılar. Çizmiş olduğu plana her dakika bakıyor, kendi kendine olur olmaz konuşuyordu: “Burada bir yerde... Bu değil mi? Hayır, yanlış dönemeç, peki esrarengiz kapalı kapı nerede? Az sonra orada olmamız lazım.”</p>

  <p class="heading1">Sonunda çatallanan bir yolda durdular: Solda, demir parmaklıkla kapatılmış bir çıkmaz sokak vardı, sokağın sonunda kapalı büyük kapının kalıntıları görülüyordu, sağda dümdüz bir tünel uzanıyordu, cep lambalarının ışığı derinlerde kayboluyordu.</p>

  <p class="heading1">“Burası” diye Melnik saptadı. “Geldik. Haritadaki çizimle örtüşüyor. Parmaklığın arkasında, Park Pobedy’deki gibi çökük bir yer var. Ve Tretyak’ı ele geçirdikleri geçit orası olmalı. Hadi...” Elindeki haritayı aydınlattı. “Bu çataldan tünel doğru bu tümene gidiyor, buradaki tünel de geldiğimiz yere, Kremlin’e uzanıyor. Evet, doğru.”</p>

  <p class="heading1">Melnik’le Ulman, parmaklığı tırmanarak yaklaşık on dakika kadar geçidin duvarlarıyla tavanını aradılar. Geri döndüklerinde ştalker, “Her şey yolunda!” dedi. “Orada bir koridor var, bu sefer kanalizasyondaki gibi, zeminin üzerinde yuvarlak bir kapak var. Bu da doğru yerde olduğumuzu gösterir. Ama önce biraz dinleniyoruz!”</p>

  <p class="heading1">Sırt çantalarını yere atıp henüz yere oturmuşlardı ki, Artyom’a garip bir hal geldi. Rahatsız bir şekilde oturduğu halde, hemen uykuya daldı. Belki önceki günün yorgunluğuydu ama belki de etkisini sonradan gösteren uyuşturucu iğnenin zehiriydi.</p>

  <p class="heading1">Yine, rüyasında WDNCh’daki bir çadırda uyandığını gördü. Daha önceki rüyalarında olduğu gibi burada da istasyon karanlık ve insansızdı. Rüya gördüğünün tam bilincinde olmadığı halde Artyom, başına ne geleceğini önceden biliyordu. Her zamanki gibi oyun oynayan kız çocuğunu selamladı ama bu sefer ona hiçbir şey sormadı, raylara doğru yürüdü. Uzaktan gelen haykırışlar ve yalvarmalar bu sefer onu korkutmadı. Peşini bırakmayan bu rüyayı yüzlerce kere görmüş olmasının asıl nedeni bu değildi, bunu biliyordu. Nedeni tünelin içinde saklıydı. Bu tehlikenin doğasını bulup ortaya çıkarmalıydı, durumu iyice öğrenmeli, güneydeki müttefiklerine bu konuda bilgi vermeliydi. Ama tünelin zifiri karanlığı onu sarmaladığı anda bütün bu düşünceler kafasından uçup gitti.</p>

  <p class="heading1">İstasyonunun sınırlarından dışarıya tek başına çıktığı gündeki gibi, şimdi de aynı şekilde korkuyordu. Korktuğu da yine eskiden olduğu gibi, karanlık ve tünelin gürültüleri değildi, 100 metre ilerisinde ona ne gibi bir tehlikenin pusu kurduğunu önceden tahmin etmediği ve bunu bilmenin de imkânsız olduğunu bildiği için korkuyordu.</p>

  <p class="heading1">Bir başka yaşantıdaki karanlık, ona daha önce gördüğü rüyalarda ne yaptığını hatırlattı ve bu kez kendini korkuya kaptırmamaya karar verdi, karanlıkta saklanarak onu bekleyenle göz göze gelinceye kadar ilerleyecekti, buna kesin kararlıydı.</p>

  <p class="heading1">Biri ona doğru geliyordu. Artyom’un adımlarına uygun, aynı hızda, hiç acele etmeden ama korkarak değil, ağır ve emin adımlarla. Artyom durdu, soluğunu tuttu. Karşısındaki de olduğu yerde durdu. Artyom kendi kendine yemin etti. Ne olursa olsun bu kez kaçmayacaktı. Karanlıkta saklanan dublörünün, seslerden tahmin&nbsp;ettiğine göre, yaklaşık üç metre uzağına henüz gelmişti ki dizleri titremekle kalmayıp şiddetle oraya buraya yalpalamaya başladı. Buna rağmen bir adım daha atacak gücü buldu kendinde. Ama diğer görünmeyenin kendisine iyice yaklaştığını haber veren hafif hava akımını yüzünde hissettiği anda, artık daha fazla kendini tutamadı. Elini kaldırdı, şiddetli bir darbeyle, görünmeyen varlığı kendinden uzaklaştırıp hızla koştu. Bu sefer tökezlemedi, uzun bir koşu tutturdu, belki bir ya da iki saat kadar durmadan koştu ama istasyon hâlâ görünürlerde yoktu, hiçbir istasyon yoktu, ucu bucağı görünmeyen karanlık, korkunç bir tünelden başka hiçbir şey yoktu.</p>

  <p class="heading1">“Hey, horlamayı kes artık, durum tartışmasını yapıyoruz, sense horlayıp duruyorsun!” Ulman omuzların tutmuş onu sarsıyordu, sonra uyumasını kıskanmış olmalı ki, hasetle ekledi. “Bunu nasıl başarıyorsun?”</p>

  <p class="heading1">Artyom gözlerini ovuşturup suçluluk duyarak diğerlerine baktı. Anlaşılan sadece birkaç dakika uyuyakalmışı. Adamlar daire şeklinde oturmuşlardı, ortadaki Melnik, haritanın üzerinde açıklıyordu. “Belirlediğimiz yere kadar yaklaşık 20 kilometre var. Bir şey değil. Hızlı bir yürüyüş temposuyla ve sürpriz bir engel olmazsa yarım günde başarırız. Askeri üs, yukarıda yüzeyde bulunuyor ama altında bir sığınak var, tünel oraya gidiyor. Boş ver, nasılsa üzerinde daha fazla kafa yoracak kadar zamanımız yok. İkiye ayrılıyoruz.” Artyom’a döndü. “İyi uyudun mu? Sen geriye, metroya gidiyorsun. Ulman sana eşlik edecek. Bizler roket tümenine doğru devam ediyoruz.”</p>

  <p class="heading1">Tam Artyom itiraz edecekken, ştalker sabırsız bir el işaretiyle onu engelledi, eğilerek yerde üst üste duran sırt çantalarını dağıtmaya koyuldu.</p>

  <p class="heading1">“Siz iki koruma elbisesi alıyorsunuz, bize geriye dört tane kalıyor. Bizi orada ne bekliyor bilinmez. Size ve bize, her birimize birer de telsiz. Şimdi gelelim talimatlara: Siz Prospekt Mira’ya kadar gidiyorsunuz. Orada sizi bekliyorlar. Önden habercileri gönderdim.” Melnik kol saatine baktı. “Tam 12 saat içinde yüzeye çıkıyorsunuz ve bizim sinyalimize göre ayarlanıyorsunuz. Her şey yolunda gider ve bağlantıyı kurabilirsek, ikinci aşama başlayacak. Göreviniz, Botanik Bahçesi’nin mümkün olduğu kadar yakınına gitmek ve roketatar sistemleri kurabilmemiz ve kontrol edebilmemiz için de olabildiğince yükseğe tırmanmak. Smertç roketinin menzili dar ve geride ne kadar roket kaldığını da bilmiyoruz. Üstelik park da o kadar küçük değil.” Artyom’a baktı. “Korkma, her şeyi Ulman yapacak. Sen sadece onunla gideceksin. Tabii sen de bize yardımcı olabilirsin, ne de olsa Karaderililer’in nasıl göründüklerini biliyorsun.” Sonra tekrar adamlara döndü. “Ostankino Televizyon Kulesi’nin<sup class="calibre1"><a class="calibre2" href="../Text/Section0068.xhtml#dipnot-68" id="dipnot-68-geri">68</a></sup>, nişan alma noktası olarak ideal olduğunu düşünüyorum. Kulenin ortasında bir küre var, içinde eskiden bir restoran bulunuyordu. Havyar dilimlerinin akıl almaz fiyatlarla servis edildiğini hâlâ anımsarım. Ama insanlar oraya yemek için değil, Moskova’yı tepeden görmek için giderlerdi. Her neyse, Botanik Bahçesi orada tam burnunuzun dibindedir. Kuleye çıkmayı deneyin. Olmazsa, hemen yanında birkaç yüksek bina var, beyaz nal şeklinde. Söylenenlere göre, evler hiç oturulmamış gibi duruyorlar. Burada size vereceğim bir şehir planı var, bir tane de bizim için. Orada her şey derli toplu, kareler içinde çizilmiş olarak belirtilmiş. Sadece oraya bakacak ve bize ileteceksiniz. Gerisini biz hallederiz. Sorusu olan?”</p>

  <p class="heading1">“Peki eğer yuvaları orada değilse, ne olacak?” diye Artyom sordu.</p>

  <p class="heading1">“İmkânsızı zaten başaramayız” diye ştalker yanıtladı ve eliyle haritaya vurdu. “Ah,&nbsp;bir şey daha... Sana bir sürprizim var.” Artyom’a göz kırptı, sırt çantasına davrandı, içinden beyaz bir plastik kap çıkardı, üzerinde renkli, yıpranmış bir resim vardı.</p>

  <p class="heading1">Artyom plastik kabın içinde adına bir pasaport ile Kalinin Caddesi’ndeki terk edilmiş evde bulduğu fotoğraflı çocuk kitabını buldu. Artyom, Oleg’i aramaya çıktığında öyle telaşlanmış, öyle acele etmişti ki, elinde ne varsa hepsini Kievskaya’da bırakmıştı. Melnik ise onları almış, gocunmadan devamlı yanında taşımıştı. İkisinin arasındaki bu alışverişi gören ve Artyom’un yanında oturan Ulman önce ona, sonra ştalkere bir şey anlamadan baktı.</p>

  <p class="heading1">Melnik, “Şahsi eşya” diye açıkladı ve “Ne yapalım?” kabilinden gülerek kollarını açtı.</p>

  <p class="heading1">Artyom ona minnet duyduğunu göstermek için bir şeyler söylemek istedi ama Melnik çoktan yerinden kalkmıştı. Adamlarına son talimatlarını veriyordu.</p>

  <p class="heading1">Artyom da düşüncelere dalmış olan Anton’un yanına giderek ona elini uzattı ve “Bol şans!” dedi.</p>

  <p class="heading1">Anton sessizce başını sallayarak sırt çantasını omuzlarına attı. Gözleri bomboş bakıyordu. “Hepsi bu kadar!” diye Melnik seslendi. “Vedalaşmıyoruz. Ve zamana dikkat edin!” Döndü, tek kelime daha söylemeden uzaklaştı.</p>
</body>
</html>
