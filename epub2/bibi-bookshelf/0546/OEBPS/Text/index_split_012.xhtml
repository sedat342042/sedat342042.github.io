<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>METRO2033</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading2" id="chapter">12</p>

  <p class="heading2">POLİS</p>

  <p class="heading1">Yalnızca bir tünel kalmıştı. Bir tünel ve sonra Artyom, Hunter’ın ona gösterdiği,&nbsp;kendisinin de inatla, umutsuzca peşinden gittiği hedefine nihayet varmış&nbsp;olacaktı. İki, belki de üç kilometrelik sıkıcı ve sakin bir yoldan sonra, Borovizkaya’daydı. Artyom artık kendi kendine sorular sormuyordu. Beyni tünel kadar boştu, tıpkı onun gibi çınlıyordu. Önünde daha 40 dakikası vardı. 40 dakika ve sonra yolculuğu sona erecekti.</p>

  <p class="heading1">Yoğun bir karanlığın içinden geçtiğinin farkında bile değildi. Bacakları bir traversten diğerine, kendinden emin koşuyorlardı. Nasıl büyük tehlikeler atlattığını artık düşünmüyordu bile, savunmasız olduğu, yanında ne belge ne cep lambası ne de silah taşıdığı aklına bile gelmiyordu. Tüneli ve içindeki tehlikeleri de bilmiyordu ama bu artık onun kafasını kurcalamıyordu.</p>

  <p class="heading1">Kendi yolundan gittiği sürece, hiçbir şeyin olmayacağına, başına kötü bir şey gelmeyeceğine olan inancı artık iyice belleğine yerleşmişti. Eskiden bir türlü üzerinden atamadığı tünel korkusu nereye gitmişti? Yorgunluğu ve umutsuzluğu nerede kalmıştı?</p>

  <p class="heading1">Tüneldeki yankı bütün bunları yok etmişti.</p>

  <p class="heading1">Bu boş tünelde, adımlarının çıkardığı sesler öne ve arkaya yansıyordu. Ses gümbürtüyle duvarlara vuruyor, yavaşça uzaklaşıp küçük bir hışırtıyla sönüyordu. Yankılanma belli aralıklarla duyuluyordu. Bir süre sonra Artyom, tünelin içinde sanki sadece kendisi değil de, bir başkası daha gidiyormuş hissine kapıldı. Az sonra bu kuşkusu öyle arttı ki, en iyisi durup kulak vermek, diye düşündü. Acaba kendi adımları mı yankılanıyordu?</p>

  <p class="heading1">Birkaç dakika kendiyle mücadele etti. Şimdi adımlarını daha sessiz atıyor, sonra da yankılanmadaki ses düzeyini etkileyip etkilemediğine kulak veriyordu. Sonunda durdu. Hava akımı, uzaktaki en küçük bir gürültüyü bile bastırmasın diye, sessizce soluk aldı, dipsiz karanlıkta öylece durup bekledi.</p>

  <p class="heading1">Sessizlik.</p>

  <p class="heading1">Şimdi hiç hareket etmediği için, mekân duygusunu yeniden kaybetti. Tekrar yürümeye başladığında, tabanlarının yerle teması sayesinde gerçekle bağlantı kurabildiğini hisseti ama tünelin kapkara derinliğinde durduğu sürece, nerede bulunduğunu artık kestiremiyordu.</p>

  <p class="heading1">Sonra, yeniden yürümeye başlayınca, ayağı henüz beton zemine değmeden, adımının hafif yankısını duyar gibi oldu.</p>

  <p class="heading1">Yüreği şimdi daha hızlı çarpıyordu. Tüneldeki en küçük sese bunca önem verip dikkat kesilmenin ne kadar aptalca ve anlamsız olduğuna kendini ikna etti. Bir süre yankıya aldırış etmemeye çalıştı. Sonra, son yankılanma, çok hafif bir şekilde yavaş yavaş ona yaklaşıyormuş gibi geldi. Elleriyle kulaklarını kapatarak yürümeye devam etti.</p>

  <p class="heading1">Ama birkaç dakika sonra, yürümesine ara vermeden ellerini kulaklarından çekince, tüneldeki yankının gerçekten daha kuvvetli bir şekilde duyulduğunu dehşetle fark etti. Ama olduğu yerde henüz durmuştu ki, birkaç saniye geçmeden gürültüler de kesildi.</p>

  <p class="heading1">Bu tünel, Artyom’un korkusuna karşı koyma yeteneğini sınıyordu. Ama bu kadar kolay teslim olmayacaktı. Karanlıktaki bir yankıdan korkmamak için kendini çoktan eğitmişti.</p>

  <p class="heading1">Sahiden bir yankı mıydı?</p>

  <p class="heading1">Yaklaşıyordu, hiç kuşku yoktu. Hayali adımların kendisinden yaklaşık 20 metre ötede olduğunu tahmin edince, bir kez daha olduğu yerde durdu. Öyle anlaşılmaz ve esrarengiz bir şeydi ki, kendini daha fazla tutamadı. Alnına biriken soğuk terleri sildi. Boşluğa doğru seslendi:</p>

  <p class="heading1">“Orada biri mi var?”</p>

  <p class="heading1">Sesi ürkütücü bir yakınlıkta yankılandı. Artyom kendi sesini tekrar duymadı; tünelin derinliklerinde titrek bölük pörçük sözcükler birbirini kovaladı, sonra da giderek sessizleşti.</p>

  <p class="heading1">“...Orada biri... Biri... iri...”</p>

  <p class="heading1">Artyom’un seslenişine kimse cevap vermedi. Sonra birden inanılmaz bir şey oldu: Yankı geri geldi. Bu sefer daha kuvvetliydi; tahminen 30 adım kadar uzaktan biri, sözcüklerde kaybolan heceleri yerli yerine koyarak ürkek bir sesle sorusunu tekrarladı.</p>

  <p class="heading1">Bu kadarı fazlaydı. Artyom geri dönüp geldiği yöne doğru koşmaya başladı. Korkuya asla teslim olmamak gerektiğini tamamen unutmuştu.</p>

  <p class="heading1">Çok geçmeden, adımlarının yankısının aynı uzaklıktan yine çınladığını fark etti. Demek görülmeyen takipçisi onun koşmasını engelliyordu. Soluyarak koştu, ta ki iki tünel kavşağındaki bağlantı noktasında ayağı tökezleyip düşene kadar.</p>

  <p class="heading1">Yankı anında söndü, kayboldu. Aradan bir süre geçti, sonra Artyom cesaretini toparlayıp yerinden doğruldu ve Polis yönüne doğru bir adım daha attı. Ve arkasından gelen adımlar her metrede biraz daha yaklaştı. Şimdi kulaklarındaki çınlama bu uğursuz gürültüyü bastırıyordu. Durduğu anda, takipçisi de duruyor, karanlıkta bekliyordu. Bunun artık bir yankı olmadığına şimdi iyice inanmıştı.</p>

  <p class="heading1">Ardından gelen adımlar bir taş adımlık uzaklığa kadar yaklaşana dek yürümeye devam etti. Ve sonra, sağa sola çılgın gibi yumruklar atıp bağırarak, düşmanını bulacağına emin olduğu yere doğru atıldı.</p>

  <p class="heading1">Yumrukları havada tısladı. Yumruklarına karşı kimse savunmaya geçmemişti. Boşluğa doğru uzandı, bağırdı, geriye sıçradı, karanlıktaki görünmeyen düşmanını yakalamak için kollarını iki yana açtı. Hiçbir şey yoktu. Kimse yoktu orada. Ama yeniden soluklanıp bir adım atmıştı ki, adımların boğuk sesi yeniden duyuldu, bu kez tam arkasındaydı. Tekrar üzerine doğru yürüdü ama boşuna. Aklını kaçırdığına inanmaya başlamıştı. Gözleri acıyana kadar karanlığa baktı, umutsuz bir çabayla bir şeyler görmeye çalıştı. Diğerinin soluğunu duymak için kulaklarını dikti. Ama kimsecikler yoktu.</p>

  <p class="heading1">Birkaç saniye öyle hareketsiz kaldıktan sonra Artyom, bu görüntünün, her zaman açıklandığı gibi bir tehlike yaratmadığı görüşüne vardı. Belki sadece akustik bir olaydı. “Eve döndüğümde bunu Suhoy’a sorarım” dedi kendi kendine. Tam bir adım daha&nbsp;atacaktı ki, biri kulağına fısıldadı: “Bekle. Henüz gitme.”</p>

  <p class="heading1">“Kim var orada?” diye Artyom bağırdı. Derin soluklandı. Kimse yanıt vermedi. Çevresinde boşluktan başka bir şey yoktu. Elinin tersiyle alnını sildi, sonra hızla Brovizkaya’ya doğru yöneldi. Takipçisinin gizemli adımları aynı hızla aksi yönden uzaklaştı, zamanla daha hafif duyulur oldu, sonra da derinlerde iyice kayboldu. Artyom ancak o zaman durdu. Ne olduğuna dair hiçbir fikri yoktu. Buna benzer bir olayı o güne kadar hiç duymamıştı, ne arkadaşlarından ne de üvey babasının kamp ateşinin yanında akşamlan kendisine anlattıklarından dinlemişti. Ama orada ona kim seslendiyse seslensin, “Kal ve bekle” şeklindeki öğüdü, Artyom’a, şimdi düşünecek zamanı olduğu için inandırıcı gelmişti.</p>

  <p class="heading1">Bu yüzden rayların üzerine büzülüp oturdu, sonraki 20 dakika sarhoş gibi oraya buraya sallanıp durdu. Az önceki garip, insana benzemeyen sesi düşündükçe bedenini saran ani ürpertiyi üzerinden atmak için epey mücadele etti. Sonunda titremesi azalıp beynindeki korkunç fısıltı tünelden esen rüzgârın hafif tıslamasında eriyip kaybolunca yerinden doğruldu ve yoluna devam etti.</p>

  <p class="heading1">Yol boyunca hiçbir şey düşünmemeye gayret ederek mekanik bir şekilde yürüdü. Sık sık yere döşeli kabloların üzerinde tökezliyordu. Ne kadar olduğunu kesin olarak bilmiyordu. Dakikaları birbirinden ayırmak mümkün değildi ama aradan çok uzun zaman geçmemiş olmalıydı.</p>

  <p class="heading1">Sonunda tünelin sonunda ışığı gördü.</p>

  <p class="heading1">Boroviskaya istasyonu. Polis.</p>

  <p class="heading1">Aynı anda bağırışlar ve silah sesleri kulağına geldi. Ürkerek bir duvar kovuğuna saklandı. Uzaktan, uzayıp giden inlemelerle küfürler duydu. Ardından, tünelin içinden yankılanmayla daha da güçlenen bir makineli tüfeğin yaylım ateşi gürledi.</p>

  <p class="heading1">Bekle!</p>

  <p class="heading1">Sonra her şey yeniden sakinleştiğinde Artyom, dışarıya çıkmaya cesaret etmeden, 15 dakika kadar gizlendiği yerde bekledi. Sonra, iki kolunu birden yukarı kaldırıp ağır ağır ışığa doğru yürüdü.</p>

  <p class="heading1">Gerçekten de istasyonun girişiydi. Borovizkaya’nın önüne nöbetçi noktaları yığılmamıştı, anlaşılan insanlar burada kendini Polis’in dokunulmazlığına terk etmişti. Bir kontrol noktasının çimento blokları ta tünel kubbesinin bittiği yerin beş metre önündeydi. Hemen önündeki kan birikintisinde, kolları iki yana açılmış, cansız bir beden uzanmış yatıyordu.</p>

  <p class="heading1">Artyom, yeşil üniformalı sınır nöbetçilerinin görüş mesafesine gelmişti ki, hemen yüzünü duvara dönüp yaklaşmasını emrettiler. Acele üstünü aradılar, pasaportunu sordular, kollarını arkaya çevirip istasyona götürdüler.</p>

  <p class="heading1">Işık. Bu gerçek demekti, herkes gerçeği söylemişti, bunlar uyduruk masallar değildi. Bu ışık o kadar keskindi ki, kör olmamak için, Artyom gözlerini kısmak zorunda kaldı. Kapalı gözkapaklarının arasından bile bu parıltı gözbebeklerini kamaştırıyordu, sınır nöbetçileri gözlerini bantlayınca, yanması azalmaya başladı. Kendinden önceki kuşakların yaşamış oldukları bu hayata dönüş, Artyom’a tahmin ettiğinden de acı geldi.</p>

  <p class="heading1">Gözlerindeki bandı ancak nöbetçi kulübesine geldikleri zaman çıkardılar. Kırık fayanslarla döşenmiş, her zamanki gibi küçük bir hizmet ofisiydi. Karanlıktı. Sadece aşı boyalı bir tahta masanın üzerinde bir mumun titrek ışığı aydınlatıyordu. Nöbetçi amir &nbsp;tıraşsız, göbekli biriydi, boynunda kordonla bağlı bir kravatı vardı, kolları yukarı kıvrılmış yeşil bir subay gömleği giymişti, donmuş balmumu topağım parmağından kazımakla meşguldü. Uzun uzun Artyom’u süzdü, sonra sordu: “Nereden geliyorsunuz? Pasaportunuz nerede? Ve gözünüze ne oldu?”</p>

  <p class="heading1">Artyom kendini tanıtmayı anlamsız buldu. Faşistlerin pasaportunu nasıl elinden aldıklarını anlattı, orada az kalsın gözünü kaybedeceğini söyledi.</p>

  <p class="heading1">Yüzbaşının iyi niyetli tepkisine hayret etti. “Tabii bunları çok iyi biliriz. Öte taraftaki tünel doğru Çehovskaya’ya gider. Orada sağlam, tam donanımlı bir kalemiz var. Henüz savaş yok ama kimi iyi niyetli insanlar dikkatli olmamızı tavsiye ediyorlar. Ne kadar güzel söylemişler: <i class="calibre3">Si vis pacem, para bellum</i>.” Artyom’a göz kırptı.</p>

  <p class="heading1">Artyom son cümleyi anlamamıştı, sormak da istemedi. Yüzbaşının dirseğindeki dövme dikkatini çekti. İki yana açılmış kanatlarıyla, kanca gagalı iki kafalı -radyoaktif ışınların etkisiyle olmalı- bir kuştu. Bir şeyi andırıyordu ama neyi olduğunu kestiremedi. Nöbetçi amiri askerlerden birine doğru döndüğünde, Artyom aynı işareti onun sol şakağında da gördü.</p>

  <p class="heading1">“Peki bu şerefi neye borçluyuz?” diye yüzbaşı sordu.</p>

  <p class="heading1">“Melnik adında birini arıyorum. Galiba lakabı öyle. Ona önemli bir haberim var.”</p>

  <p class="heading1">Sınır nöbetçisinin yüzündeki ifade anında değişti. Dudaklarındaki umursamaz, uysal gülümseme kayboldu, gözleri mumun ışığında hayretle parıldadı. “Bana söyleyin, ben iletirim.”</p>

  <p class="heading1">Artyom başını salladı. Özür dileyerek, bunun gizli bir bilgi olduğunu ve Melnik’ten başka hiç kimseye söylenmemesi için kendisine bir görev verildiğini anlatmaya başladı.</p>

  <p class="heading1">Yüzbaşı onu yeniden süzdükten sonra, askerlerinden birine işaret etti; asker, kablosu istenilen yere kadar uzayabilen siyah bir telefonu ona uzattı. Yüzbaşı parmağıyla birkaç kez numaraları çevirdikten sonra ahizeye “Burası Bor-Güney, ben Ivaşov” dedi. “Beni Albay Melnikov’a bağlar mısınız?”</p>

  <p class="heading1">Artyom yanıtın gelmesini beklerken, kendisiyle birlikte odada bulunan iki askerin şakaklarında da aynı dövmenin olduğunu gördü.</p>

  <p class="heading1">Nöbetçi, ahizeyi yanağıyla omzu arasına sıkıştırarak Artyom’a sordu: “Sizi nasıl tanıtmam gerekiyor?”</p>

  <p class="heading1">“Ona Hunter’ın bir mesajı deyin. Acil bir mesaj.”</p>

  <p class="heading1">Nöbetçi başını salladı, kablonun diğer ucundaki kişiyle birkaç cümle daha konuştuktan sonra ahizeyi yerine koydu. “Yarın saat dokuzda Arbatskaya’da, istasyon müdürünün yanına gideceksiniz. O zamana kadar serbestsiniz.” Askerlerden birine eliyle işaret etti, asker kapıyı açarak ona yol verdi. Sonra da bir kere daha Artyom’a döndü:</p>

  <p class="heading1">“Bizim onur konuğumuzsunuz, ayrıca buraya da ilk kez geliyorsunuz. Bunu alm ama ödünç olarak.” Artyom’a hafif eğrilmiş metal çerçevesi olan koyu camlı bir gözlük uzattı.</p>

  <p class="heading1">Ancak ertesi sabah! Artyom uğradığı hayal kırıklığını, hatta incindiğini saklayamadı. Bunun için mi koca yolu geri gelmiş, kendi hayatıyla birlikte başkalarınkini de tehlikeye atmıştı? Bunun için mi bunca telaş etmiş, ayakları birbirine dolanarak koşup gelmişti? Bu kahrolası Melnik’in ona ayıracak beş dakikası bile yok muydu?</p>

  <p class="heading1">Yoksa Artyom çok geç mi gelmişti ve aradığı adam her şeyi önceden biliyor muydu? Hatta Melnik belki de Artyom’un tahmin etmediği şeyleri de biliyordu. Belki de o kadar geç kalmıştı ki, üstlendiği görevin artık hiçbir anlamı kalmamıştı. “Ancak yarın mı görüşebileceğim?” diye sonunda dayanamayıp sordu.</p>

  <p class="heading1">“Albayın bugün halletmesi gereken bir görevi var. Yarın sabah erkenden gelecek” diye nöbetçi amir açıkladı. “Şimdi git ve biraz dinlen.” Ona hizmet bürosundan çıkana kadar eşlik etti.</p>

  <p class="heading1">Rahatlamış ama hâlâ biraz incinmiş bir halde, Artyom gözlüğünü taktı. Camların üzeri çizilmişti, bu yüzden görüşünü biraz bozuyordu ama gözlüksüz kendini kaybolmuş hissederdi, bunu hemen fark etti. Cıvalı lambaların yaydığı ışık ona fazla aydınlık geliyordu. Artyom, sadece kendisinin değil, buradaki birçok insanın gözlerini koyu camların arkasında koruduğunu, gizlediğini görmüştü. Hatta yabancılar bile bu gözlüğü kullanıyor olmalıydı.</p>

  <p class="heading1">Baştan başa aydınlatılmış bir metro istasyonu Artyom için biraz yeni ve yabancıydı. Burada hiçbir yerde en ufak bir gölge bile yoktu. WDNCh ve bildiği diğer bütün istasyonlarda olan ölgün ışık kaynakları, alanları tamamen aydınlatmıyorlardı. Bu yüzden her yerde gölgeler vardı. Biri mumların yaydığı solgun, mahzun gölge, İkincisi idare lambasının kan kırmızısı gölgesi, bir üçüncüsü -köşeli ve siyah renkli- cep lambasının gölgesi. Bu gölgeler birbirine karışıyor, yabancı gölgelerle birlikte, bazen zeminin üzerinde metrelerce yayılarak insanları ürküten, yanıltan hayaller ve sezgilere alıp götürüyordu. Oysa Polis’te gün ışığı lambaları bütün gölgeleri yok etmişti.</p>

  <p class="heading1">Artyom büyülenmiş gibi olduğu yerde kalıp çevresine bakındı. Borovizkaya şaşılacak kadar iyi durumdaydı. Ne mermer duvarlarda ne de badanalı tavanda en ufak bir kurum izi vardı. Her şey belli bir düzen içindeydi. Arkalarda bir kadın zamanla hafif kararmış olan bir duvar resminin üzerinde çalışıyordu. Elindeki sünger ve temizlik malzemesiyle rölyefi kazıyordu. Burada oturma alanları yuvarlak kemerlerin altına yapılmıştı. Kemerlerden sadece ikisi raylara geçiş için serbest bırakılmıştı, diğerleri iki taraftan tuğla duvarlarla örülerek gerçek oturma mekânlarına dönüştürülmüşlerdi. Hepsinin bir girişi vardı, hatta bazılarında ahşap kapılar ve camlı pencereler görülüyordu. Bir evden müzik sesi geliyordu, bazı kapıların önüne de ayakkabıları silmek için minik kilimler konulmuştu. Artyom o güne kadar hiç böyle bir şey görmemişti. Evlerden öylesine sıcak ve güvenilir hava esiyordu ki, Artyom’un yüreğine bir şey saplanır gibi oldu, birden çocukluğundan bir tablo gözünün önünden geldi geçti.</p>

  <p class="heading1">Ama en şaşılacak şey, evlerin arasından uzanan orta geçidin duvarlarında boydan boya uzanan kitap raflarıydı. Bu istasyona muhteşem, hatta inanılmaz, gerçekdışı bir görünüm veriyordu. Bunlar, Artyom’un evde bir kitapta okuduğu, ortaçağdaki üniversite kütüphaneleri hakkında yazılanları anımsatıyordu.</p>

  <p class="heading1">Salonun sonundaki yürüyen merdivenler Arbatskaya istasyonunun ara geçidine çıkıyordu. Güvenlik kapısı açık duruyordu, önünde de küçük bir nöbet noktası yerleştirilmişti. Askerler geçen yolculara sadece el sallıyorlar, belgelerini kontrol bile etmiyorlardı.</p>

  <p class="heading1">Buna karşılık diğer uçta, büyük rölyefin biraz aşağısında, askeri bir kamp&nbsp;bulunuyordu. Sahra çadırları açık duruyordu, Artyom tentenin üzerinde sınır nöbetçilerinin şakaklarındaki aynı işareti gördü. Tekerlekli bir sehpanın üzerine kocaman bir silah monte edilmişti, silahın huni şeklinde nişangâhı olan uzun namlusu tavandan çıkıp yukarıya uzanmıştı. Silah, başlarında miğferleriyle kurşun geçirmez yelekli, koyu yeşil üniformalı iki askerin korumasındaydı. Kamp, raylardan birine çıkan geniş bir merdivenin çevresinde toplanmıştı. Yine oraya giden ikinci bir merdiven tamamen, kocaman çimento bloklarıyla örülerek kapatılmıştı. Artyom, üzerine asılan ışıklı tabelada ŞEHRE ÇIKIŞ yazısını okuyunca, bu güvenlik önleminin nedenini anladı.</p>

  <p class="heading1">İstasyonun ortasında birkaç sabit tahta masa vardı, etrafında sağlam kumaştan yapılmış uzun gri kıyafetleriyle birkaç adam oturmuş, hararetli bir şekilde sohbet ediyorlardı. Artyom yanlarına yaklaştığında, onların da şakaklarının dövmeli olduğunu görünce hayret etti ama bu dövmede kartal sembolü yoktu, stilize edilmiş açık bir kitap resminin üzerinde, sütunları andıran sıra sıra dikey çizgiler vardı. Adamlardan biri Artyom’un baktığını fark edince, gülümseyerek sordu: “Bir ziyaretçi mi? İlk kez burada bir ziyaretçi?”</p>

  <p class="heading1">Ziyaretçi sözünden Artyom önce bir irkildi ama hemen rahatlayıp başını salladı. Konuşan, kendisinden yaşça pek büyük değildi, hatta elbisesinin geniş kollarından elini çıkarıp ona uzatmak üzere ayağa kalktığında, hemen hemen aynı boyda olduklarını gördü, sadece o biraz daha narin yapılıydı.</p>

  <p class="heading1">Artyom’un yeni tanıştığı kişinin adı Danila’ydı. Hemen Artyom’u soru yağmuruna tuttu, Polis’in dışında neler olup bitiyordu, çevre hatlarında ne gibi yenilikler vardı, faşistlerle Kızıllar’la ilgili yeni haberler var mıydı?</p>

  <p class="heading1">Yarım saat sonra Danila’nın evindeydiler. Yuvarlak kemerlerden birinin altında küçük bir evdi, çay içtiler; çay büyük bir olasılıkla bir sürü yeri dolanarak WDNCh’dan gelmiş olmalıydı. Evin eşyası, üzerine kitap yığılı bir masa, tavana kadar uzanan ve yine kitaplarla dolu demir dökme bir kitaplıkla bir yataktan ibaretti. Tavandan aşağı sarkan donuk ışıklı bir ampul, bir sanat tablosunu aydınlatıyordu, tabloda muazzam antik bir mabet resmedilmişti. Artyom bunun bir kütüphane olduğunu ancak bir saat sonra keşfedebildi. Kütüphane Polis’te bir yerde olmalıydı.</p>

  <p class="heading1">Ev sahibinin soruları bitince, sorma sırası Artyom’a geldi: “Neden hepinizin kafasında bu dövme var?”</p>

  <p class="heading1">“Bizim kastlarımızı hiç duymadınız mı?” diye Danila hayretle sordu. “Polis’teki konseyden de mi haberiniz yok?”</p>

  <p class="heading1">Artyom’un aklına birden Porfiryevitç’in anlattıkları geldi. Başım salladı. “Evet. Subaylar ve kütüphaneciler. Öyleyse sen kütüphanecisin?”</p>

  <p class="heading1">Danila ona dehşetle baktı, yüzü sarardı ve öksürmek zorunda kaldı. Kendini toparlayınca alçak bir sesle: “Hiç bugüne kadar kanlı canlı yaşayan bir kütüphaneci gördün mü? Hiç tavsiye etmezdim! Çünkü kütüphaneciler yukarıda oturuyorlar. Burada, siperlerimiz nasıl gördün değil mi? Onların buraya gelmesi olasılığına karşı yaptık... Lütfen bunları birbirine karıştırma. Ben kütüphaneci değilim, bir korucuyum. Bize ‘Brahmanlar’ diyorlar.”</p>

  <p class="heading1">“Ne garip bir isim öyle?” “Burada bir tür kast sistemimiz var. Eski Hindistan’da olduğu gibi bir kast, yani bir çeşit sınıf. Rahiplerin kastı var, sonra bilim koruyucularının ve kitap koleksiyonu yapanların ve onlarla çalışanların kastları var. Ve&nbsp;sonra bizi korumak ve savunmakla görevli olan savaşçıların kastı. Aynen Hindistan’daki gibi. Orada bunların dışında tacirlerin ve hizmetkârların kastları da vardı. Bizde onlar da var. Bu yüzden Hint sembollerini kullanıyoruz. Rahipler için Brahmanlar, savaşçılar için Kşatriya, satıcılar için Vaishya, hizmetkârlar için de Şudra kastlarımız var. Bir ritüelden geçtikten sonra ömür boyu bir kastın üyesi oluyorsun, bu özellikle Brahmanlar ve Kşatriyalar’da böyle oluyor. Hindistan’da aileden verasetle alıyorsun üyeliği. Bizde ise 18’ine geldi mi, herkes kendisi seçiyor hangi kasta gideceğini. Brovizkaya’da genellikle Brahmanlar var. Okulumuz burada, kütüphanelerle öğrenim için dershaneler de burada. Hemen yandaki Kütüphane istasyonunun özel bir statüsü var, çünkü Kızıl hattın oradan transit geçme hakkı bulunuyor. Bu yüzden orayı özel koruma altında tutmak zorundayız. Savaştan önce bizden çok insan Kızıl haftaydı, çoğu daha sonra Aleksandrovski Sad’a taşındı. Arbatskaya’da ise sadece Kşatriya kastına üye olanlar bulunuyor.”</p>

  <p class="heading1">Artyom içini çekti. Bütün bu karmaşık Hintçe adları bu kadar çabuk aklına tutamazdı. Danila ise teklemeden, şaşırmadan devam etti:</p>

  <p class="heading1">“Konseye tabii sadece iki kast üye, bizimki ve Kşatriyalılar’ın ki!” Artyom’a göz kırptı: “Biz onlara daha çok ‘Kabadayılar’ diyoruz.”</p>

  <p class="heading1">“Peki bu kuşu neden çizdiriyorsunuz? Sizinki kitap, bunu anladım ama kuş ne oluyor?”</p>

  <p class="heading1">Danila omuzlarını silkti. “Bu onlar için bir çeşit totem oluyor. Sanıyorum bu kuş önceleri radyoaktif koruma askeri gücünün bir tür evliyası, azizi olarak kabul edilmişti. Yanılmıyorsam bir kartaldı. Tabii onların da bazı komik inançları oluyor. Gördüğün gibi bizim kastların arasındaki ilişkiler de pek öyle ahım şahım değil. Hatta eskiden birbirimizle savaşıyorduk.”</p>

  <p class="heading1">Perde aralığından istasyondaki ışığın azaldığı fark ediliyordu, anlaşılan burada artık gece olmuştu. Artyom vedalaşmak için hareketlendi. “Burada bir konuk eviniz var mı?” diye sordu. “Geceyi geçirebileceğim bir yer? Yarın sabah saat dokuzda Arbatskaya’da biriyle randevum var ama nerede uyuyacağımı henüz bilmiyorum.”</p>

  <p class="heading1">“İstersen burada kal. Ben yerde yatarım, buna alışığım. Nasılsa kendim için yemek hazırlayacaktım. Bana yolda başka neler gördüğünü anlatabilirsin. Biliyor musun, buradan dışarı adımımı atamıyorum, korucuların vasiyetidir, buna izin vermiyorlar, bir istasyondan daha uzağa gidemiyoruz.”</p>

  <p class="heading1">Kısa bir duraksamadan sonra Artyom kabul etti. Oda cazip ve sıcacıktı, ev sahibi de ona aynı sıcaklıkta son derece sempatik davranmıştı. Sanki ikisinin ortak yanları vardı. 15 dakika sonra, Danila domuz etini küçük küçük dilimlerken, kendisi de mantarları temizliyordu.</p>

  <p class="heading1">“Kütüphane’yi hiç gördün mü?” diye Artyom ağzı dolu dolu sordu.</p>

  <p class="heading1">“Büyük Kütüphane’yi demek istiyorsun” diye Brahman sert bir bakışla Artyom’u düzeltti.</p>

  <p class="heading1">Artyom çatalıyla tavanı gösterdi. “Yukarıda olanı. Hâlâ orada değil mi?”</p>

  <p class="heading1">“Büyük Kütüphane’ye ancak ve sadece bizim yaşlılarımız çıkabilir. Bir de Brahmanlar için çalışan ştalkerler.”</p>

  <p class="heading1">“Yani, Kütüphane’den buraya kitapları getiren onlar mı?”</p>

  <p class="heading1">Artyom, Danila’nın yine kaşlarını çattığını fark etti. “Büyük Kütüphane’den demek istedim.”</p>

  <p class="heading1">“Evet, bunu onlar yapıyor ama bizim en yaşlılarımız onları bu iş için görevlendiriyor. Biz kendimiz yapamayız, bu yüzden ücretli askerlerimizi bu işte kullanıyoruz. Vasiyete göre, bilgiyi korumak ve arayanlara onu iletmek aslında bizim görevimizdi.” Danila içini çekti ve gözlerini yukarıya kaldırdı.</p>

  <p class="heading1">“Zaten bizlerden acaba kim oraya çıkmaya cesaret edebilirdi?”</p>

  <p class="heading1">“Radyasyon yüzünden mi?”</p>

  <p class="heading1">“Bu da var.” Danila sesini alçalttı. “Ama her şeyden önce kütüphaneciler yüzünden.”</p>

  <p class="heading1">“Bunu anlamıyorum. Siz kütüphaneciler değil misiniz? Ya da onların varisleri? Bana böyle anlatmışlardı.”</p>

  <p class="heading1">“Ne, biliyor musun? Bunları yemekte konuşmayalım. Bu konudan pek hoşlanmıyorum.”</p>

  <p class="heading1">Danila sofrayı toplamaya başladı. Birden bir saniye kadar duraladı, kitap raflarına doğru yürüdü, bazı kitapları yana iteledi. Arka sırada, iki kitap arasındaki boşlukta, içinde ev yapımı içki olan şişman bir şişe ortaya çıktı. Yanında iki kristal bardak duruyordu.</p>

  <p class="heading1">İçkilerini yudumlarlarken, Artyom ilgiyle kitap raflarını gözden geçiriyordu. “Ne çok kitabın var! Bizim WDNCh’daki kitaplığımızda bu kadar kitap yoktur herhalde. Oradakilerin hemen hepsini okudum. Zaten sırf bunun için de Polis’e gelmek istiyordum. Büyük Kütüphane için. Bu kadar devasa bir bina yapmak zorunda kaldıklarına göre, kim bilir yukarıda ne kadar çok kitap vardır, bunu hayal bile edemiyorum.” Başıyla duvardaki resmi işaret etti.</p>

  <p class="heading1">Artyom’un sözleriyle gururu okşanan Danila hafifçe başını eğdi. “Bütün bu kitapların hiçbir anlamı yok. Büyük Kütüphane de bunun için inşa edilmedi. Kitapları korumak için yapılmadı.”</p>

  <p class="heading1">Artyom ona şaşırarak baktı. Brahman’ın yine dili çözülmüştü, birden yerinden kalkarak kapıya gitti, yavaşça açarak dışarıya kulak verdi. Sonra kapatıp tekrar yerine oturdu, fısıltıyla devam etti.</p>

  <p class="heading1">“Büyük Kütüphane sadece bir tek kitap için inşa edildi. Orada, çok gizli bir yerde saklı duruyor. Diğer kitaplar sadece onu gizlemeye yarıyor. Herkes bu kitabın peşinde, onu arıyor. Ve orada sadece bu kitabı koruma altına aldılar.” Ürperdi.</p>

  <p class="heading1">Artyom da aynı alçak sesle, “Peki nasıl bir kitap bu?” diye sordu.</p>

  <p class="heading1">“Eski, büyük bir kitap. Kömür kadar siyah sayfalara, yaldızlı harflerle koca bir tarih yazılmış. Sonuna kadar.”</p>

  <p class="heading1">“Peki neden onu arıyorlar?”</p>

  <p class="heading1">“Anlamadın mı? ‘Sonuna kadar’ dedim. Ama bu daha çok uzakta. Bu bilgiye sahip olan...”</p>

  <p class="heading1">Perdenin arkasında bir an için bir gölge belirdi. Artyom o sırada Danila’ya baktığı halde gölgeyi fark etmişti, hemen ona işaret etti. Danila sözünü yarıda kesip kapıya atıldı. Artyom da peşi sıra seğirtti.</p>

  <p class="heading1">Görünürde kimseler yoktu. Sadece Arabastkaya’ya giden üst geçitte hızlı adımların uzaklaştığı duyuldu. Yürüyen merdivenin iki yanındaki nöbetçiler mışıl mışıl uyuyorlardı.</p>

  <p class="heading1">Odalarına geri döndüklerinde Artyom, Brahman’ın hikâyesine devam edeceğini&nbsp;sanmıştı ama o kendine gelmiş, ayılmıştı, somurtkan bir yüz ifadesiyle başını salladı: “Bunu anlatmamız doğru değil. Vasiyetimizin bu kısmı sadece takdis edilenlerimiz içindir. Fazla gevezelik ettim. Şunu aklına iyice koy: Burada duyduklarını hangi koşulda olursa olsun, hiçbir şekilde başkalarına anlatmayacaksın. Eğer biri senin bu kitabı öğrendiğini duyarsa, bir yığın sorunla karşılaşırsın. Tabii ben de.”</p>

  <p class="heading1">Artyom, Danila ona kitaptan söz ederken, ellerinin neden terlediğini birden anladı. Kalbi çarparak sordu: “Ama bu kitaptan birkaç tane var değil mi?”</p>

  <p class="heading1">Danila kuşkuyla gözlerinin içine baktı. “Ne demek istiyorsun?”</p>

  <p class="heading1">“Bir kitap... Eski kitaplarda yazılı gerçekler... Bu gerçeklerden kork... Kitaptaki kelimeler altın varakla basılmış ve kâğıt... Arduvaz kadar siyah, parçalanmıyor.”</p>

  <p class="heading1">Bu garip, yabancı ve anlaşılmaz sözleri mekanik bir şekilde kendi kendine mırıldanan Burbon’un sisli bir bulutun arkasından bakan anlamsız yüzü birden gözlerinin önüne geldi.</p>

  <p class="heading1">Brahman ona gözlerini dikerek hayretle baktı.</p>

  <p class="heading1">“Bunları nereden biliyorsun?”</p>

  <p class="heading1">Artyom büyülenmiş gibi kütüphane resmine bakıyordu. “Bir vahiy. Yani sadece bir kitap yok. Diğer kitaplarda ne var?”</p>

  <p class="heading1">“Geriye sadece bir tane kaldı. Aslında üç taneydi: Geçmiş, Şimdi ve Gelecek. Geçmiş ve Şimdi onlarca yüzyıl önce kaybolup gittiler. Şimdi sadece sonuncu kitap kaldı. En önemli olanı.”</p>

  <p class="heading1">“Peki o nerede?”</p>

  <p class="heading1">“Ana depoda bir yerlerde. Orada 40 milyondan fazla cilt yığılı duruyor. İçlerinden biri de bu, alelade ciltlenmiş sıradan bir kitap. Onu tanımak için kapağını açıp bakmak, sayfalarını çevirmek gerekiyor; söylenildiğine göre büyük kitabın sayfalan gerçekten de siyahmış. Ama ana depodaki bütün kitapların tek tek sayfalarını çevirmek bir insanın hiç uyumadan aralıksız 70 yılını alır. Oysa insan orada bir günden fazla dayanamaz, kalsa bile bütün bu ciltleri sakin sakin gözden geçirmesi mümkün değil. Ama şimdilik bu kadar yeter!”</p>

  <p class="heading1">Danila, uyumak için kendine yerde bir yer hazırladı, masada bir mum yakıp ışığı söndürdü. Artyom istemeyerek de olsa uzandı. Son olarak nerede dinlendiğini anımsamadığı halde hemen uyuyamadı. Danila ise, Artyom “Acaba Kütüphane’den Kremlin görünüyor mu?” diye seslendiğinde, çoktan horlamaya başlamıştı. Brahman buna rağmen güçlükle mırıldanarak, “Tabii görünüyor” diye cevap verdi, “ama oraya bakmak doğru değil, çünkü insanı çekiyor”.</p>

  <p class="heading1">“Nasıl yani?”</p>

  <p class="heading1">Danila dirseklerinin üzerinde doğruldu. Mumun sarı ışığında Artyom onun öfkeli yüzünü seçebiliyordu. “Ştalkerler yukarıya, dışarı çıktığınız zaman Kremlin’i seyretmenin doğru olmadığını söylüyorlar. Özellikle de kulelerinin üzerindeki yıldızlara bakmamak gerekiyor. Çünkü bir kere baktın mı, gözlerini ondan alamıyorsun. Ve uzun süre seyrettiğin zaman da seni kendilerine doğru çekiyorlar. Kremlin’deki bütün kapıların açık durması rastlantı değil. Bu yüzden ştalkerler de Büyük Kütüphane’ye hiçbir zaman tek başlarına gitmiyorlar. Biri Kremlin’i biraz uzun süre seyretmeye kalkıştığı anda, İkincisi onu hemen gerçeğe döndürüyor.”</p>

  <p class="heading1">Artyom yutkundu. “Peki orada, Kremlin’de ne var?”</p>

  <p class="heading1">“Kimse bilmiyor, gerçi içeriye giriyorlar ama bugüne kadar kimse dışarı çıkamadı. Daha çok şey öğrenmek istiyorsan, rafta bir kitap duruyor. Kremlin kulelerindeki yıldızlar ve gamalı haçlarla ilgili ilginç bir hikâye var.” Danila ayağa kalktı, sözünü ettiği kitabı raftan çekti aldı, bir sayfasını açıp Artyom’a uzattı, sonra da yeniden yorganın altına büzüldü.</p>

  <p class="heading1">Birkaç dakika sonra uykuya daldığında, Artyom da mumu kendine doğru çekip okumaya başladı.</p>

  <p class="heading1"><i class="sgc3">..</i><b class="sgc6">.Rusya’daki ilk devrimin ardından iktidar ve egemenlik kurmak amacıyla savaşan siyasi gruplar içinde en küçüğü ve önemsizi olan Bolşevikler, düşmanları tarafından ciddi</b> <b class="sgc6">bir rakip olarak</b> <b class="sgc6">görülmemişlerdi. Köylülerin desteğini almadıkları gibi, işçi sınıfı ve donanmada da pek az yandaşları vardı. İsviçre’nin gizli okullarında, simya ve büyücülük sanatını okuyan Vladimir îlyiç Lenin en güçlü müttefiklerini iki dünya arasında kalan sınırların ötesinde bulmuştu. Komünist hareket ve Kızıl Ordu’nun sembolü “pentagram” ilk olarak o dönemde ortaya çıktı.</b></p>

  <p class="heading1"><b class="sgc6">Pentagram, cinleri dünyamıza çağıran büyük kapının en yaygın ve büyücülüğe yeni başlayanlar için en uygun şekli olarak biliniyor. Eğer bu sembolün yaratıcısı ondan akıllıca yararlanmayı becerirse, o zaman dünyaya getirdiği cinleri kontrol edebilecekti. Ve çağrılan cini daha iyi kontrol altında tutabilmek için, beş köşeli yıldızın çevresine bir de daire çizilmişti. Cin bu daireyi geç</b><b class="sgc6">emezdi.</b></p>

  <p class="heading1"><b class="sgc6">Komünist hareketin öncüleri, bütün zamanların en büyük büyücülerinin neyin peşinde olduklarını nasıl ortaya çıkaracaklardı, bilinmiyor? Acaba bu ruh falcıları, sayıca daha az olan cin sürüsünü emri altında tutan karanlıkların hâkim</b><b class="sgc6">leri, yani kudr</b><b class="sgc6">etli cinlerle bir bağlantı kurmanın mı peşindeydiler? Bazı uzmanlar şunu kabul etmişlerdi: Karanlıkların hâkimleri savaşların yaklaştığını ve insanlık tarihinin en korkunç ve kanlı olaylarının yaşanacağını önceden görüyorlardı; bu nedenle iki dünya arasındaki sınıra yaklaşarak insan hayatını kurtaracak zengin bir mahsulü alıp depolayacak olanlara çağrıda bulunuyorlar ve onlara karşılık olarak destek ve koruma vaat ediyorlardı.</b></p>

  <p class="heading1"><b class="sgc6">Bolşevik yönetimine parasal desteğin Alman istihbaratından geldiği aslında doğrudur ama Lenin’in sadece yurtdışındaki ilişkileri ve mücadele arkadaşları sayesinde, terazinin kefesini kendi lehine çevirdiğini düşünmek aptallık ve yüzeysel bir iddia olurdu. Çünkü geleceğin komünist</b> <b class="sgc6">liderlerinin o tarihlerde, Kayzer</b> <b class="sgc6">Almanya’sının</b> <b class="sgc6">ask</b><b class="sgc6">eri gizli servisinden çok daha güçlü ve akıllı destekçileri vardı.</b></p>

  <p class="heading1"><b class="sgc6">Karanlığın hâkimleriyle yapılan anlaşmanın ayrıntılarına günümüz bilim adamları artık giremiyor. Ama sonuç apaçık ortada: Çok geçmeden Kızıl Ordu’nun sancaklarında, askerlerinin kalpaklarında, hatta o tarihlerde henüz pek zayıf olan savaş tekniğinin bütün zırhlı donanımında beş köşeli yıldızlar (pentagram) görülmeye başlandı. Her sembol bir koruyucu şeytana bu dünyaya giriş kapısını açıyordu, böylelikle de pentagramı üzerinde taşıyan, dışarıdan gelecek her türlü saldırıdan korunmuş oluyordu. Cinlerin verdiği bu hizmetin karşılığı ise</b> <b class="sgc6">-</b><b class="sgc6">böyle durumlarda her zaman olduğu</b> <b class="sgc6">gibi-</b> <b class="sgc6">kanla ödeniyordu. Yani hizmetin bedeli kanla ödeniyordu.</b></p>

  <p class="heading1"><b class="sgc6">Ülke, bu alışverişe sadece 20. yüzyılda 30 milyonun üzerind</b><b class="sgc6">e yurt</b><b class="sgc6">taşını feda etmişti.</b></p>

  <p class="heading1"><b class="sgc6">Ruhlar</b> <b class="sgc6">âleminin egemen güçleriyle yapılan bu anlaşmanın karşılığı çok geçmeden alındı: Bolşevikler iktidarı ele geçirdiler ve kısa zamanda da genişlettiler, iki dünya arasındaki bağlayıcı unsur olan Lenin, daha fazla dayanamayıp</b> <b class="sgc6">-</b><b class="sgc6">yüreğinde cehennem alevleri yanıyordu. 54 yaşında öldü</b><b class="sgc6">ğü halde, arkasından gelenler hiç duraksamadan onun başlattığı davayı yürütmeye devam ettiler.&nbsp;Çok geçmeden bütün ülkenin şeytanlaşmasına sıra geldi. Çocuklar okula giderlerken beş köşeli yıldızı</b><span><i class="calibre3"><sup class="sgc10"><a class="calibre2" href="../Text/Section0054.xhtml#dipnot-54" id="dipnot-54-geri">54</a></sup></i> <b class="sgc6">ritüelinde kullanılacağı, yani sembolün göğüslerine iliştiriyorlardı. Bu sembolün Ekim Çocukları&nbsp;</b></span><b class="sgc6">iğnesinin çocuğun tenine batırılacağı, acaba daha önce düşünülmüş müydü, bugün bunu kimse</b>&nbsp;<span><b class="sgc6">bilmiyor... Böylece şeytan “her bir küçük Ekim yıldızının” gelecekteki hâkim</b><b class="sgc6">inin kanma mal oluyor,</b> <b class="sgc6">böylelikle onunla ebediyen lanetli bir bağlantı kuruyordu. Çocuk büyüyüp de bir öncü örgütün üyesi</b> <b class="sgc6">olunca, kendisine yeni bir pentagram veriliyor</b><b class="sgc6">du, bu pentagramın üzerinde yeni yetişenlere anlaşmayı yapanın kişiliği tanıtılıyordu: Orada altın yaldızla kazılmış Lenin portresi vardı, portre</b><b class="sgc6">nin</b> <b class="sgc6">çevresinde onun ölümü anlamına gelen alevler titreşiyordu. Böylece yeni yetişen kuşağa, kendini feda ederek yaptığı kahramanlık anımsatılmış oluyordu. Arkadan Komsomol ve nihayet birkaç seçkin kişiye sıra geliyordu, yani başrahiplere kendi kastlarına giden yolu açacak olan komünist partiye.</b></span></p>

  <p class="heading1"><b class="sgc6">Binlerce, on binlerce çağrılı ruh Sovyet Devleti’nde her şeyi ve herkesi koruyordu: Çocukları, yetişkinleri, binaları, makineleri... Karanlıkların hâ</b><b class="sgc6">kim</b><b class="sgc6">leri ise Kremlin Sarayı’nın kulelerindeki devasa büyüklükteki beş köşeli yıldızların içinde yerlerini almışlardı. Güçlerini daha da artırmak amacıyla, kendi iradeleriyle buraya hapsolmuşlardı. Bütün ülkeyi karmaşadan ve çöküşten koruyan, insanları</b> <b class="sgc6">da K</b><b class="sgc6">remlin’in istekleri doğrultusunda yönlendiren görünmeyen güçlerini buradan gönderiyorlardı. Böy</b><b class="sgc6">l</b><b class="sgc6">ece Sovyetler Birliği bir anlamda kocaman, devasa bir beş köşeli yıldıza dönüşmüştü, yani&nbsp;</b><span class="sgc8">ülkenin tamamı bir pentagram olmuştu, ülkenin sınırı da dışa karşı bir güvenlik hattıydı.</span></p>

  <p class="heading1">Artyom okumasına ara vererek çevresine göz gezdirdi. Mum neredeyse sonuna gelmişti, tükenmek üzereydi. Danila yüzü duvara dönük uyuyordu. Artyom gerindi, sonra okumaya devam etti.</p>

  <p class="heading1"><b class="sgc6">Nazi Almanyası’yla düştüğü uyuşmazlık, Sovyet iktidarı için önemli bir sınav olmuştu. Zırhlı Tötonlar arkalarına eski ve güçlü iktidarların desteğini alarak bir yüzyıl içinde ikinci kez ülkemize saldırdılar. Sancaklarında bu kez güneş, ışık ve refahın değiştirilmiş bir sembolünü taşıyorlardı. Toplarının üzerinde beş köşeli yıldız olan zırhlılar, çelik gömleklerinde gamalı haç taşıyanlara karşı 50 yıl sonra bugün bile hâlâ ezeli savaşını sürdürüyorlar. Televizyon ekranlarında, okul defter</b><b class="sgc6">lerinden&nbsp;</b><b class="sgc6">yırtılmış kareli sayfalarda, her yerde bu savaş devam ediyo</b><b class="sgc6">r...</b></p>

  <p class="heading1">Mum son kez titredikten sonra söndü.</p>

  <p class="heading1">Uyuma vakti gelmişti.</p>

  <p class="heading1">Artyom eğer sırtını heykele verseydi, yan yıkılmış iki ev arasında kalan boşluktan, yüksek duvarın bir bölümüyle yukarıya doğru yükselen sivri kulelerin siluetini görebilecekti. Ama dönüp oraya bakmak yasaktı, bunu ona sıkı sıkı tembih etmişlerdi. Ayrıca kapılarla basamaklara da her an dikkat etmeliydi, çünkü düştüğü anda mutlaka tehlike işareti vermek zorundaydı. Buna karşılık eğer kendini tamamen kulelerin çekimine bırakırsa, iş işten geçmiş olacaktı: Çünkü bu durumda üzerine giderse, diğerleri zor durumda kalacaktı.</p>

  <p class="heading1">Böylece olduğu yerde kaldı, oysa dönüp bakması için bir şeyler onu kendine çekiyordu sanki. Düşüncelerini dağıtmak için kaidesi yosunlanmış boy heykelini seyretmeye koyuldu. Gözleri hüzünlü bakan yaşlı bir adamı betimliyordu, bir koluna abanmış, alçak bir taburede oturuyordu. İyice derine gömülü göz yuvalarından aşağı, sıvıya benzeyen bir şey yavaşça süzülüyor, heykele ağlıyor izlenimi veriyordu.</p>

  <p class="heading1">Artyom uzun süre bakışını ondan ayıramadı. Heykelin çevresini dolandı, giriş kapılarını yokladı. Her yer sakindi, tam bir sessizlik vardı, sadece eğilmiş bina iskeletlerinin arasından esen rüzgârın çaldığı hafif ıslık duyuluyordu. Kendisine eşlik edenler çoktan gitmişlerdi. Giderken Artyom’u yanlarına almamışlardı. O, burada nöbet tutma görevini üstlenmişti. Bir şey olursa istasyona dönüp diğerlerini uyaracaktı.</p>

  <p class="heading1">Zaman ağır ilerliyordu. Heykelin çevresinde dönerken adımlarını saydı: Bir, iki, üç... 500’üncü adıma gelince olan oldu. Bakmaması gereken yerden, arkalardan, yere&nbsp;vuran pat pat sesleriyle tıslamalar duyuldu. Orada bir şey vardı ve her an Artyom’un üzerine yuvarlanabilirdi. Olduğu yerde durdu, kulak verdi, sonra kendini yere atarak heykelin kaidesine dayandı ve silahını ateşleyecek konuma getirdi.</p>

  <p class="heading1">Şimdi çok yakınındaydı, heykelin öte yanında olabilirdi. Kaidenin etrafından yavaşça kendisine doğru yaklaşırken, Artyom onun boğuk, hayvani soluklarını duyabiliyordu. Umutsuzca titreyen ellerine hâkim olup yaratığın olduğu yerde siper almaya çalıştı.</p>

  <p class="heading1">Ama birden gürültüler uzaklaşmaya başladı. Artyom, düşmanının sırtına yaylım ateşe açmak üzere heykelin arkasından ortaya çıktı. Ama bir anda etrafında olup bitenleri unutuverdi.</p>

  <p class="heading1">Kremlin kulesindeki yıldız bu mesafeden bile net bir şekilde görülüyordu. Kulenin kendisi ise bulutların arasında kalan ayın solgun ışığında bulanık bir çizgi halindeydi ama yıldız, oraya bakan birinin dikkatini büyülercesine çekiyordu. Parlıyordu... Artyom gözlerine inanamadı. Hemen sahra dürbününe davrandı.</p>

  <p class="heading1">Yıldız, keskin kızıl renkte çılgınca bir parıltıyla metrelerce alanı aydınlatıyordu. Artyom biraz yaklaşıp bakınca, bunun sıradışı bir aydınlık olduğunu fark etti. Sanki devasa yakutun içine bir kasırga hapsedilmişti: Vahşi alevler yükseliyor, bir şeyler oraya buraya akıyor, ışık kaynıyor ve çekiliyordu. Görüntü insanı alt üst eden, olağanüstü bir güzellikteydi ama bu mesafeden biraz zor seçiliyordu. Artyom biraz daha yakma gitmeliydi.</p>

  <p class="heading1">Silahını omzuna attı, merdivenlerden aşağıya inip yarılmış olan asfaltın üzerinden yola atladı. Kremlin’in bütün duvarını ve kulelerini görebilmek için binanın köşesinde durdu. Her bir kulenin üzerinde kırmızı bir yıldız parlıyordu. Artyom soluğu kesilmiş bir halde yine dürbünü gözlerinin önüne getirdi. Şimdi bütün yıldızlar adeta fışkırırcasına alev alev parlıyor ve Artyom gözlerini onlardan alamıyordu.</p>

  <p class="heading1">Bakışlarını, yıldızlardan kendisine en yakın olanın üzerine yoğunlaştırdı, fantastik alev oyununu zevkle içine çekti ve kristal yüzeyin altında neyin hareket ettiğini birden anlayıverdi.</p>

  <p class="heading1">Gizemli kontürleri daha iyi seçebilmek için biraz daha yaklaştı. Olası tehlikeleri umursamadan, caddenin ortasında durup dürbünüyle bakmaya devam etti. Orada ne görmüştü?</p>

  <p class="heading1">Karanlığın hâkimleri, cinler ordusunun mareşalleri, Sovyet devletini korumaya çağrılmışlardı. Ülke, hatta bütün dünya o günden sonra çöküşe geçmişti ama Kremlin kulelerindeki yıldızlara hiçbir şey olmamıştı. Cinlerle anlaşma yapan yöneticiler çoktan ölmüşlerdi, bu yüzden artık kimse onları kurtaramazdı. Kimse mi? Eğer...</p>

  <p class="heading1">Kapıyı bulmalıyım, diye aklından geçirdi Artyom. “Girişi mutlaka bulmalıyım.”</p>

  <p class="heading1">“Uyan artık, gitmen gerekiyor!” Danila onu sarsıyordu. Yine uyuya kalmıştı.</p>

  <p class="heading1">Artyom gerindi, gözlerini ovuşturdu. Az önce ilginç şeyler görmüştü rüyasında ama şu anda hepsi yok olmuştu, şimdi hiçbir şey anımsamıyordu. İstasyon aydınlanmıştı, dışarıdan çöp bidonlarının kapakları ile keyfi yerinde olduğu anlaşılan temizlikçi kadınların sesleri geliyordu, birbirleriyle esprili küfürlerle şakalaşıyorlardı.</p>

  <p class="heading1">Artyom güneş gözlüğünü taktı, ev sahibinden pek de temiz olmayan bir bez aldı ve yıkanmak üzere dışarıya süzüldü. Tuvaletler büyük duvar rölyefine yakın, istasyonun arkasında, en sondaydı. Artyom uzun kuyruğa girdi, gerinirken gördüğü rüyanın hiç&nbsp;değilse birazını hatırlamaya çalıştı.</p>

  <p class="heading1">Sırada bekleyenler birden huzursuzlandılar, birbirleriyle heyecanla konuşmaya başladılar. Artyom çevresine bakındı. Bütün gözler o anda açılan ağır demir kapıya çevrilmişti. Açık kapının ağzında boylu boslu bir adam duruyordu. Artyom ona bakınca, neden burada olduğunu tamamen unuttu.</p>

  <p class="heading1">Adam bir ştalkerdi.</p>

  <p class="heading1">Aynen üvey babasının ve satıcıların anlattıklarına benziyordu. Sırtında, birkaç yeri yıpranmış, korunaklı kirli bir elbiseyle kurşun geçirmez uzun hantal bir yelek vardı. Sağ omzunda, etkileyici büyüklükte bir makineli tüfeği gelişigüzel tutmuştu. Sol omzunda ise göğsünden aşağıya çapraz bir fişeklik asılıydı. Pantolonunu, bağlı çizmelerinin içine sokmuştu, arkasında da yırtılmaz kumaştan koskoca bir sırt çantası vardı.</p>

  <p class="heading1">Ştalker yuvarlak miğferini çıkardı, göz maskesini, kırmızı terli yüzünden çekip aldı ve nöbetçi komutanla birkaç şey konuştu. Pek genç sayılmazdı. Adamın yanaklarında ve çenesinde griye çalan kıllarla, kısa kesilmiş saçlarının arasında, parıldayan gümüşi birkaç tel saç Artyom’un dikkatini çekti. Yine de güçlü kuvvetli, sert bir görünüşü vardı, istasyon son derece sakin ve aydınlıktı ama adamın sanki her an tehlikeyle karşılaşacakmış gibi tetikte bekleyen bir hali vardı.</p>

  <p class="heading1">Artyom da yeni gelene çekinmeden gözlerini dikerek baktı. Diğer bekleyenler yoldan çekilmesi için homurdanarak ştalkeri uyarsalar da, şimdi önlerinden geçmesi için yana çekilmişlerdi.</p>

  <p class="heading1">“Hey Artyom!” Danila yanına gelmişti. “Orada o kadar oyalanıp durma! Geç kalacaksın.”</p>

  <p class="heading1">Ştalker Artyom’un adını duyunca ondan yana döndü, dikkatle süzdü, kocaman bir adımla yaklaştı. Gırtlaktan gelen güçlü bir sesle sordu: “WDNCh istasyonundan mısın?”</p>

  <p class="heading1">Artyom sessizce başını eğdi. Dizlerinin titrediğini hissediyordu.</p>

  <p class="heading1">“Yoksa Melnik diye birini mi arıyorsun?”</p>

  <p class="heading1">Artyom yine başını eğdi. Ştalker doğrudan gözlerinin içine bakarak konuştu: “Melnik benim. Bana verecek bir şeyin mi var?”</p>

  <p class="heading1">Artyom telaşla parmaklarıyla fişek kovanının ipini çözdü. Ondan ayrılmak şimdi biraz garip geliyordu, çünkü bir muska, tılsım gibiydi onun için. Sonra ştalkere uzattı.</p>

  <p class="heading1">Adam deri eldivenini sıyırdı, fişek kovanının kapağının vidasını söktü, içindeki şeyi dikkatle avcunun içinde salladı. Küçük, katlanmış bir kâğıt parçasıydı. Bir nottu: “Hadi gidelim. Dün gelemediğim için özür dilerim. Telefon, tam yukarıya giderken, yolda geldi.”</p>

  <p class="heading1">Artyom Danila’yla vedalaşarak ona teşekkür etti, sonra da hızla Malnik’in peşi sıra Arbatskaya’ya çıkan yürüyen merdivenlere yöneldi. Ona yetişemiyordu, yine de sormadan duramadı: “Hunter’dan haber yok mu?”</p>

  <p class="heading1">“Hiçbir şey yok” diye Melnik yanıtlarken, bir yandan da arkasına dönüp Artyom’a baktı. “Korkarım bunu sizin Karaderililer’e sormamız gerekecek. WDNCh’da bilmediğimiz bir sürü yeni şeyler duyuyoruz çünkü.”</p>

  <p class="heading1">Artyom kalp atışlarının hızlandığını hissetti. “Ne gibi yeni şeyler?”</p>

  <p class="heading1">“Pek iyi şeyler değil. Karaderililer yine saldırıya geçmişler. Daha bir hafta önce bir&nbsp;çatışma oldu, beş kişi öldü. Galiba Karaderililer’in sayısı durmadan artıyor. Sizin istasyondan ilk kez insanlar kaçtı. Korku ve dehşete daha fazla dayanamadılar. Hunter, sizin orada korkunç şeyler olduğunu söylerken haklıydı. Bunu sezmişti.”</p>

  <p class="heading1">“Ölenlerin adlarını biliyor musunuz?” diye Artyom korkuyla sordu. Bir hafta önce nöbette kimin durduğunu anımsamaya çalışıyordu. Hangi gündü acaba? Şenya mıydı? Andrey miydi? Şenya olamazdı.</p>

  <p class="heading1">“Nereden bileyim? Bu canavarların sizi sıkıştırmaları bir yana, Prospekt Mira çevresindeki bütün tünellerde de belalı işlerin döndüğü anlaşılıyor. İnsanlar aklını kaybediyor, bazıları hayatlarını da.”</p>

  <p class="heading1">“Ne yapılabilir?”</p>

  <p class="heading1">“Bugün konsey toplanıyor. En yaşlı Brahmanlar’ın ve generallerin görüşlerini alacağız. Gerçi hiçbiri WDNCh’ya yardım edemez. Hiç değilse şimdilik Polis’i elimizde tutuyoruz, o da kimse ciddi olarak oraya saldırmaya cesaret edemediği için.”</p>

  <p class="heading1">Arbatskaya’ya gelmişlerdi. Burası da cıvalı lambalarla aydınlatılmıştı ve burada da, tıpkı Brovizkaya’daki gibi perona uzanan geçitler kiremitten duvarlarla örülerek evlere dönüştürülmüştü. Birkaçına nöbetçi konmuştu, zaten etrafta alışılmışın çok üzerinde asker olduğu görülüyordu. Beyaz duvarlara resmi geçitlerde kullanılan sancaklar asılmıştı, hayret edilecek kadar iyi korunmuşlardı, üzerlerinde sırmayla işlenmiş kartallar vardı. Canlı, kıpır kıpır bir yaşam göze çarpıyordu: Uzun giysileri içinde saygın Brahmanlar etrafta dolaşırlarken, kavgacı temizlikçi kadınlar da yeni silinmiş, henüz ıslak yerlere ayaklarıyla basanları tersliyorlardı. Bazılarının yabancı oldukları ya taktıkları güneş gözlüklerinden ya da kamaşan gözlerinin önüne koruyucu kasket gibi ellerini tutmalarından fark ediliyorlardı. Arbatskaya’da sadece oturma ve yönetim salonları vardı, alışveriş stantlarıyla lokantaları üst geçitlere koymuşlardı.</p>

  <p class="heading1">Melnik, Artyom’u peronun sonuna kadar götürdü, buradan sonra bürolar başlıyordu. Yüzlerce yolcunun gelip geçerken oturarak yüzeylerini parlattığı ahşap kaplı, mermer bir banka onu oturtup beklemesini söyledikten sonra kayboldu.</p>

  <p class="heading1">Artyom tavandaki süslemeleri seyrederken, Polis’in kendisini hayal kırıklığına uğratmadığını düşünüyordu. Hayat burada gerçekten çok farklıydı, insanlar diğer istasyonlara göre daha az karamsar, daha az sinirli ya da daha az endişeli görünüyordu. Bilginin, kitapların ve kültürün burada önemli bir rolü olduğu seziliyordu. Boroviskaya’dan Arbatskaya’ya giden yolun üzerinde en az beş kitap standı geçmişlerdi, afişlerde de yarın bir Shakespeare gösterisinin yapılacağı duyuruluyordu.</p>

  <p class="heading1">Borovizkaya’daki gibi burada da her yerden müzik sesi geliyordu.</p>

  <p class="heading1">Hem üst geçit hem de iki istasyon çok bakımlıydı, gerçi duvarlarda yarıklar ve nemlenmiş bölgeler göze çarpıyordu ama, Artyom’un pek çok yerde işbaşında gördüğü onarımdan sorumlu komutanlar, hasar görmüş yerlerin olabildiğince çabuk onarılacağını ima etmişlerdi. Merakla, tünellerden birinin içine göz attı. Orada da tam bir düzen göze çarpıyordu. Rutubet yoktu, temizdi, görülebilir uzaklığa kadar her 100 metreye elektrikli ışıklandırma konulmuştu. Arada bir sandık yüklü drezinler geliyordu, bir yolcuyu ya da Polis’in diğer istasyonlara gönderdiği kitap dolu bir sandığı alıyorlardı.</p>

  <p class="heading1">Ama Artyom, burada her şeyin pek yakında sona ereceğini, WDNCh istasyonunun bu canavarlara daha uzun süre karşı duramayacağını düşündü. Şayet Melnik bugün&nbsp;kendisine görevini yerine getirdiğini, yapacak başka bir işi kalmadığını söylerse, hemen geri döneceğine dair kendi kendine yemin etti. Eğer kendi istasyonu, Karaderililer’in önünde tek engelse ve şayet dostları sırf istasyonu korumak uğruna hayatlarını feda ediyorlarsa, bu cennette saklanmaktansa, o da onların yanına gitmeliydi, doğru olan buydu. Evet, evine dönmek istiyordu, tekrar asker çadırlarına ve çay fabrikasına. Dönmeliydi. Şenya’yla sohbet edip ona başından geçenleri anlatmalıydı. Hâlâ hayatta ve yaşıyorsa, belki de anlattıklarının yarısına bile inanmayacaktı.</p>

  <p class="heading1">“Hadi gidelim Artyom” dedi Melnik. “Seni görmek istiyorlar.” Korunaklı elbisesini çıkarmıştı, sırtında yakalı bir kazak ve başında kokartsız siyah bir seyahat kasketi vardı, cepleri torbalanmış pantolonları da aynen Hunter’ınkilere benziyordu. Zaten her haliyle Artyom’a tamamen Hunter’ı anımsatıyordu. O da aynen Hunter gibi, yaptığı işe odaklanmıştı, her an yay gibi gergindi, kısa, net cümlelerle konuşuyordu.</p>

  <p class="heading1">Duvarları meşe ağacıyla kaplı bir odaya girdiler. İki yanda büyük boy iki yağlıboya tablo asılıydı. Artyom tablolardan birinde Kütüphane’yi hemen tanıdı, diğerinde cephesi beyaz yüksek bir bina görülüyordu, üzerinde RF SAVUNMA BAKANLIĞI BAŞKOMUTANLIĞI yazılıydı.</p>

  <p class="heading1">Odanın ortasında ahşap, büyük bir masa duruyordu, çevresinde on kişi oturmuş, gözleriyle Artyom’u tetkik ediyorlardı. Adamların yarısı Kütüphane resminin hemen altına oturmuştu, üzerlerinde Brahmanlar’ın kıyafetleri vardı, diğerleri Başkomutanlık resminin altındaydı ve subay üniforması giymişlerdi.</p>

  <p class="heading1">Masanın başını, davetkâr bakışlı, koyu gözlük takmış, kel kafalı, ufak tefek bir adam almıştı. Kravatlıydı, takım elbise giymişti. Artyom, adamın dövmesinin olmadığına şaşırmıştı.</p>

  <p class="heading1">“Konuya girelim” dedi adam kendini tanıtmadan. “Ne biliyorsanız bize hepsini anlatın, sizin istasyonunuzla Prospekt Mira arasındaki tünellerde neler gördüğünüzü de... Hepsini anlatın.”</p>

  <p class="heading1">Artyom, WDNCh’daki Karaderililer’le olan savaştan başlayarak ayrıntılı bir şekilde anlatmaya koyuldu. Sonra Hunter’ın kendisine verdiği görevi ve Polis’e yolculuğundan söz etti. Sıra Alekseyevskaya ile Rişskaya tünelleri arasında olanlara gelince, subaylarla Brahmanlar birbirlerine bir şeyler fısıldadılar, bir kısmı inanmamış gibiydi, diğerlerinde bir hareketlenme oldu. Köşede, protokolü yürüten subay ona birkaç kez soru sordu.</p>

  <p class="heading1">Tartışmalar hızını kaybedince, Artyom’un gitmesine izin verdiler ama Polyanka’ya kadarki yolculuğu ve oranın iki sakiniyle ilgili anlattıklarına gelene kadar dinleyenler pek ilgilenmemişti.</p>

  <p class="heading1">Kısa boylu, tıknazca, 50 yaşlarında bir subay, “Özür dilerim ama” diye söze girdi, saçları düzgün bir şekilde arkaya taranmıştı, çelik çerçeveli ağır gözlükleri etli burnunu iyice eziyordu. “Polyanka’da kimsenin oturmadığı herkesçe biliniyor. Orası çoktan terk edilmiş bir istasyon. Gerçi her gün oradan bir düzine insan geçiyor ama kimse orada yaşamıyor. Devamlı gaz sızıyor ve her yerde tehlikeye karşı uyarı tabelaları asılı. Uzun süredir orada ne kedilere ne de eski kâğıtlara rastlanıyor. Bomboş bir peron. Bizi fantezilerinizle oyalamayın.”</p>

  <p class="heading1">Öteki subaylar başlarını eğdiler. Artyom şaşkın bir halde sustu. Kendisi de Polyanka’ya geldiğinde oradaki sakin havanın metro için alışılmadık bir şey olduğunu bir an aklından geçirmişti ama istasyondaki iki kişi bu kuşkusunu silmişlerdi.</p>

  <p class="heading1">Brahmanlar, subayın öfkeli iddiasını pek desteklememiş görünüyorlardı. İçlerinde en yaşlısı, uzun, gri sakallı, kel kafalı bir adam, ilgiyle Artyom’a baktıktan sonra, yanındaki meslektaşıyla yabancı dilde bir şeyler konuştu. Sonra, sağ yanında oturan, barışçıl bir ses tonuyla, “Bildiğiniz gibi bu gaz havada belli bir şeyle karışınca halüsinasyon yaratıyor” dedi.</p>

  <p class="heading1">Subay Artyom’u kuşkuyla süzdü. “O zaman, hikâyesinin geri kalanına inanabilir miyiz?”</p>

  <p class="heading1">Subay olmayan biri, “Verdiğiniz bilgiler için size teşekkür ederiz” diyerek tartışmayı kesti. “Konsey bunun üzerinde görüşüp size sonucu bildirecek. Şimdi gidebilirsiniz.”</p>

  <p class="heading1">Artyom yavaşça odayı terk etti. Nargile tüttüren iki adamla yaptığı sohbet acaba gerçekten halüsinasyon muydu? O zaman bu şu anlama geliyordu: Seçilmiş biri olarak, çizilmiş yazgısını izlediği sürece gerçeğe yön vereceği tamamen bir hayalden ibaretti, olsa olsa kendini teselli etmek için giriştiği bir denemeydi. Polyanka ile Borovizkaya arasındaki tünelde yaşadığı o gizemli karşılaşma şimdi ona bir mucize gibi gelmiyordu. Gaz mı? Evet, tabii gazdı! Onu hayal âlemine sürükleyen, halüsinasyon yaratan gazdı.</p>

  <p class="heading1">Kapının yanındaki bir sırada oturmuştu, tartışmaya devam eden konsey üyelerinin seslerine kulak asmıyordu. Önünden insanlar, istasyondan da drezinlerle küçük lokomotifler geçiyordu. Bir süre oturduğu yerde olanları düşündü. Acaba gerçekten bir misyonu var mıydı, yoksa bunu sadece kafasında mı kurgulamıştı? Şimdi ne yapmalıydı, nereye gitmeliydi?</p>

  <p class="heading1">Biri omzuna dokundu. Raporunu kaleme alan subaydı. “Konseyin üyeleri, Polis’in sizin istasyona yardım edecek durumda olmadığına karar verdiler. Yeraltında olanlarla ilgili verdiğiniz ayrıntılı raporunuza teşekkür ediyorlar. Artık gidebilirsiniz.”</p>

  <p class="heading1">Hepsi bu kadardı. Polis yardım edecek durumda değildi. Her şey boşuna olmuştu. Elinden geleni yapmış ama hiçbir işe yaramamıştı. Şimdi, istasyonu savunanlarla omuz omuza vererek savaşmak üzere, WDNCh istasyonuna geri dönmekten başka yapacak işi kalmamıştı. Yerinden doğruldu ve nereye olduğunu bilmeden, ağır ağır uzaklaştı.</p>

  <p class="heading1">Borovizkaya’ya giden üst geçide henüz gelmişti ki, arkasında birinin hafifçe öksürdüğünü duydu. Döndü, toplantıda en yaşlı kişinin sağında oturan Brahman’ı gördü. Adam nazik bir şekilde ona gülümseyerek, “Lütfen bir dakika bekleyin. Galiba bazı şeyleri konuşmamız gerekiyor... Ama özel olarak. Konsey sizin için bir şey yapacak durumda değilse, belki benim mütevazı hizmetimin size bir yararı olabilir” dedi.</p>

  <p class="heading1">Artyom’u dirseğinden tutarak yuvarlak kemerlerin altındaki barınaklardan birine doğru götürdü. Barınağın penceresi yoktu, lamba da yanmıyordu, sadece minik bir mumun alevi küçük odada toplanmış olan insanların siluetlerini aydınlatıyordu. Artyom, adamların yüzünü incelemeye fırsat bulamadan, Brahman mumun alevini üfleyip söndürdü ve oda karanlığa gömüldü.</p>

  <p class="heading1">Boğuk bir ses duyuldu: “Toplantıda, Polyanka’yla ilgili söylediklerin doğru mu?”</p>

  <p class="heading1">“Evet” diye Artyom kesin yanıt verdi.</p>

  <p class="heading1">“Polyanka’nın biz Brahmanlar’daki adı ne biliyor musun? Yazgı istasyonu. Kşatriyalar istedikleri kadar halüsinasyona bir gazın yol açtığına inansınlar... Bu bizi ilgilendirmiyor, daha düne kadar düşmanlarımız olan insanların gözlerini açıp onları kör olmaktan kurtarmaya hiç niyetimiz yok. Bize göre, o istasyonda yaşayan insanlar kehanetin elçisiyle karşılaşmış olmalılar. Gerçi oradakilerin pek çoğuna bu kehanet hiçbir şey ifade etmiyor, bu yüzden de istasyon boş ve terk edilmiş gibi geliyor onlara. Ama kim orada birisine rastladıysa, mutlaka, bu karşılaşmaya büyük önem vermelidir, öğrendiklerini de ömrü boyunca hatırlamalıdır. Örneğin sen ne olduğunu hatırlıyor musun?”</p>

  <p class="heading1">“Hayır” diye Artyom yalan söyledi. Bu adamlara pek güvenmiyordu, sanki bir tarikata mensup kişilerdi, öyle bir izlenim edinmişti.</p>

  <p class="heading1">“En yaşlılarımız, senin bize tesadüfen gelmediğine inanıyorlar. Sen sıradan bir insan değilsin, seni yol boyunca kurtaran özel yeteneklerin, bizim için de son derece yararlı. Bunun için, istasyonuna yardım elimizi uzatacağız. Bizler, yani bilimin koruyucuları, WDNCh’yi kurtarabilecek bilgilere sahibiz.”</p>

  <p class="heading1">“WDNCh’nın bununla ne ilgisi var?” diye Artyom öfkeyle çıkış yaptı. “Hepiniz sadece WDNCh’dan söz ediyorsunuz. Burada sırf kendi istasyonum için bulunmadığımı sanki bilmiyor gibi davranıyorsunuz. Hepinizi büyük bir tehdit bekliyor! Önce WDNCh çökecek, sonra bütün hat ve sonunda da bütün metro!”</p>

  <p class="heading1">Kimse ona yanıt vermedi. Sessizlik yoğunlaştı, orada bulunanların hafif soluklarından başka bir ses duyulmuyordu.</p>

  <p class="heading1">Artyom bekledi, sonunda kendini tutamayıp “Ne yapmam gerekiyor?” diye sordu.</p>

  <p class="heading1">“Yukarıya tırman ve büyük depoya git. Orada aslında bize ait olan şeyi arayacaksın. Eğer bulursan, tehlikeden nasıl kurtulacağını sana göstereceğiz. Yalanım varsa, Büyük Kütüphane alevler içinde kalsın!”</p>
</body>
</html>
