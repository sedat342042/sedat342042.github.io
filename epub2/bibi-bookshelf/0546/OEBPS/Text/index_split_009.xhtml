<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>METRO2033</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main1">
  <p class="heading2" id="chapter">9</p>

  <p class="heading2">ÖLÜYORSUN</p>

  <p class="heading1">“Asılacak.” diye kumandan kararını açıkladı. Acımasız, çılgın bir alkış duyuldu.</p>

  <p class="heading1">Artyom, etrafına bakınmak üzere güçlükle başını kaldırdı. Sadece bir&nbsp;gözünü açabildi, diğeri şişmişti, işkenceciler işlerini iyi yapmışlardı. Kulağı&nbsp;da hasar görmüştü, gürültüler sanki kulağına pamuk tıkamışlar gibi boğuk geliyordu.</p>

  <p class="heading1">Artık iyice canını sıkmaya başlayan yine o saydam, beyaz mermer tavandan masif çelik avizeler sarkıyordu. Eskiden herhalde elektrik ampulleriydi, şimdiyse içlerinde ispermeçet mumları vardı, üstündeki tavan da kurumdan simsiyah olmuştu. Sadece iki ışık yanıyordu: Biri istasyonun sonunda, yukarıya çıkan merdivenin olduğu yerde, diğeri de Artyom’un şimdi durduğu salonun ortasında, yan taraftaki üst geçitten diğer hatta giden köprünün basamaklarındaydı.</p>

  <p class="heading1">Sıra sıra yuvarlak kemerler, pek ortalıkta görünmeyen sütunlar ve alabildiğine boş bir alan. Bu nasıl bir istasyondu?</p>

  <p class="heading1">Kumandanın yanındaki şişman adam kesin açıklamasını yaptı:</p>

  <p class="heading1">“İdam, yarın sabah saat beşte, Tverskaya istasyonunda infaz edilecek.”</p>

  <p class="heading1">Şefi gibi onun da sırtında yeşil kamuflaj kıyafeti yerine parlak sarı düğmeli siyah bir üniforma vardı. İki adamın da başında küçük siyah baret görülüyordu. Her yerde kartallar ve üç kollu gamalı haç resimleri göze çarpıyordu. Duvarlara da Latin abecesiyle özenle yazılmış parolalar ve özdeyişler vardı. Kelimeler Artyom’un gözlerinin önünde adeta uçuşuyordu. Belli bir noktaya odaklanıp okumaya çalıştı: METRO RUSLAR’INDIR, KARADERİLİLER YUKARIYA! SIÇAN YİYENLERE ÖLÜM! Soyut içerikli sloganlar da vardı: BÜYÜK RUS HALKININ SON SAVAŞI İÇİN İLERİ! Ya da RUSLAR İÇİN METRODAKİ DÜZENİ ATEŞ VE KILIÇLA SAĞLIYORUZ! Sonra da&nbsp;Almanca olarak Hitler hakkında bazı sözler, görece yansız yazılar. SAĞLAM BEDENDE SAĞLAM RUH! Artyom’u en çok etkileyen, göze çarpan keskin bir çenesi olan bir savaşçıyla, görünüşü olağanüstü etkileyici bir kadının sanatsal portresinin altındaki yazılar oldu. İkisi de profilden görüntülenmişti, erkek yüzüyle yanındaki kadın savaş arkadaşını biraz kapatmıştı. Yazı şöyleydi: HER ERKEK BİR ASKERDİR, HER KADIN DA BİR ASKERİN ANNESİ.</p>

  <p class="heading1">Kumandanın sözlerinden çok yazılarla resimler ilgisini çekmişti Artyom’un.<br /></p>

  <p class="heading1">Hemen önündeki bir barikatın arkasında gürültülü bir insan kalabalığı vardı. Çok fazla kişi toplanmamıştı. Çoğu gelişigüzel giyinmişti, sırtlarında vatkalı ceketler ya da yağlı işçi kıyafetleri vardı. Artyom, içlerinde tek bir kadın bile göremedi. Şayet bu tablo gerçekse, o zaman yakında ortalıkta hiç asker kalmayacaktı. Artyom’un başını dik tutacak gücü kalmamıştı, mecalsiz göğsünün üzerine bıraktı. Geniş omuzlu iki nöbetçi&nbsp;kollarından destek olmasalardı, boylu boyunca yere serilecekti.</p>

  <p class="heading1">İçinden yine bir bulantı dalgası kabardı, başı dönüyordu. Espri yapacak takati bile kalmamıştı. Bütün bu insanların önünde canına okumalarından korkuyordu.</p>

  <p class="heading1">Başına gelenlerden sonra, her şeye karşı daha da umursamaz olmuştu. Çevresine karşı soyut bir ilgisizlik içindeydi. Sanki olanlar kendisiyle ilgili değildi de, her şeyi bir kitaptan okuyordu. Kitaptaki başaktörün yazgısı elbette onu ilgilendiriyordu ama bu kişi öykünün sonunda ölürse, Artyom hemen raftan yeni bir kitabı, belki de sonu mutlu biten bir kitabı indirecekti.</p>

  <p class="heading1">Önce güçlü kuvvetli insanlar onu iyice bir pataklamışlar, diğer aklı başında zeki insanlar da sorguya çekmişlerdi. Bütün bunların gerçekleştiği salon ihtiyaten sarı fayansla döşenmişti. Kanı kolay temizleyebilmek için olmalıydı. Ama oda uzun süre havalandırılsa bile yayılan kokuyu hiçbir şeyle yok etmek mümkün değildi.</p>

  <p class="heading1">Soruşturmayı yürüten, iki dirhem bir çekirdek taranmış, açık kahverengi saçlı, yüz hatları ince cılız adama, “Kumandan Bey” diye hitap etmesi söylenmişti. Sonra da, sorulara konudan sapmadan kısa ve eksiksiz yanıt vermesi istenmişti... “Kısa” ve “konudan sapmadan” sözünü ise her defasında kendisine ayrıca ve özellikle öğretmişlerdi. Artyom , birkaç dişi iyice sallandığı ve ağzında sürekli kan tadım hissettiği halde, nasıl olup da hâlâ bütün dişlerinin yerli yerinde kaldığına hayret ediyordu. Önce kendini savunmayı denemişti ama ona aklı varsa bundan vazgeçmesini öğütlemişlerdi. Bunun üzerine susmak zorunda kalmıştı ama çok geçmeden hata ettiğini anlamıştı. Acı vermişti bu ona. Bu iriyarı, koca adam tarafından dövülmek garip bir duyguydu: Acıdan çok, bütün düşüncelerini silip süpüren, hislerini binlerce parçaya dağıtan bir fırtınaydı sanki. Asıl ve gerçek acı çok sonradan başlamıştı.</p>

  <p class="heading1">Artyom ne yapması gerektiğini epey sonra anlamıştı. Aslında her şey son derece basitti. Kumandan, Kusnezki Most’tan mı buraya gönderildiklerini sorduğunda, sadece kafasını sallayarak yanıtlaması yetecekti. Bunun için fazla güçlü olmasına da gerek yoktu, o zaman Kumandan Bey de hoşnutsuz bir tavırla o kusursuz Slav burnunu kıvırmayacak, yardımcıları da Artyom’un vücudunu daha fazla hırpalamayacaklardı. Şayet Kumandan Bey Artyom’un buraya keşif ve sabotaj amaçlı gönderildiğini zannetmiş olsa da, örneğin Rayh yönetimine, hatta Kumandan Bey’e karşı bir suikast girişiminde bulunmak üzere gönderildiğini düşünmüş olsa bile, Artyom buna da, yine başını sallayarak yanıt verebilirdi, o zaman işkenceciler memnun bir halde ellerini ovuşturacaklar, böylece de ikinci gözünü kurtarmış olacaktı. Ne var ki sadece baş sallamak da doğru değildi, çünkü Artyom hele bir hata yapsın, karşısındakinin havası anında değişebilir, sorgu mübaşirlerinden biri örneğin bir kaburgasını kırmayı deneyebilirdi. Yarım saat süren karşılıklı muhabbetten sonra Artyom artık bedenini hissedemez, iyi göremez olmuş, işitmesi azalmış, söylenenleri anlamaz hale gelmişti. Birkaç kez bayılmak istediyse de, her defasında buz gibi su ve nışadırruhuyla kendine getirmişlerdi.</p>

  <p class="heading1">Sonunda onun, Rayh’ı arkasından bıçaklamak isteyen bir düşman ajan ve sabotajcı olduğuna karar verilmişti, yönetimi yıkacak, kaos ortamı yaratacak, düşmanın işgaline zemin hazırlayacaktı.</p>

  <p class="heading1">Son hedef ise, bütün metroya, halk düşmanı bir Kafkas Siyonist rejimi getirmekti. Artyom politikadan az anladığı halde, bu küresel hedef onu onurlandırmış ve kabullenmişti de. Belki dişlerini korumasını buna borçluydu. Sorgulamanın son ayrıntıları da açıklığa kavuştuktan sonra, kendini kaybetmiş bir halde onu bırakmışlardı.</p>

  <p class="heading1">Kendine geldiğinde, kumandan kararı okuyordu. Son formaliteler de halledilip idam edileceği tarih resmen kamuoyuna açıklandıktan sonra, hükümlünün yüzüne, görüşünü tamamen engelleyen siyah bere geçirildi. Artyom’un artık dikkatini yoğunlaştıracağı hiçbir şey kalmamıştı, bu da onu neredeyse öğürecek kadar sıkmıştı. Kendini ancak bir dakika tutabildi, sonra direnci azaldı, vücudu kasıldı ve çizmelerin üzerine kustu. Muhafızları birkaç adım gerilediler, toplaşan halk da heyecanla şamata yapmaya başladı. Bir anlık bir acıdan sonra, Artyom başının döndüğünü, dizlerinin kesildiğini hissetti.</p>

  <p class="heading1">Güçlü bir el onu çenesinden tuttu, yanı başında, bütün rüyalarındaki o tanıdık sesi duydu: “Gidelim Artyom. Geçti artık. Her şey iyi olacak. Ayağa kalk!” Ama Artyom’un gücü kalmamıştı, başını bile kaldıramıyordu.</p>

  <p class="heading1">Etraf çok karanlıktı. Bere yüzünden olmalıydı. Ama elleri arkadan bağlıyken bereyi nasıl çıkaracaktı? Yine de mutlaka becermeliydi, çünkü önünde duranın bir insan mı yoksa sadece bir yanılsama olduğunu bilmek istiyordu.</p>

  <p class="heading1">“Bere” diye Artyom kekeledi, birinin onu anlayacağı umuduyla. Gözlerinin önündeki siyah perde kalktı ve Artyom karşısında duran Hunter’ı gördü.</p>

  <p class="heading1">Hunter, onu son gördüğünden sonra aradan geçen ebediyet kadar uzun bir zamandan bu yana, hiç değişmemişti. Ama buraya nasıl gelmişti? Zorla başını çevirip çevresine göz gezdirdi. Kararın okunduğu istasyondaydı. Dört bir yanında ölüler yatıyordu. Avizelerden birinde hâlâ biraz ışık vardı, ikinci avize sönmüştü. Hunter elinde, bir zamanlar Artyom’un görünce pek bir etkilendiği kocaman Ştetşkin tabancasını tutuyordu.</p>

  <p class="heading1">Artyom’a dikkatle baktı. “Nasılsın? Yürüyebilecek misin?”</p>

  <p class="heading1">Artyom cesaretini toplamaya çalışarak “Evet” diye cevap verdi ama şu anda onu başka bir şey ilgilendiriyordu. “Yaşıyorsunuz? Her şey yolunda gitti mi?”</p>

  <p class="heading1">Hunter yorgun gülümsedi. “Gördüğün gibi, yardımın için teşekkür ederim.”</p>

  <p class="heading1">Artyom kafasını salladı, utancından yüzüne sıcak basmıştı. “Ben başaramadım.”</p>

  <p class="heading1">“Elinden geleni yaptın.” Hunter omzuna vurarak onu rahatlatmak istedi.</p>

  <p class="heading1">“Ya orada durum nasıl? WDNCh’ya ne oldu?”</p>

  <p class="heading1">“Her şey yolunda Artyom. Hepsi geçti. Neyse ki istasyona girişi tamamen yerle bir edebildim, Karaderililer artık bir daha metroya giremezler. Kurtulduk. Şimdi gel.”</p>

  <p class="heading1">“Peki burada neler oldu?” Artyom dehşet içinde, bütün salonun cesetlerle dolu olduğunu gördü. İkisinin dışında tek bir ses bile duyulmuyordu.</p>

  <p class="heading1">Hunter Artyom’un gözlerine baktı. “Önemi yok. Bunları düşünme artık.” Torbasını sırtladı, içinden hâlâ hafiften dumanı tüten makineli tüfeği sallanıyordu. Fişekliklerden hiçbiri görünürde yoktu.</p>

  <p class="heading1">Hunter yola koyulunca, Artyom çaresiz onu takip etti. Çevresine baktığında, bazı yeni şeyler gözüne çarptı: Raylara giden üst geçitte, köprüden aşağıya birkaç koyu siluet asılmıştı.</p>

  <p class="heading1">Hunter geniş adımlarla konuşmadan önden gidiyordu, Artyom’un yürümekte zorlandığını sanki unutmuştu. Artyom ne kadar gayret etse de, aralarındaki mesafe giderek büyüyor, büyüyordu, öyle ki Artyom, Hunter’ın birden kaybolup onu kana bulanmış, kaygan zeminli korkunç istasyonda tek başına bırakmasından korkmaya başlamıştı. “Gerçekten buna değer miyim?” diye Artyom kendi kendine sordu. “Hayatım gerçekten buradaki bütün hayatlara bedel mi?” Kurtulduğuna elbette seviniyordu. Peki, Hunter’ın kurşunlarına hedef oldukları yerde sonsuza kadar taş kesilmiş bir halde, bir kısmı üst üste yığılı, paçavra çuvallar gibi etrafa saçılan bütün bu insanlar, sırf kendisi sağ kalabilsin diye mi ölmüşlerdi? Tıpkı satranç oyununda, önemli olanları kurtarmak uğruna, birkaç önemsiz figür nasıl feda ediliyorsa, Hunter da anlaşılan bu değiş tokuşu kolayca yapmış olmalıydı. O bir oyuncuydu, metro da bir satranç tahtasıydı ve bütün figürler onundu, çünkü oyunu kendine karşı oynuyordu. Peki, Artyom, uğruna diğer bir sürü insanı öldürmeye değecek kadar önemli bir figür müydü? Soğuk granitin üzerinden akan bu kan, şu andan itibaren kendi damarlarında atıyordu. Kendi varoluşunu sürdürmek için o bu kanı içmiş, bu kanı diğerlerinden kendi bedenine aktarmıştı. Artık bir daha asla doğru dürüst ısınamayacaktı.</p>

  <p class="heading1">Hâlâ sıcak olan ateşin yandayken bile, tıpkı terk edilmiş bir ara istasyonunda buz kesip takırdadığı bir kış gecesinde olduğu gibi kendisini böyle soğuk ve yalnız mı hissedecekti? Artyom Hunter’ın arkasından yetişip bunu sormak için daha hızlı yürümeye gayret ettiyse de beceremedi, çünkü Hunter bu arada çoktan arayı açmıştı, ancak bir hayvanda olabilecek bir ustalıkla, dört ayaküstünde ileriye fırladığı için ona yetişemiyordu. Hunter’ın hareketleri... Ona bir köpeği mi andırıyordu? Hayır... Daha çok bir sıçanı hatırlatıyordu. Aman tanrım! Artyom dehşetli bir korkuya kapıldı, istemeden ağzından çıkan sözlerle sarsıldı: “Siz... Siz bir sıçan mısınız yoksa?”</p>

  <p class="heading1">“Hayır” diye çınladı gelen yanıt. “Sıçan sensin. Sen korkak bir sıçansın!”</p>

  <p class="heading1">Biri tam kulağının üzerinden söyleneni tekrarladı. “Korkak sıçan!” Ve gürültüyle öksürdü.</p>

  <p class="heading1">Artyom başını salladı, bunu yaptığına pişman olmuştu. Önce orada hissettiği sadece belli belirsiz kemiren bir acıydı, sonra onu adeta infilak ettiren şiddetli bir devinime dönüştü. Artyom dengesini kaybetti, öne devrilerek yanan alnını serin çeliğe çarptı. Çeliğin damarlı yüzeyi kafatası kemiğini ezdiyse de tahriş olan etini bu arada serinletti ve Artyom ne yapacağına karar vermekten aciz bir süre bu pozisyonda kaldı. Biraz soluklandıktan sonra sol gözünü açmayı denedi.</p>

  <p class="heading1">Alnı bir parmaklığa dayanmış, yerde oturuyordu. Tavana kadar yükselen parmaklık iki taraftan istasyonun altındaki alçak ve dar kemerli alanı çevreliyordu. Parmaklıktan dosdoğru içeriye bakınca, orta salonu gördü, arkasında peronlardan biri vardı. Yakındaki bütün kemerler -hem karşısındakiler hem de hemen yanında olanlar- küçük hücrelere dönüştürülmüşlerdi, her birinde insanlar oturuyordu. Bu istasyon kendisini yargıladıkları istasyonun tam aksiydi. Orada belli bir zarafet vardı, istasyon, ince uzun sütunları, geniş ve tavana kadar yükselen kemerleriyle havadar ve ferahtı. Aydınlatılmasındaki kasvete ve duvarlardaki karalamalara karşın yine de bir ziyafet salonunu andırıyordu. Burada ise her şey kasvetli ve boğucuydu: Hem tünel gibi yuvarlak ve bir adam boyundaki alçak tavan hem de aralarındaki mesafeden bile daha geniş, hantal ve kaba olan sütunlar karamsar ve sıkıcı bir izlenim veriyordu. Üstelik&nbsp;sütunlar öne doğru çıkmışlardı ve tam da oraya, lehimlenmiş sağlam demir çubuklardan kalın parmaklıklar koymuşlardı. Tavan, elleri arkadan telle kelepçelenmemiş olsa, Artyom’un kolaylıkla dokunabileceği kadar alçaktı. Hücrede Artyom’dan başka iki tutuklu daha vardı. Biri, yüzü elbise yığınlarına gömülmüş bir halde yerde yatıyordu, arada bir de boğuk iniltiler çıkarıyordu. Kara gözlü, saçları kahverengi, tıraşsız olan diğer adam da, sırtı mermer duvara dayalı, yanı başında çömelmiş oturuyor, Artyom’u büyük bir ilgiyle süzüyordu.</p>

  <p class="heading1">Dışarıda, kamuflaj giysileri, başlarında bildik baretleriyle güçlü kuvvetli iki herif, bir yukarı bir aşağı dolanıyordu. Biri, eline doladığı ipin ucunda kocaman bir köpeği tutuyordu, arada bir de onu azarlıyordu. Artyom’u uyandıran bu iki adam olmalıydı.</p>

  <p class="heading1">Bu bir rüyaydı. Bir rüya. Onu asacakları rüyadan başka bir şey değildi.</p>

  <p class="heading1">Artyom esmer olana yan yan bakıp sordu: “Saat kaç?” Dilinin şişliğinden konuşması peltekleşmişti.</p>

  <p class="heading1">“Akşam dokuz buçuk” diye diğeri yanıtladı. Artyom’un, Kitai-gorod’da duyduğu aynı gırtlaktan gelen şiveyle konuşuyordu.</p>

  <p class="heading1">Dokuz buçuk. Yani on ikiye kadar üç buçuk saat var. Sonra da infaza kadar daha beş saat. Yedi buçuk saat. Yok, Artyom düşünüp de hesaplayana kadar, zaman biraz daha azalmıştı.</p>

  <p class="heading1">Eskiden, ölüme mahkûm edilen birinin idamdan bir önceki gece neler hissettiğini, neler düşündüğünü arada bir hayal ederdi. Korku mu? Cellata karşı büyük bir nefret mi? Pişmanlık mı?</p>

  <p class="heading1">Şu anda ise sadece içinde bir boşluk hissediyordu. Kalbi yavaş çarpıyor, şakakları zonkluyor, ağzının içinde de sürekli kan topaklanıyordu. Islak, paslı demir tadındaydı. Yoksa nemli metal miydi taze kan kokan?</p>

  <p class="heading1">Onu asacaklardı. Öldüreceklerdi. Artık bir daha var olmayacaktı. Bilinçli olarak bunu gerçekten hayal bile edemiyordu.</p>

  <p class="heading1">Ölümün kaçınılmaz olduğunu herkes bilir. Metroda ölüm gündelik olaylardan sayılırdı ama burada yine de insan kendisine hiçbir şey olmayacağına, kurşunların bir başkasına isabet edeceğine, hastalıktan kendisini koruyacağına inanıyordu. Ve ihtiyarlık henüz o kadar uzaktaydı ki, Artyom gibi birinin bunu düşünmesine bile gerek yoktu. Sonuçta, insan devamlı kendi ölümünü düşünerek yaşayamazdı ki. En iyisi bunu unutmaktı, yine de birinin kafasına bu düşünceler musallat olursa, o zaman dal budak sarıp yayılmaması, zehirli tohumlarıyla hayatı cehenneme çevirmemesi için, onları hemen kafasından söküp atmalı, yok etmeliydi. Günün birinde öleceğini düşünmemeliydi, yoksa insan aklını kaçırabilirdi. İnsanı bir tek şey çıldırmaktan kurtarabilirdi: Bilmemek. Bir yıl içinde idam edileceğini bilen bir idam mahkûmunun ya da doktorların kendisine ne kadar ömrü kaldığını söylediği, ölümcül bir hastanın hayatı ile normal bir insanın hayatı arasındaki fark şuydu: Birinciler, daha ne kadar yaşayacaklarını yaklaşık olarak bilirken diğerleri bilmedikleri için, ertesi gün bir kazaya kurban gitmesi hiç de ihtimal dışı olmadığı halde, sonsuza dek yaşayacaklarına inanırlar.</p>

  <p class="heading1">Ölüm korkunç değildi, korkunç olan onu beklemekti.</p>

  <p class="heading1">Yedi saat içinde.</p>

  <p class="heading1">Bunu nasıl yapacaklardı acaba? Artyom bir insanın nasıl asıldığını gözünün önüne&nbsp;getiremiyordu.</p>

  <p class="heading1">Kendi istasyonunda bir keresinde bir haini kurşuna dizmişlerdi ama Artyom o tarihlerde henüz çok küçüktü, üzerinde de fazla düşünmemişti. Ayrıca WDNCh’da idam hiçbir zaman kamuya açık alanda yapılmazdı.</p>

  <p class="heading1">Herhalde boynuna bir ip geçirecekler, sonra da ipi tavana çekeceklerdi ya da ayaklarının altındaki bir tabureyi iteceklerdi. Hayır, bunu düşünmemeliydi.</p>

  <p class="heading1">Susamıştı.</p>

  <p class="heading1">Paslı demiryolu makasını zor bela çevirerek düşüncelerinin lokomotifini yavaşça başka bir rayın üzerine kaydırdı ateş ederek vurduğu subaya yönlendirdi. Ömründe ilk öldürdüğü adama. Sahne yeniden gözlerinin önünde canlandı, attığı kurşunlar adamın omuz askılarının arasından geniş göğsüne gömülmüş, her bir kurşun bedeninde, içi anında kanla dolan kara bir yanık izi bırakmıştı. En ufak bir pişmanlık duymamış, buna da hayret etmişti. Oysa bir yerlerde okumuştu: Her öldürülen, katilin vicdanına ağır bir yük olur, saçları ağarıp ihtiyarlayana kadar onu rüyalarında takip eder ve düşüncelerini mıknatıs gibi çeker. Anlaşılan onda bütün bunlar olmamıştı. Ne merhamet ne de pişmanlık. Sadece hazin bir memnuniyet. Artyom kendinden çok emindi: Kurbanını bir gün rüyasında görse, umursamaz, başını öte yana çevirir ve görüntü de hemen kaybolurdu. Ya yaşlılığında? Zaten yaşlılık artık onun için söz konusu değildi.</p>

  <p class="heading1">Yine zaman geçmişti. Herhalde bir taburenin üstünde... Hayır, hayır, önünde yaşayacak bu kadar az zamanı kalmışken daha önemli şeyleri düşünmeliydi, zaman bulamayıp da hep ertelediği şeyleri. Hayatını yanlış yaşadığını ve bu hayat bir kez daha ona bahşedilirse, her şeyi çok başka yapacağını... Hayır, onun için başka bir hayat yoktu, bunu değiştirmek de mümkün değildi. En çok şu olabilirdi: O adam Vanetşka’nın kafasına ateş ettiği zaman, belki silahına davranmamalıydı... Acaba yana mı çekilmeliydi? Hayır. Bunu yapamazdı. O zaman Vanetşka’yla Mihayil Porfiryevitç’i bir daha asla rüyalarından kovalayamazdı. Ya yaşlıya ne olmuştu? Kahretsin, sadece bir yudum su olsaydı!</p>

  <p class="heading1">Önce onu hücreden alacaklardı. Eğer şansı varsa, onu geçitten diğer istasyona götüreceklerdi, bu ona biraz zaman kazandırmış olacaktı. Şayet o Allah’ın belası bereyi yine yüzüne geçirmeselerdi, bu parmaklıkların ve hücrelerin dışındaki şeyleri de görebilecekti. Artyom düşüncelerinden uzaklaşıp yanındaki komşularına baktı, kuruyan dudaklarını kıpırdatıp sordu: “Bu hangi istasyon?”</p>

  <p class="heading1">“Tverskaya istasyonu” diye adam yanıtladı. “Baksana, neden buradasın?”</p>

  <p class="heading1">“Bir subayı öldürdüm.” Artyom ağır ağır konuşuyordu, zor geliyordu konuşmak.</p>

  <p class="heading1">“Ah...” Esmer olan anlamış gibi başını salladı. “İdam sehpasına değil mi?”</p>

  <p class="heading1">Artyom omuzlarını silkti, başını çevirip tekrar parmaklıklara dayandı.</p>

  <p class="heading1">Komşusu yeniden başını salladı. “Hiç kuşku yok.”</p>

  <p class="heading1">Evet, hiç kuşku yoktu. Hemen. Ve hatta şimdi burada. Kimse onu bir yere götürmeyecekti.</p>

  <p class="heading1">Bir şeyler içmeliydi. Ağzındaki pası gidermek, kuruyan gırtlağını ıslatmak için bir şeyler içmeliydi. O zaman belki biraz daha sohbet edebilirdi. Hücrede su yoktu, öbür uçta kokusu mide bulandıran teneke bir kova duruyordu. Acaba nöbetçilere sorsa mıydı? Belki idamlık adaylara bazı ayrıcalıklar tanıyabilirlerdi? Parmaklıktan elini&nbsp;uzatıp bir işaret edebilseydi gelmesi için. Ama elleri arkasında kelepçeliydi, çelik tel bileklerini ezmişti, parmakları şişmiş ve hissizdiler. Seslenmeye gayret ettiyse de, gırtlağından sadece bir hırıltı çıktı, sonra da korkunç bir öksürme.</p>

  <p class="heading1">Nöbetçiler herhalde onun birileriyle temas kurmaya çalıştığını fark etmişler ve hücreye yaklaşmışlardı. “Sıçan uyandı” dedi köpekli nöbetçi alaylı bir sesle. Artyom adamın yüzünü görebilmek için kafasını hafifçe arkaya devirdi ve fısıldadı: “Biraz su... İçmek istiyorum.”</p>

  <p class="heading1">“Su mu?” Köpekli şaşırmış göründü. “Bu da ne demek oluyor? Nasılsa az sonra ipe çekileceksin. Hayır. Senin için suyumuzu harcayamayız. Belki o zaman daha önce geberirsin, kim bilir?..”</p>

  <p class="heading1">Artyom yorgun, gözlerini kapadı. Hapishane bekçileri anlaşılan konuşmayı sürdürmeye pek hevesliydiler. İkinci nöbetçi sordu. “Anladın mı şimdi cinayeti kime karşı işlediğini, seni pis domuz? Ve üstelik bir de Rus! Sizin gibi bıçağı sırta saplayan salaklar yüzünden, oradaki gibiler...” Kendini arkaya saklayan hücre komşusunu başıyla işaret ederek, “Yakında bütün metroyu dolduracaklar ve biz Ruslar’ın soluğunu kesecekler” dedi.</p>

  <p class="heading1">Esmer adam gözlerini aşağıya indirdi. Artyom bütün bu konuşmalara omuzlarını silkerek karşılık verebildi.</p>

  <p class="heading1">“Buna karşılık siz de zekâsı kıt hilkat garibelerini içeri aldınız” diye nöbetçi sözlerine devam etti. “Sidorov anlattı, tünelin yarısı kana bulanmış! Hepsi ayaktakımı! Böyleleri de yok edilmeli. Onlar bizim, ah neydi... Ha bizim mirasımızı mahvettiler. Ve büyükbabanın da işini bitirdiler.”</p>

  <p class="heading1">Artyom hüngürdedi. Zaten çoktan endişelenmişti ama her şeye karşın Mihayil Porfiryevitç’i öldürmediklerini, belki de komşu hücrelerden birinde olduğunu ümit etmişti. Umutsuzca sordu. “Nasıl yani?”</p>

  <p class="heading1">“Öyle işte. Kendiliğinden geberdi. Sadece biraz tabanlarını cilaladılar ama sonra kendisi pes etti.” Köpekli adamın keyfine diyecek yoktu.</p>

  <p class="heading1">Artyom’un ise yüreği parçalandı. <b class="sgc5">Sen öleceksin. Ve bütün akrabaların da ölecek...</b> Mihayil Porfiryevitç gözünün önüne geldi, tünelin ortasında kendinden geçmiş, not defterinin sayfalarını çeviriyor, sonra da huşu içinde son satırları tekrarlıyordu. Ne demişti? “Ölenin kahramanlık onuru.” Hayır. Yazar yanılmıştı. Kahramanlıklar bile kalıcı değildi. Hiçbir şey kalıcı değildi.</p>

  <p class="heading1">Mihayil Porfiryevitç’in evini, hepsinden çok da yatağını nasıl özlediğini düşündü. Düşünceleri önce ağırlaştı, sonra giderek donuklaştı. Alnını tekrar parmaklığa dayadı, bekçilerden birinin kolunun üzerindeki kolluğa gözlerini dikti boş boş. Üç kollu bir gamalı haç. Garip bir sembol. Bir yıldıza ya da sakat bir örümceğe benziyordu... “Neden sadece üç kollu?” diye sordu kendi kendine. “Neden üç?”</p>

  <p class="heading1">O tarafa dönüp muhafızların kolluklarına bakınca, iki nöbetçi Artyom’un ne demek istediğini anladılar.</p>

  <p class="heading1">“Peki sen kaç tane olsun isterdin?” diye köpekli sinirli sinirli sordu. “Her istasyon için bir kol aptal herif. Bütünlüğün sembolüdür. Polis’i de içimize alınca, dördüncüsü gelecek.”</p>

  <p class="heading1">“Yok canım” diye ikinci nöbetçi homurdandı. “Bu aslında eski bir Slav sembolüdür. ‘Gündönümü’ deniyor. Onlar bizden kopya ettiler.”</p>

  <p class="heading1">“Ama artık güneş yok ki” diye Artyom dişlerinin arasından fısıldadı. Gözlerinin yine bulanıklaştığını, sözlerin anlamını yitirdiğini ve iyice karanlığa gömüldüğünü hissetti.</p>

  <p class="heading1">“İşte hepsi bu kadar” dedi köpekli adam memnun bir halde. “Hadi gel Şenya, artık onun işi bitti.”</p>

  <p class="heading1">Artyom’un dalgınlaşan düşünceleri sadece arada bir kan tadı ve kokusu nedeniyle görüntülerle kesintiye uğruyordu. Ama yine de memnundu. Düşünme yeteneği, bu çetin mücadelenin dışında kalarak aklını, nefsini köreltmekten ve melankoliye kapılmaktan korumuştu.</p>

  <p class="heading1">“Hey ahbap!” Hücre arkadaşı onu omuzlarından tutmuş sarsıyordu. “Çok fazla uyudun.”</p>

  <p class="heading1">Artyom, ayaklarında sanki demirden bir külçe varmış gibi bilincinin derinliklerinden güçlükle kendine geldi. Gerçek dünyaya hemen dönemedi, banyo edilen bir filmin üzerindeki bulanık çizgiler gibi yavaş yavaş ortaya çıktı. Boğuk bir sesle, “Saat kaç?” diye sordu.</p>

  <p class="heading1">“Dörde on var.”</p>

  <p class="heading1">Dörde on var. Tam 40 dakika sonra onu almaya geleceklerdi. Ve bir saat ve on dakika sonra da... Bir saat ve on dakika... Bir saat ve dokuz dakika... Bir saat ve sekiz dakika...”</p>

  <p class="heading1">“Adın ne?” diye komşusu sordu.</p>

  <p class="heading1">“Artyom.”</p>

  <p class="heading1">“Benim adım da Ruslan. Kardeşimin adı Ahmet’ti, az önce onu kurşuna dizdiler. Ama bana ne yapacaklarını bilmiyorlar. Adım Rusça, bir hata yapmak istemiyorlar.” Kara gözlü adam, nihayet konuşacak birini bulduğuna memnundu.</p>

  <p class="heading1">“Nerelisin?” Bu Artyom’u fazlaca ilgilendirmiyordu ama adamın gevezeliği, düşüncelerini dağıtıp zihnini meşgul ettiği için sormuştu. Şu anda ne WDNCh’yı ne de misyonunu düşünmek istiyordu. Metroda neler olduğunu da düşünmek istemiyordu. Hayır, istemiyordu.</p>

  <p class="heading1">“Kievskaya’dan geliyorum. Nerede olduğunu biliyor musun? Ona güneşli Kievskaya diyoruz.” Ruslan gülümsedi, bir dizi beyaz dişi göründü. “Orada bizden çok insan var, hemen hemen herkes, karım, üç çocuğumuzla beraber hâlâ oradalar.</p>

  <p class="heading1">Biliyor musun, bizim en büyük çocuğun bir elinde altıparmağı var!”</p>

  <p class="heading1">Su. Sadece bir yudum. İsterse sıcak olsun, şimdi bunu bile göze almıştı. Hatta filtre edilmemiş bile olsa. Boş ver. Sadece bir yudum. Sonra da cellat onu almaya gelene kadar her şeyi unutmak. Beyni boşalsın diye, hiçbir şeyi umursamasın diye, bir hata yaptığı düşüncesi kafasında dolanıp durmasın, ona acı vermesin, beyninde çınlayıp durmasın diye. Hiçbir hakkı olmadığını unutsun diye. Basıp gitmesi gerektiğini unutsun diye. Dönmek, kulaklarını kapatmak. Ve yola devam etmek. Çehovskaya’ya doğru. Ve oradan sadece bir tünelle. Bu kadar basitti. Sadece bir tünel, böylece başarmış ve görevini yerine getirmiş olacaktı. Ve hayatta kalacaktı...</p>

  <p class="heading1">Biraz su içmek. Elleri öyle şişmişti ki, adeta hissizleşmişlerdi.</p>

  <p class="heading1">İnançlı olanlar ölüme ne kadar da kolay gidiyorlardı! Ölümün son olmadığına inananlar. Dünyayı siyah beyaz diye ikiye ayırabilenler, ellerinde, ideolojilerinin ya da inançlarının simgesi bayraklarla ne yapmak gerektiğini çok iyi bilenler. Hiçbir şeyden kuşkulanmayanlar, hiçbir şeyden pişmanlık duymayanlar. Böyle insanlar rahat&nbsp;ölüyorlardı. Dudaklarında bir gülümsemeyle ölüyorlardı.</p>

  <p class="heading1">“Eskiden orada böyle büyük meyvelerimiz vardı! Ve ne de güzel çiçekler vardı. Çiçekleri genç kızlara verirdim, onlar da bana bakıp gülümserlerdi.” Artyom söylenenleri duyuyordu ama artık pek aldırış etmiyordu.</p>

  <p class="heading1">Salonun ucundan gelen ayak sesleri duyuldu. Artyom’un yüreği kasıldı, küçük, huzursuz çarpan bir küçük kütleydi sanki kalbi şimdi. Onu almaya mı geliyorlardı? O kadar olmuş muydu? 40 dakikanın daha uzun süreceğini sanmıştı. Yoksa o şeytan çekici herif kendisini gaza mı getirmişti? Hayır, bu...</p>

  <p class="heading1">Tam gözlerinin önünde üç çift çizme durdu. İkisi işlemeli bir kamuflaj kıyafetinin, biri de siyah bir pantolonun altından görünüyordu. Kilit gıcırdadı, Artyom arkaya kaykılan parmaklık kapısıyla yüzüstü düşmemek için tam zamanında yerinden doğruldu.</p>

  <p class="heading1">“Onu kaldırın” diye bir ses cırladı.</p>

  <p class="heading1">Aynı anda onu koltuklarının altından yakalayıp havaya kaldırdılar, Artyom nerdeyse kendini tavanda buldu.</p>

  <p class="heading1">“Cesaretini kaybetme!” dedi Ruslan onu götürürlerken.</p>

  <p class="heading1">Gelenlerden ikisi makineli tüfekli piyade eriydi. Siyah üniformalı üçüncüsünün küçük bir bareti vardı, mavi gözlü, posbıyıklıydı. “Arkamdan gel” diye emretti, sonra ikisi birden Artyom’u peronun diğer ucuna sürüklemeye başladılar.</p>

  <p class="heading1">Artyom yardım almadan kendisi gitmeyi denedi, çünkü iradesi dışında kukla gibi taşınmaktan hoşlanmıyordu. Hayata veda edecekse, bu hiç değilse onuruyla olmalıydı. Ama bacakları ona itaat etmiyorlardı. Bükülüyor, boş çuval gibi yere sürtünüyorlardı.</p>

  <p class="heading1">Sıra sıra hücreler istasyonun sonuna kadar gitmiyordu. Hücreler yürüyen merdivenlerin aşağıya indiği yerde, ortayı geçtikten sonra bitiyordu. İleride, karanlığın derinliklerinden, yanan meşalelerin duvarlara uğursuz erguvani yansımaları vuruyordu, aşağılardan yürekleri parçalayan haykırmalar geliyordu. Artyom bir an için buranın bir cehennem olduğunu sandı, adamlar onu ileri sürükledikçe bu yüzden rahatlıyordu. Son hücreye geldiklerinde, içeriden biri arkasından “Hoşça kal, yoldaş!” diye seslendi ama Artyom sese kulak asmadı. Şu anda gözlerinin önünde sadece bir bardak su gidip geliyordu.</p>

  <p class="heading1">Karşı duvarda, gelişi güzel yan yana konulmuş bir masa ve iki iskemleden oluşan bir barikat vardı. Üzerinde, bildik “Yasak” işareti olan bir tabela asılmıştı. Hiçbir yerde darağacından eser yoktu. Artyom’un içinde bir an için çılgınca bir umut ışığı yandı. Belki de onu sadece korkutmak istemişlerdi, sehpada sallandırmayacaklar, istasyonunun çıkışına kadar götürüp diğer tutukluların görüş mesafesinin dışına çıkınca onu serbest bırakacaklardı.</p>

  <p class="heading1">Gür sakallı, son kemerin içinden geçerek peronun dışına çıktı. Rayların üzerinde tekerlekli tahtadan bir platform kurulmuştu. Tabanı, peronla aynı hizadaydı. Sırtında benekli bir üniforma olan adam platformun üzerine çıkmış, yukarıda, tavana vidalanmış bir çengelden aşağıya sarkan ipi kontrol ediyordu. Diğerlerinden farkı, üniformasının kollarının yukarıya kıvrılmış, kafasına da göz hizası açıkta kalan, bir örgü bere geçirilmiş olmasıydı, dirseğine kadar açıkta kalan kolları adaleliydi.</p>

  <p class="heading1">“Her şey tamam mı?” diye siyah üniformalı cırladı.</p>

  <p class="heading1">Cellat başını salladı. “Bu konstrüksiyonu beğenmiyorum” dedi az sonra. “Neden sanki bizim eski taburemizi kullanmıyoruz? Bir vurdun mu?..” Yumruğunu sıkıp avcunun içine patlattı. “Boyun omurunda bir çatırtı, sonra müşterinin işi tamam. Ama buradaki o şey... Adamlar zıbarana kadar, çengelde solucan gibi çırpınıp duruyorlar. Ve geberdikten sonra da, her seferinde her yeri yeniden temizlemek gerekiyor. Hep üstlerine işiyorlar...”</p>

  <p class="heading1">“Kes artık” diye posbıyıklı bağırdı. Celladı kenara çekip kulağına öfkeyle bir şeyler fısıldadı.</p>

  <p class="heading1">Amirleri duyma mesafesinden henüz uzaklaşmıştı ki, sohbete ara veren iki er, bıraktıkları yerden tekrar konuşmaya başladılar. Artyom’un solundaki, “Ya sonra ne oldu?” diye sabırsızca sordu.</p>

  <p class="heading1">“Ha evet” diye fısıldadı öteki. “Kadını sütuna dayadım, elimle eteğinin altına dokundum, hemen gevşeyiverdi ve sonra...”</p>

  <p class="heading1">Sonrasını anlatamadı çünkü posbıyıklı geri gelmişti. Hâlâ celladı ikna etmeye uğraşıyordu. “...Kendisi bir Rus olduğu halde! Bir hain, bir ayrılıkçı, bir soysuz! Ve hainler acı çekerek ölmeliler.”</p>

  <p class="heading1">Artyom’un uyuşmuş olan ellerinden kelepçeleri çözdüler, ceketini ve kazağını çıkardılar, sırtında sadece bir tek kirli atleti kaldı. Sonra cellat boynundaki kovanı -Hunter’ın armağanı- çekip aldı ve “Şans mı getiriyor? İyi öyleyse, onu senin cebine koyuyorum. Belki yine ihtiyacın olabilir” dedi. Sesi hiç de kötü değildi. Hatta garip bir şekilde insanı rahatlatıyordu.</p>

  <p class="heading1">Artyom’un ellerini tekrar arkadan bağladılar ve idam sehpasına itelediler. Askerler şimdi geri planda duruyorlardı. Onlara ihtiyaç kalmamıştı Artyom nasılsa kaçmayı beceremezdi. Cellat ipi boynuna geçirip hafifçe çekerken, o ayakta durabilmek için bütün gücünü toplamalıydı. Ayakta kalmak, düşmemek, konuşmamak. Su içmek. Şimdi sadece bunları düşünüyordu. Su.</p>

  <p class="heading1">“Su...” diye fısıldadı yavaşça.</p>

  <p class="heading1">“Su mu?” Cellat özür dilercesine kolunu kaldırdı. “Nereden bulayım şimdi, senin için nereden su getireyim? Olmaz dostum. Nasılsa ikimiz de geç kaldık, biraz daha sabret.” Ağır vücuduyla aşağıya rayın üzerine atladı, ellerini tükürükledi ve tekerlekli platforma rapt edilmiş olan ipi yukarıya kaldırdı.</p>

  <p class="heading1">Askerler hareket etmeden duruyorlardı, yüzbaşının yüzünde ciddi ve muzaffer bir ifade belirdi. Sonra konuşmaya başladı: “Halkına sinsice ihanet eden bir düşman ajanı olarak...”</p>

  <p class="heading1">Bir sürü düşüncelerle kopuk kopuk görüntüler çılgın bir hızla Artyom’un beyninin içinde dönmeye başladı. Bekle, henüz çok erken, henüz işim bitmedi, diyorlardı. Sonra birden önünde Hunter’ın sert yüzü belirdi, sonra istasyonun kızıl loşluğunda tekrar kayboldu... Suhoy’un gözleri munis munis bakıp kayboldular... Mihayil Porfiryevitç... Sen ölüyorsun... Karaderililer... Bunu yapmamalılar. .. Bekleyin! Ama susuzluğu bütün bunları bastırıyordu, anılarını kelimeleri, isteklerini bunaltıcı bir sis gibi sarmalıyordu. Su...</p>

  <p class="heading1">“...yozlaşmış bir yaratık, milleti için bir utanç” diye yüzbaşı sözlerini sürdürdü.</p>

  <p class="heading1">Tünelde birden bağrışmalar duyuldu, bir makineli tüfek tıkırdadı, sonra gürültülü bir patlama ve her şey sessizleşti. Askerler otomatik silahlarına davrandılar, subay huzursuz bir şekilde çevresine bakındı ve telaşla kararını verdi:</p>

  <p class="heading1">“Öldür! Hadi!” Cellata bir el işareti yaptı, adam ahlaya poflaya ayaklarını traverslere dayadı ve ipi çekti.</p>

  <p class="heading1">Tahtalar Artyom’un bacaklarının altından yavaşça ileriye doğru hareket ettiler, sürekli devinim halinde, kendini hâlâ ayaklarının üzerinde tutuyor ama altındaki idam sehpası devamlı ilerliyordu. Artyom dengesini kaybetti, ip boynuna gömüldü ve onu geriye, ölüme doğru çekti ama oraya gitmek istemiyordu, istemiyordu işte... Sonra ayağın altındaki zemin kaydı, vücudunun ağırlığıyla çekilen ip solunum yollarını tıkadı, bloke etti, boğazından bir hırıltı çıktı, görüşü bulandı, içinde her şey dönüyordu, vücudundaki her bir küçük hücre, biraz hava diye yalvarıyordu ama soluk alması büsbütün olanaksızlaşmış, vücudu kasılmış, şuursuzca kıvranmaya başlamış ve bu arada karnının altından gelen baskı iğrenç bir ihtiyacı dışa vurmuştu.</p>

  <p class="heading1">Tam o anda, zehirli sarı bir duman birden istasyonu kapladı. Çok yakınlardan silah sesleri duyuldu.</p>

  <p class="heading1">Ve sonra Artyom kendini kaybetti.</p>

  <p class="heading1">“Hey idamlık adam! Hadisene, ne duruyorsun öyle? Nabzını ölçtük, öyle hasta numarası yapma!” Yüzüne indirilen okkalı bir tokat onu tekrar kendine getirdi.</p>

  <p class="heading1">“Ağızdan ağza bir kere daha nefes vermem” dedi bir başka ses.</p>

  <p class="heading1">Artyom bunun bir rüya olduğuna iyice emindi artık, herhalde sona yaklaşmasından bir saniye önceki bilinç kaybı olmalıydı bu. Ölüm hâlâ öyle yakındı ki, boğazındaki çelik kıskacı, bacaklarının dermanını yitirip de rayların üzerinde teklediği andaki gibi aynı şekilde hissediyordu.</p>

  <p class="heading1">İlk ses ısrarla devam ediyordu. “Dudaklarını kısmayı bırak artık! Bu sefer kafanı ipten kurtardık, hayatın keyfini çıkar!”</p>

  <p class="heading1">Bir şey onu şiddetle sarstı. Artyom güçlükle bir gözünü açtı ve hemen tekrar kapattı. Burası öbür dünya mıydı? Üzerine eğilen bir insana benziyordu ama o kadar farklıydı ki, ister istemez Han’ın teorisi aklıma geldi: Ruhun bedenden ayrıldıktan hemen sonraki yazgısı. Üzerine eğilen varlığın teni, cep fenerinin ışığında görüldüğü kadarıyla donuk sarıydı, gözlerin yerinde daracık çentikler vardı, sanki bir heykeltıraş tahtadan bir yüz oymuş da gözlerin yerini sadece işaretlemiş, sonra da yapmayı unutmuştu. Yüzü yuvarlak, yanakları belirgin derecede kemikliydi. Artyom böyle birini hiç görmemişti.</p>

  <p class="heading1">“Hayır, böyle olmayacak” dedi biri yukarıdan.</p>

  <p class="heading1">Sonra yüzüne su püskürttüler.</p>

  <p class="heading1">Artyom zorla suyu yuttuktan sonra, eliyle şişeyi yakaladı. Epeyce içtikten sonra, bedeninin üst kısmını zorlayıp yerinden doğrularak çevresine bakındı.</p>

  <p class="heading1">Karanlık tünel boyunca sarsılarak giden, en az iki metre uzunluğunda bir drezinin üzerinde yatıyordu. Havada hafif bir yanık kokusu seziliyordu. Artyom şaşkınlıkla, acaba benzinle çalışan bir araç mı, diye aklından geçirdi. Yanında dört adamla, kara benekli, kahverengi bir köpek oturuyordu. Adamlardan ilki, çizik gözlü olandı. Hemen yanına, sırtında muflonlu bir ceketle, üzerine kırmızı yıldız dikilmiş kulaklı kürk kasket giymiş, sakallı bir herif oturmuştu. Sırtında uzun bir otomatik silah sallanıyordu,</p>

  <p class="heading1">Artyom’unkine benziyordu ama bir farkı, namlusunun altında bir süngüsü olmasıydı. Üçüncüsü iri yapılı bir herifti, Artyom önce yüzünü tanıyamamıştı ama koyu cildini görünce, korkudan neredeyse rayların üzerine atlayacaktı. Ancak iyice baktıktan sonra biraz rahatlamıştı: Yukarıdan metroya gelen biri değildi, cildinin rengi çok farklıydı ama yüzü normal bir insanınki gibiydi, sadece dudakları biraz dışa doğru kıvrılmıştı, burnu da tıpkı bir boksör gibi biraz basıktı. Dördüncünün nispeten normal bir dış görünüşü vardı. Güzel, mert yüzü ve enerjik çenesiyle Artyom’a uzaktan Puşkinskaya’daki afişi anımsatıyordu. Gösterişli bir deri ceket giymişti, ceketin omuzlarında subay apoletleri görülüyordu, çift delikli geniş kemerinden kocaman bir tabanca kılıfı sarkıyordu. Drezinin kuyruk tarafında bir Degtyaryov makineli tüfeği<sup class="calibre1"><a class="calibre2" href="../Text/Section0042.xhtml#dipnot-42" id="dipnot-42-geri">42</a></sup> parıldıyordu, hemen yanında da rüzgâr yönünde kırmızı bir bayrak dalgalanıyordu. Cep fenerinin ışığı vurunca, Artyom onun gerçek bir bayrak olmadığını anladı, sakallı bir adamın, kırmızı siyah portresiyle tarazlanmış bir kumaş parçasıydı.</p>

  <p class="heading1">Bütün bunlar, hummalı bir rüya gibiydi sanki, Hunter’ın kendisine yardıma gelip de sonra ortadan kaybolduğu o kurtarma fantezisine pek benzemiyordu.</p>

  <p class="heading1">“Uyandı!” diye çizik gözlü sevinerek seslendi. “Hadi idamlık adam, anlat bakalım, seni neden asmak istediler?”</p>

  <p class="heading1">Adam tam aksansız konuşuyordu, Artyom ve Suhoy’un şivesine benziyordu. Böyle değişik bir tipten, bu kadar saf, temiz bir Rusça işitmek çok garipti. Artyom bunun hâlâ bir tür hokkabazlık olmasından kuşkulanıyordu. Çeltik gözlü herhalde sadece ağzını açıp kapatıyor, onun yerine de sakallı ya da deri ceketli konuşuyorlardı.</p>

  <p class="heading1">Artyom hafifçe öksürdü. “Ben... Subaylarından birini vurdum.”</p>

  <p class="heading1">Diğeri ağzı kulaklarında sırıttı. “Bravo! Her zaman onların üzerine gitmeli! Tam bizim istediğimiz gibi!”</p>

  <p class="heading1">İyice önlerde oturan esmer tenli kabadayı, bu sözler üzerine döndü, saygılı bir ifadeyle kaşlarını kaldırıp gülümsedi: “Kaosu önlemek için çabamız boşuna değildi öyleyse.” Onun şivesi de mükemmeldi. Artyom ‘un iyice kafası karışmıştı.</p>

  <p class="heading1">Şimdi deri ceketli iyi görünümlü olan ona dönerek konuştu: “Senin adın ne, cesur adam?” Artyom kendini tanıttıktan sonra adam devam etti. “Ben Yoldaş Russakov’um. Buradaki...” Çeltik gözlüyü işaret etti. “Bansai’dir, orada ilerideki ise Yoldaş Maksim.” Esmer tenli yeniden sırıttı. “Ve bu da Yoldaş Fyodor.”</p>

  <p class="heading1">Sonuncu olarak köpek geldi. Artyom, köpek de kendisini “Yoldaş” diye takdim etseydi hiç hayret etmeyecekti ama adının sadece Karazyupa<sup class="calibre1"><a class="calibre2" href="../Text/Section0043.xhtml#dipnot-43" id="dipnot-43-geri">43</a></sup> olduğunu söylediler.</p>

  <p class="heading1">Artyom önce Russakov’un, kuru ve güçlü elini sıktı, sonra sırayla Bansai’nin ince ama güçlü parmaklarını, Yoldaş Maksim’in kara pençelerini ve Yoldaş Fyodor’un etli taraklı elini. Bu arada adlarını da bellemeye gayret ediyordu ama biraz sonra adamların birbirlerine değişik şekilde hitap ettiklerini fark etti. Yüzbaşılarına “Yoldaş Komiser” diyorlardı, esmer tenli bazen Maksim, bazen de Lumumba oluyordu, çeltik gözlü her zaman sadece Bansai’ydi, kafasında kasketiyle sakallı ise, Fyodor Amca’ydı.</p>

  <p class="heading1">“Moskova metrosunun Birinci Uluslararası Ernestos Che Guevera Kızıl Savaş Tugayı’na hoş geldin!” diye Yoldaş Russakov törensel bir edayla noktayı koydu.</p>

  <p class="heading1">Artyom ona teşekkür edip sustu. Söylediği ad çok uzundu, sonunu tam olarak duyamamıştı. “Kızıl” sözcüğüne tıpkı bir boğa gibi bir süredir tepkiliydi. Şenya’nın, Şabolovskaya’da bir yerlerde bir haydut saldırısından söz etmesinden bu yana “tugay”&nbsp;kelimesi de onda tatsız bir cemiyeti çağrıştırıyordu. En çok hayran olduğu ise, rüzgârla titreşen kumaş parçasının üzerindeki yüzdü, onu adeta büyülemişti. “Orada, bayrağınızın üzerindeki kim?” diye sonunda, temkinli bir tavırla sordu.</p>

  <p class="heading1">“O mu dostum, o Che Guevara’dır “diye Bansai açıkladı.</p>

  <p class="heading1">“Nasıl bir çegevara?” diye Artyom safiyane sorunca, Russakov’un öfkeden kızaran gözlerinden ve Maksim’in alaycı sırıtmasından yanlış ata oynadığını fark etti.</p>

  <p class="heading1">“Yoldaş. Ernesto. Che. Guevera” diye komiser tek tek heceledi. “Küba’nın büyük devrimci lideri.</p>

  <p class="heading1">Kendisine hiçbir şey ifade etmese de, en azından adını iyice öğrenmişti. Gözlerini kırpıştırıp memnun olmuş gibi görünmeyi yeğledi. Sonuçta bu insanlar hayatını kurtarmışlardı, onları umursamamak nezaketsizlik olurdu.</p>

  <p class="heading1">Tünel ağızlarındaki tarakların önünden inanılmaz bir hızla uçarcasına geçiyorlardı. Adamlar kendi aralarında sohbet ederlerken, yarı yarıya terk edilmiş bir istasyonu geçip arkada, tünelin yarı karanlığında durdular. Burada, bir çıkmaz sokakta son bulan bir sapak vardı.</p>

  <p class="heading1">Yoldaş Russakov, “Bir bakalım hele, faşist domuzlar peşimizdeler mi?” dedi.</p>

  <p class="heading1">Yoldaş Russakov’la Karazyupa, uzaktan şüpheli gürültülerin gelip gelmediğine kulak verirlerken, diğerleri aralarında fısıldayarak konuşuyorlardı.</p>

  <p class="heading1">“Neden bunu yaptınız? Beni kaçırdınız?” diye Artyom sordu.</p>

  <p class="heading1">Bansai yüzünde gizemli bir ifadeyle sırıttı: “Planlanmış bir saldırıydı. Bize bazı bilgiler geldi.”</p>

  <p class="heading1">“Benim hakkımda mı?” diye Artyom umutla sordu. Han onun “özel biri” olduğunu söylemişti. Acaba Bensai bunu mu kast etmişti?</p>

  <p class="heading1">Bansai anlaşılmayan bir jestle, “Hayır” dedi. “Gelen bilgiler tamamen genel şeylerdi. Onların bazı korkunç şeyler planladıklarını öğrendik. Bunun üzerine Yoldaş Komiser bunu engellemeye karar verdi. Bu pislik herifleri sürekli kışkırtmak da ayrıca bizim görevimiz.”</p>

  <p class="heading1">“Bu tarafta onların barikatları yok” diye Maksim ekledi. “Projektörleri bile yok, sadece kamp ateşinin yanında nöbetçi noktaları bulunuyor, o kadar. Bu yüzden hiç zorlanmadan geçtik. Yalnız ne yazık ki, makineli tüfeğimizi kullanmak zorunda kaldık. Sonra bir sis bombasını ateşledik, gaz maskelerimizi takarak istasyona girdik ve tam zamanında seni sehpadan aşağıya indirdik. Kendini SS sanan adamla işi fazla uzatmadan kısa kestik ve tekrar dışarı çıktık.”</p>

  <p class="heading1">O ana kadar konuşmayıp göz yaşartan bir otu tüttüren Fyodor Amca da şimdi söze karıştı. “Ya küçük adam, seni bir güzel benzettiler. Bir yudum almak ister misin?” Drezinin üzerinde duran bir metal sandıktan içinde bulaşık suyuna benzer bulanık bir sıvı olan yarı dolu bir şişeyi aldı, çalkaladı ve Artyom’a uzattı.</p>

  <p class="heading1">Artyom cesaretini toplayıp şişeden bir yudum aldı. “Öyleyse siz... Siz Kızıl mısınız?” diye ihtiyatla sordu.</p>

  <p class="heading1">“Biz komünistiz. Devrimciyiz!” diye Bansai gururla yanıtladı.</p>

  <p class="heading1">“Kızıl hattan mı?”</p>

  <p class="heading1">“Hayır, biz bağımsızız. Ama en iyisi bunu sana Yoldaş Komiser açıklasın. Bizim ideolojiden sorumlu yoldaşımızdır.”</p>

  <p class="heading1">Biraz sonra yoldaş Russakov yüzünde memnun bir ifadeyle geri geldi. “Her şey yolunda. Şimdi mola verebiliriz” dedi.</p>

  <p class="heading1">Ateş yakabilecek hiçbir şey yoktu. Bir ispirto ocağının üzerine çaydanlığı astılar ve bir parça soğuk domuz budunu aralarında bölüştüler. Devrimciler için doğrusu iyi besleniyorlardı.</p>

  <p class="heading1">Bansai Artyom’un sorusunu aktarınca, Yoldaş Russov “Hayır, Yoldaş Artyom, Kızıl hattan gelmiyoruz” diye ciddi bir ifadeyle açıklamaya koyuldu: “Yoldaş Moskvin, metroda devrimden vazgeçip Entemasyonal’den koptuktan ve devrimci eylemlerden desteğini çektikten sonra Stalinci saflara geçti. O yozlaşmış bir fırsatçı. Ben ve yoldaşlar ise Troçki çizgisindeyiz. Castro ve Che Guevera’yla aynı paraleldeyiz. Bu yüzden sancağımızda onu taşıyoruz.” Gösterişli bir el hareketiyle, aşağıya sarkan yıpranmış kumaş parçasını işaret etti. “İşbirlikçi Moskvin’e benzemiyoruz, biz devrimci ilkeye sadık kaldık. Ben ve yoldaşlar onun gittiği yolu lanetliyoruz.”</p>

  <p class="heading1">“Peki ya benzini kimden alıyorsun?” diye Fyodor Amca araya girdi, bir yandan da kendi sardığı tütünü çekiyordu.</p>

  <p class="heading1">Yoldaş Russakov öfkeden kıpkırmızı olmuş bir şekilde Fyodor Amca’ya kötü kötü baktı. Amca alaycı bir tavırla gülerek, iyice ceketinin içine büzüldü.</p>

  <p class="heading1">Artyom esas önemli olan konunun dışında komiserin söylediğinden pek bir şey anlamamıştı. Önemli olan da şuydu: Mihayil Porfiryevitç’in barsağını delmek, kendisini de öldürmek isteyen Kızıllar’la buradaki insanların ortak bir yanı yoktu. Bu da onu rahatlatmıştı. Bunun üzerine onların üzerinde iyi bir izlenim bırakmak istedi. “Stalin, mozolesi olandı, değil mi?” diye sordu.</p>

  <p class="heading1">Ama anlaşılan bunu söylemekle biraz ileri gitmişti. Yoldaş&nbsp;Russakov’un düzgün yüz hatları öfkeyle gerildi, Bansai isyan edercesine başını çevirdi, hatta Fyodor Amca bile kaşlarını çattı. Artyom, aceleyle düzeltti: “Ah hayır, mozolede olan Lenin’di tabii!”</p>

  <p class="heading1">Yoldaş Russakov’un alnında derinleşen çizgiler gevşedi. “Sizinle daha çok işimiz var, Yoldaş Artyom!”</p>

  <p class="heading1">Yoldaş Russakov’un kendisiyle daha çok işi olacağı düşüncesi Artyom’un hoşuna gitmemişti. Politikadan anladığı yoktu ama yavaş yavaş bu konu onu ilgilendirmeye başlamıştı. Bir kez daha yanlış yapma riskini göze almak istemiyordu. “Peki neden faşistlere karşısınız? Yani ben de onlara karşıyım ama sizler devrimcisiniz ve...”</p>

  <p class="heading1">Yoldaş Russakov hırsla dişlerini gıcırdattı. “Bu domuzlar, İspanya, Ernst Thaelman ve İkinci Dünya Savaşı yüzünden!” dedi.</p>

  <p class="heading1">Artyom yine bir şey anlamadığı halde, ikinci kez sorup bilgisizliğini ortaya dökmekten kaçındı.</p>

  <p class="heading1">Sıcak suyla hepsi yeniden canlandı. Bansai, sırf kızdırmak için, Fyodor Amca’ya aptalca sorular sormaya başladı. Maksim’de bu arada Yoldaş Russakov’un yanına oturmuş, kısık bir sesle soruyordu: “Söyler misiniz Yoldaş Russakov, Marksizm-Leninizm şu kafası olmayan mutantlar için ne diyor? Bu beni epeydir uğraştırıyor. İdeolojik bağlamda ayağımı sağlam basmak istiyorum ama burada bir boşluk görüyorum.” Suçluluk bilincinde bir gülümsemeyle parlak beyaz dişlerini gösterdi.</p>

  <p class="heading1">Komiserin yanıtı hemen gelmedi. “Biliyor musun Yoldaş Maksim, bu o kadar basit bir soru değil.”</p>

  <p class="heading1">Mutantların hangi siyasi görüşü temsil ettiklerini hatta gerçekten var olup olmadıklarını Artyom da bilmek isterdi. Ama Yoldaş Russakov konuşmadı, Artyom’un düşünceleri de, tekrar, bugünlerde bir türlü içinden yol bulup çıkamadığı seyrine avdet etti. Mutlaka Polis’e ulaşmalıydı! Bir mucizeyle kurtulmuştu, ikinci bir şansı yakalamıştı, belki de bu sonuncuydu. Bütün vücudu ağrıyordu, havayı içine derin çekince, zor soluk alıyor, öksürmek zorunda kalıyor ve bir gözünü de hâlâ açamıyordu. Bu insanların yanında kalmak isterdi. Onların yanında kendini çok daha rahat ve güvende hissediyordu, çevresindeki yoğun karanlık ona o kadar boğucu gelmiyordu. Toprağın altından gelen hışırtılar ve tıkırtılar da onu rahatsız etmiyordu, bu dinlenme süresinin sonsuza dek sürmesini istiyordu.</p>

  <p class="heading1">Ölüm bir kere pençesini ona atmıştı ama zihnini ve vücudunu felç eden o yapışkan korku uçup gitmişti. Korkunun kalbinin altında ve midesinde yuvalanan son kırıntıları da, Fyodor Amca’nın o feci içeceğiyle yok olmuştu. Fyodor’la, kalender meşrep Bansai’yle, ağırbaşlı, ciddi komiserle ve çam yarması Maksim Lumumba’yla kendini çok iyi hissediyordu. WDNCh’dan ayrılalı beri -100 sene önce- hiç bu kadar rahat olmamıştı. Sahip olduklarından geriye hiçbir şey kalmamıştı. Silahı, hepsinin içi dolu beş şarjörü, pasaportu, kişisel eşyası, çayı, iki cep lambası; hepsine faşistler el koymuştu. Sadece bir ceketle pantolonu, bir de celladın cebine koyduğu fişek kovanı vardı. “Belki ona yine ihtiyacın olabilir!” Şimdi ne yapmalıydı? Burada, Enternasyonal savaşçılarının yanında, Allah’ın izniyle Kızıl Che’nin yanında mı kalmalıydı? Che ve adı şu ya da bu olan tugayın yanında mı? Kendi yaşamını unutup onların hayatını mı paylaşmalıydı?</p>

  <p class="heading1">Hayır, bunu yapamazdı. Burada bir dakika daha kalamazdı, dinlenemezdi de. Buna hakkı yoktu. Bu artık kendi hayatı değildi. Hunter’dan görevi aldığından bu yana, yazgısı ona ait değildi, artık çok geçti. Gitmeliydi. Başka bir çıkar yol yoktu.</p>

  <p class="heading1">Uzun süre konuşmadan öylece oturdu ve hiçbir şey düşünmemeye çalıştı ama tatsız bir karar almak üzere olduğunu ve bunun, zihninde değil de daha çok yorgun uzuvlarında, gevşeyen ve ağrıyan sinirlerinde her an biraz daha olgunlaştığını hissediyordu. Sanki biri yumuşak bir oyuncağın içindeki talaşları boşaltıp geride kalan şekilsiz bez parçasını kavi bir telin üzerine mandallamıştı. Bedeni artık kendisinin değildi, eski kişiliği küçücük parçalara bölünmüştü, tıpkı testere talaşları gibi buharlaşıp kaybolmuş, tünelin cereyanlı havasında ta uzaklara dağılmıştı. Ve kanayan değersiz bedenin umutsuz yalvarışlarını duymak istemeyen biri, boş kalan kılıfın içine başka şeyleri doldurmuştu.</p>

  <p class="heading1">Sanki Artyom’un içindeki gergin bir yay gevşemişti. Yalpalayarak ayağa kalkmaya davranınca, komiser ona hayretle baktı, hatta Maksim bir elini silahının üzerine koydu.</p>

  <p class="heading1">Artyom “Yoldaş Komiser, acaba konuşabilir miyiz?” diye donuk bir sesle sordu.</p>

  <p class="heading1">O sırada Fyodor Amca’yla sohbet eden Bansai de, Artyom’u duyunca, rahatsız olmuş gibi ondan yana döndü.</p>

  <p class="heading1">“Buyurun konuşun, Yoldaş Artyom” diye kuşkuyla komiser yanıt verdi. “Silah arkadaşlarımdan gizlim saklım yok.”</p>

  <p class="heading1">“Demek istediğim... Hepinize... Beni kurtardığınız için müteşekkirim. Burada sizin yanınızda kalmayı çok isterdim. Ama yapamam. Gitmek zorundayım. Öyle gerekiyor.”</p>

  <p class="heading1">Komiser susuyordu.</p>

  <p class="heading1">“Nereye gitmen gerekiyor?” diye Fyodor Amca sordu.</p>

  <p class="heading1">Artyom dudaklarını ısırdı ve yere baktı. Etrafta tatsız bir sessizlik oldu. Artyom’a, sanki gerçek niyetini öğrenmek için merak ve kuşkuyla kendisini izliyorlarmış gibi geldi. Bir ajan mıydı? Bir hain miydi? Neden böyle gizemli davranıyordu?</p>

  <p class="heading1">“Pekala, şayet söylemek istemiyorsan, mesele yok” dedi barışçıl bir sesle Fyodor Amca.</p>

  <p class="heading1">“Polis’e gitmek istiyorum.” diye Artyom ağzındaki baklayı çıkardı. Ama yine de bu insanların güvenini ve ilgisini riske atmak istemiyordu.</p>

  <p class="heading1">“İş için mi?”</p>

  <p class="heading1">Artyom sessizce başını salladı.</p>

  <p class="heading1">“Acil mi?”</p>

  <p class="heading1">Artyom yine başını salladı.</p>

  <p class="heading1">“Şimdi bak genç adam. Seni alıkoymayacağız. Kendi sorunlarını anlatmak istemiyorsan, bu senin bileceğin bir şey. Ama seni tünelde böyle bırakamayız!” Fyodor Amca diğerlerine dönerek sordu. “Yapamayız değil mi çocuklar?”</p>

  <p class="heading1">Bansai kesin kararlı başını salladı. Maksim’de elini namlusundan çekip onay verdi, hiçbir şekilde bırakamayız diye. Buna karşılık Yoldaş Russakov sert bir sesle sordu. “Yoldaş Artyom, üstlenmiş olduğunuz görevle devrimin davasına zarar verecek planlar yapmayacağınıza dair sizi kurtaran tugayımızın kahramanlarının önünde yemin eder misiniz?”</p>

  <p class="heading1">Artyom hemen cevap verdi. “Yemin ederim.” Devrimin ruhuna zarar vermeyi gerçekten istemiyordu. Yapacak daha önemli işleri vardı.</p>

  <p class="heading1">Yoldaş Russakov Artyom’un gözlerine dikkatle ve uzunca bakarak sonunda kararını açıkladı: “Yoldaşlar! Savaşçılar! Ben şahsen Yoldaş Artyom’a inanıyorum. Onun Polis’e gitmesine onay verip yardım etmenizi rica ediyorum.”</p>

  <p class="heading1">İlk önce Fyodor Amca elini kaldırdı. Artyom ister istemez onu ipten kurtaranın o olduğunu düşündü. Ardından Maksim’le Bansai de onayladılar.</p>

  <p class="heading1">Komiser, “Yoldaş Artyom, bir hususu iyice bilmeniz gerekir” dedi. “Buraya pek uzak olmayan bir yerde, Samoskvorezkaya hattını<sup class="calibre1"><a class="calibre2" href="../Text/Section0044.xhtml#dipnot-44" id="dipnot-44-geri">44</a></sup> Kızıl hatta bağlayan, herkesin pek bilmediği bir güzergâh var. Sizi oraya kadar götürebiliriz...”</p>

  <p class="heading1">Sonunu getiremedi, çünkü o ana kadar ayaklarının dibinde uslu uslu yatan Karazyupa birden yerinden fırlayarak kulakları sağır edercesine havlamaya başladı. Yoldaş Russakov yıldırım gibi bir hızla ışıldayan bir TT-33’ü<sup class="calibre1"><a class="calibre2" href="../Text/Section0045.xhtml#dipnot-45" id="dipnot-45-geri">45</a>&nbsp;</sup>kılıfından çekip çıkardı. Aynı anda Bansai de, drezinin motorunu çalıştıran kabloyu çekmişti. Maksim arkada pozisyonunu aldı, Fyodor Amca da ev yapımı içeceklerinin depolandığı metal sandıktan bir şişeyi aldı, içinden bir funyanın (barut fitili) dışarıya çıkmış ucu görünüyordu.</p>

  <p class="heading1">Bulundukları yerde tünel daha derinlere iniyordu, bu yüzden etrafta hemen hemen hiçbir şey görünmüyordu ama köpek hâlâ var gücüyle havlamaya devam ediyordu, Artyom da havanın iyice gerginleştiğini sezinlemişti.</p>

  <p class="heading1">“Bana da bir silah verin” diye rica etti, fısıldayarak.</p>

  <p class="heading1">Az ileride kuvvetli bir projektör ışığı yanıp söndü, sonra birinin ulumaya benzer bir sesle kısa emirler verdiği duyuldu. Traverslerin üzerine hantal çizmeler fırlatıldı, biri boğuk bir sesle küfretti. Komiser Karazyupa’nın ağzını kapattığı halde, köpek onun elinden kurtulup yine havlamaya başladı.</p>

  <p class="heading1">Bansai kısık bir sesle mırıldandı: “Çalışmıyor... Biri drezini arkadan itsin.”</p>

  <p class="heading1">Önce Artyom atladı yere, arkasından Fyodor Amca’yla Maksim onu izlediler, çizmelerin tabanlarını kaygan traverslere dayayıp güç bela drezini ileriye hareket ettirdiler. Araç yavaş yavaş hareketlendi ve motor sonunda öksürüğe benzer bir gürültüyle yeniden canlanınca, arkadan gelen çizmelerin sesleri iyice yakından duyulur oldu.</p>

  <p class="heading1">“Ateş!” diye kumandan karanlığın içinden bağırdı ve tünelin daracık koridoru bir anda gürültüye boğuldu. En az dört namlu birden patladı, etrafta gelişigüzel mermiler uçuyor, ışık saçarak tünelin duvarına çarpıp sonra da boru hatlarına vuruyordu.</p>

  <p class="heading1">Artyom, kurtulamayacaklar diye korkmaya başlamıştı ki, birden Maksim koca makineli tüfeğini elleriyle kavrayarak uzun bir yaylım ateşle, arkalarından gelenleri susturdu. Şimdi drezin de tam yol almaya başlamıştı. Platforma zamanında varmak için sonunda zaten yürümek zorunda kalacaklardı.</p>

  <p class="heading1">“Kaçıyorlar! İleri!” diye arkadan bir ses geldi, aynı anda o taraftan ateş açıldı, şimdi üç misli bir güçle ateş ediyorlardı ama mermilerin çoğu tünelin tavanına ve duvarlarına isabet ediyordu.</p>

  <p class="heading1">Fyodor Amca istifini bozmadan son derece rahat bir hareketle, sigara izmaritini barut fitiline doğru tutarak yaktı ve şişeyi bir beze sarıp rayların üzerine fırlattı. Birkaç saniye sonra ateşin ışığıyla arkalarında her şey birden aydınlandı. Artyom, boğazına ipin geçirildiği zamanki aynı patlamayı duydu.</p>

  <p class="heading1">“Bir tane daha! Sis bombasını da!” diye Russakov emretti.</p>

  <p class="heading1">Arkalarından gelenler dumana boğulurken, Artyom motorize bir drezin ne muhteşem bir araç, diye aklından geçiriyordu. Drezin uçarcasına -izleyenlerin korkulu bakışları arasında- Novokusnezkaya istasyonunu geçti. Öyle hızla geçmişlerdi ki, Artyom istasyona doğru dürüst bakamamıştı. Yanan ölgün bir ışıktan başka olağandışı bir şey fark edememişti, oysa orada epeyce bir insan vardı. Bansai Artyom’un kulağına burasının pek iyi bir istasyon olmadığını fısıldadı, sakinleri de oldukça garip insanlardı. Orada en son mola verdiklerinde, buna çok pişman olmuşlardı.</p>

  <p class="heading1">“Yoldaş, üzgünüm ama sana artık yardım edemeyeceğiz.” Yoldaş Russakov bu arada Artyom’a “sen” diye hitap etmişti. “Bir süre daha buraya dönmemiz mümkün değil. Bu yüzden bizim rezerv üssümüz olan Avtosavodskaya’ya geri döneceğiz. İstersen bize katılabilirsin.”</p>

  <p class="heading1">Artyom teklifi geri çevirmek için kendini zorladı. Neyse ki bu defa bunu yapmak daha kolaydı. Hınzırca bir kuşkuya kapıldı. Sanki bütün dünya kendisine komplo kurmuştu. Her şey ters gidiyordu. Yolculuğunun, büyük bir istekle varmak istediği hedefinden devamlı uzaklaşıyordu, varacağı hedef de her saniye belirsizleşiyor, karanlığın içinde kayboluyor, soyut, ulaşılamaz bir hal alıyordu. Baş koyduğu davasına karşı bütün dünyanın düşmanca cephe alması, içini inatçı bir öfkeyle doldurmuştu.</p>

  <p class="heading1">Adalelerine kadar yayılan, donuk gözlerini adeta kışkırtıcı bir ateşle yakan bu öfke, tehlike duygusunu, korkusunu ve mantığını bastırmıştı. “Hayır” dedi kararlı ve sakin bir sesle. “Gitmeliyim.”</p>

  <p class="heading1">Kısa bir sessizlikten sonra komiser yanıtladı: “Öyleyse birlikte Pavelezkaya’ya kadar gidelim, orada ayrılırız. Yazık, Yoldaş Artyom. Savaşçılara ihtiyacımız olabilirdi.”</p>

  <p class="heading1">Novokusnezkaya’ya yakın bir yerde tünel çatallaştı, drezin sola saptı. Artyom sağ tünelde ne olduğunu sorunca, ona yolun orada kapatıldığını söylediler. Yolun birkaç yüz metre ilerisinde Hansalar’ın bir ön karakolu vardı, tam donanımlı bir kaleydi. Bu görünmeyen tünel ise aynı anda üç çevre istasyonuna uzanıyordu. Oktyabraskaya, Dobryninskaya ve Pavelezkaya istasyonlarına. Bu bağlantı hattını -önemli bir denge supabıydı- yıkmak akıllıca bir iş değildi. Sadece Hansalar’ın gizli ajanları tarafından kullanılıyordu. Bir yabancı ön karakola yaklaşmayı denediği anda, meramını anlatmaya fırsat bulamadan anında yok ediliyordu.</p>

  <p class="heading1">Bir süre sonra uzaktan Pavelezkaya göründü. Artyom böyle bir drezinle yolculuğun nasıl inanılmaz bir hızla yapıldığını düşündü, tıpkı trenle seyahat edildiği zamanlarda olduğu gibi. Ama genelde böyle bir araç onun pek işine yaramazdı. Çünkü rahat yolculuk yapabilecek pek az yer vardı, belki Hansalar’ın bölgesinde ya da şimdi üzerinde oldukları hatta bu mümkün olabilirdi.</p>

  <p class="heading1">Hayır, hayal kurmak için bir neden yoktu. Bu dünyada her adımın bedeli inanılmaz zorluklar ve sonsuz acılar olmuştu. Yaşanan günler çoktan geride kalmıştı, bir daha geri gelemezdi. O muhteşem, harika dünya ölmüştü. Artık yoktu. Bir ömür boyu arkasından yas tutmanın bir anlamı kalmamıştı.</p>

  <p class="heading1">Dünyanın gömüldüğü mezara tükürmeli ve bir daha asla onu düşünmemeliydi.</p>
</body>
</html>
