<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>METRO2033</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading2" id="chapter">8</p>

  <p class="heading2">DÖRDÜNCÜ&nbsp;RAYH</p>

  <p class="heading1">Kalabalığın neşeli gürültüleri arasında aniden tabanca sesleri geldi. Bir kadın&nbsp;çığlık çığlığa haykırıyordu. Bir yerlerden bir kalaşnikovun takırtıları geldi.</p>

  <p class="heading1">Tombul garson kendinden beklenmeyen bir hızla, tezgâhın altından kısa bir tüfeği çekip çıkardı ve kapıya saldırdı. Artyom yarıya kadar dolu şarap kadehini bırakıp onun arkasından fırladı. Sırt çantasını omuzlar ve silahının emniyetini açarken, bir yandan da hesabı erkenden ödediğine pişman oldu. Meyhaneciyi kafeslemek için uygun bir fırsatı kaçırmıştı. Ödediği 18 fişeği şimdi rahatça kullanabilirdi oysa.</p>

  <p class="heading1">Daha merdivenin başında, korkunç bir şeylerin olduğu açıkça görülüyordu. Artyom büyük bir merakla, panik içinde merdivene saldırıp yukarıya tırmanan insan kalabalığını yarmaya çalıştı.</p>

  <p class="heading1">Rayların üzerinde deri ceketli birkaç ceset gördü. Tam önünde peronun üzerinde yüzü aşağıya dönük, açık kırmızı bir kan birikintisi içinde, ölü bir kadın yatıyordu, kanlar yavaş yavaş her tarafa yayılıyordu. Aceleyle üzerinden atladı, aşağıya bakmaktan çekinmişti ama ayağı kaydı neredeyse kadının yanına düşecekti. Etrafında korkunç bir panik havası esiyordu, yarı çıplak insanlar çadırlarından fırlamış, şaşkın şaşkın etrafa bakınıyorlardı. İçlerinden biri bir ara durup telaşla pantolonunu bacaklarına geçirmeye uğraşırken, birden karnını tutarak yavaşça yana yığıldı.</p>

  <p class="heading1">Silah atışlarının nereden geldiğini Artyom anlayamamıştı. Hâlâ uzaktan ateş salvoları duyuluyordu. Salonun öbür ucundan deri ceketli güçlü kuvvetli gençler koşarak geldiler, bağıran kadınları ve ürkmüş satıcıları bir yana savurdular. Ama asıl saldıranlar bunlar değil, buranın efesi birkaç hayduttu. Koskoca peronda, görünürlerde bu karmaşaya “Dur” diyecek kimse yoktu.</p>

  <p class="heading1">Artyom sonunda durumu anlamıştı: Saldırganlar, hemen yanındaki tünellerden birindeydi, ölümcül salvolarını oradan gönderiyorlardı. Anlaşılan görünmeye cesaretleri yoktu. Ama karşıdaki direnişi kırdıklarını anladıkları an, mutlaka istasyona saldıracaklardı.</p>

  <p class="heading1">Şimdi durum değişmişti, mümkün olduğunca çabuk kendini emniyete almalıydı. Artyom eğildi, elinde otomatik silahıyla, ileri fırladı. Sık sık da etrafını kolluyordu. Silah atışlarının gürültüsü, istasyonun kubbesine yankı yapıp dağıldığı için, ateşin sağdaki tünelden mi yoksa soldakinden mi geldiğini kestirmek zordu.</p>

  <p class="heading1">İyice uzaklaşınca, tehlikeyi göze alıp tekrar omuzlarının üzerinden geriye baktı. Soldaki tünelin ağzında kamuflaj elbiseli birkaç gölgeyi fark etti. Kara yüzlerini görünce damarlarındaki kanın donduğunu hissettiyse de birkaç dakika sonra, aklına geldi. Karaderililer WDNCh’yı kuşattıkları zaman silah kullanmamışlardı, giyinik de değillerdi. Buradaki saldırganlar yüzlerine, her silah satıcısında bulunan çorap maskesi geçirmişlerdi.</p>

  <p class="heading1">Olay yerine koşarak gelen Kalugalar kendilerini yere atıp ateş etmeye başladılar. Rayların üzerinde yatan cesetleri kendilerine siper almışlardı. İçlerinden biri bir silahın dipçiğiyle, tren vagonun ön camına çivilenmiş olan suntaları kırarak söküp çıkardı. Arkasından gizli bir otomatik silah deposu ortaya çıktı. Anında ilk salvo patladı.</p>

  <p class="heading1">Artyom’un, salonun ortasında arkadan aydınlatılan ekrana gözü takıldı, hattaki bütün istasyonları gösteriyordu. Saldırı, Tretyakovskaya’dan geliyordu, yani bu yol&nbsp;kesilmişti. Taganskaya’ya ulaşabilmesi için de, istasyonun ortasından geçerek çarpışmaların merkezine geri dönmek zorunda kalacaktı. Bu durumda geriye sadece Kusnezki’ye giden yol kalıyordu.</p>

  <p class="heading1">Sorun kendiliğinden çözülmüştü. Artyom rayın üzerine atladı, açık olan tek tünelin karanlık girişine doğru koşmaya başladı. Han ile Tus görünürlerde yoktu. Sadece yukarıda peronda bir gölge belirdi, gezginci bir bilgine benziyordu ama az sonra Artyom yanıldığını fark etti.</p>

  <p class="heading1">Tünelde kaçmayı deneyen sadece bir tek kendisi değildi. Bir sürü insan çıkışa doğru koşuyordu. Tünelden ürkek seslenmeler, öfkeli bağrışlar geliyordu, biri de isterik bir şekilde inliyordu. Sağda solda, cep fenerlerinin yalpalayan ışıklı noktacıklarıyla tüten meşalelerin kararsız titreyişleri görülüyordu. Herkes kendi yolunu olabildiğince iyi aydınlatma gayreti içindeydi.</p>

  <p class="heading1">Artyom cebinden Han’ın armağanını çıkardı ve tutamağa bastı. Zayıf ışığı, tökezlememek için zemine doğrulttu ve hızla ileriye atıldı, kimi bütün bir aileden, kimi tek başına kadınlarla yaşlılar ya da genç, güçlü kuvvetli erkeklerden oluşan insan kalabalığının önünden geçti. Erkekler yanlarında kendilerine ait olmayan bazı çuvalları sürüklüyorlardı.</p>

  <p class="heading1">Birkaç kez yere düşen insanlara yardım etti. Bunlardan birinin yanında durdu. Griye çalan saçlarıyla yaşlı bir adam, yüzü acıdan kasılmış bir halde tünelin kıvrımlı duvarına yaslanmış, bir eliyle, kalbinin olduğu bölgeyi bastırıyordu. Yanında henüz ergenlik çağma gelmemiş bir genç duruyordu, Artyom gencin hamhâlât yüz çizgilerinden ve cam gibi bakan gözlerinden onun normal bir çocuk olmadığını fark etti. Bu garip çifte bakınca, Artyom’un içi kasıldı, durmayı aklından geçirmiyordu ama koşmaya devam edemeyeceğini de anladı.</p>

  <p class="heading1">Yaşlı adam, birinin kendileriyle ilgilendiğini fark edince gülümsemeye ve Artyom’a bir şeyler söylemeye gayret ettiyse de, yeterince soluklanamadı. Kaşlarını çattı, gözlerini kapattı. Artyom adamın ne fısıldadığını duymak için üzerine doğru eğildi.</p>

  <p class="heading1">Aynı anda gencin ağzından anlaşılmayan tehditkâr sözler döküldü, sararmış küçük dişlerini gösterircesine ağzını açınca da dudaklarının arasından salyaların aktığını gördü. Artym içinden fışkıran nefret ve antipatiyi bastıramayıp öfkeyle onu ileriye doğru itince, genç rayların üzerine düştü ve acıklı bir şekilde ağlamaya başladı.</p>

  <p class="heading1">Yaşlı adam “Genç... adam” diye dişlerinin arasından güçlükle konuştu. “Vurmayın... Vanetşka... Hiçbir şey anlamaz...”</p>

  <p class="heading1">Artyom omuzlarını silkti.</p>

  <p class="heading1">“Lütfen... Nitrogliserin... Cebin içinde... Bir hap... Yapamıyorum...” Yaşlı son bir güçle kısık bir sesle konuşuyordu.</p>

  <p class="heading1">Artyom, yerde duran deri çantayı karıştırdı, açılmamış yeni ambalajı bulup folyoyu yırttı, içinden yere yuvarlanmak üzere olan bir hapı son anda yakalayıp yaşlı adama uzattı.</p>

  <p class="heading1">Adam, özür dileyen bir gülümsemeyle ağzını çarpıtıp inledi. “Yapamam... Ellerim... Dilimin altına.” Sonra tekrar gözkapaklarını kapadı.</p>

  <p class="heading1">Artyom önce umutsuzca adamın kara ellerine baktı, sonra da kaygan hapı yaşlının ağzına koydu. Adam halsiz bir halde başını salladı.</p>

  <p class="heading1">Bu arada kaçanlar hâlâ durmadan önünden geçip koşmaya devam ediyorlardı ama Artyom sadece önünden uzayıp giden çoğu delinmiş kirli ayakkabılarla çizmeleri&nbsp;görebiliyordu. Koşanlar, arada bir kara tahta traverslerin üzerinde tökezleyip küfrediyorlardı. Tünelin kenarında duran bu üç kişiye kimsenin aldırdığı yoktu. Genç çocuk hâlâ aynı yerde oturmuş, boğuk boğuk sızlanıyor, inliyordu. O sırada oradan geçenlerden birinin oturan gence ayağıyla acıtıcı bir tekme indirmesini ve gencin höykürmeye başlayarak yumruklarıyla gözyaşlarını silip bedeninin üst kısmıyla sağa sola sallanmaya başlamasını Artyom umursamaz bir tavırla ama gizli bir sevinçle izledi.</p>

  <p class="heading1">Bu arada yaşlı adam yeniden gözlerini açmıştı. Derin bir iç çekişle mırıldandı: “Size tekrar tekrar teşekkür ederim... Şimdi biraz daha iyiyim... Lütfen kalkmama yardım edin.” Güçlükle yerinden doğrulurken, Artyom koluna alttan destek verdi, silahını omzuna atıp çantasını da yerden aldı. Yaşlı adam ayağını sürüyerek çocuğa doğru yürüdü ve yumuşak, şefkatli bir sesle konuştu. Çocuksa, Artyom’u görünce, kötü bir şekilde tısladı. Alt dudağından yine salyalar aktı.</p>

  <p class="heading1">İyice kendine gelen yaşlı, “Biliyor musunuz, ilacı daha yeni satın almıştım” dedi. “Sırf bunun için bu kadar uzun yol yaptım. Bizim orada bu ilaç yok, biliyor musunuz, kimse bize getirmiyor. Elimdekiler neredeyse bitti, son hapımı yolda, Puşinskaya’da geçmemize izin vermedikleri zaman almıştım. Biliyor musunuz orada faşistler var, Puşkinskaya’da faşistler, insanın aklı almıyor! Hatta, duyduğuma göre istasyonun adını, eğer doğru anımsıyorsam, Hitlerovskaya ya da Schillerovskaya olarak değiştirmek istiyorlarmış. Schiller’den haberleri bile olmadığı halde. Bir düşünün, gamalı haçlı bu herifler bizi bırakmak istemediler ve Vanetşka’yı da kızdırdılar, zavallı çocuk bu hasta haliyle onlara ne cevap verebilirdi ki? Ben müthiş öfkelendim, ancak kalbim sorun çıkarınca geçmemize izin verdiler. Bunları neden söylüyorum ki? Ah evet... Bir kontrol geldiğinde bulamasınlar diye, ilacı özellikle gizli bir yere yerleştirmiştim, anladınız mı? Herkes bunun neye yaradığını bilmez, yanlış anlayabilirdi. Ve sonra birden bu silah sesleri! Becerebildiğim kadar koştum. Vanetşka’yı da yanımda sürükledim, şu piliç şişi görünce, aslında hiç gitmek istememişti. Önceleri her şey yolunda gidiyordu, ilaçsız belki daha iyi olur, diye düşünüyordum -bugün neredeyse altın kadar kıymetli. Ama sonra anladım ki, bu işe yaramayacak. Kendimi kaybettiğimde hapımı almak istedim. Ama Vanetşka’nın bir şeyden anladığı yok. Kendimi kötü hissettiğim zaman bana haplarımı getirmesini defalarca ona öğretmeye gayret ettiysem de bunu nedense bir türlü anlamadı. Ya onları kendi yiyor ya da hiç ihtiyacım olmadığı zaman getiriyor. Tabii ona teşekkür ederek gülümsüyorum, o da gülüyor, biliyor musunuz öyle mutlu oluyor ki o zaman, neşeyle çocuksu birtakım seslerle kekeliyor kendi kendine ama hapları bir kez bile zamanında getirmeyi beceremedi. Bana bir şey olursa, bir düşünün sonrasını. Kimse onunla ilgilenmez. Başına ne gelir düşünmek bile istemiyorum...”</p>

  <p class="heading1">Yaşlı durmadan konuşuyor, konuşuyordu. Bu arada sürekli Artyom’un gözlerinin içine bakıyordu. Onun, durumdan iyice rahatsız olduğunu fark etmişti. Yaşlı bütün gücüyle topallayarak yürüdüğü halde, Artyom yine de fazla yol almadıklarını tahmin ediyordu. Arkalarında giderek daha az insan kalmıştı, az sonra kendileri sonuncu olacaklardı. Vanetşka sağ elini sıkı sıkı tuttuğu yaşlı adamın yanında ayaklarını yere vurarak ağır ağır yürüyordu. Yüzünde az önceki umursamaz ifade vardı. Arada bir de, kaçan insanların savurup attıkları ya da kaybettikleri bir eşyayı görüyor, diğer elini ileriye uzatıp heyecanla, yine o çocuksu sesleri çıkarıyordu. Bazen de şimdi biraz daha&nbsp;yoğunlaşan karanlığa doğru bağırıyordu.</p>

  <p class="heading1">“Adınızı sorabilir miyim, genç adam? Deminden beri, kendimizi tanıtmadan sohbet ediyoruz... Artyom? Memnun oldum, benim adım Mihayil Porfiryevitç. Evet, Porfiryevitç, doğru. Babama Porfiri derlerdi, duyulmadık bir isim. Sovyet zamanında bazı kurumlar bu yüzden bizi sorguya çekmişlerdi. O zamanların moda olan isimleri çok farklıydı: Vladilen, Stalina vs. Ya siz nereden geliyorsunuz? WDNCh’dan mı? Vanetşka’yla ben Barrikadnaya’dan geliyoruz, eskiden istasyonun yakınında yaşıyordum.” Yaşlı, sıkılgan bir tavırla gülümsedi. “Biliyor musunuz, orada bir zamanlar bir gökdelen<sup class="calibre1"><a class="calibre2" href="../Text/Section0038.xhtml#dipnot-38" id="dipnot-38-geri">38</a>&nbsp;</sup>vardı, hemen metronun yanında. Ama gökdelen nedir belki de bilmiyorsunuz. Sormam ayıp değilse, kaç yaşındasınız? Ama tabii bunun hiç önemi yok. Benim şehir merkezine muhteşem bir manzarası olan, oldukça üst katlarda iki odalı küçük bir dairem vardı. Büyük değildi ama rahattı, zemini de tabii oradaki bütün dairelerdeki gibi meşe ağacından parkeydi ve gaz ocağı olan bir mutfağı vardı. Tanrım bugün düşünüyorum da, böyle bir gaz ocağı meğer ne büyük bir lüksmüş ama o tarihlerde ille de elektrikli ocak istiyordum. Ama maalesef birikmiş param yetmedi. Hemen içeriye girdiğinizde, sağdaki duvarda, Tintoretto’nun altın çerçeveli güzel yağlıboya tablosunun bir kopyası asılıydı. Ve gerçek bir yatak vardı, yastıkları ve yatak çarşaflarıyla, her zaman tertemiz. Sonra üzerinde tüylerden yapılmış ayaklı bir lamba olan büyük bir çalışma masası. Lamba ne de güzel aydınlatırdı! Ve tavana kadar sıra sıra kitap rafları. Babamdan bana büyük bir kütüphane kalmıştı, sonra mesleğim gereği ve ilgim nedeniyle kendim de kitap topladım. Ama bütün bunları niye anlatıyorum size, yaşlı bir adamın gevezelikleri sizi niye ilgilendirsin ki? Ama bugün hâlâ bunları düşünüyorum, bunların eksikliğini çok hissediyorum, anlıyor musunuz, özellikle de masa ve kitapların. Son günlerde de hepsinden çok yatağı özledim. Burada aşağıda, yani metroda, insan elbette daha alçakgönüllü olmak zorunda. Barrikadnaya’da kendimizin yaptığı ahşap kerevetler vardı, biliyor musunuz?.. Bazen yerde yatmak zorunda kalıyorum, herhangi bir paçavranın üzerinde. Ama zararı yok.” Mihayil Porfiryevitç göğsünü işaret ederek, “Önemli olan insanın içidir, dışı değil. Asıl mesele, insanın içiyle hep aynı kalması. Belli bir düzeyde kalması. Koşullar ne olursa olsun. Koşulların hepsinin canı cehenneme! Yatağa olan özlemime rağmen... Biliyor musunuz, özellikle de... “Konuşmasına bir dakika bile ara vermiyordu, Artyom da bir gökdelende nasıl yaşandığını bilmediği halde ilgiyle dinliyordu, nasıl bir manzara olabilirdi, merdivenle değil de asansörle birkaç dakikada nasıl yukarıya çıkılırdı... Bunları hayal edemiyordu.</p>

  <p class="heading1">Mihayil Porfiryevitç soluklanmak için konuşmasına kısa bir ara verince, Artyom da fırsattan yararlanıp sohbeti doğru yöne çevirdi. Şimdi yolları iyi kötü Puşkinskaya üzerinden gidiyordu yoksa Hitlerovskaya mıydı? Oraya vardıklarında, doğru Polis’e gitmek üzere Çehovskaya’da aktarma yapacaktı. Yaşlı adam konuşmasına ara verince hemen atıldı: “Puşkinskaya’da sahiden faşistler mi var?”</p>

  <p class="heading1">“Ne dediniz?” diye soluklandı yaşlı adam, şaşkınlıkla. “Faşistler mi? Evet, biliyor musunuz, gerçekten kafaları sıfır numara tıraş edilmiş ve şu kol bantlarını taşıyorlar, tam manasıyla korkunç. İstasyonun girişinde, tepede ve her yerde amblemleri asılı: Haça banzer bir çizgiyle kesilmiş bir dairenin içinde kara bir figür. Eskiden bu işaret ‘Giriş yok’ anlamına gelirdi. Önce bunda bir yanlışlık var sandım, çünkü bu işaretten bir sürü vardı. Tedbiri elden bırakıp sorunca, bunun onların yeni sembolü olduğu&nbsp;anlaşıldı. İşaret ‘Karaderililer’e giriş yasak’ anlamına geliyor ya da ‘Karaderililer’in kendileri yasaklı’, her ne halse aptalca bir şey.”</p>

  <p class="heading1">Yaşlı adamın son sözleriyle Artyom ürperdi. Mihayil Porfiryevitç’e korkuyla baktı: “Orada gerçekten Karaderililer var mıydı? Sahiden oralara kadar geldiler mi?” Kafasında düşünceler dönme dolap gibi dönüp duruyordu. Bu nasıl mümkün olabilirdi? Yola çıkalı henüz bir hafta bile olmamıştı! WDNCh yoksa çoktan elden çıkmış mıydı da Karaderililer Puşkinskaya’ya kadar dayanmışlar mıydı, misyonu sona mı ermişti? Geç mi kalmıştı, başaramamış mıydı? Her şey boşuna mıydı? Hayır, bu mümkün değildi, bütün bunlar mutlaka söylenti olmalıydı.</p>

  <p class="heading1">Mihayil Porfiryevitç endişeyle ona bakıp bir adım yana çekilerek usulca sordu: “Sormamda bir sakınca yoksa, hangi ideolojiye bağlısınız?”</p>

  <p class="heading1">“Ben mi, ha evet, aslında hiçbirine” diye Artyom kekeledi. “Neden sordunuz?”</p>

  <p class="heading1">“Pekâlâ diğer halklara karşı, örneğin Kafkaslar’a karşı duruşunuz nedir?”</p>

  <p class="heading1">“Bunun Kafkaslar’la ne ilgisi var şimdi? Esasen milliyetler konusunda pek öyle fazla bilgim de yok. İşte Fransızlar ya da Almanlar, eskiden bir de Amerikalılar vardı ama onlardan herhalde geriye kimse kalmamıştır artık. Ama Kafkaslar’dan, doğruyu söylemek gerekirse, kimseyi tanımıyorum.”</p>

  <p class="heading1">“Onlar Kafkaslar’a Karaderililer diyorlar” diye Mihayil Porfiryevitç açıkladı. “Oysa tamamen normal insanlar. Sadece bu katil güruhu, onları kendilerinden bir şekilde farklı görüyor ve bu yüzden de peşlerine düşüyorlar. Tam bir vahşet! Düşünün, rayların üzerindeki tavana haçlarını monte etmişler. Bunlardan birine kanlı canlı bir insan asılıydı. Vanetşka bunu görünce tabii heyecanlandı, parmağıyla o tarafı işaret edip ağzında bir şeyler geveleyince, ancak o zaman bu canavarlar çocuğu fark ettiler.”</p>

  <p class="heading1">Genç çocuk adını duyunca, fersiz gözlerle uzun uzun yaşlı adama baktı. Artyom, gencin tavrından, onun kendilerini epeydir dinlediğini, hatta nelerden söz ettiklerini de kısmen anlamış olduğunu tahmin etti.</p>

  <p class="heading1">“Ve şimdi halklardan söz etmişken” diye Mihayil Porfiryevitç konuşmasını sürdürdü. “Mutlaka oradakiler en çok Almanlar’ı beğeniyorlardır. Çünkü ideolojilerinin bulucusu onlar, yani Almanlar ama siz de bunu mutlaka biliyor olmalısınız, kime anlatıyorum ki?” Artyom pek bilgisiz görünmemek için hafifçe başını salladı. “Her yerde Almanlar’ın kartalı, gamalı haçlarıyla Hitler’in kahramanlık, gurur ve benzer şeylerle ilgili deyişleri asılı. Arada sırada resmigeçitler ve toplantılar yapıyorlar. Orada durmuş, Venteşka’yı rahat bırakmaları için tam onları ikna etmeye çalışırken, istasyon boyunca bir müfreze Alman şarkıları söyleyerek bize doğru geldi. Şarkılarında, ruhların ululuğundan, ölümü küçümsemek gibi bir şeylerden söz ediyorlardı. Aslında Almanca tam da onlar için yaratılmış bir dil. Ben de az biraz konuşurum, anlıyor musunuz?.. Bakın, buraya bir şeyler yazdım. “Mihayil Porfiryevitç, iyice yolun kenarına çekilip ceketinin iç cebinden üzeri yağlanmış bir not defteri çıkardı. “Bir saniye bekleyin, mümkünse lütfen ışığı biraz buraya doğru tutun... Neredeydi? Hah, burada işte.”</p>

  <p class="heading1">Sarı ışığın aydınlattığı noktada, Artyom titreşen Latin harflerini gördü. Not kâğıdının üzerinde düzgün bir şekilde yazılmış, hatta insanı duygulandıran birtakım vinyetlerle de çerçevelenmişti.</p>

  <p class="heading1">Mal mülk ölür, soylar ölür</p>

  <p class="heading1">Sen de onlar gibi ölürsün;</p>

  <p class="heading1">Sonsuza kadar yaşayacak tek şey bilirim;</p>

  <p class="heading1">Ölenin kahramanlık onuru</p>

  <p class="heading1">Artyom Latin harfleri okuyabiliyordu. İstasyon kütüphanesinde bulup çıkardığı nuh nebiden kalma bir okul kitabından öğrenmişti. Huzursuz bir şekilde çevresine bakındı, sonra not defterinin üzerine yeniden ışığı tuttu. Tabii hiçbir şey anlamamıştı.</p>

  <p class="heading1">“Nedir bu?” diye sorarken, bir yandan da defteri aceleyle cebine sıkıştıran Mihayil Porfiyevitç’i yola devam ettirmeye ve Vanetşka’yı da harekete geçirmeye çalışıyordu ama genç çocuk nedendir bilinmez, direnerek, hoşnutsuzca homurdanmaya başladı.</p>

  <p class="heading1">“Bir şiir” dedi yaşlı adam. Artyom’a, sanki biraz incinmiş gibi geldi. “Ölen askerlerin anısına yazılmış. Bu söz Almanca’da nasıl gürlüyor duyuyor musunuz? ‘Ölenlerin kahramanlık onuru!’ İnsanı ürpertiyor.” Birden sustu, duyduğu hayranlıktan utanmış olmalıydı.</p>

  <p class="heading1">Bir süre konuşmadan gittiler. Artyom, yolda en sonda kendileri kaldıkları ve arkalarında neler olduğunu bilemediği için öfkeliydi, bu da yetmiyormuş gibi üstelik bir de sıradan bir şiiri okumak uğruna tünelin ortasında durmuşlardı. Ama şiirin son sözleri yine de istemeden diline dolanmıştı ve birden aklına Vitalik geldi. Bir zamanlar birlikte Botanik Bahçesi’ne gittikleri o mızmız Vitalik. Güney tünelinden saldıran haydutların öldürdüğü Vitalik. O henüz 18’inde, Artyom da daha 16 yaşında oldukları halde, her zaman güvenli olduğu bilinen bu tünele gönderilmişti. Akşam Şenya’yı ziyaret edeceklerdi, bir satıcı, Şenya’ya çok özel olduğunu iddia ettiği otu getirmişti. Haydutlar Vitalik’i burada kafasından vurmuşlardı. Alnının üzerindeki delik çok küçük olduğu halde, arkada kafatasının yarısı parçalanmıştı. Fazlasına gerek kalmamıştı. “Öleceksin.” Birden Hunter’la Suhoy arasında geçen konuşma aklına geldi, üvey babasının söylediklerini açıkça duyuyordu. “Belki orada hiçbir şey yok.” Sen ölürsün ve bundan sonrası yok. Bitti. Geride artık hiçbir şey kalmıyor. Belki biri seni hatırlar, ama o da uzun sürmez. “Sana yakın olan herkes ölecek.” Ya da ne neydi? Artyom ürperdi, Mihayil Porfiryevitç kısa bir aradan sonra sessizliği bozunca, bayağı sevindi.</p>

  <p class="heading1">“Yoksa sizin yolunuz da bizimkiyle aynı mı? Sadece Puşkinskaya’ya kadar mı gideceksiniz? Orada aktarma yapmayacaksımz yani rayları değiştirmeyeceksiniz değil mi? Bunu hiçbir şekilde size tavsiye etmezdim. Orada neler olduğunu hayal bile edemezsiniz. Belki de bizimle Barrikadnaya’ya gelmeniz daha iyi olur? Sizinle seve seve sohbet ederdim!”</p>

  <p class="heading1">Artyom yine sadece kafasını salladı ve anlaşılmaz bir şeyler mırıldandı. Sonuçta, ilk gördüğü kişiye, zararsız bir yaşlı bile olsa, yolculuğunun amacını ve hedefini açıklaması doğru olmazdı. Mihayil Porfiryevitç böylece ağzına bir parmak bal çalıp tekrar sustu.</p>

  <p class="heading1">Kimse bir şey konuşmadan böyle epeyce yürüdüler. Arkalarında her şey sakin görünüyordu, Artyom nihayet biraz rahatlamıştı. Az sonra uzakta ışıklar göründü, önce zayıf, sonra giderek daha aydınlık. Kusnezki Most istasyonuna yaklaşmışlardı.</p>

  <p class="heading1">Oranın kurallarını Artyom bilmiyordu, bu yüzden silahını olabildiğince iyi bir yere saklamaya karar verdi. Çizgili bir gömleğe sararak sırt çantasının dibine yerleştirdi.</p>

  <p class="heading1">Kusnezki Most istasyonu meskûndu, perona çıkıştan yaklaşık 50 metre kadar&nbsp;ötede, rayın ortasına gösterişli bir kontrol noktası kurulmuştu. Ne var ki sadece bir tek projektörü vardı -ki o da çalışmıyordu- ve tam donanımlı makineli tüfeği olan bir nöbet üssüydü. Makineli tüfeğin üstü örtülmüştü, yanında yıpranmış yeşil üniformasıyla şişman, göbekli bir adam oturmuş, önündeki bir asker kabından ne olduğu belirsiz bir lapayı kaşıklıyordu. Aynı kıyafette iki adam, omuzlarında hantal silahlarıyla gelenlerin pasaportlarını titizlikle inceliyorlardı. Gelenler önlerinde küçük bir kuyruk oluşturmuştu, bunlar Kitaigorod’dan son kaçanlardı. Artyom, Mihayil Porfiryevitç ve Vanetşka’yla uğraştığı sırada, önünden geçip gitmişlerdi.</p>

  <p class="heading1">Askerler insanları yavaş ve isteksiz sınırdan geçiriyorlardı. Hatta genç bir adamı içeri bırakmamışlardı, adam şaşkın ve çaresiz bir şekilde yanda durmuş, devamlı kontrol memuruna yanaşmayı deniyor, memursa her defasında onu arkaya itekleyerek sırada bekleyen bir sonrakine sesleniyordu. Gelenler tek tek dikkatle aranıyordu. Kontrol memurları bir adamın üzerinde, bir Makarov bulunca, onu hemen sıranın dışına aldılar, adam direnmeye davranınca da polis kontrolünde alıp götürdüler.</p>

  <p class="heading1">Artyom tedirgin bir şekilde çevresine bakındı, çünkü içine kötü şeyler doğuyordu. Kendisinin de üzerinde silahı olduğunu fısıldayınca, Mihayil Porfiryevitç, ona hayretle baktı. Ama yine de, hiçbir şey olmayacak diyerek onu yatıştırdı. Artyom yine de emin olamadı, yaşlıya kuşkuyla baktı, yaşlı adam ise gülümseyerek yüzünde gizemli bir ifadeyle sustu.</p>

  <p class="heading1">Sıraları gelmişti. Sınır nöbetçileri o sırada, yaşı belki 50’lerinde olan zavallı bir kadının plastik torbasını karıştırıyordu. Kadın hemen küfretmeye başladı, adamlara “İnsanlığın yüz karası” diye bağırdı. Artyom kadına içinden hak verdi. Nöbetçi bir süre daha torbayı karıştırdıktan sonra memnuniyetini gösteren bir ıslık çalarak içine daldığı yığından üç köşeli bir iç çamaşırıyla, birkaç adet piyade mermisi çıkardı, sonra da soran gözlerle kadına baktı.</p>

  <p class="heading1">Artyom, şimdi torunla ilgili acıklı bir hikâye dinleyeceğine emindi, örneğin kadının torunu bu garip şeyleri kaynak işçisi olarak işinde kullanıyordu ve buna benzer bir şeyler. Ama beklediği gibi olmadı, kadın birkaç adım geriye gidip ıslık gibi bir küfür salladı ve geriye tünele daldı, niyeti karanlıkta saklanmaktı. Makineli tüfekli nöbetçi yemek yediği çanağı bir kenara itip silahına davrandı ama sınırdaki nöbetçilerden biri -nöbet noktasının emir komutanı olmalı- bir işaretle onu durdurdu. Nişancı hayal kırıklığıyla sinip tekrar bulamacının başına dönünce, Mihayil Porfiryevitç bir adım öne çıkarak pasaportunu uzattı.</p>

  <p class="heading1">Artyom, nöbetçinin, yaşlı adamın belgesinin sayfalarını çabucak çevirmesine ve sanki hiç orada yokmuş gibi, Vanetşka’ya aldırış etmemesine hayret etti. Sonra sıra Artyom’a geldi. Kâğıtlarını, zayıf, sakallı adama uzattı, adam her sayfayı titizlikle gözden geçirmeye başladı. Cep feneriyle damgalar üzerinde özellikle uzun süre durdu. Artyom’un yüz çizgileriyle fotoğrafı en az beş kere birbirleriyle kıyaslayarak inceledi, bir yandan da, kuşkulu bir şekilde öksürüyordu. Artyom ise gülümsüyor ve olabildiğince masum görünmeye gayret ediyordu.</p>

  <p class="heading1">“Pasaport Sovyet pasaportuna benziyor. Neden?” diye sınır nöbetçisi sert bir sesle sordu. Anlaşılan itiraz edebileceği başka bir şey bulamamıştı.</p>

  <p class="heading1">“Gerçek pasaportlar çıktığı zaman, ben henüz çok küçüktüm” diye Artyom&nbsp;yanıtladı. “Sonra bizim yönetim kendisine, bulabildiği en iyi modeli örnek aldı.”</p>

  <p class="heading1">Posbıyıklı kaşlarını çattı. “Kurala aykırı. Sırt çantanızı açın!”</p>

  <p class="heading1">Eğer silahı bulursa, en fazla geri dönmek zorunda kalırım, diye Artyom aklından geçirdi. Ama ya silaha el koyarlarsa? Alnındaki terleri sildi.</p>

  <p class="heading1">Mihayil Porfiryevitç nöbetçiye yaklaşarak kulağına fısıldadı: “Konstantin Alekseyevitç bu genç benim ahbabım. Son derece düzgün bir gençtir. Şahsen ona kefil olurum.”</p>

  <p class="heading1">Sınır nöbetçisi bu arada çantayı açmış ve Artyom’un korktuğu gibi elini içine daldırmıştı. Kuru bir sesle, “Beş” dedi. Artyom ne demek istediğini çözmeye çalışırken, Mihayil Porfiryevitç bir avuç dolusu fişeği çıkarıp içinden beş adet aldı ve kontrolörün yanında duran yarı açık sahra çantasına sayarak koydu.</p>

  <p class="heading1">Ancak bu arada Konstantin Alekseyevitç’in eli daha aşağılara uzanmış ve yüzünde ilginç bir ifade belirmişti. “15” dedi bu sefer hiç bozmadan.</p>

  <p class="heading1">Artyom başını sallayarak kendinden on fişek daha sayıp aynı çantaya bıraktı. Sınır nöbetçisinin yüzünde tek bir kas oynamadı, sadece bir adım yana çekildi. Kusnezki Most’a giden yol serbestti artık. Adamın çelik gibi duruşundan ve tavrından iyice etkilenen Artyom yürümesine devam etti.</p>

  <p class="heading1">Artyom sonraki 15 dakikayı Mihayil Porfiryevitç’le hararetli bir tartışmayla geçirdi, nöbetçiye ödediği beş fişeği Artyom’dan geri almamakta direniyordu, olanlarda onun da kabahati vardı ve saire. Yaşlı adam ısrar ediyordu.</p>

  <p class="heading1">Kusnezki Most, Artyom’un yolculuğu boyunca gördüğü çoğu istasyondan pek farklı değildi. Duvarlarda aynı mermer, aynı granit zemin... Burada sadece kemerler daha yüksek ve genişti, istasyon da bu yüzden daha büyük görünüyordu.</p>

  <p class="heading1">Asıl şaşırtıcı olan her iki rayın üzerinde de komple iki trenin durmasıydı, inanılmaz uzun ve devasa büyüklükteydiler, neredeyse istasyonun tamamından daha uzundular. Pencereleri, rengârenk perdelerden dışarıya sızan hafif bir ışıkla aydınlatılmıştı. Kapılan ardına kadar açıktı, adeta geleni geçeni davet eder bir görünümü vardı.</p>

  <p class="heading1">Artyom kafası işlediğinden bu yana, hayatında hiç böyle bir şey görmemişti. Önünden puflayarak geçip giden kare şeklinde aydınlık pencereli trenleri kuşkusuz hayal meyal anımsıyordu. Ama bunlar, geçmişteki bütün düşünceleri gibi çok uzaklarda, silik çocukluk anılarında kalmıştı. Ayrıntılar göz önüne getirilip tek tek parçalar yeniden bellekte toparlandığı anda, sisli görüntü dağılıyor, su gibi parmakların arasından kayıyor ve sonunda elde hiçbir şey kalmıyordu. O günden sonra da sadece Rişskaya’daki tünelde duran trenle Kitai-gorod ve Prospekt Mira’daki tek vagonları görmüştü.</p>

  <p class="heading1">Artyom donup kaldığı yerden gözlerini trenlere dikip karşı tarafta duran vagonları saymaya koyuldu, ta tünelin sonunda, Kızıl Hat’a giden üst geçidin yanında, karanlığın içinde kaybolana kadar. Karanlığı delip geçen keskin bir elektrik ışığının aydınlattığı yerde kızıl bir bayrak sallanıyordu, bayrağın altında, yeşil üniformalarıyla iki silahlı asker nöbet tutuyorlardı. Uzaktan küçük ve sanki biraz komik görünüyorlardı, oyuncak askerlere benziyorlardı.</p>

  <p class="heading1">Henüz annesiyle beraber olduğu günlerde, Artyom’un bunlara benzer üç oyuncak askeri olmuştu. Biri bir subaydı, minicik tabancasını çekmiş, arkaya doğru bir şeyler&nbsp;bağırıyordu -muhtemelen savaşa katılmak üzere- kendisini takip etmeleri için askerlerine sesleniyordu. Diğer iki asker, silahlarını göğüslerine dayamış, dimdik duruyorlardı. Askerler değişik koleksiyonlardan toplanmış olmalıydı, çünkü onlarla oynamak imkânsızdı: Subay savaşa koşarken, yürekli savaşçıları oldukları yerde sessiz ve kımıldamadan duruyorlardı -tıpkı Kızıl hattaki iki sınır askeri gibi- savaş sözünü duymak bile istemiyorlardı. Garipti. Bu oyuncak figürleri hâlâ çok iyi anımsıyordu, annesinin yüzü ise nedense hiç gözünün önüne gelmiyordu.</p>

  <p class="heading1">Kusnezki Most, nispeten iyi bir durumdaydı, bakımlıydı. WDNCh’daki gibi burada da yedek ışıklandırma çalışıyordu. Tavanı boylu boyunca ne olduğu anlaşılmayan çelikten bir konstrüksiyon kaplamıştı; belki daha önce peronun aydınlatılmasında kullanılmıştı. İki trenin dışında, bu istasyonda olağanüstü hiçbir şey yoktu. Artyom hayal kırıklığını Mihayil Porfiryevitç’ten saklayamadı: “Metroda, hep harikulade güzel istasyonların olduğunu duymuştum. Ama şimdi etrafıma baktığımda, hepsinin hemen hemen aynı olduğunu görüyorum.”</p>

  <p class="heading1">“Lütfen genç adam! Belki inanmayacaksınız ama gerçekten muhteşem istasyonlar var! Örneğin Komsomolskaya, evre istasyonlardan biridir, gerçek bir saraydır. Orada muazzam büyüklükte tavan tabloları var, gerçi Lenin ve diğer bütün zırvayla... Ama ne dedim şimdi ben!” Mihayil Porfiryevitç sesini alçalttı. “Şunu iyi bilin, burada casuslar, ajanlar kol gezer, Sokolnitçeskaya hattından gelen, eh anlayacağınız Kızıllar tabii, özür dilerim, hep eski adlara alışmışım. Her halükârda burada dikkatli olmalıyız. Yerel makamlar gerçi resmi olarak bağımsızdır ama Kızıllar’la başları derde girsin istemezler. Eğer Kızıllar kendilerine birinin teslim edilmesini istiyorlarsa, ne yapıp edip mutlaka onu alırlar. Olası çatışmalardan söz etmeyelim.” Korkuyla çevresine bakındı. “Gelin, kendimize dinlenebileceğimiz bir yer bulalım. Doğrusunu isterseniz müthiş yoruldum, sanırım sizin de biraz uykuya ihtiyacınız var. Burada geceleriz, yarın yola devam.”</p>

  <p class="heading1">Artyom başını salladı. Bu gün gerçekten de alabildiğine uzun ve yorucu olmuştu. Bir an önce dinlenmeye ihtiyacı vardı. Trenlere kıskanç bir bakış fırlatarak Mihayil Porfiryevitç’in peşi sıra gitti. Vagonlardan neşeli gülüşmeler ve yüksek sesle konuşmalar duyuluyordu. Önünden geçtikleri açık kapılarda, çalışmaktan yorgun düşmüş adamlar sigaralarını tüttürüyorlar, yan komşularıyla, günün olaylarını konuşuyorlardı. Bir masada birkaç yaşlı kadın oturmuş tel bir kabloya asılı küçük bir lambanın altında çaylarını içiyorlardı. Etrafta çocuklar koşturuyordu. Bu da Artyom’un alışık olmadığı bir şeydi, çünkü WDNCh’da hava her zaman gergin oluyordu, insanlar da hep kötü bir şeyler bekliyordu. Gerçi orada da dostlar huzur içinde bir arada olmak için akşamları bir çadırda toplanıyordu ama kapıların ardına kadar açık durması, insanların birbirini ziyaret etmesi, her yerde çocukların koşuşturması gibi şeylere pek rastlanmıyordu. Burada sanki insanların durumu çok daha iyi görünüyordu. Sonunda Artyom dayanamayıp sordu. “Burada insanlar neyle yaşıyorlar?”</p>

  <p class="heading1">“Ah bunu bilmiyor musunuz? Burası Kusnezki Most. Metronun en iyi teknisyenleri ve en büyük atölyeleri buradadır. Sokolnitşeskaya hattı, bütün aletlerini burada onarıma verir, hatta çevre hattından da buraya gelirler. Bu istasyon her zaman canlıdır, hareketlidir. İnsan burada yaşamalı.” Mihayil Porfiryevitç hayal kurarak içini çekti. “Ama bu konuda çok katıdırlar.”</p>

  <p class="heading1">Artyom bir vagonda uyuyabileceklerini boşuna umut etti. Salonun ortasında, WDNCh’dakine benzer büyük çadırlar sıra sıra dizilmişlerdi, ilk çadırın üzerinde şablonlarla çizilmiş düz harflerle HOTEL yazısı okunuyordu. Önünde, göçerler kuyruk oluşturmuş, bekliyorlardı ama Mihayil Porfiryevitç yöneticiye seslenerek yana çekti, çantasının içinde madeni bir şeyler şangırdadı. Adamın kulağına, “Konstantin Alekseyevitç”le başlayan gizemli bir şeyler fısıldadı, sorun halledilmişti.</p>

  <p class="heading1">Yönetici davetkâr bir şekilde “Burayı takip edin” diye işaret etti. Vanetşka neşeyle bir şeyler mırıldandı.</p>

  <p class="heading1">Hiçbir şey ödemeden çay bile içtiler, Artyom’un kendini cumborlop içine attığı yatağın şilteleri o kadar yumuşaktılar ki, bir daha hiç kalkmak istemedi. Yatağa yan uzanmış bir halde, dikkatle çayını yudumlarken, bir yandan da gözleri çakmak çakmak, hararetle bir şeyleri anlatan yaşlı adamı dinliyordu.</p>

  <p class="heading1">“Onların bütün hatta hâkim olduğu söylenemez, bu kesinlikle doğru değil. Gerçi kimse bunu söylemeye yanaşmıyor, Kızıllar da bunu asla itiraf edemezlerdi ama üniversite kontrolünü buradan çekti, arkasında ne varsa, onları da! Evet, Kızıl hat şimdi sadece Sportivnaya’ya kadar uzanıyor. Arkasından son derece uzun bir hat geliyor, biliyor musunuz, çok önceleri Leninskiye gory<sup class="calibre1"><a class="calibre2" href="../Text/Section0039.xhtml#dipnot-39" id="dipnot-39-geri">39</a></sup> adlı bir istasyon vardı, daha sonra adını değiştirdiler ama ben eski adını yeğliyorum. Her neyse, Lenin Dağları’nın arkasından raylar yüzeye geliyorlar ve bir köprüyle nehrin üzerinden geçiyorlar. Bu köprü bir infilaktan sonra epey zarar gördü, çok geçmeden de çöktü. Yani üniversiteyle neredeyse başından beri hiçbir bağlantı olmadı.”</p>

  <p class="heading1">Artyom çayından bir yudum aldı ve keyifli bir bekleyişe geçti. Az sonra şehrin güney batısından epey uzakta, Kızıl hattın, efsanevi uçurumun üzerinden geçen rayının öte yanında cereyan eden olağanüstü olayların sırlarını öğrenecekti. Vanetşka hararetle tırnaklarını kemiriyor, marifetinin sonuçlarını yoklamak üzere bir an ara verip sonra hemen hararetle uğraşısına devam ediyordu. Artyom onu şimdi neredeyse sempatiyle izliyordu, konuşmayıp sürekli sustuğu için de bu saf yaratığa müteşekkir olduğunu hissediyordu.</p>

  <p class="heading1">“Biliyor musunuz, Barrikadnaya’da küçük bir çevre oluşturduk kendimize. Geceleri orada buluşuyoruz, bazen Uluzi 1905 goda’dan da birkaç kişi bize katılıyor. Farklı düşünenlerin hepsini Puşkinskaya’dan kovaladılar, Anton Petrovitç de bu yüzden bize katıldı. Tabii çok özel şeyler konuşmuyoruz, sadece edebiyatla ilgili sohbet ediyoruz, arada biraz da siyasetten söz ediyoruz. Biliyor musunuz, orada, Barrikadnaya’da eğitimli bilgili kişilerden pek hoşlanmazlar. Hakkımızda hep söylenenler aynıdır: Miskin aydınlar ya da beşinci sömürge. Yani çok sakin davranıyoruz. Yakov Iossifovitç en azından üniversitenin yok olmadığını iddia ediyor. Söylediğine göre tüneli barikatla kapatmayı başarmışlar ve orada hâlâ insanlar yaşıyormuş. Ve sadece insanlar da değil... Sizin de bilmeniz gerekir, orada bir zamanlar Moskova Devlet Üniversitesi bulunuyordu, sonunda istasyona da aynı adı verdiler. Söylenenlere bakılırsa, profesörlerle öğrencilerin bir kısmı güya kendilerini kurtarmayı başarmış. Üniversitenin altında Stalin zamanında inşa edilmiş devasa sığınaklar var, bildiğim kadarıyla birtakım özel geçitlerle metroya bağlanıyor. Yine denildiğine göre, orada bir çeşit entelektüel merkez oluşturulmuş. Belki de sadece söylentiden ibarettir. Güya orada eğitimli insanlar iktidardaymış, hattın sonuna kadar uzanan üç istasyonu bir rektör&nbsp;yönetiyormuş, her bir istasyonun başında da seçimle gelen bir dekan varmış. Bilim yapmaya da devam ediliyormuş -ne de olsa oradakiler öğrenciler, doktora yapanlar, doçentlerdir. Yani bu şu anlama geliyor, kültür mirasımız, bizde olduğu gibi unutulmamış. Hatta Anton Petrovitç, dostu olan bir mühendisin, yüzeye çıkmak için bir yöntem bulduklarını gizlice kendisine anlattığını söylemişti. Kendi koruyucu elbiselerini geliştirmişler, bazen de üniversitenin keşif yapan adamları metroya geliyorlarmış. Kulağa inanılmaz geliyor değil mi?”</p>

  <p class="heading1">Mihayil Porfiryevitç Artyom’a baktı, gözlerinde biraz haset, biraz da ürkek, bezgin bir umut sezinledi. Artyom hafifçe öksürüp olabildiğince ikna edici bir tonla yanıtladı: “Neden inanılmaz olsun? Ben bunu tamamen gerçekçi buluyorum. Örneğin bir de Polis var. Duyduğum kadarıyla, orada da...”</p>

  <p class="heading1">“Ah evet, harikulade bir yer, yalnız oraya şimdi nasıl gidilir ki? Ayrıca, bana mecliste iktidarın tekrar subaylara verildiği söylendi.”</p>

  <p class="heading1">Artyom kaşlarını kaldırdı: “Hangi mecliste?”</p>

  <p class="heading1">“Polis, saygın insanlardan oluşan bir meclisle yönetiliyor. Bunlar kütüphaneciler ve subaylardır. Kütüphaneyi mutlaka duymuşsunuzdur, size anlatmama gerek yok ama doğru anımsıyorsam eğer eskiden Savunma Bakanlığı binasının tam yanında ya da yakınlarında, Polis’e giden bir başka giriş vardı, o sayede generallerin bir kısmı o geçişten kendini kurtarabilmişti. Başlarda iktidarı daha çok subaylar ele geçirmişlerdi ve Polis uzun süre cunta ile yönetildi. Ama insanlar bu iktidardan bazı sebeplerden dolayı memnun değildiler ve oldukça kanlı çatışmalar başlamıştı. Kızıllar’la yapılan savaştan çok önceydi bu. Sonra bir anlaşma yapıldı ve meclis kuruldu, içinde iki fraksiyon oluştu: Kütüphaneciler ve subaylar. Garip bir bileşim. Biliyor musunuz, başlangıçta subayların kütüphanecilerle hiçbir ilgisi yoktu ama sonuçta birleştiler. Ve tabii bu iki fraksiyon arasında ezeli bir geçimsizlik süre geldi: Bazen biri üste çıkıyordu, bazen diğerleri. Kızıllar’la savaş olunca, tabii savunma kültürden daha öne çıkıyor ve böylece subaylar baskın çıkıyordu. Barışçıl bir yaşama geçilince bu defa yine kütüphaneciler etkili oluyordu. Ve böylece tıpkı bir sarkaç gibi bu durum öyle böyle sürüp gitti. Gelen en yeni habere göre ise, subaylar tekrar durumlarını sağlamlaştırmışlar ve oraya tekrar disiplin gelmiş, kapatma saatleri ve hayatın diğer eğlenceli yanlarıyla ilgili yeniden düzenlemeler yapılmış.” Mihayil Porfiryevitç tatlı bir gülümsemeyle devam etti. “Sizin anlayacağınız, oraya gitmek şimdi, Zümrüt şehre varmak kadar zor -üniversiteyle ona bağlanan istasyonlara şaka yollu bu adı koyduk. Çünkü oraya ya Kızıl hat ya da Hansa üzerinden gitmek gerekiyor ama sizin de tahmin edeceğiniz gibi, Hansa’dan geçiş yok. Faşistlerden önce Puşkinskaya üzerinden Çehovskaya’ya hâlâ aktarma yapılabiliyordu, oradan Borovizkaya’ya kadar sadece bir tünel var. Gerçi iyi değil ama daha gençken birkaç kez o tüneli kullanmıştım.”</p>

  <p class="heading1">Artyom, yeri gelmişken adı geçen tünelde neyin kötü olduğunu sordu, yaşlı adam “Biliyor musunuz?” diye yanıtladı yeniden. “Orada tünelin tam ortasında yanmış bir tren duruyor. Şimdi nasıldır bilmiyorum, epeydir gitmedim ama eskiden trenin içinde kömürleşmiş cesetler vardı. Hatta bazıları oturur vaziyetteydi, tam anlamıyla korkunç. Bu nasıl oldu bilmiyorum. Orada neler olduğunu tanıdıklarıma sordum ama kimse bana bir açıklama yapamadı... Her neyse, bu tren orada oldukça, geçiş çok zor, tünel&nbsp;kısmen yıkıldığı ve vagonların çevresi de toprakla dolduğu için trenin dışında da bir şey yapılamıyor. Trende, yani demek istediğim vagonlarda, tatsız şeyler oluyor, betimlemem mümkün değil. Biliyor musunuz, ben aslında ateistim ve bu mistik zırvalara inanmıyorum, bu yüzden o zamanlar olanları sıçanların ve diğer her türlü yaratığın üstüne attım. Bugün ise artık pek emin değilim.”</p>

  <p class="heading1">Bu sözler Artyom’a tünellerdeki esrarengiz gürültüleri anımsattı. Bunun üzerine kendi ekibi ve daha sonra da Burbon’la başlarına gelenleri anlattı. Kısa bir duraksamadan sonra, Han’ın ona yaptığı açıklamayı da aktarmaya çalıştı.</p>

  <p class="heading1">“Fakat, fakat, bu tamamen zırva!” Mihayil Porfiryevitç kaşlarını çattı. “Buna benzer şeyleri ben de duydum. Yakov Iossifovitç’ten öğrendiğim bazı şeyleri size anlatayım. Kendisi fizikçidir, bana, belirli ruhsal rahatsızlıklarda, insanların, işitilmesi güç son derece düşük frekanslı titreşimlerden etkilendiklerini söylemişti. Yanılmıyorsam, yedi kilo saykıl frekanstan söz etmişti. Ve bu gürültü doğal süreçlerle kendiliğinden oluşabiliyor, tektonik kaymalar ya da başka nedenlerden dolayı, anlatırken tam olarak dinlememiştim. Ama ölülerin ruhları mı? Hem de borularda? Bırakın lütfen bu saçmalıkları...”</p>

  <p class="heading1">Yaşlıyla söyleşmek son derece ilginçti. Anlattıklarından hiçbirini daha önce hiç duymamıştı. Bu adam metroyu, modası geçmiş, kendine özgü bir açıdan görüyordu. Anlaşılan bütün kalbiyle onu yukarısı çekiyordu -burada da- kendisini hâlâ ilk günlerdeki gibi rahat hissetmiyordu. Artyom Suhoy’la Hunter’ın arasındaki tartışmayı düşündü yeniden ve sordu: “Siz ne düşünüyorsunuz peki? Biz, yani insanlar demek istiyorum, oraya geri dönecek miyiz? Burada sağ kalıp geri dönecek miyiz?”</p>

  <p class="heading1">Sorduğuna hemen pişman oldu, çünkü sorusu, yaşlı adamın bütün özlemlerini sanki kesip atmıştı. Adam yerinde büzüldü, yavaş ve ruhsuz bir sesle yanıtladı: “Zannetmiyorum. Zannetmiyorum.”</p>

  <p class="heading1">“Ama başka yeraltı metroları daha varmış, duydum. St. Petersburg’da, Minsk’te, Novgorod’da.” Artyom bu isimleri ezbere söylüyordu, çünkü bu adlar onun için hiçbir anlam ifade etmiyordu. İçleri doldurulmayacak boş bir kılıftan başka bir şey değillerdi.</p>

  <p class="heading1">Mihayil Porfiryevitç derin bir iç geçirdi. “Ah ne güzel bir şehirdi Petersburg! Isaak Katedrali, ve Amirallik, şu sivri kule. Ne güzellik, ne zarafet! Ve akşamları Nevski-Prospekt caddesinin üzeri: ...İnsanlar, kalabalığın gürültüsü, kahkahalar, ellerinde dondurmalarıyla çocuklar, gençler, incecik kızlar, müzik. Özellikle de yaz aylarında. Aslında orada yazları pek nadir iyi hava olur ama güneş parıldadığı zaman ve gökyüzü masmavi iken, tam bir gök mavisi, sonra biliyor musunuz, işte o zaman insan kolay soluk alıyor.” Gözlerini Artyom’a çevirdi ama bakışları onu delip geçmiş, sabahın erken saatlerinde sisler arasından şimdi yıkılmış olan o binaların muhteşem siluetlerinin belirdiği gizemli bir uzaklığa yönelmişti. Artyom, şimdi başını çevirirse, sanki o soluk kesen tabloyu görecekmiş hissine kapıldı. Yaşlı adam yeniden iç geçirdi, Artyom onu anılarından uzaklaştırmaya cesaret edemedi. “Evet, Moskova tünelinin yanında sahiden de daha başka metrolar da vardı. Belki orada da insanlar kendilerini kurtarabilmişlerdir. Ama bir düşünün genç adam!” Mihayil Porfiryevitç boğumlu parmağını kaldırdı. “Bugüne kadar kaç yıl geçti ve hiçbir şey olmadı. Bir Allah’ın kulu bile yok! Geçen bu kadar uzun zamandan sonra bir tek kişi bile bulunamaz mıydı? Hayır, korkarım...” Mihayil Porfiryevitç uzun süre sustu, belki beş dakika kadar sonra,&nbsp;Artyom’a değil, kendi kendine, “Aman tanrım, nasıl harikulade bir dünyayı yıkmışız!” diye konuştu.</p>

  <p class="heading1">Çadıra ağır sessiz bir hava yayıldı. Vanetşka onların hafif sesle konuşmalarından yorgun düşmüş, ağzı açık uyuyordu. Horluyor, arada bir de köpek gibi hafif ulumaya benzer sesler çıkarıyordu. Mihayil Porfiryevitç tek kelime bile konuşmadı, Artyom uyumadığına emin olduğu halde, onu rahat bıraktı, kendi de gözlerini kapatarak uyumaya çalıştı.</p>

  <p class="heading1">Gün boyunca yaşadıklarından sonra, bir anda uykuya dalacağını sanmıştı ama zaman giderek daha ağır akıyor, az önce kendisine o kadar yumuşak gelen şilte yan tarafında ağırlık yapıyordu. Öyle ki sonunda rahat bir pozisyon alana kadar defalarca sağa sola dönüp dolanıp durdu. Kulaklarında yaşlının söylediği son üzücü sözler çınlıyordu: Hayır... Zannetmiyorum. Işıl ışıl parlayan muhteşem caddelere, muazzam binalara, ılık yaz akşamında saçlarımızın aralarından esen, yüzümüzü okşayan hafif, serin rüzgâra bir daha kavuşamayacağız ve gökyüzü de asla eskisi gibi olmayacak. Şimdi onların üzerindeki gökyüzü, tünelin, paslanmış boruların önünden, yukarıya uzanan, oluklu tavanıydı ve hep de öyle kalacaktı. Peki bir zamanlar nasıldı?</p>

  <p class="heading1">Gök mavisi mi? Saf mı? Garip bir gökyüzüydü. Artyom’un tam da Botanik Bahçesinde gördüğü gibi, yıldızlarla kaplı ama kadife mavisi değil, aksine açık mavi, pırıl pırıl, neşeli bir gökyüzü. Ve binalar da gerçekten devasaydı ama cüsseleriyle etkilemiyorlardı, hayır, aydınlık ve hafiftiler, aynı zamanda hoş bir havayla sarmalanmışlardı, sanki zeminden kopmuşlar boşlukta dalgalanıyorlardı ve siluetleri de sonsuz yükseklikte kayboluyordu. Ve burada ne kadar çok insan vardı! Artyom hiç bu kadar çok insanı bir arada görmemişti, en çok Kitai-gorod’da rastlamış ama burada daha da çoktular, bu dev gibi binaların eteklerindeki bütün alanlar ve binaların araları insanlarla doluydu. Çevrede koşuşup duruyorlardı ve aralarında gerçekten de bir sürü çocuk vardı, bir şeyler yiyorlardı, herhalde dondurmaydı. Artyom birinden rica edip denemek istedi, hiç gerçek dondurma yememişti çünkü. Ama dondurmalarını yalayan küçük çocuklar, gülerek önünden koşup geçiyor, zekice ondan kaçıp uzaklaşıyorlardı. Bu yüzden Artyom hiçbirinin yüzünü doğru dürüst göremiyordu bile. Artyom artık ne istediğini bilmez bir haldeydi. Dondurmayı mı deneyecekti, yoksa, acaba dondurması var mı diye bir çocuğun peşinden mi gidecekti... Birden korkuya kapıldı.</p>

  <p class="heading1">Binaların siluetleri kararmaya başlamıştı, tehdit edercesine üzerine geliyorlardı. Artyom hâlâ çocukların peşinden koşuyordu, ama şimdi çocukların gülüşleri eskisi gibi neşeli çınlamıyordu kötü ve sabırsızdı. Bütün gücünü toplayıp bir çocuğu kolundan yakaladı. Çocuk kurtulup kaçmayı denedi ve küçük bir şeytan gibi haykırmaya başladı ama Artyom çelik gibi eliyle onu gırtlağından yakalayarak yüzüne baktı: Vanetşka’ydı.</p>

  <p class="heading1">Çocuk haykırıyor, dişlerini gösteriyor, boynunu çeviriyordu. Artyom’un elini ısırmaya davranınca, Artyom paniğe kapılıp onu tuttuğu gibi ileriye fırlattı. Vanetşka düştüğü yerden birden dizlerinin üzerinde doğrulup kafasını arkaya attı ve Artyom’un WDNCh’da dehşetle kaçtığı o korkunç, uzayıp giden ulumayla bağırdı. O ana kadar oraya buraya koşuşturan çocuklar durup yüzleri aksi yönde, ona bakmadan, ağır ağır Vanetşka’ya yaklaşmaya başladılar. Çocukların arkalarında kapkara dev gibi binalar birbiri üstüne yıkılarak aynı şekilde sanki ona doğru hareket ediyorlardı. Nihayet, bina enkazları arasında kalan boş alanı tamamen dolduran çocuklar, Vanetşka’nın uluyan haykırışlarına katıldılar, hayvansıl bir kinle baskın bir kederin karışımı bir ulumaydı bu.</p>

  <p class="heading1">Ve sonra çocuklar Vanetşka’ya döndüler. Yüzleri yoktu, saçaklanmış ağızları, parlak, bebekleri olmayan göz yuvarlaklarıyla sadece kara deriden birer maskeleri vardı.</p>

  <p class="heading1">Ve Artyom birden, tanımadığı bir ses duydu. Ses yüksek değildi, korkunç inlemelerden anlaşılmıyordu ama ısrarla hep aynı şeyi tekrarlıyordu. Artyom yaklaşan çocukları dikkate almaksızın sese kulak vermeye çalışırken, sonunda ne olduğunu anladı. Ses “Gitmelisin” diyordu. Ve tekrar. Ve tekrar aynı şey Sonunda Artyom sesi tanıdı.</p>

  <p class="heading1">Bu Hunter’ın sesiydi.</p>

  <p class="heading1">Gözlerini açtı, üzerindeki örtüyü attı. Çadırın içi karanlık ve çok nemliydi, kafası kurşun gibi ağırlaşmıştı, düşüncelerini harekete geçiremiyordu, ağırlaşmış ve hantallaşmıştı. Ne kadar uyuduğunu bilmiyordu, kalkıp yola çıkma zamanı gelmiş miydi? Yoksa güzel bir rüya görme umuduyla yeniden yatabilir miydi?</p>

  <p class="heading1">Çadırın bir kanadı açıldı, aralıktan, girişte kendisini kontrol eden sınır nöbetçisinin kafası göründü. Konstantin’di, ya soyadı neydi acaba?</p>

  <p class="heading1">“Mihayil Porfiryevitç! Mihayil Porfiryevitç! Kalk artık, Mihayil Porfiryevitç!” Memur, kendisine dehşetle bakan Artyom’u umursamadan çadıra girdi ve uyuyan yaşlıyı sarsmaya başladı.</p>

  <p class="heading1">Önce Vanetşka uyandı ve keyifsiz homurdandı. Gelen memur ona bakmadı bile. Vanetşka eline yapışmak isteyince de, okkalı bir tokat indirdi yüzüne. Sonunda yaşlı adam da uyandı.</p>

  <p class="heading1">“Mihayil Porfiryevitç! Çabuk kalk!” diye sınır nöbetçisi fısıldadı. “Gitmeniz gerekiyor! Kızıllar seni onlara teslim etmemizi istiyorlar, iftira, gammazlık ve düşmanca propaganda yapmak suçlarından. Sana söylemiştim: Hiç değilse burada, en azından bizim bitli istasyonumuzda senin üniversitenden söz etme diye! Beni dinlemedin mi?”</p>

  <p class="heading1">“İzninizle ama Konstantin Alekseyevitç, bu ne demek oluyor?” Yaşlı şaşkın şaşkın kafasını salladı, ahlayıp puflayarak yatağından doğruldu. “Hiçbir şey konuşmadım, propaganda da yapmadım, tanrı korusun, sadece buradaki genç adama anlattım, alçak sesle, çevrede de hiç tanık yokken.”</p>

  <p class="heading1">“Senin genç adamı da yanına alabilirsin! Hemen yanımızda nasıl bir istasyon olduğunu biliyorsun herhalde. Sizi aldıkları gibi Lubyanka’ya götürürler, bağırsaklarınızı deşerler ve buradaki herifi de, ağzını açıp gevezelik etmesin diye kurşuna dizerler. Hadi fırla, hâlâ ne bekliyorsun, şimdi gelirler! Bizim adamlar henüz görüşme halindeler, verecekleri hizmet karşılığında Kızıllar’dan ne isteyebileceklerini tartışıyorlar, hadi acele edin!”</p>

  <p class="heading1">Artyom, sırt çantası omzunda ayaklanmıştı bile. Yalnız silahlı mı silahsız mı olmalıydı, karar veremiyordu. Yaşlı da hareketlenmişti, bir dakika sonra raylar boyunca koşuyorlardı, bu arada Konstantin Alekseyevitç, kahramanca bir edayla ve yüzünde acıyan bir ifadeyle ses çıkarmasın diye eliyle Vanetşka’nın ağzına tutuyordu. Mihayil Porfiryevitç de, adam çocuğu boynundan yakalayıp bükmesin diye endişeyle devamlı ona bakıyordu.</p>

  <p class="heading1">Puşkinskaya’ya giden tüneldeki istasyon nispeten daha iyi donanımlıydı. Burada 100 ve 200’üncü metrede iki nöbet noktasını geçtiler. Birincisi, rayların üzerine çapraz&nbsp;konumlu betondan bir duvardı, karşı siperi olarak kullanılıyordu ve sadece duvardaki daracık bir geçitten içeri giriliyordu. Geçidin arkasında solda istasyonla -muhtemelen ana karargâha kadar uzanan- doğrudan bağlantı kurulabilen bir telefon cihazı vardı. Çevrede içi cephane dolu birkaç sandıkla bir drezin duruyordu, bununla 100 metreye kadar kontrole gidiyorlardı. Dışarıda daha ilerde de her zamanki kum çuvalları ile bir makineli tüfek ile diğer taraftakine benzer bir projektör göze çarpıyordu. İki nöbet noktasında da insan vardı ama Konstantin Alekseyevitç onları kolayca geçirerek sınıra kadar götürdü. “Hadi gelin, birkaç dakika daha sizinle geleceğim” dedi. Puşkinskaya yönünde ilerlerken ekledi. “Korkarım buraya bir daha gelemeyeceksin Mihayil Porfiryevitç. Geçmişte işlediğin küçük günahlarını hâlâ affetmemişler. Duydun mu, hatta Yoldaş Moskvin de kendisi bizzat bunu soruşturdu. Yine de bazı şeyler düşünüyoruz tabii. Sadece Puşkinskaya’da dikkatli ol!” Sonra durdu, az sonra yavaş yavaş karanlıkta gözden kaybolurken, arkalarından hâlâ sesleniyordu. “Bir an evvel başar! Gördüğün gibi, onlardan korkuyoruz. Hoşça kal!”</p>

  <p class="heading1">Henüz acele etmek için bir neden yoktu, bu yüzden üç kaçak ağır ağır yollarına devam ettiler.</p>

  <p class="heading1">Artyom yaşlı adamı meraklı süzdü: “Sizinle ne alıp veremedikleri var?”</p>

  <p class="heading1">“Sadece onlardan hoşlanmıyorum ve savaş sırasında... Anlayacağınız, bizim her zaman bir araya geldiğimiz küçük bir grubumuz vardı, orada birkaç metin kaleme aldık. Bunun için bir baskı makinesine ihtiyacımız oldu. Ve o sıralarda hâlâ Puşkinskaya’da yaşayan Anton Petrovitç bize bunu sağlayabilecekti, öyle bir makine de istasyonda bulunuyordu. Birkaç çılgın makineyi İzvestiya<sup class="calibre1"><a class="calibre2" href="../Text/Section0040.xhtml#dipnot-40" id="dipnot-40-geri">40</a></sup> binasından aşağıya sürükleyip çıkardılar. Anton da o metinleri bastı.”</p>

  <p class="heading1">“Ama Kızıllar’ın sınırı sakin görünüyor. Sadece iki adamla, bir bayrakları var, Hansalar’daki gibi barikatlar, setler kurulmamış.”</p>

  <p class="heading1">Mihayil Porfiryevitç alaycı bir şekilde gülümsedi. “Şaşılacak bir şey yok! Sınıra en büyük saldırı dışarıdan değil, içeriden geliyor. Bu taraftan baktığında her şey gösteriş, aksesuvar, içeride ise yeterince barikat var.”</p>

  <p class="heading1">Konuşmadan ilerliyorlardı. Artyom da bu arada tünelin kendisinde ne gibi duygular yarattığını anlamak için kendini yokluyordu. Ama hem bu, hem de Kitai-gorod’dan Kusnezki Most’a giden tünel gerip bir şekilde tamamen boştu. En ufak bir şey hissetmiyordu, burası sadece cansız, ruhsuz bir yapıydı o kadar.</p>

  <p class="heading1">Sonra düşünceleri, az önceki kâbuslu rüyaya kaydı. Ayrıntılar belleğinde dağılmıştı, aklında sadece bulanık, uğursuz bir anı kalmıştı. Yüzü olmayan çocuklar ve üst üste yığılan kapkara evler. Ama ya ses...</p>

  <p class="heading1">Ötesi gelmiyordu. Şu anda sadece bildik, iğrenç bir ıslık sesiyle küçük pençelerin tırmıklamalarını duyuyordu. Burnuna kadar çürümüş etin yapışkan kokusu geliyordu, cep fenerinin ölgün ışığı sonunda gürültünün geldiği yeri yokladığında, Artyom’un gözlerinin önünde beliren görüntü, onda bir an önce oradan kaçma arzusunu uyandırdı, gerekirse Kızıllar’a bile geri dönebilirdi.</p>

  <p class="heading1">Tünel duvarının hemen yanında, yerde, yüzleri aşağıya dönük, şişmiş üç ceset sıralanmış yatıyordu, arkalarından telle bağlanmış elleri, fareler tarafından bir güzel kemirilmişti. Artyom ağır tatlımsı, zehirli kokuyu hissetmemek için ceketinin kollarıyla burnunu kapatıp eğilerek cesetleri feneriyle aydınlattı. İç çamaşırlarına varıncaya&nbsp;kadar çırılçıplaktılar, bedenlerinde hiçbir yara izi görülmüyordu. Saçları kurumuş kanlarla yapış yapıştı, kan merminin girdiği koyu deliğin etrafında daha da yoğunlaşmıştı.</p>

  <p class="heading1">“Ensesinden vurulmuş” diye Artyom saptamasını yaptı.</p>

  <p class="heading1">Midesinden yukarıya çıkan bulantıyı hissettiği halde, mümkün olduğu kadar sessiz kalmaya gayret etti.</p>

  <p class="heading1">Mihayil Porfiryevitç eliyle ağzını tutmuştu, titreyerek konuşurken, gözleri şimşek şimşek parlıyordu: “Aman tanrım ne yapıyorsunuz öyle? Vanetşka o tarafa bakma, buraya gel!”</p>

  <p class="heading1">Ama Vanetşka umursamaz bir halde, görünüşü diğerlerinden biraz daha iyi bir ölünün yanına oturmuş, yaptığı işe iyice yoğunlaşmış bir halde, parmağıyla cesedin derisini delmeğe uğraşıyordu, bir yandan da heyecanla bir şeyler kekeleyip duruyordu.</p>

  <p class="heading1">Işık yukarıya doğru kayarak cesetlerin üzerinden yaklaşık bir göz mesafesinde, duvara yapıştırılmış olan kaba bir ambalaj kâğıdı parçasını aydınlattı. Kâğıdın üzerinde, kanatları açık kartallarla çevrelenmiş, gotik harflerle Almanca, “DÖRDÜNCÜ RAYH yazısı görülüyordu. Hemen altında Rusça şu sözler okunuyordu: “Siyah saçlı hiçbir domuz Büyük Devlet’e 300 metreden daha fazla yaklaşamaz!” Yazının sonunda da üzerinde “Girmek yasaktır!” işaretinin olduğu koca bir damga vardı. İkiye bölünmüş bir daire içinde siyah bir figür.</p>

  <p class="heading1">“Caniler!” diye Artyom dişlerinin arasından tısladı. “Bütün bunlar sırf saçlarının rengi farklı diye oluyor!”</p>

  <p class="heading1">Yaşlı adam üzgün bir ifadeyle başını salladı, sonra da ölüleri ilgiyle seyreden ve önce ayağa kalkmak istemeyen Vanetşka’yı yakasından çekip sürükledi. Nihayet tekrar yola koyulduklarında, Mihayil Prorfiryevitç, karamsar bir ifadeyle “Gördüğüm kadarıyla, bizim baskı makinesi hâlâ çalışıyor” dedi.</p>

  <p class="heading1">Şimdi daha yavaş yürüyorlardı, duvara çizili, altında “300 m.” yazılı kırmızı kartalı, bu yüzden ancak iki dakika sonra keşfedebildiler. Uzaktan köpek havlamalarını duyunca Artyom’un keyfi kaçtı.</p>

  <p class="heading1">İstasyona yaklaşık 100 metre kala yüzlerine keskin bir ışık çarptı. Durdular. Bir megafondan bir ses gürledi: “Ellerinizi başınızın arkasına koyun! Kımıldamayın!”</p>

  <p class="heading1">Artyom itaatkâr bir tavırla iki elini ensesine koydu. Mihayil Porfiryevitç kollarını havaya kaldırdı. Aynı anda ses yeniden gürledi: “Eller başın arkasına dedim! Yavaşça buraya gelin! Hızlı hareket etmek yok!”</p>

  <p class="heading1">Artyom orada kimin konuştuğunu seçemedi, ışık doğrudan gözlerini geldiği için aşağıya bakıyordu.</p>

  <p class="heading1">Bir süre küçük adımlarla ilerledikten sonra, projektörün ışığı yana dönünce oldukları yerde hareket etmeden durdular.</p>

  <p class="heading1">Buraya bir barikat yerleştirilmişti, bellerinde tabancalarla geniş omuzlu makineli tüfek iki piyade eri nöbet tutuyordu. İkisi de kamuflaj kıyafetliydi, sıfır numara tıraşlı kafalarında da çapraz baretler vardı. Kollarında Alman gamalı haçına benzer ama dört yerine üç çengeli olan beyaz bantlar dikkati çekiyordu. Biraz ileride arkalarda, birkaç kara gölge daha görünüyordu, ayaklarının dibine sinirli sinirli ulayan bir köpek çökmüştü. Çevrede ne kadar duvar varsa hepsinin üzerinde haçlar, kartallar,&nbsp;özdeyişler ve Rus olmayanlara atıf yapan küfürler karalanmıştı. Duvarın görünür bir yerinde de, üzerinde yine üç kollu gamalı haçlı bir kartal resmi olan hafif yanık bir kumaş parçasının altında, plastik bir çerçevenin içinde yine talihsiz siyah saçlı adamın aydınlatılmış çizimi göze çarpıyordu. Burası kutsal ikonaların toplandığı bir çeşit özel köşe<sup class="calibre1"><a class="calibre2" href="../Text/Section0041.xhtml#dipnot-41" id="dipnot-41-geri">41</a></sup> olmalıydı.</p>

  <p class="heading1">Nöbetçilerden biri bir adım öne çıkarak yamuk parmaklarıyla göz hizasında tuttuğu, çelik çomağa benzer inanılmaz uzunlukta bir cep lambasını yaktı. Hiç telaş etmeden yeni gelen üç kişiye doğru yürüdü, kuşkuyla yüzlerini süzdü. Slav ırkına benzemeyen çizgiler aradığı belliydi. Ama üçü de dış görünüşleriyle -belki Vanetşka dışında- az çok Rus’a benziyordu. Küçük oğlanın yüzü hastalıklıydı, nitekim kontrol memuru lambayı aşağıya çevirip hayal kırıklığıyla omuzlarını silkmişti. “Kâğıtlar” dedi nöbetçi.</p>

  <p class="heading1">Artyom hazırdaki pasaportunu hemen uzattı, Mihayil Porfiryevitç de kısa bir tereddütten sonra, iç cebini karıştırıp kimliğini çıkardı.</p>

  <p class="heading1">Kontrol memuru, tiksinerek Vanetşka’yı gösterip “Ya oradakinin kâğıtları?” diye sordu.</p>

  <p class="heading1">“Bakınız, şimdi durum şöyle, bu çocuk...” diye Mihayil Porfiryevitç açıklamaya başladı.</p>

  <p class="heading1">“Sakin olun, sakin olun!” diye kontrol memuru öfkeyle konuştu, lamba az kaldı elinden fırlayacaktı. “Bana lütfen Subay Bey diye hitap edin ve benim sorularımı yanıtlayın!”</p>

  <p class="heading1">“Subay Bey, bakın, çocuk hasta, pasaportu yok, henüz çok genç. Ama bakın benim pasaportumda kayıtlı.” Mihayil Porfiryevitç yaltaklanarak kontrol memurunun gözlerine bakıyor, hiç değilse orada biraz merhamet pırıltıları yakalamak istiyordu. Ama karşıdaki kaya gibi dimdik duruyordu, yüzü de aynı şekilde donuktu ve Artyom’un içinden yine birini öldürmek geldi.</p>

  <p class="heading1">Gösterilen sayfayı çeviren subay, “Fotoğraf nerede?” diye sordu.</p>

  <p class="heading1">O ana kadar yanlarında uslu ve sessiz durup, büyük bir dikkatle uzaktaki köpeğin gölgesini gözleyen, arada bir de hayranlıkla garip sesler çıkaran Vanetşka, aniden nöbetçiye dönüp dişlerini gösterdi ve kötü kötü homurdandı. Artyom birden kapıldığı korkuyla, çocuğa duyduğu nefreti tamamen unuttu, ona okkalı bir tekme atmamak için birkaç kez kendisini nasıl zorla tutuğunu da aklına bile getirmek istemedi.</p>

  <p class="heading1">Kontrol memuru bir adım geriledi, kışkırtan bir bakışla Vanetşka’ya gözlerini dikip dişlerinin arasından tısladı: “Onu götürün buradan. Hemen. Yoksa bunu ben yaparım!”</p>

  <p class="heading1">“Affedersiniz Subay Bey” diyen Artyom, bu çıkışı nasıl yaptığına kendi de hayret etti. “Çocuk ne yaptığını bilmiyor.”</p>

  <p class="heading1">Mihayil Porfiryevitç ona minnetle baktı.</p>

  <p class="heading1">Kontrol memuru Artyom’un pasaportunun sayfalarını aceleyle çevirdi ve soğuk bir sesle, “Başka sorum yok. Siz geçebilirsiniz” dedi.</p>

  <p class="heading1">Artyom birkaç adım ilerledi ve durdu. Bacakları ona itaat etmiyorlardı. Bu arada kontrol memuru umursamadan ona arkasını dönüp fotoğrafla ilgili sorusunu tekrarladı.</p>

  <p class="heading1">“Bakın, durum şu...” diye Mihayil Porfiryevitç tekrar başladı. “Demek istediğim Subay Bey, fotoğrafımız yok, diğer istasyonlarda da fotoğraflar inanılmaz pahalı. Fotoğraf çektirmek için param yok.”</p>

  <p class="heading1">“Soyunun!” diyen kontrol memuru onun sözünü kesti.</p>

  <p class="heading1">“Ne dediniz?” Mihayil Porfiryevitç’in sesi aniden gitmişti, bacakları da titriyordu.</p>

  <p class="heading1">Artyom daha fazla düşünmeden, sırt çantasını omzundan çektiği gibi yere koydu. Bazı şeyler vardır ki, yapmak istemezsin, bir daha yapmamaya yemin edersin, kendine yasaklarsın ama sonra her şey kendiliğinden oluverir. Üzerinde daha fazla düşünmeyi beceremezsin, düşünme merkezin iyice boşalmıştır, geriye sadece kendini hayretle izlemek kalır, olanlarda hiç suçun olmadığına inanmışsındır ve sonra her şey kendiliğinden olur.</p>

  <p class="heading1">Eğer şimdi bu iki insan soyunur, sonra da diğerleri gibi 300 metreye doğru götürülürlerse, Artyom otomatik silahını çıkarıp otomatik mekanizmayı harekete geçirerek bu üniformalı yaratıklardan birkaçını, hatta mümkünsü çoğunu öldürmeyi deneyecekti, kendi vurulana kadar. Bunun dışında artık hiçbir şeyin önemi yoktu. Yaşlı adamla Vanetşka’yı tanıyalı daha birkaç gün olmuştu ama bunun da bir önemi kalmamıştı. Kendisini öldürmelerinin de. Peki WDNCh ne olacaktı? Onu aklından çıkarmalıydı. Bazı şeyler vardır ki, en iyi çare onları düşünmemektir.</p>

  <p class="heading1">“So-yu-nun!” diye kontrol memuru emrini heceleyerek tekrarladı. “Üstünüz aranacak!”</p>

  <p class="heading1">“Ama izin verin...” diye Mihayil Porfiryevitç kekeledi.</p>

  <p class="heading1">“Sa... Sakin ol... Haydi, çabuk!” Söylediklerin önemini vurgulamak istercesine, tabancasını kılıfından çekip çıkardı.</p>

  <p class="heading1">Mihayil Porfiryevitç bunun üzerine telaşla ceketinin düğmelerini çözmeye başladı. Kontrol memuru tabancasını yanda tutuyor ve susarak yaşlı adamın, ceketini bir yana fırlatıp ve beceriksizce bir ayağın üzerinde zıplayarak çizmelerini çıkarmaya çalışmasını, sonra da kemerini açıp açmamakta kararsız kalmasını sessizce izliyordu.</p>

  <p class="heading1">“Daha çabuk!” diye dişlerinin arasından fısıldadı kontrol memuru öfkeyle.</p>

  <p class="heading1">Mihayil Porfiryevitç “Ama... Bu benim için zor... Lütfen anlayışlı olun” deyince, kendini büsbütün kaybeden kontrol memuru, olanca hiddetiyle adamın ağzına vurdu.</p>

  <p class="heading1">Artyom tam ileri fırlamıştı ki, aynı anda iki güçlü el onu arkadan yakaladı, kurtulmaya çalıştıysa da beceremedi.</p>

  <p class="heading1">O dakikada beklenmedik bir şey oldu. Siyah kasketli caninin belki yarı boyunda olan Vanetşka, birden dişlerini gıcırdatıp tıslayarak adamın üstüne atladı. Memur böyle bir tepkiyi hiç beklemediği için Vanetşka adamın sol elini ısırıp hatta göğsüne bir yumruk atmayı bile başardı. Ama bir saniye geçmeden, kontrol memuru kendini toparlayıp Vanetşka’yı üzerinden fırlattı, geri çekilip elindeki tabancasını doğrulttu ve tetiğe bastı.</p>

  <p class="heading1">Tüneldeki yankılanmayla daha da kuvvetlenen tabancanın sesi Artyom’un kulaklarını neredeyse sağırlaştığı halde, Vanetşka’nın yere yıkılırken çıkardığı inlemeyi yine de duyar gibi oldu. Çocuk, iki büklüm olmuş, iki eliyle karnını tutarken kontrol memuru çizmesinin ucuyla onu arkasından itekledi, yüzünde iğrendiğini gösteren bir ifadeyle tabancayı gencin kafasına doğrultup yeniden tetiğe bastı.</p>

  <p class="heading1">“Sizi uyarmıştım” dedi kontrol memuru Mihayil Porfiryevitç’e. Yaşlı adam ise yıldırım çarpmış gibi orada ağzı açık durup Vanetşka’ya gözlerini dikmiş, bir yandan da gırtlaktan boğuk sesler çıkarıyordu.</p>

  <p class="heading1">İşte o anda Artyom’un gözleri karardı, onu arkasından tutan askerden öyle inanılmaz bir güçle kendini kurtardı ki, asker boş bulunup neredeyse yere yuvarlanacaktı. Zaman Artyom’un lehineydi ve bu da ona yetti. Silahına davranıp emniyetini açtı ve sırt çantasının arasından kontrol memurunun göğsüne bir salvo patlattı.</p>

  <p class="heading1">Nöbetçinin yeşil kamuflaj üniformasının üzerindeki kara lekenin dağılmasını keyifle izledi.</p>
</body>
</html>
