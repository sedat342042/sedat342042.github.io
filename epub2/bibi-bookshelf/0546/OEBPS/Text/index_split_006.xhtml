<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>METRO2033</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading1"><span class="sgc7" id="chapter">6</span></p>

  <p class="heading1"><span class="sgc8">GÜÇLÜ&nbsp;</span><span class="sgc8">OLANIN&nbsp;</span><span class="sgc8">HAKKI</span></p>

  <p class="heading1">Tavan öyle kurum bağlamıştı ki, altındaki badana görülmüyordu. Artyom&nbsp;gözlerini tavana dikti. Hiçbir şey anlamamıştı. Neredeydi?</p>

  <p class="heading1">“Uyandın mı?” Yanı başında tanıdığı bir ses duydu. Aynı anda kafasındaki dağınık bir sürü düşünceyle, parça parça anımsadıklarından dünkü günün görüntüsünü tekrar bir araya getirdi. Şimdiki gerçekten dün gördükleri miydi? Her şey ona gerçek dışı göründü. Gerçekle anıları arasında uykusunun bulanık duvarı duruyordu. Bir kez uyuyup yeniden uyanmak yetiyordu, o zaman olanlar hemen kayboluyordu. Geriye bakıp düşünürsen, hayalle gerçek olayları birbirinden ayıramazsın, onlar da tıpkı rüyalar ya da geleceğe dönük düşünceler gibi aniden solup gider.</p>

  <p class="heading1">Yolda onu bulan adam “İyi akşamlar” diye selamladı. Bir kamp ateşinin diğer yanında oturmuştu, oynaşan alevler yüzüne sanki biraz gizemli bir hava vermişti. “Eh artık, birbirimizi tanımamızın zamanı geldi. Herkesin bildiği bir adım var, senin de çevrende çok duyduğun adlara benziyor. Ama çok uzun ve aslında beni hiç tanımlamıyor. Ben Cengiz Han’ın son reenkarnasyonuyum, yani bana ‘Han’ diyebilirsin. Bu daha kısa.”</p>

  <p class="heading1">“Cengiz Han mı?” Artyom karşısındakinin yüzüne inanmamış gibi baktı. Daha çok ta, yabancının kendisini Cengiz Han’ın son reenkarnasyonu diye tanıtması şaşırtmıştı, çünkü, yeniden dünyaya gelişe inanan birine benzemiyordu.</p>

  <p class="heading1">“Dostum, gözlerimin şeklini ve davranış tarzımı böyle gizli bir kuşkuyla tetkik etmene gerek yok. Bugüne kadar eli ayağı düzgün bazı bedenlerde yaşadım. Ama Cengiz Han benim yolumun üstünde her zaman için önemli bir kilometre taşı olmuştur. Ne yazık ki, bunu çok üzülerek söylüyorum, hayatıyla ilgili kesinlikle hiçbir şey hatırlamıyorum. Ya senin adın ne?”</p>

  <p class="heading1">“Benim mi? Artyom. Önceki yaşamımda kim olduğumu ne yazık ki bilmiyorum. Belki benim de kulağa hoş gelen bir adım vardı.”</p>

  <p class="heading1">“Sevindim” dedi Han, bu yanıta memnun olduğu belli oluyordu. “Umarım, mütevazı yemeğimi benimle paylaşırsın.” Yerinden kalktı, tıpkı WDNCh’daki kuzey nöbetinde olduğu gibi, eğri büğrü çelik bir tencereyi ateşin üzerindeki çengele astı.</p>

  <p class="heading1">Artyom da ayağa kalkmıştı, sırt çantasına davrandı, içinden WDNCh’da paketlediği bir kangal sucuk çıkardı. Kitap açacağıyla sucuğu küçük dilimlere böldü ve yine sırt çantasından aldığı temiz bir bez parçasının üzerine dilimleri dağıttı. “Hadi” diyerek sucuğu yeni tanıdığı adamın önüne sürdü. “Çayla birlikte yeriz.”</p>

  <p class="heading1">Artyom çayı hemen tanıdı. Kendi WDNCh istasyonundan geliyordu. Teneke kupadan çayını yudumlarken son günün olaylarını sessiz bir şekilde bir kez daha kafasından geçirdi. Anlaşılan ev sahibi de düşüncelere dalmıştı, onu şimdilik rahat bıraktı.</p>

  <p class="heading1">Tünelde geçirdikleri cinnetin anlaşılan farklı etkileri olmuştu. Artyom cinnet halini, sadece belli bir noktaya odaklanma yeteneğini etkileyen, düşünmesini engelleyen ama bütün bunların yanında bilincini kaybettirmeyen bir gürültü olarak algılarken, Burbon şiddetli saldırıya karşı koyamamış ve sonunda hayatını kaybetmişti. Bu gürültünün insanı öldürebileceğini Artyom hesaba katmamış, böyle bir şeyi hiç beklememişti. Yoksa bu tünele adımını atmazdı.</p>

  <p class="heading1">Gürültü bu kez ona fark ettirmeden yavaş yavaş yaklaşmıştı. Artyom önce duyularını uyuşturduğunu sanmıştı. Gürültü, diğer bütün sesleri duyulmayacak kadar bastırmıştı. Ardından düşüncelerinin akışını engellemiş, önce kesintiye uğratmış, sonra da, sanki üzerini kırağı kaplamışçasına, büsbütün felç etmişti. Ve ancak bütün bunlardan sonra, yok edici son darbeyi indirmişti.</p>

  <p class="heading1">Burbon’un cinnet halindeyken, birden bire, tekrar açıklayamayacağı kelimeler söylediğini Artyom neden hemen fark etmemişti? Oysa kendisi bütün esrarengiz kehanetleri daha önce okumuştu. Tehlikenin geleceğini sezmeden, sözcükler garip bir şekilde coşkuyla dışa vurulmuştu. Artyom da karma karışık şeyler düşünmüş, zihni tek bir şeye odaklanmıştı: Susmamalı, sürekli konuşmaya devam etmeliydi. Ama yine de kendilerine ne olduğunu anlayacak durumda değildi, bir şey onu engellemişti.</p>

  <p class="heading1">En iyisi bütün bu olanları bilincinden silip atmak ve unutmaktı. WDNCh’da, buna benzer olayları yıllarca sadece kulaktan dolma biliyordu. Bu dünyada böyle bir şeyin mümkün olamayacağına, böyle bir şeyin yeri olmadığına inanmak bu yüzden daha kolay olmuştu. Sonunda kafasını sallayıp yeniden çevresine göz gezdirdi.</p>

  <p class="heading1">Etraf hâlâ aynı bunaltıcı loşluk içindeydi. Artyom, burasının hiçbir zaman bundan daha aydınlık olmayacağını, aksine, kervanlar kamp ateşi için odun getirmezlerse, daha da karanlığa gömüleceğini düşünüyordu. Tünel girişlerindeki saatler çoktan durmuştu. Burada istasyonun bir yönetimi yoktu, kimsenin umurunda değildi. Artyom, kendi hesabına göre şu anda sabah hatta belki de öğlen vaktiyken, Han’ının kendisine neden iyi akşamlar dilediğini merak etti.</p>

  <p class="heading1">“Şu anda akşam mı?” diye hayretle sordu.</p>

  <p class="heading1">“Bana göre çoktan akşam” diye Han düşünceli cevap verdi.</p>

  <p class="heading1">“Yani ne demek istediniz?”</p>

  <p class="heading1">“Bak Artyom, sen anlaşılan, saatlerin doğru gittiği, insanların onlara özenle bakım yaptığı, kendi saatlerini tünel girişlerinin üzerindeki kırmızı rakamlara göre ayarladıkları bir istasyondan geliyor olmalısın. Sizde, hepinizin bir zamanı var, tıpkı ışığın olması gibi. Burada her şey farklı, kimse başkalarıyla ilgilenmez. Burada, ışık için kimsenin bize ihtiyacı yok. insanlara bunu teklif etmeyi hele bir dene, mutlaka onlara anlamsız gelecektir. Işığa ihtiyacı olan herkes, kendi ışığını getirmek zorunda. Zamanla da durum aynı. Kaostan korktuğu için zamana ihtiyacı olan, kendi zamanını beraberinde getirir. Burada herkesin kendisine ait ve herkesten farklı olan bir zamanı var, bu da kadanstan çıkma saatine göre değişiyor. Herkes kendi zamanına inanır ve temposunu da ona göre ayarlar. Şimdi benim için akşam, senin için sabah. Ne var bunda? Nasıl ilk insanlar belki biraz ateş elde ederim diye korlaşmış bir kömür parçasını kurumuş bir kafatasında saklıyorsa, herkes de aynen senin gibi yolculuğunda bir saati aynı özenle yanında taşır. Ama kömür parçalarını kaybedenler, hatta fırlatıp atanlar da var. Senin de bildiğin gibi, metroda her zaman gecedir, bu yüzden de tam olarak takip edilemediği için, orada zamanının hiç anlamı kalmıyor. Hele saatini bir parçala, zamanın nasıl değiştiğini göreceksin. Çok ilginç bir deneyim. Zaman, onu artık tanımayacak hale gelinceye kadar değişecektir. Artık saatlere, dakikalara ve saniyelere bölünmemiştir. Zaman bir cıva gibidir: Onu küçük parçalara bölmeye kalktıkça, anında yeniden toparlanacak, bütün haline gelecek ve şekilsiz bir hal alacaktır. İnsanlar zamanı ehlileştirdi, zincirli cep ve kronometre saatleri yaptı ve&nbsp;hâlâ zincirlerinde tutanlar için, zaman aynı minvalde akıp gidiyor. Ama onu serbest bıraktığın anda, herkes için farklı aktığını göreceksin. Biri için yavaş ve yoğundur, zamanı içtiği sigaralarla ya da soluk alışlarıyla ölçer. Diğeri için ise zaman doludizgin gider ve zamanın bütünlüğü yaşanmış insan hayatıdır. Sen şimdi sabah olduğunu mu sanıyorsun? Bir noktaya kadar diyelim haklısın: Varsayalım ki, % 25 haklısın. Ama yine de bu sabahın hiçbir anlamı yok, çünkü sabah yukarıda, yani artık hiçbir yaşamın olmadığı yüzeyde. En azından insan hayatının olmadığı, insanların yaşamadığı bir yerde. Peki öyleyse, orada hiç bulunmamış insanlar için yukarıda ne olup bittiğinin bir anlamı var mı? Bu nedenle sana ‘İyi akşamlar’ dedim, sen de istersen, bana rahatlıkla ‘Günaydın’ diye cevap verebilirsin. Ve bu istasyona gelince, onun zaten hiç zamanı yok, son derece garip bir zaman mevhumu dışında. O da şöyle: Şimdi 419 gün oldu ve günler geriye doğru sayılıyor.” Han sustu, çayını içmeye devam etti.</p>

  <p class="heading1">WDNCh’daki iki istasyon saatine, kutsal mabetler gibi saygı gösterildiği aklıma gelince Artyom bıyık altından güldü. Acaba istasyon yönetimi bu anlatılanları duymuş olsaydı, artık zaman diye bir şey olmadığı ve anlamını kaybettiği hakkında ne düşünürdü!</p>

  <p class="heading1">Han bir süre sonra sordu: “Arkadaşına ne olduğunu bana anlatmayacak mısın?”</p>

  <p class="heading1">Artyom duraksadı. Burbon’un ölümünden ve o esrarengiz gürültüden bu adama söz etmek doğru olur muydu, pek emin değildi. Ama sonra karar verdi, eğer bu olanlar için birine güvenebilecekse, bu kişi oydu, yani kendisini Cengiz Han’ın son reenkarnasyonu olarak tanıtan ve zaman diye bir şeyin artık kalmadığına inanan adam. Böylece şaşkın ve biraz da sinirli bir şekilde, olayların sırasına bakmadan, daha çok kendi duygularını ön plana alarak o güne kadar başından geçen serüvenleri anlatmaya koyuldu.</p>

  <p class="heading1">Konuşmasını bitirdiğinde Han alçak bir sesle, “Bunlar ölülerin sesleridir” dedi.</p>

  <p class="heading1">“Ne dediniz?”</p>

  <p class="heading1">“Sen ölülerin seslerini işittin. Önce, sanki fısıltılar ve hışırtılar gibi duyulduğunu söyledin değil mi? Evet, onlardı.”</p>

  <p class="heading1">“Hangi ölüler?”</p>

  <p class="heading1">“Metroda ölenlerin hepsi. Bu yüzden ben Cengiz Han’ın cisimlendirilmiş son haliyim. Bundan sonra artık yeniden dünyaya gelişler olmayacaktır. Her şey bitti, dostum. Bu noktaya tam olarak nasıl gelindiğini bilmiyorum ama bu kez insanlık iyice zorlandı. Artık cennet yok, cehennem de. Araf da yok. Ruh bedeni terk etti mi -umarım en azından ruhun ölümsüzlüğüne inanıyorsundur- bir daha artık kendine sığınak bulamıyor. Olmayan bölgeyi toz haline getirmek için kaç megatona ihtiyaç olmuştu acaba? Oysa o da buradaki çaydanlık kadar gerçekti. Her zaman olduğu gibi burada da hasis davranmadık, cennetle cehennemi aynı anda yok ettik. Ve şimdi çok tuhaf bir dünyada yaşamak zorundayız, ölümden sonra ruhun artık neredeyse orada kalacağı, artık değişime uğramayacağı bir dünyada. Beni anlıyor musun? Sen ölüyorsun ama acı çeken ruhun artık değişime uğramıyor, cennet olmadığı için de, bir türlü huzur bulamıyor. Bütün ömrünü nerede geçirdiysen, ruhun da orada yaşamaya mahkûm oluyor, yani metroda kalmak zorunda. Bunun neden böyle olduğunu sana tam olarak Tanrıbilim’le açıklayamam ama şunu kesinlikle biliyorum: Bizim dünyamızda ruh, öldükten sonra metroda kalıyor. Yaşanan bütün zamanların sonuna&nbsp;ulaşana kadar bu yeraltı kürelerinde amaçsız, başıboş dolanıp duruyor. Metro, maddi hayatla öbür dünyanın her iki hipostazımı, hem cenneti hem de yeraltı dünyasını, kendi bünyesinde birleştiriyor. Bizler ölenlerin ruhlarının altında yaşıyoruz, onlar etrafımızı kalın bir çemberle kapattılar. Trenin üzerinden geçtiği, vurulan, boğulan, canavarlara yem olan, yakılan ya da herhangi başka garip bir ölümle hayatını yitiren herkesin ruhu bizi kıskıvrak sarmış durumda. Onların nereye yok olduklarını, varlıklarının neden her gün hissedilmediğini, karanlıktaki bu soğuk bakışın neden her zaman fark edilmediğini uzun süre kendime sordum. Tünel korkusu nedir bilirsin değil mi? Eskiden, ölülerin tünelin içinden çılgın gibi arkamızdan geldiğini, adım adım takip ettiğini ve başımızı çevirdiğimiz anda karanlıkta yok olacaklarını zannederdim. Gözlerin faydası yok, onlarla bir ölüyü fark etmezsin. Ama sırtından soğuk terler boşandığında, saçların diken diken olduğunda, vücudun nöbet titremesiyle sarsıldığında, o zaman anla ki, görünmeyen bir varlık tarafından takip ediliyorsun. Eskiden böyle sanırdım. Ama senin anlattıklarından sonra kafamda çok şey netleşti. Ölüler bilmediğimiz, bulamadığımız birtakım yollardan boruların, su kanallarının içine girmişler. Çok zaman önce, babam hatta büyükbabam henüz doğmamışlarken, bu şehirden küçük bir ırmak geçiyordu, şimdi kurumuş bir halde yukarıdadır. Şehir sakinleri, nehrin akışını kesip yeraltına<sup class="calibre1"><a class="calibre2" href="../Text/Section0027.xhtml#dipnot-27" id="dipnot-27-geri">27</a></sup> çevirmek istemişlerdi, büyük bir olasılıkla bugün hâlâ burada akıyor olmalı. Şimdi öyle görülüyor ki, biri bu defa, ölülülerin nehrini boruların içine yönlendirdi. Arkadaşın birtakım anlaşılmayan garip şeyler konuşmuş ama gerçekte konuşan o değildi. Ölülerin sesleriydi, beyninde onları duyuyor ve tekrarlıyordu. Sonunda da onu alıp beraberlerinde götürdüler.”</p>

  <p class="heading1">Artyom gözlerini dikmiş karşısındakine bakıyordu. Hikâyeyi anlattığı sürece bir an bile gözlerini ondan ayırmamıştı. Han’ın yüzüne belirsiz gölgeler dolanıyordu, gözleri cehennemi bir parıltıyla alev alevdi sanki. Adam açıkça kaçıktı. Borulardan gelen sesler belki de ona bazı şeyleri fısıldamıştı. Han, hayatını kurtardığı ve kendisine dostça davrandığı halde, yanında daha uzun kalma düşüncesi Artyom’u ürküttü. Tünellerin içinde en tekin olmayan Suharevskaya’dan, Turgenevskaya’ya ne şekilde devam edeceğini iyice düşünmeliydi. Ve oradan sonra da nasıl gideceğini.</p>

  <p class="heading1">Kısa bir aradan sonra Han, “Bu küçük yalanım için beni affet” diye devam etti. “Arkadaşının ruhu, sana söylediğim gibi, yaratanın yanına çıkmadı, değişikliğe uğramadı, yeni bir şekle girip tekrar dirilmedi. Hayır, öyle olmadı. Ruhu, borulardaki o talihsiz ruhların arasına katıldı.”</p>

  <p class="heading1">Artyom’un birden aklına geldi, Burbon’un cesedinin bulunduğu yere geri dönüp onu istasyona getirecekti. Burbon, yolculukları başarıyla sonuçlanırsa, buradaki arkadaşlarının onu geri götürebileceklerini söylemişti. Artyom, Burbon’un sırt çantasına da sahip çıkmalıydı, içinde kalaşnikovu için fişeklerden başka işe yarar her türlü eşya olan çantayı henüz açmamıştı. İçini karıştırmaya çekinmişti -biraz batıl inançlıydı. Elini sürmeden sadece içine şöyle bir göz atmıştı.</p>

  <p class="heading1">Han, sanki kuşkusunu sezinlemiş gibi, “Ondan korkmana gerek yok” dedi. “Orada duran şimdi sana ait.”</p>

  <p class="heading1">“Sizin yaptığınıza, bana göre, ölü soyuculuğu denir” diye yavaşça Artyom cevap verdi.</p>

  <p class="heading1">“Korkma, intikam almayacak. Bir daha asla bir bedeni olmayacak. Biliyor musun,&nbsp;ölüler bu borulara düştükleri zaman kayboluyorlar. Bütünün parçası oluyorlar, iradeleri diğerlerinin iradesinin içinde eriyor, akılları işlemez oluyor. Kişilikleri kalmıyor. Ama yine de eğer hayatta olanlardan korkuyorsan, sırt çantasını yere koyup istasyonun ortasında boşaltırsın. O zaman seni kimse hırsızlıkla suçlayamaz, vicdanın da rahat olur. Ama bu adamı yine de kurtarmaya çalıştın, o da sana bunun için mutlaka müteşekkir olurdu. Yani bu sırt çantasını, yaptığının karşılığında bir ödül olarak kabul edebilirsin.”</p>

  <p class="heading1">Han’ın sözlerinde öyle bir kendine güven ve inandırıcılık vardı ki, Artyom sonunda sırt çantasına uzandı ve içindekileri ateşin aydınlığında, bir çadır tentesi parçasının üzerine döküp yaymaya cesaret etti. Ortaya dört şarjör daha çıktı. Burbon, daha öne silahla birlikte kendisine iki şarjör vermişti. Artyom’un, satıcı olarak gördüğü Burbon’un böyle güçlü bir mühimmata neden ihtiyaç duyduğu şaşılacak bir şeydi. Artyom beş şarjörü özenle bir parça kumaşa sardı ve kendi sırt çantasına yerleştirdi. Sonuncu fişek yatağını da Burbon’un silahının içine sürdü. Silah mükemmel durumdaydı: Özenle yağlanmış, kahverengiye çalan pırıl pırıl çelikten yapılmıştı. Tetiği kolay hareket ediyordu, sona geldiğinde boğuk bir klik sesi çıkarıyordu, buna karşılık emniyet kolu, farklı işlemler arasındaki gidiş gelişlerde biraz ağır işliyordu. Bütün bu özellikler, silahın iyiden de öte yeni olduğunu gösteriyordu. Kabzası ele iyi geliyordu, ön kundak da özenle cilalanmıştı. Bu silah, insana güven hissi veriyordu, huzur ve kendine güven aşılıyordu. Artyom anında kararını verdi, Burbon’un bazı eşyasını alacaksa, o zaman ilk alacağı bu silah olacaktı.</p>

  <p class="heading1">Kendi saatli bombası için vaat edilen 7.62 kalibrelik şarjörleri ise bulamadı. Acaba Burbon ona bunu nasıl ödemek istiyordu? Sonra da şu sonuca vardı: Burbon büyük bir olasılıkla, ona bir şey vermeyi düşünmemişti. Aksine, tehlikeli bölgeyi geçer geçmez, ensesine bir kurşunla onu öldürecek, bir çukura atıp ebediyen unutup gidecekti.</p>

  <p class="heading1">Birkaç pılı pırtının dışında, sırt çantasının dibinde, bir metro planı, ancak ölen sahibinin çözebileceği bir sürü karalama ve yüz gram kadar otla, plastik ambalaja sarılmış birkaç parça füme et ve bir not defteri buldu. Sonuncusunu okumak istemedi, ayrıca sırt çantasının içindekiler onu hayal kırıklığına uğratmıştı. Belli etmemişti ama biraz gizli ve değerli şeyler bulmayı ümit etmişti, -Burbon’un onu ille de tünelden geçirerek Suharevskaya’ya götürmek istemesinin nedenini öğreneceğini tahmin etmişti. Burbon’un bir kurye olduğuna emindi, belki de bir kaçakçı ya da ona benzer biriydi. En azından bu, tünelden geçme kararlılığını ve bunun karşılığını da ödemeye hazır olmasını açıklıyordu. Ama Artyom sırt çantasından son iki çift temiz çamaşırı dışarı çıkarıp iyice aradığı halde, birkaç kurumuş gevreğin dışında bir şey bulamayınca, Burbon’un ısrar etmesinde başka bir neden olduğu anlaşıldı. Burbon’nun Suharevskaya’da asıl neyi aradığını bulmak için kafasını patlattıysa da, aklına yatan elle tutulur bir şey çıkaramadı.</p>

  <p class="heading1">Geri dönüp cesetle ilgilenmeyi tasarladığı halde talihsiz arkadaşını tünelde sıçanlarla baş başa bıraktığını düşününce, hemen kafasında dönüp dolaşan bu kurgulamaları unuttu. Aslında, satıcıya son defa saygısını nasıl göstereceği ve cesedini de ne yapacağı konusunda pek öyle kesin bir fikri yoktu. Cesedi yakmalı mıydı? Bunun için insanın sinirlerinin kavi olması gerekiyordu, üstelik boğucu dumanla yanık etin ve yanan saçların kokusu mutlaka istasyona kadar yayılacak ve bu da insanların&nbsp;öfkelenmesine yol açacaktı. Öte yandan cesedi istasyona kadar sürüklemek zordu ve etrafı da ürkütebilirdi. Bir insanı, hâlâ yaşıyor umuduyla ve artık soluk almadığı, nabzının atmadığı düşüncesini kafasından kovarak bileğinden sürüklemek de kolay iş değildi. Buna karşılık bir ölünün elini tutmak ise çok başka bir şeydi. Peki ya sonra ne olacaktı? Eğer Burbon ücretin ödenmesi konusunda yalan söylediyse, o zaman dostlarının kendisini burada beklediğini de aynı şekilde uydurmuş olabilirdi. Artyom da, yabancı bir cesetle ortaya çıkarsa, daha da kötü bir durumda kalırdı. Uzun uzun kafa yorduktan sonra Han’a sordu: “Ölen insanları burada ne yapıyorsunuz?”</p>

  <p class="heading1">“Ne demek istiyorsun dostum? Ruhlardan mı söz ediyorsun yoksa onların fani vücutlarından mı?”</p>

  <p class="heading1">“Cesetleri demek istedim” diye Artyom ağzında geveledi, öbür dünyayla ilgili zırvalar ve bütün bu gevezelikler giderek sinirlerini bozmaya başlamıştı.</p>

  <p class="heading1">“Prospekt Mira ile Suharevskaya arasında iki tünel var ama sadece biri geçit veriyor. İkinci tünelde, demek ki bizim istasyondan pek uzakta olmayan bir yerde, toprak çöktü, zemin yarıldı ve şimdi orada, dediklerine göre bir trenin yuvarlandığı derin bir çukur oluşmuş. Çukurun yanında durup bakınca, karşı köşesi görünmüyor en kuvvetli cep feneri bile dibine kadar aydınlatmaya yetmiyor. Bu yüzden birtakım gevezeler dipsiz bir uçurum söylentisini yaydılar etrafa. Orası bizim mezarlığımız. Senin tabirinle bütün ‘cesetleri’ biz oraya aktarıyoruz.”</p>

  <p class="heading1">Han’ın kendisini bulduğu yere dönüp Burbon’un çoktan kemirilmiş olan cesedini sürükleyerek istasyondan geçirip o çukura kadar götürmek fikri Artyom’un hoşuna gitmedi. Bu ölüyü bir deliğe atmak ya da tünelde bırakmakla aynı şeydi, buna defnetmek bile denilemezdi. Tam her şeyi olduğu gibi bırakmaya karar vermişti ki, birden Burbon’un yüzü ürkütücü bir netlikte gözlerinin önünde belirdi, şöyle diyordu: “Ben öldüm.”</p>

  <p class="heading1">Artyom ter içinde kaldığını hissetti. Kendini zorlayarak yerinden doğruldu. Yeni silahını omuzladı. “O zaman şimdi gidiyorum. Ona söz verdim. Aramızda anlaşma yapmıştık. Yerine getirmeliyim.” Tutuk bacaklarıyla yalpalayarak avluyu geçti, perondan raylara inen merdivene doğru yürüdü.</p>

  <p class="heading1">İnmeden önce, fenerini yaktı. Basamaklardan aşağıya paldır küldür inerken, bir dakika kadar kararsız bir şekilde olduğu yerde durdu. Yüzüne doğru ağır, çürümüş gibi kokan bir hava cereyanı esti. Bir adım daha atmaya gayret ettiyse de, kasları bir süre direndi. En nihayet korkuyla iğrenti duygusunu yenip tam gitmek üzereydi ki, ağır bir elin omzunun üzerinde konduğunu hissetti. Korkuyla bağırıp arkasını döndü. İçinde bir şeyler kasılıverdi. Kalaşnikovunu omzundan almayı başaramayacağının farkındaydı, hiçbir şey yapacak halde değildi.</p>

  <p class="heading1">Gelen Han’dı.</p>

  <p class="heading1">Artyom’u “Korkma” diye yatıştırdı. “Sadece seni sınadım. Artık oraya gitmemelisin. Arkadaşının vücudu artık orada değil.”</p>

  <p class="heading1">Artyom ona anlamsız gözlerle baktı.</p>

  <p class="heading1">“Sen uyurken, ben bir defin töreni düzenledim. Oraya gitmen için artık bir neden yok. Tünel boş.” Han, Artyom’a sırtını dönerek ağır ağır tekrar yuvarlak kemere doğru yürüdü.</p>

  <p class="heading1">Artyom iyice rahatlamış olarak onu takip etti. On adımda ona yetişti ve heyecanla&nbsp;sordu: “Ama bunu neden yaptınız ve bana hiçbir şey söylemediniz? Yani, tünelde kalması ya da istasyona getirilmesi önemli değil diyordunuz.”</p>

  <p class="heading1">Han omuzlarını silkti. “Benim için gerçekten önemsiz. Ama senin için önemliydi. Yolculuğunun bir amacı olduğunu, yolunun da uzun ve zor olduğunu biliyorum. Misyonun nedir, tam olarak bilmiyorum ama bu yük senin tek başına kaldıracağın cinsten değil, bu yüzden, hiç değilse bir konuda sana yardım etmeye karar verdim.” Artyom’a gülümseyerek baktı.</p>

  <p class="heading1">Ateşin yanına dönüp buruşuk çadır tentesinin üzerine kendilerini rahatça bıraktıklarında Artyom artık daha fazla dayanamadı ve sordu: “Misyonla ne demek istediniz? Uykumda konuştum mu?”</p>

  <p class="heading1">“Hayır dostum. Uykunda konuşmadın. Ama ben bir hayal gördüm. Orada bir adam benden yardım etmemi rica ediyordu. Senin gelişini bana haber verdiler, senin yanına bu nedenle geldim ve dostunun cesediyle tünelin içinde sürünürken, seni yerden kaldırdım.”</p>

  <p class="heading1">“Gerçekten bunun için mi? Ben, silah sesini duydunuz zannetmiştim.”</p>

  <p class="heading1">“Onu da duydum. Burada ses kuvvetli yankı yapar. Ama tünelde her silah atıldığında oraya gittiğime ciddi ciddi inanmıyorsun herhalde? O zaman ömrüm çok erken ve kuşkusuz şöhretsiz bir sonla biterdi.”</p>

  <p class="heading1">“Peki sizden yardım isteyen nasıl bir adamdı?”</p>

  <p class="heading1">“Kim olduğunu söyleyemem. Onu daha önce hiç görmedim ve konuşmadım. Ama müthiş gücünü hemen hissettim. Benden, kuzey tünelinde ortaya çıkacak olan genç bir adama yardım etmemi istedi, sonra da önüme senin görüntün çıktı. Bu sadece bir rüyaydı ama gerçek olduğu duygusu o kadar güçlüydü ki, uyandığımda hayalle gerçek arasındaki sınırı hemen tayin edemedim, anlayamadım. Saçları dibinden kesilmiş, keli parlayan, baştanbaşa beyazlara bürünmüş, kapı gibi, güçlü kuvvetli bir adamdı. Onu tanıyor musun?”</p>

  <p class="heading1">Artyom ürperdi. Gözlerinin önünde her şey birbirine karıştı ve önünde Han’ın betimlediği resim tam olarak belirdi. Bu Hunter’dı. Aynı hayal. “Evet onu tanıyorum”</p>

  <p class="heading1">“Rüyalarıma girdi. Genel olarak bunun için kimseyi affetmem. Ama onda durum farklıydı. Onun da aynen senin gibi benim yardımıma ihtiyacı vardı: Bana hiçbir şey için emir vermedi, isteğine boyun eğmemi benden istemedi. Daha çok bir ricaydı. Bir yabancının iradesini etkilemek ya da birtakım farklı düşüncelerle değiştirmek onun anlayacağı işler değildi. Sadece zor, çok zor bir durumdaydı, umutsuzca hep seni düşünüyordu ve dost bir elin, başını koyup huzur bulacağı bir omuzun arayışı içindeydi. Bu eli ona ben uzattım, omzumun üzerinde dinlendirdim. Ve sonra senin karşına çıktım.”</p>

  <p class="heading1">Artyom’un beynine dalga dalga yayılan düşünceler için için kaynıyor, sonra peş peşe bilincinin sathına vurup kelimelere dökülmeden tekrar dağılıyordu. Dili sanki tutulmuştu. Uzun süre ağzından tek kelime çıkmadı. Bu adam onun geleceğini gerçekten biliyor muydu? Hunter gerçekten onu bir şekilde haberdar etmiş miydi? Hunter hayatta mıydı, yoksa sadece gölgesi miydi onlarla konuşan? Eğer Han’a inandıysa, o zaman onun öteki dünyaya ait önüne serdiği o kâbus dolu tasvirlere de inanmalıydı. Yoksa onun düpedüz kaçık olduğuna kanaat getirmek işin en kolay yanıydı... Ama daha önemli olan bir şey vardı: Artyom’un yerine getirmek zorunda&nbsp;olduğu görevden karşısındakinin haberi vardı. Onu “misyon” diye tanımlamıştı, anlamını tam olarak kavramasa da, zorluğunu ve önemini seziyor, Artyom’la birlikte hissedip yazgısını hafifletmek istiyordu.</p>

  <p class="heading1">“Nereye gidiyorsun?” diye Han yavaşça sordu, sanki Artyom’un düşüncelerini okumuştu. Bir yandan da sakin bir şekilde Artyom’un gözlerine baktı. “Bana yolunun nereye gittiğini söyle, gücüm yeterse, bundan sonra atacağın adımda sana yardım ederim.”</p>

  <p class="heading1">“Polis’e gidiyorum” diye Artyom açıkladı. “Polis’e gitmem lazım.”</p>

  <p class="heading1">“Peki Allah’ın unuttuğu bu istasyondan oraya nasıl varacaksın? Bak dostum, Kurskaya ya da Kievskaya’ya kadar Prospekt Mira’dan sonra çevre hattını takiben gitmen gerekiyordu.”</p>

  <p class="heading1">“Orası Hansalar’ın bölgesi. Orada kimseyi tanımıyorum. Bölgeyi geçemezdim. Zarar yok, nasılsa artık Prospekt Mira’ya geri dönemem, tünelden bir ikinci kez geçmeyi beceremem. Turgenevskaya’ya gitmek istiyorum. Eski bir planda, orada Sretenski Bulvarı’na giden bir üst geçit olduğunu gördüm. Oradan, henüz tamamlanmamış olan bir hattın üzerinden geçerek Trubnaya’ya kadar gidiliyor.” Artyom arkasında bir harita olan kararmış bir kâğıt çıkardı. “Haritada, Zvetnoy Bulvarı’na bir bağlantı görülüyor, her şey yolunda giderse, oradan doğru Polis’e varırım.”</p>

  <p class="heading1">Han, endişeyle başım salladı. “Hayır, Polis’e bu şekilde gidemezsin. Bu planlar doğru göstermiyor. Olaylar olmadan çok önce basılmışlardı. İnşaatları bitmemiş olan hatları, yüzlerce masum insanın altında gömülü kaldığı, yıkılmış istasyonları gösteriyorlar. Yolda pusu kurmuş, pek çok yolu geçilmez hale getiren korkunç tehlikelerden söz etmiyorlar. Senin elindeki plan, tıpkı üç yaşındaki bir çocuk gibi aptala aptal ve naif. Ver onu bana.” Elini uzattı.</p>

  <p class="heading1">Artyom uysal bir şekilde ona kâğıdı uzattı. Han kâğıdı buruşturup küçümser bir tavırla ateşe attı. Sonra da “Şimdi bana refakatçinin sırt çantasında bulduğun planı göster” dedi.</p>

  <p class="heading1">Artyom biraz aradıktan sonra planı çıkarınca tereddüt etti, onu elden çıkarmak istemiyordu -bir de onu kaybetmeye niyeti yoktu. Han tereddüdünü fark etti. “Onunla hiçbir şey yapmayacağım, korkma” diye onu yatıştırdı. “Ve bana inan, hiçbir şeyi boşuna yapmıyorum. Bazı davranışlarım sana anlamsız hatta çılgın görünebilir. Ama bunda senin kavrayamayacağın bir anlam var çünkü dünyayı algılaman ve anlaman sınırlı. Daha yolun başındasın. Bazı şeyleri anlamak için henüz çok gençsin.”</p>

  <p class="heading1">Yanıt vermeye mecali kalmayan Artyom, Burbon’un eşyalarının arasında bulduğu planı ona uzattı. Posta kartı ebadında, kare şeklinde bir karton parçasıydı -sanki eski bir tebrik kartına benziyordu, üzerinde harikulade ışıl ışıl parlayan kürelerle dallar üzerinde kırağının resmedildiği, İYİ BİR YENİ YIL 2007 yazılı soluk kartı, Artyom üvey babasının cebinde bulduğu, bir subay apoletinden sökülmüş, aşınmış sarı bir yıldız karşılığında arkadaşı Vitalik’le takas etmişti.</p>

  <p class="heading1">“Ne kadar ağırmış” dedi Han, kısık bir sesle. Artyom, plan sanki tam bir kilo ya da daha ağır çekiyormuş gibi, Han’ın elinin ağırlığın altında adeta ezildiğini fark etti. Kartı az önce kendisi elinde tutarken olağan dışı bir şey gözüne çarpmamıştı sadece bir karton parçasıydı, o kadar. “Bu plan seninkinden daha akıllı. İçinde bazı bilgiler gizli. Plan, sanki seninle beraber olan adama aitmiş gibi, bir kuşku uyandı bende. Her yerde&nbsp;rastladığımız notları ve çizimleri kast etmiyorum, gerçi onlar da çok şey ifade ediyorlar ya. Hayır, sadece o değil, bu planının içinde başka şeyler var.” Han birden sustu, Artyom gözlerini kaldırıp hayretle onu süzdü. Han’ın alnında derin çizgiler belirmişti, gözleri az öneki gibi alev alevdi. Yüzündeki ifade öyle değişmişti ki Artyom korktu, içinde yine bir an önce istasyondan uzaklaşmak isteğini duydu. Hatta mecbur kalırsa, güç bela sağ kurtulduğu, uğursuz tünele bile geri dönmeye razıydı.</p>

  <p class="heading1">“Plan bende kalsın” dedi Han, rica eden değil, daha çok emir veren bir sesle. “Ben sana bir başkasını veririm, aralarında bir fark yok. Sana bir şey daha vereceğim her zaman arzu ettiğin bir şeyi.”</p>

  <p class="heading1">“Al o zaman, artık senin” Artyom rahatlamış bir şekilde planı vermeyi kabullendi. Sanki kelimeler gırtlağında kalmış, dili felç olmuş gibi güç bela konuşabildi. Han “Plan bende kalsın” dediği anda kelimeler aynı anda dilinin ucunda bir süre duraksamış, sonunda ağzından döküldükleri anda ise sanki kendisine ait değil de bir yabancının dikte ettiği sözler gibi gelmişti ona.</p>

  <p class="heading1">Han aniden ateşin yanından uzaklaştı, yüzü karanlıkta kaybolmuştu. Artyom, adamın içindeki duygu fırtınasını genç kendisinden saklamaya çalıştığını tahmin etti.</p>

  <p class="heading1">“Beni anlıyor musun, genç dostum?..” Karanlıktan gelen ses, zayıf ve kararsızdı, daha bir dakika önce Artyom’da büyük korkular yaratan o güçlü iradeden ve kendine güvenden eser yoktu. “Aslında bu plan değil, daha doğrusu, sadece plan değil... O metronun kılavuzu. Ah evet, öyle olduğuna hiç kuşku yok. Planı iyi anlayan, metrodaki bütün sistemi iki günde kat edebilir, çünkü bu plan... Sanki yaşıyor, adeta canlı. Sana nereye ve nasıl gitmen gerektiğini söylüyor, seni tehlikelere karşı uyarıyor. Tek kelimeyle sana yol gösteriyor. Bu yüzden ona ayrıca ‘Kılavuz’ diyorlar.” Han’ın yüzü tekrar ateşe yaklaştı. “Onun hakkında bilgim var. Bütün metroda bunlardan sadece pek az var, hatta belki de elde olan sadece budur. Bende hâlâ her zamanki bildiğimiz bir demiryolu planı var, istersen, Kılavuz’un bütün notlarını da onun üzerine aktarır ve diğerinin yerine onu sana veririm. Ve ayrıca da...” Çantalarını bir süre karıştırdı. “Sana bunu da verebilirim.” Şekli oldukça garip, küçük bir cep feneri çıkardı. “Pil istemiyor. Burada bir mekanizma var, tıpkı ellerin kuvvetlenmesi için kullanılan jimnastik aleti gibi, iki kolu görüyor musun? Kollan sıkıca bastırdın mı, alet kendiliğinden akım üretiyor ve fener yanıyor. Tabii çok zayıf bir ışık veriyor ama öyle durumlar oluyor ki, bu loş ışık bile Polis’teki cıvalı lambalardan daha çok aydınlatıyor. Benim çok kere işime yaradı. Senin de işine yarar umarım. Al onu, senin artık. Hadi, alsana -ama yine de eşit olmayan bir değiş tokuş yaptık, sana borçlu kaldım.”</p>

  <p class="heading1">Oysa Artyom bu kadar iyi bir takası pek nadir yapmıştı. Kendisi hissetmedikten sonra, planın mistik özellikleri olmuş ne fark ederdi? Birkaç kez şurada burada kullandıktan ve üzerindeki karalamaları boşuna çözmeye uğraştıktan sonra, büyük olasılıkla planı atacaktı.</p>

  <p class="heading1">“Seçtiğin yön, seni cehennemin dibine götürüyor” diye Han sözlerini sürdürdü, haritayı hâlâ özenle elinde tutuyordu. “Benim eski planımı al ve bir kere daha incele.” Artyom’a eski bir cep takviminin arkasına basılmış olan minicik bir plan uzattı. “Turgenevskaya’daki Sretenski Bulvarı’na giden üst geçitten söz etmiştin. Bu istasyonun ve buradan Kitai-gorod’a<sup class="calibre1"><a class="calibre2" href="../Text/Section0028.xhtml#dipnot-28" id="dipnot-28-geri">28</a></sup> giden uzun tünelin kötü bir ünü olduğunu bilmiyor musun?”</p>

  <p class="heading1">“Evet, tünele tek başına girilemeyeceğini, sadece kervanla güvenli olacağını bana söylemişlerdi. Ben de öyle düşünmüştüm zaten. Kafileyle Turgenevskaya’ya oradan da üst geçite kaçacaktım. Beni takip etmezler değil mi?” Artyom kafasında belirsiz bir düşüncenin onu rahatsız ettiğini, hissetti. Neydi acaba?</p>

  <p class="heading1">“Orada üst geçit yok. Kemerler duvarla kapatılmış.”</p>

  <p class="heading1">Evet, buydu işte, bunu nasıl unutabilmişti! Tabii ya, ona çok önce bundan söz etmişlerdi ama aklından çıkmıştı. Kızıllar Allah’ın belası bir şeyden korktukları için tüneldeki Turgenevskaya’ya giden tek geçişi kapatmışlardı.</p>

  <p class="heading1">“Peki orada başka bir çıkış yok mu?” diye Artyom temkinli bir şekilde sordu.</p>

  <p class="heading1">“Yok. En azından planlar bununla ilgili bir şey göstermiyor. Ama orada açık olan bir üst geçit olsa bile, gruptan ayrılıp tek başına tünelin içine girmeye cesaret edeceğini sanmıyorum. Özellikle de bir kervan gelene kadar beklerken, herkese pek cazip gelen bu minicik noktayla ilgili son dedikoduları duyduğun zaman.”</p>

  <p class="heading1">“Peki öyleyse ben ne yapmalıyım?” Artyom umutsuzca elindeki küçük takvime gözlerini dikmişti.</p>

  <p class="heading1">“Kitai-gorod istasyonuna gidebilirsin. İlginç bir istasyondur, oradaki adetler de son derece eğlencelidir ama en azından orada kimse iz bırakmadan ortadan yok olmuyor. Turgenevskaya’da ise böyle şeyler çok oluyor. Kitai-gorod’dan sonra -Han parmağını planın üzerinde gezdirerek- Puşkinskaya’ya kadar sadece iki istasyon daha var, oradan Çehovskaya’ya aktarma yapıp tekrar tünelden geçtin mi, Polis’tesin. Üstelik bu, senin önce tasarladığın yoldan daha da kısa.”</p>

  <p class="heading1">Artyom dudaklarını oynatarak her iki rot üzerindeki istasyonları ve üst geçitleri saydı. Ne kadar evirip çevirse de, Han’ın gösterdiği yol esas itibariyle daha kısaydı. Artyom kendisinin neden bunu akıl edemediğini kestiremedi. Ama göründüğü kadarıyla, zaten şimdi başka bir seçeneği de kalmamıştı. “Haklısınız” dedi sonunda. “Kervanlar oraya sık gider mi?”</p>

  <p class="heading1">“Ne yazık ki hayır. Küçük ama sıkıcı bir ayrıntı var: Şayet biri, bizim durak üzerinden Kitai-gorod’a, yani güney tünelini geçerek gitmek isterse, bize önce kuzey yönünden ulaşmak zorunda. Şimdi bir düşün bakalım, bu o kadar basit mi?” Han tünel istikametini gösterdi. “Gerçi son kervanın güneye doğru yola çıkmasının üzerinden yine epey bir zaman geçti. Ama o günden sonra belki yeni bir grup oluşmuştur, bu pekala mümkün. Adamlarla konuş, onlara sor ama fazla gevezelik etme, burada haydutlar da dolaşıyor, onlara asla güvenilmez... Pekala, iyisi mi ben de seninle geleyim, bir aptallık yapmayasın diye.”</p>

  <p class="heading1">Artyom tam sırt çantasına davranmak üzereydi ki Han onu küçük bir el hareketiyle durdurdu. “Eşyan için endişelenme. Buradaki adamlar benden çok korkarlar, bu ayak takımından hiç kimse benim kampın yanına yaklaşmaya cesaret edemez. Burada olduğun sürece, benim korumam altındasın.”</p>

  <p class="heading1">Artyom sırt çantasını ateşin yanında bıraktı ama otomatik silahını aldı, bu yeni hazine onun için fazlasıyla değerliydi. Sonra, avlunun diğer ucunda yanmakta olan ateşlere doğru büyük adımlarla ama acele etmeden yürümeye başlayan Han’ın peşi sıra seğirtti. Artyom, yıpranmış, pis kokan paçavralar içindeki serserilerin önlerinden nasıl ürküp geriye kaçtıklarını görünce şaşırdı. Gerçekten de Han’dan korktukları belliydi. Ama neden?</p>

  <p class="heading1">Han adımlarını yavaşlatmadan, ilk ateşi geçtiler. Neredeyse artık sönmekte olan minicik bir ateşti, yanında biri kadın diğeri erkek, iki kişi birbirlerine iyice sokulmuş oturuyordu. Yabancı dilde, hafif, hışırtılı duyuluyordu ama sözler Artyom’un kulağına gelmeden dağılıyordu. Merakla boynunu uzattı, bu garip çiftten kendini alamamıştı.</p>

  <p class="heading1">Bir sonraki ateş büyük ve aydınlıktı, kampın tamamı hemen yanındaydı. Ateşin çevresine yabani görünümlü dağ gibi iri adamlar tünemişti. Gürültülü kahkahalar çınlıyor, havada uçuşan ağır küfürler Artyom’un gözünü korkutuyordu. Han ise umursamadan, sakin ve kendinden emin ateşe yanaştı, oradakileri selamladı ve yerine geçti. Artyom’a başka seçenek kalmamıştı, onu izledi, yanına çöktü. “...Dikkatle baktı ve gördü, ellerinin üzerinde aynı döküntüler, koltuklarının altında da sert bir şişkinlik vardı, ona müthiş ıstırap veriyordu. Düşünsene! Nasıl bir dehşet! İnsanlar böyle bir şeye farklı tepki gösteriyorlar. Biri hemen ateş ediyor, diğeri çıldırıyor, tek başına zıbarıp gitmemek için birine sıkıcı tutmaya çalışıp kendini diğerlerinin üzerine atıyor. Bir üçüncü kişi, başkalarına bulaştırmasın diye çevre hattının dışındaki, tanrının unuttuğu tünellerden birine koşuyor. Orada herkes farklı senin anlayacağın. Her neyse, o bütün bunları gördükten sonra, bizim doktora sordu: Tekrar sağlığıma kavuşma şansım var mı?’ diye. Doktor açıkça söyledi: En ufak bir şansın bile yok. Bu egzama ortaya çıktı mı, önünde sadece iki haftan kaldı demektir.’ Tabur komutanının, adamın kaçması ihtimaline karşı Makarov’unu<sup class="calibre1"><a class="calibre2" href="../Text/Section0029.xhtml#dipnot-29" id="dipnot-29-geri">29</a></sup> gevşettiğini gördüm.” Ateşin yanında, heyecandan çatal çatal çıkan bir sesle konuşan, saçları dökülmüş ufak tefek, sıska bir adamdı, üstünde muflon bir ceket vardı. Sulanmış, gri gözleriyle, orada toplanmış oturanlara bakıyordu.</p>

  <p class="heading1">Az önce yüksek sesle gülen insanların sükûneti ve adamın gizemli anlatımı, pek bir şey anlamadığı halde, Artyom’u büyülemişti. Dikkat çekmemek için Han’a yavaşça sordu: “Neden söz ediyor?”</p>

  <p class="heading1">“Vebadan” diye Han hüzünlü bir sesle yanıtladı.</p>

  <p class="heading1">Bu sözler üzerine, parçalanmış vücutların ve yanmış cesetlerin pis kokusu geldi Artyom’un burnuna. Alarm zillerinin çaldığını ve sirenlerin canhıraş feryatlarını duyabiliyordu neredeyse.</p>

  <p class="heading1">WDNCh istasyonu ve çevresinde, salgın hastalık nedir bilmiyorlardı. Hastalığın en önemli taşıyıcıları sıçanlar yok edilmişti, ayrıca istasyonda birkaç yetenekli uzman doktor da vardı. Öldürücü salgın hastalıkları Artyom sadece kitaplarda okumuştu. Kitaplardan bazıları çok genç yaşlardayken eline geçmişti, okudukları iyice belleğine yerleşmiş, çocuk olarak rüyalarının ve korku dünyasını etkilemişti. Şimdi “veba” sözcüğünü duyunca, sırtını soğuk terler kaplamış, başı dönmeye başlamıştı. Başka bir şey sormadı. Muflon ceketli, sıska adamın söylediklerine büyük bir merakla kulak verdi.</p>

  <p class="heading1">“Ama Kızıl adam, öyle aklını yitirmişe benzemiyordu. Belki bir dakika orada durduktan sonra, ‘Bana birkaç fişek verin, sonra giderim’ dedi. ‘Yanınızda kalmam doğru olmaz.’ Komutan rahat bir soluk aldı, hatta ben bile duyabildim. Tabii, kendi adamını vurmak zorunda kalmak hoş bir şey değil, hasta bile olsa. Adam kuzey doğu yönüne doğru uzaklaştı. Aviamotomaya’nın arkasına. Onu bir daha hiç görmedik. Komutan ‘Hastalık ne kadar zaman sonra ortaya çıkar?’ diye doktora sordu. Doktor, kuluçka döneminin bir hafta olduğunu söyledi. Temastan bir hafta sonra eğer bir&nbsp;şeyin yoksa, hastalık sana bulaşmadı demektir. Bunun üzerine komutan kararını verdi: İstasyona gidiyoruz, orada bir hafta kalıp kendimizi muayene ettiriyoruz. Çevre hattının içine şimdi girmemiz doğru değil. Hastalık ortaya çıktı mı, bütün metro ölür. Böylece orada bir hafta kaldık. Birbirimizle hemen hiç temas etmiyorduk, hastalığın kime bulaşıp bulaşmadığını kimse bilmiyordu çünkü. Ayrıca orada içkiye düşkün olduğu için devamlı “Kadeh” diye çağırdığımız bir tip vardı. Kızıllar’ın bir yoldaşıydı, bu yüzden onu gördüler mi tam manasıyla korkudan üç buçuk atıyorlardı. Adam iyice birinin yanına sokuldu mu, öteki istasyonun öbür ucuna kadar kaçıyordu. Su bittiği zaman, gençler sularını onunla paylaşıyorlardı ama kabı herhangi bir yere koyuyorlar, sonra acele oradan uzaklaşıyorlardı. Kimse onu yanına yaklaştırmıyordu. Bir hafta sonra ortadan kayboldu. Bu konuda farklı şeyler söylendi, bazıları mutlaka bir yaratık onu enseledi diyordu. Ama tünel orada temiz ve sakindi, ben şahsen, derisinde bir döküntü olduğunu ya da koltuklarının altında bir şişlik meydana geldiğini fark ettiğini sanıyorum. Sonuçta buradan uzaklaştı. Bunun dışında hastalık bizim gruptan kimseye bulaşmadı. Biraz daha bekledik, sonra komutanımız bizi muayene etti. Hepimiz sağlıklıydık.”</p>

  <p class="heading1">Artyom, ateştin yanındaki sıkışıklığa rağmen diğer adamların anlatıcıdan uzaklaştıklarını fark etti.</p>

  <p class="heading1">Sırtında deri bir yelek olan kaba saba, sakallı bir adam, “Buraya gelene kadar, epeydir yolda mısın, kardeş?” diye sordu.</p>

  <p class="heading1">“Tastamam 30 gün, Aviamotornaya’dan yola çıktığımızdan beri” diye sıska yanıtladı.</p>

  <p class="heading1">“Bak, sana bazı yeni haberlerim var.”</p>

  <p class="heading1">“Aviamotornaya’da veba baş gösterdi Veba, anladın mı? Hansalar, Taganskaya ile Kurskaya’yı da gidiş gelişlere kapattılar. Karantina diyorlar buna. Orada tanıdıklarım var, Hansa yurttaşları. Hem Taganskaya hem de Kurskaya’da tünellerde alev püskürten adamlar duruyor. Menzile kim yaklaşırsa yakılıyor. Dezenfekte ediliyor yani. Göründüğü kadarıyla, bazılarında yumurtlama dönemi bir hafta ise, diğerlerinde daha uzun oluyor, çünkü salgın buna rağmen oraya ulaştı.”</p>

  <p class="heading1">“Nasıl yani, çocuklar? Ben sağlıklıyım! Gelin kendiniz de bakın!” Ufak tefek adam yerinden fırladı, kasılmış bir halde, ceketiyle, kirli gömleğini bedeninden sökercesine çıkarmaya başladı. Telaşlı ve hırslı hareket ediyordu, sanki dediğini zamanında kanıtlayamayacak diye korkuyordu.</p>

  <p class="heading1">Gerginlik iyice artmıştı. Herkes kamp ateşinin diğer yanında iyice birbirine sokulup sinirli sinirli konuşmaya başladılar. Artyom hafif bir klik sesi duyunca, dönüp Han’a baktı, otomatik silahını omzundan alıp çatışmaya hazır bekledi.</p>

  <p class="heading1">Han susuyordu ama Artyom’a geri durması için işaret etti. Sonra acele yerinden kalktı, sessizce ateşten uzaklaşarak genç adamı peşinden sürükledi. On adım kadar sonra durdu, orada olanları tekrar gözlemeye koyuldu.</p>

  <p class="heading1">Elbiselerini çıkaran adamın hızlı hareketleri, kamp ateşinin ışığında ilkel, deli bir adamın dansına benziyordu. Kalabalıktaki mırıldanmalar azalmış, eylem uğursuz bir sessizliğe bürünmüştü. Adam nihayet iç çamaşırlarından da kurtulmuştu ve bir zafer çığlığıyla bağırdı: “İşte, buraya bakın! Temizim! Sağlıklıyım! Hiçbir şey yok! Ben sapasağlamım!”</p>

  <p class="heading1">Sırtında yelek olan sakallı adam, yanması sonuna gelmiş bir tahta parçasını ateşten alıp ihtiyatla sıskaya yaklaştı, suratında iğrenmiş bir ifadeyle, onu süzmeye başladı. Konuşma heveslisi adamın cildi kirden kararmıştı, yağlı yağlı parıldıyordu ama ne ki, sakallı, titizlikle iyice bir tetkik ettiği halde, yüzünde döküntü izlerine rastlamamış olmalı ki, “Kollarını yukarı kaldır!” diye komut verdi.</p>

  <p class="heading1">Zavallı adam acele kollarını havaya kaldırdı. Kalabalığın bakışları pörsük koltuk altlarına takıldı. Sakallı, gösteri yapar gibi, serbest kalan eliyle burnunu tutarak, biraz daha yaklaştı, adamın her yerini iyice gözden geçirdi, şişkinlikleri arandı ama orada da hiçbir belirtiye rastlayamadı.</p>

  <p class="heading1">“Ben sağlıklıyım! Sağlıklı! Şimdi bana inandınız mı?” diye neredeyse isterik bir sesle bağırdı adam.</p>

  <p class="heading1">Kalabalıkta düşmanca fısıltılar başladı. Sakallı genel havayı kokladı, “Pekala, belki sen sağlıklısın. Ama bu henüz hiçbir şey ifade etmiyor!” dedi.</p>

  <p class="heading1">“Ne demek bir şey ifade etmiyor?”</p>

  <p class="heading1">“Çok basit: Hasta olmayabilirsin demek. Belki bağışıklığın var. Ama enfeksiyonu buna rağmen taşıyor olabilirsin. Bu Kızıl ile temasın oldu değil mi? Bir askeri birlikte beraber oldunuz? Onunla konuştun, belki aynı şişeden içtiniz? Ona elini uzattın? Bunları yaptın dostum, dürüst ol, söyle.”</p>

  <p class="heading1">“Ne olmuş yani? Ben hasta değilim ki” diye diğeri boğuk bir sesle yanıtladı, yenik düşmüştü. Gözlerini kalabalığa dikmiş, mecalsiz duruyordu.</p>

  <p class="heading1">“Bu, sana bulaşmadı anlamına gelmez dostum. Üzgünüz ama risk çok büyük. Önlem alınmalı, anlıyor musun?” Sakallı, yeleğini açtı, altından kahverengi deriden bir tabancı kılıfı göründü. Ateşin diğer yanındaki kalabalıktan onaylayan sesler yükseldi ve yine silahların klik sesleri duyuldu.</p>

  <p class="heading1">“Durun çocuklar! Ben sağlıklıyım! Bana bulaşmadı. Buraya bakın!” Sıska, yine kollarını havaya kıldırdı ama bu kez aşağılayan bir tavırla ve açık bir iğrenme duygusuyla, hepsi burnunu kıvırdı.</p>

  <p class="heading1">Sakallı tabancasını çekerek adama doğrulttu. Diğeri, başına ne geleceğini hâlâ anlamadan, sürekli sağlıklı olduğunu mırıldanıp duruyordu. Bir yandan da buruşmuş ceketini göğsünün üzerine bastırıyordu. Etraf serindi ve adam yavaş yavaş üşümeye başlamıştı.</p>

  <p class="heading1">Artyom artık daha fazla dayanamadı. Silahının emniyetini açtı, kalabalığa doğru bir adım attı, aslında ne yapacağım kendi de bilmiyordu. Karnında ıstıraplı bir çekilme hissetti, boğazındaki bir yumru konuşmasın engelliyordu. Ama adamın bomboş ve umutsuz bakan gözlerinde ve durmadan mekanik bir şekilde anlamsız mırıldanmalarında sanki bir şeyler Artyom’un kuşkusunu uyandırmış, onu bu adımı atmaya sevk etmişti. Ne yapmış olduğunu şimdi kim bilebilirdi ama yine bir el omzuna dokundu ve bu kez ne kadar da ağırdı!</p>

  <p class="heading1">“Olduğun yerde kal” diye Han sakin bir sesle emretti. Artyom donup kaldı, yabancının granit gibi sağlam iradesi karşısında kararlılığının, gücünün eridiği hisseti. “Ona yardım edemezsin. Ya kendin ölürsün ya da öfkesini üzerine çekersin. Misyonun her iki durumda da yerine gelmemiş olur, bunu bir düşün.”</p>

  <p class="heading1">O anda ufak tefek adam korkuyla yerinden sıçradı, bağırdı, ceketini sıkıca göğsünün üzerine bastırarak bir çırpıda rayın üzerinden atlayıp şaşılacak bir hızla,&nbsp;neredeyse hayvani sesler çıkararak güney tünelinin karanlık ağzına doğru koştu. Sakallı önce arkasından fırladı ve sırtına nişan aldı ama sonra vazgeç anlamına bir el işareti yaptı. Artık yararı yoktu, perondakilerin hepsi bunu biliyorlardı. Bilinmeyen tek şey ise şuydu: Acaba başı darda olan bu adam, nereye koştuğunun farkında mıydı, bir mucize mi umuyordu ya da sadece korktuğu için mi artık hiçbir şeyi algılayamıyordu.</p>

  <p class="heading1">Birkaç dakika sonra, adamın inlemeleri ve adımlarının yankısı bir anda kesildi. Sanki ses yoğunluğu bir başka yöne çevrilmişti. Bir an için yankılanma da kesildi, ardından etrafı sessizlik sardı. Bu, orada olanların zihinsel ve duyma melekeleri için öyle garip ve alışılmamış bir durumdu ki, aniden oluşan boşluğu kendi hayalleri ile doldurmayı denediler ve kendilerine sanki uzaktan tekrar bir çığlık sesi duyuyormuş gibi geldi. Ama bunun sadece bir hayal olduğunu hepsi anlamıştı.</p>

  <p class="heading1">Han “Bir çakal sürüsü hasta bir hayvanın kokusunu aldı, dostlarım” deyince, Artyom etoburların hırsını sanki onun gözlerinde görmüş gibi dehşetle geriye sıçradı. Han devam etti “Hasta hayvan, sürü için fazladan bir yüktür, herkesin sağlığı için de bir tehlikedir. Bu yüzden çakallar onu gördüler mi parçalarlar.”</p>

  <p class="heading1">Artyom cesaretini toplayıp ona itiraz edene kadar aradan epey bir zaman geçti. Sonra “Ama bu adamlar çakal değil ki” dedi. Cengiz Han’ın yeniden dünyaya gelmiş bedeniyle karşı karşıya olduğuna neredeyse inanmaya başlamıştı. “Onlar insan!”</p>

  <p class="heading1">“İnsanlık tenzili rütbe oldu. Bizim tıp hâlâ çakalların düzeyinde çalışıyor. Aynı şekilde insanlığa da sahibiz. Bu yüzden...”</p>

  <p class="heading1">Artyom, buna nasıl cevap vereceğini biliyordu ama bu vahşi istasyonun tek korucusuyla bir tartışmayı başlatmak, ona pek akıllıca gelmedi.</p>

  <p class="heading1">Han konuyu değiştirdi. “Ve arkadaşlarımız şu anda hâlâ olanların etkisi altında , üstelik salgın hastalıkların yayılmasından da korkuyorlar. Bu durumda bize henüz soğumamışken, demiri tavında dövmek düşer. Aksi halde yola çıkmaya karar vermemiz haftalar alır. Belki de tam şu anda bunu başarabiliriz.”</p>

  <p class="heading1">Ateşin çevresindeki insanlar hararetle olanları konuşuyorlardı. Hepsi de gergin ve şaşkındı, korkunç bir tehlikenin tüyler ürperten gölgesi üzerlerine düşmüştü, şimdi bundan sonra ne yapmaları gerektiğine karar vermeye çalışıyorlardı. Ama düşünceleri, labirentteki kobaylar gibi fasit bir daire içinde dönüp duruyor, çaresizce duvarlara tosluyor, çılgınca oraya buraya koşuşturuyor, bir çıkış yolu bulamıyordu.</p>

  <p class="heading1">“Dostlarımız paniğe kapılmak üzereler” diye Han memnun bir tavırla konuşarak neşeyle Artyom’a baktı. “Ayrıca, neredeyse bir suçsuz adamı linç etmek üzere olduklarını sonunda sezdiler, böyle bir iş için mutlaka mantıklı düşünmek de şart değil. Bizim işimiz bir grup insanla değil, bir sürüyle. Ruhsal bir manipülasyon için fevkalade mantıki bir durum! Koşullar da beklenilenden daha uygun.”</p>

  <p class="heading1">Han’ın yüzündeki zafer, Artyom’u yine huzursuzlandırdı. Gülümseyerek yanıtlamaya gayret ettiyse de -Han ne de olsa ona yardım etmek istiyordu- ağzından pek inandırıcı olmayan sözler çıktı.</p>

  <p class="heading1">Han “Şimdi önemli olan otoritedir. Güçtür. Bir sürü, mantıksal önermelere değil, güce saygı duyar” diyerek Artyom’a başıyla işaret etti. “Orada dur ve seyret. Merak etme, gün içinde yine yoluna devam edebilirsin.” Birkaç adımda, kalabalığın arasına girip durdu. “Burada kalamayız” diye yüksek sesle gürledi.</p>

  <p class="heading1">Kalabalıktaki fısıldanmalar yavaş yavaş azaldı. Adamlar dikkatle ve merakla Han’a&nbsp;kulak verdiler. Karşısındakileri neredeyse ipnotize eden güçlü, retorik bir yeteneği vardı. Artyom, Han’ın daha ilk sözlerinde, istasyonda kalan her bir insanın üzerinde tek tek dolaşan tehlikeyi, bütün şiddetiyle hissetti.</p>

  <p class="heading1">“O buradaki bütün havayı bozdu! Bu havayı uzun zaman solursak, bu hepimizin sonu demektir! Bu bakteriler her yeri sarmış durumda ve burada ne kadar uzun kalırsak, her an bize de bir şeyler bulaşabilir, tehlike o kadar büyük. Sinekler gibi öleceğiz, avlunun ortasında çürüyüp gideceğiz. Bize buraya yardım için kimse gelmez, boşuna umutlanmayın. Sadece kendimize güvenebiliriz. Yani bu lanetli istasyondan bir an önce uzaklaşmalıyız. Eğer hep birlikte yola çıkarsak, tüneli geçmek zor olmayacak. Ama artık bekleyemeyiz!”</p>

  <p class="heading1">Adamlar sesleriyle onayladılar. Artyom gibi çoğu, Han’ın olağanüstü ikna yeteneğine karşı koyamamıştı. Artyom Han’ın sözlerinden, konuşmasının içerisindeki bütün duygularını sezmişti: Tehlike, korku, panik, çaresizlik ve zayıf bir umut ışığı, ama Han’ın kurtuluşları için önerdiği çözümden her söz edişinde bu zayıf umut artıyordu.</p>

  <p class="heading1">“Kaç kişisiniz?</p>

  <p class="heading1">Birkaç adam hemen gruptakileri saymaya başladı. Han ve Artyom’un dışında ateşin yanında sekiz kişi daha vardı.</p>

  <p class="heading1">“Öyleyse daha ne bekliyoruz? On kişiyiz, pekâlâ başarabiliriz! Eşyanızı toplayın, bir saat içinde yola çıkmalıyız.” Han Artyom’a fısıldadı. “Hemen ateşin yanına git ve pılını pırtını al. Şimdi önemli olan, daha fazla düşünmelerine fırsat vermemek. Tereddüt edersek bizimle Çitsiye Prudy’ye gitmek için onlar da tereddüde düşerler... İçlerinden bazıları zaten diğer yöne doğru yola çıktı, bir kısmı da bu istasyonda yaşıyor ve nereye gideceklerini bilmiyor. Sana Kitai-gorod’a kadar eşlik etmek zorundayım, aksi halde tünelde hedeflerini hemen kaybederler ya da nereye ve ne amaçla yola çıktıklarını unuturlar diye korkuyorum.”</p>

  <p class="heading1">Artyom, Burbon’un eşyalarının içinden kendi için ayırdıklarını aceleyle sırt çantasına attı. Han çadır tentesini yuvarlayarak katladı, ateşi söndürdü. Bu sırada Artyom da salonun öbür ucunda ne olup bittiğini göz ucuyla izliyordu. Adamlar pılı pırtılarını önce büyük bir heves ve gayretle toparlarlarken, şimdi daha ağırdan alıyor ve düzen içinde hareket etmiyorlardı. Biri ateşin yanına oturmuştu, bir diğeri nedendir bilinmez, alanın ortasında dolanıyordu, diğer iki kişi bir araya gelmiş sohbete başlamıştı. Artyom, orada neler döndüğünü sezmişti. Han’ın kolundan çekiştirdi ve “Birbirleriyle konuşuyorlar” diye onu uyardı.</p>

  <p class="heading1">Han “Ne yazık ki bu davranış biçimi, insan denilen yaratığın değişmeyen karakter özelliğidir” diye yanıtladı. “İradeleri yok olsa ya da ipnotize edilmiş olsalar bile, yine de birbirleriyle ilişki kurmaya heveslenirler. İnsan sosyal bir varlık, bunu değiştiremezsin. Herhangi başka bir durumda, bu tür insancıl tepkileri tanrı vergisi diye kabul ederdim ama o da kiminle sohbet ettiğime göre değişir. Ama bu kez, duruma el koymak zorundayız genç dostum ve onların düşüncelerini doğru yola yönlendirmeliyiz.”</p>

  <p class="heading1">Bu sözlerden sonra Han kocaman seyahat torbasını kaldırarak sırtına aldı. Ateş sönmüştü, her bir yönden hissedilir yoğun bir karanlık bastırmıştı. Artyom Han’ın armağanı cep fenerini cebinden çıkartarak tutamağı bastırdı: İçinden bir vızıltı gelmeye başladı, ampul yandı. Ampulden düzensiz titrek bir ışık yayıldı.</p>

  <p class="heading1">Han “Bir kez daha bas” diye ona cesaret verdi. “O zaman daha iyi yanar.”</p>

  <p class="heading1">Diğerlerinin yanına gittiler. Adamlar Han’ın vaaz ettiği gerçeğe olan bütün inançlarını çoktan yitirmişlerdi. Daha önce tıbbi kontrolden geçen sakallı kabadayı yine öne çıktı. “Bak dostum!” diyerek saygısızca Han’a döndü.</p>

  <p class="heading1">Artyom’un içinden, Han’ın çevresindeki havanın nasıl elektriklendiğini anlamak için o tarafa dönüp bakmak bile gelmedi. Han’ı o güne kadar tanıdığı insanlar arasında nedense en az öfkeli olan olarak görmek istiyordu.</p>

  <p class="heading1">Sakallı, “Kendi aramızda görüştük” diye söze girdi. “Ve senin tamamen zırvaladığına karar verdik. Örneğin Kitai-gorod yönüne gitmek bana kesinlikle uymaz. Çocuklar da buna karşı. Doğru değil mi, Semyonitç?” Kalabalığa dönerek birilerinin onay vermesini bekledi. Ürkek de olsa birisi kafasını salladı. “Aslında, tünellerde her şey normal seyrettiği sürece niyetimiz, Prospekt Mira’ya, Hansalar’a gitmekti. Yani biraz daha bekleyeceğiz, sonra da tekrar yola düzüleceğiz. Burada bize hiçbir şey olmayacak. Onun eşyalarını yaktık ve bize hava konusunda maval okumaktan vazgeç, bu akciğer vebası değil ki. Bize çoktan bulaştıysa, zaten yapacak hiçbir şey yok. Ama burada her halde en ufak bir enfeksiyon bile yok. Kısaca, tekliflerinle beraber toz ol!”</p>

  <p class="heading1">Bu şiddetli direniş Artyom’u bir süre şaşkına çevirdi. Ama refakatçisine bakınca, sakallının az sonra bunun bedelini yine kötü bir şekilde ödeyeceğini sezdi. Han’ın gözlerinde yine o turuncuya çalan şeytani pırıltı içten içe yanıp sönüyordu. Öylesine hayvani bir öfke ve güç saçıyordu ki, Artyom elinde olmadan titremeye, saçları diken diken olmaya başladı. Kendisi de dişlerini gösterip gürlemek istiyordu.</p>

  <p class="heading1">“Şayet ona hastalık bulaşmadıysa, neden ona bu kadar kaba davrandın öyleyse?” diye Han yaltaklanan ve özellikle de yumuşak bir sesle sordu.</p>

  <p class="heading1">“Önleyici tedbir olarak.”</p>

  <p class="heading1">“Hayır dostum, bunun tıpla bir ilgisi yoktu. Bu daha çok sahtekârlıktı. Ona hangi hakla böyle davrandın?”</p>

  <p class="heading1">“Lütfen bana ‘dostum’ deme, anlaşıldı mı? Hangi hakla mı? Daha kuvvetli olanın hakkıyla. Bunu duymuş muydun? Ve şimdi yavaş ol bakalım, yoksa seni ve senin sümüklü ukalayı anında buradan üfürürüz. Önlem için. Anlaşıldı mı?” Sakallı, Artyom’un aşina olduğu bir hareketle yeleğinin düğmelerini açtı ve elini tabancasının kılıfının üzerine koydu.</p>

  <p class="heading1">Bu sefer Han, Artyom’u zamanında durdurmayı başaramadı. Sakallı tabancalığının düğmelerini henüz açmamıştı ki, Han’ın gözü bir otomatik tüfeğin namlusuna ilişti. Artyom güçlükle soluk alıyordu, kalbinin atışlarını duyuyordu, kan hücum eden şakakları zonkluyor, kafası anlamsız düşüncelerle çınlıyordu. O anda kafasında tek şey vardı: Sakallı bir kelime daha söylerse ya da eli tabancanın kabzasına uzandığı anda hemen tetiğe basacaktı. Daha önce sıskanın başına geldiği gibi telef olmaya hiç niyeti yoktu. Sürünün kendisini parçalamasına izin vermeyecekti.</p>

  <p class="heading1">Sakallı atılmaya hazır, olduğu yerde çakılı vaziyette durmuştu, koyu renk gözleri öfke saçıyordu. Ve sonra akıl almaz bir şey oldu. O ana kadar hiçbir şeye karışmadan sessizce yanda duran Han, kendisiyle sözlü düelloya girişen adamla yüz yüze gelecek şekilde, koca bir adım atarak öne geldi, gözlerinin içine bakarak alçak bir sesle konuştu, “Bunu yapmaktan vazgeç. Bana itaat et. Yoksa ölürsün.”</p>

  <p class="heading1">Sakallının tehditkâr bakışı donuklaştı, kolları mecalsiz iki yanına iniverdi. Bu o&nbsp;kadar garip bir şekilde olmuştu ki, Artyom bir an bile kuşkuya düşmedi. Şayet adamı bir şey etkilediyse, bu Artyom’un silahı değil, Han’ın sözleriydi.</p>

  <p class="heading1">Han “Sakın bana, daha kuvvetlinin hakkından söz etme. Bunu söylemek için fazlasıyla güçsüzsün” diyerek Artyom’a döndü. Artyom, Han’ın düşmanının elinden silahını almayı bile denemediğine şaşırmıştı.</p>

  <p class="heading1">Sakallı hareketsiz kalakalmış, şaşkınlıkla çevresine bakınıyordu. Konuşmalar kesilmişti. Adamlar, Han’ın bundan sonra ne söyleyeceğini merakla bekliyorlardı. Durum yeniden kontrol altına alınmıştı.</p>

  <p class="heading1">Han “Sanırım tartışma bitti ve anlaştık. 15 dakika içinde hareket ediyoruz” diye açıkladı. Sonra Artyom’a dönerek “Şimdi bunlara insan mı diyorsun? Hayır dostum, onlar hayvan. Bir çakal sürüsü. Bizi parçalamak istiyorlardı. Ve bunu da yapacaklardı. Ama bir şeyi hesaba katmadılar. Onlar çakal olabilir ama ben de bir kurdum. Bazı istasyonlar var ki, orada beni sadece bu adla tanıyorlar.”</p>

  <p class="heading1">Artyom, az önce gördüklerinin etkisi altında, susuyordu. Han’ın bu süre boyunca kendisine kimi anımsattığını nihayet anımsamıştı.</p>

  <p class="heading1">“Ve bana öyle geliyor ki, sen de genç bir kurtsun” diye öteki başını çevirmeden ekledi. Artyom, Han’ın sesinde sanki sıcacık bir şeyler hisseder gibi oldu.</p>
</body>
</html>
