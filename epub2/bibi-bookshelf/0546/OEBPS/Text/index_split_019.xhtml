<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>METRO2033</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading2" id="chapter">19</p>

  <p class="heading2">SON&nbsp;SAVAŞ</p>

  <p class="heading1">Diğerlerinden henüz ayrılmışlardı ki, Ulman’a garip bir şeyler oldu. Sesi&nbsp;kesilmişti, konuşmuyordu, sadece Artyom’a talimat verdiği ya da uyarıda&nbsp;bulunduğu zaman konuşuyordu.</p>

  <p class="heading1">Aşağıya inişin önündeki ağır demir levhayı birlikte yana ittiler. Sonra Ulman, Artyom’a cep fenerini söndürmesini söyleyerek gece görüş gözlüğünü taktı, aşağıya ilk kendisi indi.</p>

  <p class="heading1">Dikey inen dar çukur, üst üste geçmiş beton çemberlerden oluşmuştu, her bir çemberden dışarıya çıkan metal bir çıkıntı vardı, Artyom el yordamıyla onlara tutunarak Ulman’nın peşi sıra indi. Her yerde gözüne çarpan güvenlik önlemlerine hayret ediyordu, çünkü Kremlin’e geldiklerinden beri henüz hiçbir tehlikeyle karşılaşmamışlardı. Herhalde ştalker, Ulman’a gerekli talimatları vermiş olmalıydı. Belki de bir kereliğine bile olsa liderlik rolüne soyunmuştu.</p>

  <p class="heading1">Savaşçı, Artyom’u ayağıyla iteledi. Artyom itaat edip durdu ve yeni talimatı bekledi. Ama onun yerine hafif bir çarpma sesi geldi kulağına -Ulman yere atlamıştı- ve birkaç saniye sonra da silah seslerinin boğuk ve hafif uğultusu duyuldu.</p>

  <p class="heading1">“Etraf temiz” diye Ulman fısıldadı. Aşağıda bir ışık yandı.</p>

  <p class="heading1">Çıkıntılar bitince, Artyom ellerini serbest bırakarak yaklaşık iki metre aşağıya atlayıp zemine indi. Doğrularak ellerini silkeledi, çevresine bakındı. Kısa, belki 15 adımlık bir koridordaydılar. Koridorun bir ucunda aşağıya indikleri gizli çukur, diğer ucunda da yine oluklu demir bir kapakla kapatılmış olan bir başka delik görünüyordu. Hemen yanına, yüzü aşağıya dönük ölü bir vahşinin kanları yayılmıştı. Ölüyken bile üfürük çubuğu elindeydi.</p>

  <p class="heading1">Ulman, Artyom’un soran gözlerine yanıt olarak, “Geçitte nöbet tutuyor olmalıydı” dedi. “Herhalde bu arada uyuya kalmış. Bu taraftan kimsenin geleceğini tahmin etmemiş.”</p>

  <p class="heading1">“Yoksa sen onu uykudayken mi?..”</p>

  <p class="heading1">“Ne olmuş yani? Yoksa bu sana göre pek yakışıklı bir yöntem değil mi?” Ulman burnundan soluyarak konuşuyordu.</p>

  <p class="heading1">“Görevdeyken pineklersen böyle olur. Eğer kutsal yasaya uymadıysa, zaten kötü bir insandı. Sonuçta bugün bütün tüneller tabudur.” Ayağıyla cesedi yana itekledi, deliği açtı ve cep fenerini tekrar söndürdü.</p>

  <p class="heading1">Bu sefer gidecekleri yol kısaydı ve daha çok bir atık deposuna benzeyen bir görev odasında son buluyordu. Çıkış yerinin önü, üst üste yığılı teneke kutular, vidalar, yaylar ve nikelajlı tırabzanlarla kapanmıştı. Burada en az bir vagon yapacak kadar hurda toplanmıştı. Parçalar tavana kadar üst üste yığılmıştı, yıkılmaması bir mucizeydi. Bu yığınla duvarın arasından daracık bir geçit uzanıyordu, demir yığınının her an üstlerine devrilmesi tehlikesi içinde, güç bela ve dikkatle geçitten geçtiler.</p>

  <p class="heading1">Yarısına kadar toprakla kapatılmış bir kapı, diğerlerinden farklı, kare biçiminde bir tünele açılıyordu. Tünel sol tarafta ya tavan çöktüğü ya da daha fazla kazmak istemedikleri için sona eriyordu. Sağda ise normal boyutlarda geniş ve yuvarlak bir tünele bağlanıyordu. Artyom hemen hissetti: Birbirine geçmiş iki yeraltı dünyasının sınırlarım aşmışlardı. Burada, metroda farklı bir soluk vardı: Hava yine nemli olduğu&nbsp;halde, D-6 tünelindeki gizli geçitlerdeki gibi cansız ve çürümüş gibi kokmuyordu.</p>

  <p class="heading1">Sorun, hangi yöne gitmeleri gerektiğiydi. Şansını deneyip yönlerden birini seçmek riskliydi. Bu tünelde büyük bir olasılıkla Dördüncü Rayh’ın bir sınır kontrol noktası bulunuyordu, Mayakovskaya ve Çehovskaya arası yürüyerek sadece 20 dakikaydı. Artyom doğru yönü tayin edebilmek için, hemen Danila’nın torbasını karıştırarak kana bulanmış haritayı çıkardı.</p>

  <p class="heading1">Beş dakika kadar sonra Mayakovskaya’ya gelmişlerdi. Ulman rahatlamış bir halde bir bankın üzerine oturdu, kafasındaki ağır miğferi çekip aldı, üniformasının koluyla kızarmış, terli yüzünü silerek parmaklarını koyu sarı kısa saçlarının arasında gezdirdi. Güçlü kuvvetli bir yapısı olduğu ve yürüyüşüyle deneyimli bir tünel kurdunu andırdığı halde, Artyom’dan sadece birkaç yaş daha büyüktü.</p>

  <p class="heading1">Önce yiyecek bir şeyler bulma olanağını araştırdılar. Artyom en son ne zaman ağzına bir lokma attığını anımsamıyordu bile, midesi şimdi açıkça “Buradayım” diyordu.</p>

  <p class="heading1">Mayakovskaya’nın görünüşü ve havası, Kievskaya’ya benzemiyordu. Bir zamanların zarif istasyonundan geriye sadece gölgesi kalmıştı. İstasyonun yansı ıssızdı, pek insana rastlanmıyordu, insanlar eskimiş çadırlarda ya da peronda toplanmışlardı. Tavan ve duvarlar nemliydi, bazı yerlerden su sızıyordu. Koca istasyonda sadece minicik bir ateş yanıyordu, anlaşılan odun sıkıntısı vardı ve insanlar da sanki bir ölünün yatağının başucunda matemdeymişler gibi aralarında alçak sesle konuşuyorlardı.</p>

  <p class="heading1">Yok olmaya yüz tutmuş bu istasyonda, yine de bir mağaza vardı: Girişinde portatif bir masanın durduğu, defalarca onarım görmüş üç kişilik bir çadır, mağaza olarak kullanılıyordu. Sundukları malzeme çeşitleri kısıtlıydı: Derisi soyulmuş, yarılmış ve içleri temizlenmiş sıçanlar, kurutulmuş, buruşmuş mantarlar, kim bilir nereden gelmiş kare kare dilimlenmiş yosunlar. Bütün ürünlerin üzerine büyük kaligrafik rakamlarla, gazete kâğıdından fiyat etiketleri konmuştu.</p>

  <p class="heading1">Kendilerinin dışında, bir tek müşteri bile ortalarda görünmüyordu, sadece küçük bir çocuğun elinden tutmuş, iki büklüm, zayıf bir kadın duruyordu. Çocuk, annesini farelerin olduğu sergi standına doğru çekiştiriyor, annesiyse, “Bırak şimdi onu! Bu hafta etimizi yedik!” diye onu uyarıyordu.</p>

  <p class="heading1">Çocuk önce itaat etti ama daha fazla dayanamadı. Annesi başını öte yana çevirdiği anda, hemen ölü hayvanın yanına koştu.</p>

  <p class="heading1">“Koyla!” diye annesi ardından bağırdı. “Sana ne dedim ben?” Son anda çocuğu stanttan geri çekti. “Uslu durmazsan, tüneldeki şeytanlar seni alıp götürür, ona göre. Saşka annesinin sözünü dinlemek istemedi, hemen alıp götürdüler.”</p>

  <p class="heading1">Artyom’la Ulman, dükkânın önünde duraksadılar. Ama Artyom birden Prospekt Mira’ya kadar dayanamayacağını fark etti, oysa orada mantarlar en azından biraz daha tazeydi.</p>

  <p class="heading1">Kel kafalı dükkân sahibi gururla, “Belki biraz sıçan? Alır mısınız?” diye önerdi. “Sizin önünüzde hazırlarız. Kalite sertifikamız var!”</p>

  <p class="heading1">“Teşekkür ederim, ben yedim” diye Ulman yanıtladı. “Artyom sen ne isterdin? Yosunu tavsiye etmem, yoksa midende dördüncü dünya savaşı çıkar, karışmam ha!”</p>

  <p class="heading1">Kadın onlara küçümseyerek yan yan baktı. Elinde biraz yosun alacak kadar iki fişek tutuyordu. Artyom’un elindeki bu mütevazı sermayesine gözünü diktiğini fark edince, avcunu arkasına götürüp sakladı ve kötü bir sesle gürledi. “Ne bakıyorsun? Kendin bir&nbsp;şey almayacaksan, çek arabanı! Herkes milyoner değil.”</p>

  <p class="heading1">Aslında Artyom’un dikkatini çeken çocuk olmuştu. Oleg’e çok benziyordu: Aynı renksiz, çapaklı saçlar, kızarmış gözler, basık burun. Çocuk başparmağını ağzına sokmuş, Artyom’a ürkek ve biraz kuşkulu gülümsüyordu.</p>

  <p class="heading1">Artyom da, istem dışı gülümsedi ve gözleri doldu.</p>

  <p class="heading1">Ama kadın onun baktığını fark edince öfkeyle kabardı, kızgın gözlerle haykırdı. “Sapık domuz! Gel Koyla eve gidiyoruz!” Çocuğu arkasından çekti.</p>

  <p class="heading1">“Bekleyin!” diyen Artyom, silahının yedek fişek yatağından birkaç fişeği alarak kadının arkasından koştu ve eline sıkıştırdı. “Bunlar sizin ve Koyla için.”</p>

  <p class="heading1">Kadın ona kuşkuyla baktı, sonra ağzını büzerek sırıttı. “Peki bu beş fişek için ne yapacağımı sanıyorsun? Onun babası mı olacaksın?”</p>

  <p class="heading1">Artyom önce kadının ne demek istediğini anlamadı. Sonra anlar gibi oldu. Kendini savunmak için ağzını açtı ama bir şey söyleyemedi, sadece gözlerini kırpıştırdı.</p>

  <p class="heading1">Kadın istediğini elde etmiş olmaktan memnun, sesinde lütufkâr bir tonla, “Pekala! Yarım saat için yirmi fişek” dedi.</p>

  <p class="heading1">Artyom sarhoş gibi başını salladı, döndü ve neredeyse koşar adımlarla oradan uzaklaştı.</p>

  <p class="heading1">“Seni pinti herif!” diye kadın arkasından seslendi. “Pekâlâ, o zaman en azından 15 olsun!”</p>

  <p class="heading1">Ulman hâlâ aynı yerde durmuş satıcıyla sohbet ediyordu. Satıcı Artyom’u görünce, nazik bir şekilde sordu: “Bir sıçana ne dersiniz, düşündünüz mü?”</p>

  <p class="heading1">Şimdi kusacağım, diye Artyom aklından geçirdi, Ulman’ı arkasına doğru çekerek tanrının unuttuğu bu istasyonu hızla terk etti.</p>

  <p class="heading1">Belorusskaya<sup class="calibre1"><a class="calibre2" href="../Text/Section0069.xhtml#dipnot-69" id="dipnot-69-geri">69</a></sup> yönünde yol alırlarken Ulman, “Nedir bu birden bire telaşın?” diye sordu.</p>

  <p class="heading1">Artyom hâlâ kusmamak için kendini zor tutuyordu. Ulman’a olanları anlattı ama o pek etkilenmiş görünmedi. “Ne var bunda? Bir şekilde onlar da yaşamak zorunda.”</p>

  <p class="heading1">Artyom sarsıldı. “Söyler misin lütfen, böyle bir hayatı kim ister?”</p>

  <p class="heading1">Ulman omuzlarını silkti. “Başka bir seçeneğin var mı?”</p>

  <p class="heading1">“Böyle bir hayatın ne anlamı var? Bir ömür boyu hayata asılıp bütün bu pisliklere, aşağılanmalara, kendi çocuklarını satmaya, yosun yemeye tahammül etmek; bütün bunlar ne için?” Artyom sustu. Hunter aklına geldi. Onun yaşama içgüdüsünden nasıl söz ettiğini düşündü, tıpkı bir hayvan gibi, kendi hayatı ve diğerlerinin hayatta kalabilmesi için nasıl var gücüyle savaşacağını söylediğini anımsadı. O zamanlar, onun bu sözleri Artyom’u umutlandırmış, savaşım gücünü kamçılamıştı, tıpkı toprak kabın içinde ayaklarıyla sütü tepip tereyağına dönüştüren küçük kurbağa gibi. Ama şimdi daha çok üvey babasının söylediklerinin gerçeğe uygun olduğunu düşünüyordu.</p>

  <p class="heading1">“Ne için?” diye Ulman onu taklit ederek alay etti. “Ne için yaşadığına dair elinde bir şey var mı adamım, söyle bakalım?”</p>

  <p class="heading1">Artyom böyle bir tartışmayı açtığına pişman olmuştu. Ulman müthiş bir savaşçı olabilirdi, buna kuşku yoktu ama karşılıklı konuşabileceğin biri olarak pek işe yarar biri değildi. Onunla hayatın anlamı üzerine tartışmanın hiçbir yararı yoktu. Artyom yine de alaycı bir ses tonuyla yanıt verdi. “Evet, benim var.”</p>

  <p class="heading1">Ulman yüksek sesle güldü. “Peki ne için? İnsanlığı kurtarmak için mi? Bütün bunların hepsi saçma. Eğer onları sen kurtarmazsan, biri bunu başka türlü yapar. Örneğin ben.” Artyom görebilsin diye ışığı yüzüne doğru tuttu ve kahramanca bir ifade takınıp sırıttı.</p>

  <p class="heading1">Artyom hasetle ona baktı. Ama bir şey söylemedi.</p>

  <p class="heading1">“Ayrıca...” diye savaşçı devam etti. “Herkes sadece tek bir hedef için yaşayamaz.”</p>

  <p class="heading1">“Peki anlamsız hayat hoşuna mı gidiyor?”</p>

  <p class="heading1">“Anlamsız mı? Benim hayatımın da bir anlamı var, diğerleriyle aynı olan bir anlamı var. Çoğu insan hayatın anlamını aramanın çözümünü daha ergenlik çağındayken yaptı, bu arayışın daha o zamanlar üstesinden geldi. Anlaşılan sende bu biraz uzun sürmüş. Henüz 17 yaşında olduğum günleri anımsıyorum. O zaman her şeyi bilmek istiyordum. ‘Nasıl, niye ve bunun ne anlamı var?’ diye arayış içindeydim. Bu geçti gitti. Hayatımızın, bak kardeşim, sadece bir tek anlamı var: Çocuk yapmak ve onları yetiştirmek. Sonra onlar sorunlarla boğuşurlar ve becerebilirlerse de sorunlarına cevap bulurlar. Dünyayı kendi içinde bir arada tutan da bu. Sadece böyle bir kuram işte.” Ulman yeniden güldü.</p>

  <p class="heading1">Bir süre sonra Artyom sordu. “Peki benimle neden geliyorsun? Ve hayatını tehlikeye atıyorsun? Eğer insanların hayatını kurtarmaya inanmıyorsan, o zaman bu nedir?”</p>

  <p class="heading1">“Birincisi: Emir emirdir, bunun fazla tartışılacak bir yanı yok. İkincisi: Senin de belki anımsayacağın gibi, sadece çocuk yapmak yetmez, onları yetiştirmek de gerekiyor. O zaman söyler misin bana, WDNCh’daki bu pislik çocukları yiyorsa... Bunu nasıl yapabilirim, onları nasıl yetiştirebilirim?”</p>

  <p class="heading1">Ulman, kendinden, gücünden, söylediklerinden o kadar emindi ve dünya görüşü insanı çekecek denli basit ve dengeliydi ki, Artyom onunla söz düellosuna girmek istemedi. Aksine, savaşçının birden o ana kadar kendisinde olmayan bir güveni verdiğini bile hissetti.</p>

  <p class="heading1">Mayakovskaya ile Belorusskaya arasındaki tünel Melnik’in söylediği gibi sakindi. Gerçi havalandırma menfezlerinden inleme sesleri duyuluyordu ama önlerinden sadece normal sıçanlar gelip geçiyor, bu da Artyom’u rahatlatıyordu. Aradaki mesafe şaşılacak kadar kısaydı. Henüz tartışmalarını bitirmemişlerdi ki uzaktan istasyonun ateşi görüldü.</p>

  <p class="heading1">Belorusskaya’nın, komşusu Hansalar’dan epey yararlandığı açıkça fark ediliyordu, Kievskaya ve Mayakovskaya ile kıyaslandığında, burası çok daha iyi korunuyordu. Girişe on metre kala kum torbalarının üzerine yerleştirilmiş makineli tüfeklerle, beş kişilik bir nöbet ekibinden oluşan, bir kontrol noktası vardı.</p>

  <p class="heading1">Dokümanlarını incelerlerken -iyi ki Artyom’un elinde bir pasaport vardı- bir nöbetçi nazik bir şekilde, Rayh’tan gelip gelmediklerini sordu. Hemen arkasından, burada kimsenin Rayh’a karşı olmadığı güvencesini verdi, burası bir ticaret istasyonuydu ve iktidarlar arasında çıkan çatışmalarda -Hansalar’ın nöbetçi şefi, Rayh ve Kızıl hat için böyle diyordu- tamamen tarafsızdı.</p>

  <p class="heading1">Çevre istasyonuna doğru yollarına devam etmeden önce, Ulman’la Artyom biraz dinlenip bir şeyler yemeye karar verdiler. Zengin donanımlı, hatta bir dereceye kadar da zevkli bir ayaküstü büfeye girdiler. Artyom, nefis ve o kadar da pahalı olmayan bir&nbsp;pirzolanın yanı sıra Belorusskaya istasyonu hakkında bilgi de topladı. Karşıdaki masada, kendini Leonid Petrovitç diye tanıtan, yuvarlak yüzlü sarışın bir adam oturmuş, domuz yağıyla yapılmış kocaman bir porsiyon yumurtayı mideye indirmekle meşguldü. Yemekten fırsat bulunca, istasyonu hakkında bilgi vermeye koyuldu.</p>

  <p class="heading1">Belorusskaya sakinleri geçimlerini, domuz ve tavuk eti sevkiyatıyla sağlıyorlardı. Çevre istasyonunun öte yanında, Sokol hatta Voikovskaya istikametinde, her ne kadar yüzeye çok yakın olsalar da, çok iyi iş yapan devasa iktisadi işletmeler bulunuyordu. Kilometrelerce uzanan tüneller ve teknik bölümler muazzam hayvan çiftliklerine dönüştürülmüşlerdi. Hansa’nın tamamıyla, Dördüncü Rayh’ ve devamlı açlık çeken Kızıl hat bu çiftliklerden besleniyorlardı. Ayrıca Dinamo istasyonunun sakinleri, atalarından terzilik mesleğini de miras almışlardı, Artyom’un Prospekt Mira’da gördüğü domuz derisinden ceketler bu terzilerin elinden çıkmıştı.</p>

  <p class="heading1">Somoskvorezkaya hattının bu ucundan sonra hiçbir tehlike yoktu ve metroda geçen bunca yılda ne Sokol ne Aeroport ne de Dinamo herhangi bir saldırıya uğramıştı. Hansa istasyonunun fazlaca bir istediği yoktu, sadece gümrük vergisiyle yetiniyor, vergi aldıkları insanları da faşistlere ve Kızıllar’a karşı korumayı garanti ediyordu.</p>

  <p class="heading1">Belorusskaya sakinlerinin hemen hepsi istisnasız ticaretle uğraşıyordu. Ne Sokollu hayvan yetiştiriciler ne de Dinamolu terziler, mallarını bizzat alıcının ayağına götürmek için uğraş veriyorlardı, çünkü toptan satış yapıyorlardı, bu konuda da epey deneyimliydiler. Bura sakinlerinin deyişiyle “diğer tarafın insanları”, domuz butlarını ve canlı tavukları, elle çalışan drezinler ya da dekovil vagonlarla taşıyorlar, boşaltıyorlar -bu işlem için peronlara kendi kaldıraç sistemlerini kurmuşlardı- para hesaplarım yapıyorlar, sonra da tekrar evlerine dönüyorlardı.</p>

  <p class="heading1">İstasyonda hareketli bir yaşam vardı. Çalışkan ve hamarat tacirler -Belorusskaya’da onlara herhangi bir nedenden dolayı “menajer” adını vermişlerdi- “terminal” dedikleri depolarla boşaltım alanları arasında mekik dokuyorlar, tıngırdayan fişek dolu torbalarıyla etrafta koşuştururken, bir yandan da malları paketleyen güçlü kuvvetli adamlara talimat yağdırıyorlardı. Sandık ve büyük ambalajlarla dolu el arabaları, satış stantlarından Çevre hattının sınırına -Hansalı tüccarların malları devralacakları yer- ya da peronun diğer ucuna -Rayh’ın gözlemcilerinin siparişleri bekledikleri yere doğru- yağlanmış tekerleklerin üzerinde sıra halinde sessizce yol alıyorlardı.</p>

  <p class="heading1">Yol üstünde faşistlerin sayısı hiç de az değildi, üstelik asker değil subaydılar. Ama burada çok farklı davranıyorlardı; gerçi büsbütün sessiz durmuyorlardı, sanki müdahaleye hazır devamlı bir bekleyiş içindeydiler. Tacirlerle, boşaltmayı yapan işçiler arasında birtakım karanlık tipleri kuşkuyla süzüyor ama onları kendi düzenlerine uymaya zorlamıyorlardı.</p>

  <p class="heading1">“Burada bankalarımız bile var” diye karşı masada oturan bu arada açıklayıverdi. “Rayh’tan çok insan bize geliyor, bazı malları almaya geldiklerini söylüyorlar ama aslında bizim bankalara tasarruflarını yatırmak istiyorlar. Bu yüzden bize herhangi bir şey yapmaları mümkün değil. Biz onlar için, bir zamanların İsviçre’siyiz.”</p>

  <p class="heading1">“Burada durumunuz iyi” diye Artyom konuştu.</p>

  <p class="heading1">Leonid Petrovitç, nazik bir şekilde sordu: “Ama neden hep sadece bizden söz ediyoruz? Asıl siz nereden geliyorsunuz, söyleyin bakalım?”</p>

  <p class="heading1">Ulman, önündeki etle uğraşıyormuş gibi yaparak soruyu duymazlıktan geldi. Artyom ona baktıktan sonra cevap verdi. “Ben WDNCh’dan geliyorum.”</p>

  <p class="heading1">“Demeyin! Ne korkunç!” Leonid Petrovitç çatalıyla bıçağını elinden bıraktı. “Orası çok kötü olmalı. İnsanların büyük güçlüklerle durumlarını korumaya çalıştıklarını duydum. İstasyon sakinlerinin yarısı ölmüş, doğru mu?”</p>

  <p class="heading1">Et lokması Artyom’un boğazında kaldı. Dostlarını bir kez daha görmek için ne olursa olsun WDNCh’ya gitmeliydi. Bu değerli zamanı yemek yemekle nasıl harcayabilirdi? Tabağını yana itti, ödemeyi yaptı ve itiraz etmeye davranan Ulman’ı da kolundan tutup kaldırdı. Et ve elbise satan stantların, üst üste yığılmış malların, tacirlerin, malları paketleyen işçilerin, kibirli faşist subayların önünden geçerek çevre hattına giden üst geçidin demir kapısının önüne kadar geldi. Giriş kapısının üzerinde ortasında kahverengi bir çember çizili beyaz bir bez parçası asılıydı, her zamanki kahverengi kamuflaj üniformalarıyla iki silahlı adam da kâğıtlarla valizleri kontrol ediyorlardı.</p>

  <p class="heading1">Hansa’ya geçiş son derece kolay oldu. Hâlâ ağzındaki eti çiğneyen Ulman, ceketinin cebini karıştırarak bir mektup çıkarıp sınırdakilere uzattı. Nöbetçiler tartışmaya gerek duymadan demir sürgülü kapıyı açtılar ve geçmelerine izin verdiler.</p>

  <p class="heading1">“Ne yazısıydı o verdiğin?” diye Artyom öğrenmek istedi.</p>

  <p class="heading1">“Ah, sadece öyle bir şey” diye Ulman dalga geçti. “Bir madalyanın belgesi. Vatan için yapılan hizmetlerin belgesi. Bizim albaya şükran borcu olmayan tek bir kimse bile bulamazsın burada.”</p>

  <p class="heading1">Çevre hattındaki sınır noktası, kaleyle antrepo karışımı bir binaydı. İkinci sınır noktası, rayların üzerinden geçen küçük bir köprünün arkasındaydı. Orada makineli tüfekler, hatta bir alev püskürtücüyle tam donanımlı bir savaş standı vardı. Daha arkada, bir grup heykelin yanında elinde otomatik bir silah tutan zeki bakışlı, sakallı bir adamla, ikisi de silahlı genç bir kız ve dalgın bakışlı bir oğlan çocuğu (Artyom, bu heykel grubu için, herhalde Belorusskaya’nın kurucuları ya da mutantlara karşı savaşta isim yapmış kahramanlar olmalı, diye aklından geçirdi) ve en az 20 askerden oluşan tam donanımlı bir garnizon bulunuyordu.</p>

  <p class="heading1">“Bunlar hep Rayh için yapılıyor” diye Ulman açıkladı. “Faşistler şöyle der: ‘Güvenmek iyidir, kontrol etmek ise daha iyidir.’ İsviçre’ye dokunmadılar ama onun yerine Fransa’yı ceplerine koydular.”</p>

  <p class="heading1">“Tarihte bilmediğim birkaç şey var” diye Artyom sıkılarak itiraf etti. “Üvey babam onuncu sınıf için bana hiç okul kitabı vermedi. Yine de Antik Yunan hakkında biraz bir şeyler okudum.”</p>

  <p class="heading1">Askerlerin önünde yük taşıyıcılardan oluşan karınca sürüsü gibi bir zincir uzayıp gidiyordu. Sokol, Dinamo ve Aeroport’un ürettiği bütün mallar, ne varsa hepsi Hansa tarafından aç kurtlar gibi emiliyordu. Ulaşım iyi ayarlanmıştı: Hamallar mallarıyla yürüyen merdivenlerden aşağıya iniyorlar, diğer bir merdivenle yukarıya çıkıyorlardı. Ortadaki üçüncü merdiven geri kalan yolculara ayrılmıştı.</p>

  <p class="heading1">Aşağıda camlı bir kabinde bir diğer silahlı asker oturmuş, merdivenleri gözlüyordu. Nöbetçi Artyom’la Ulman’ın dokümanlarını tekrar kontrol etti, üzerinde TRANSİT damgası olan o günün tarihiyle birer kâğıt tutuşturdu ellerine. Artık yol serbestti.</p>

  <p class="heading1">Bu istasyonun adı da Belorusskaya idi ama dairesel hattaki benzerinden göze&nbsp;çarpacak kadar farklıydı: Tıpkı, doğumdan sonra birbirinden ayrılarak biri kraliyet ailesine verilen, diğeriyse yoksul yetiştirilen ikizlere benziyordu. Birinci Belorusskaya’nın görkemli refahı ve gelişmişliği, İkincisiyle kıyaslandığında sönük kalıyordu: Beyaz badanalı duvarları pırıl pırıldı, alçı kabartmalar insanı adeta büyülüyordu, tavandaki neon borulardan keskin bir ışık yayılıyordu, topu topu üç tane olduğu halde, verdiği aydınlık yetiyordu.</p>

  <p class="heading1">Perondaki yük taşıyıcılar iki koldan çalışıyorlardı: Bir kısmı yuvarlak kemerlerden geçerek sola gidiyor, diğerleri balyaları sağ tarafa yığıyorlardı. Sonra da yeni malları almak üzere tekrar koşar adım geriye dönüyorlardı.</p>

  <p class="heading1">Her rayın üzerinde iki durak vardı: Birinde mallar küçük bir kaldıracın yardımıyla yükleniyordu, diğer istasyon ise yolculara ayrılmıştı, buradan trene binebiliyorlardı, bu nedenle oraya küçük bir kasa koymuşlardı. Her 15-20 dakikada bir, bir yük drezini geliyordu. Drezinin kollarını çalıştıran üç ila dört adamın yanında mutlaka birer nöbetçi bulunuyordu. Yolcu taşıyan drezinler pek ender geliyordu. Artyom’la Ulman 40 dakikadan fazla beklemek zorunda kalmışlardı. Kasadaki adamın dediğine göre, toplu taşıma drezinleri, gereksiz iş gücü harcanmasın diye, yeterli sayıda insan toplanana kadar durakta bekliyorlardı. Ama bir istasyondan diğerine giderken tıpkı eskiden olduğu gibi bilet almak zorunluluğu Artyom’un hoşuna gitmişti, her tünel için bir fişek ödeniyordu. Bütün sıkıntılarını ve umutsuzluklarını bir süre unuttu, orada durup malların nasıl yüklendiklerini seyretmeye koyuldu. Manuel drezinler yerine bir zamanlar raylardan pırıl pırıl trenlerin geçtiği günlerde metroda hayat kim bilir ne muhteşemdi, diye düşündü.</p>

  <p class="heading1">Kasadaki adam, “Sizin aracınız geliyor” diye seslenerek çanı çaldı. İçinde tahta bankların olduğu bir vagonu çeken, kocaman bir drezin geldi. Artyom’la Ulman biletlerini gösterip boş yerlere oturdular. Birkaç dakika sonra yeterince yolcu alınca, drezin hareket etti.</p>

  <p class="heading1">Tahta sıraların bir kısmı gidiş yönüne, diğerleri arkaya bakıyordu. Artyom bu sıralardan birine yerleşirken, Ulman ona sırtını dönerek oturdu.</p>

  <p class="heading1">Artyom, yanında oturan 60 yaşlarında, delik deşik, yünlü bir elbise giymiş, iriyarı bir kadına sordu: “Bu oturma yerleri neden böyle yerleştirilmiş acaba?”</p>

  <p class="heading1">Kadın ellerini birbirine vurdu. “Ne sanıyorsun? Tüneli kontrol etmesinler mi yani? Hep bu akılsız gençler! Evvelsi gün olanları duymadın mı? Böyle bir sıçan...” Kollarını iki yana açtı. “Aniden bir bağlantı geçidinden fırlayarak bir yolcuyu alıp götürmüş.”</p>

  <p class="heading1">“Bu sıçan değildi” diye muflon ceketli, ufak tefek bir adam, arka sıralardan söze karıştı.</p>

  <p class="heading1">“Bir mutanttı! Kurskaya’da bu mutantlar hep ortaya çıkarlar.”</p>

  <p class="heading1">Kadın ısrarla, “Ben sıçan diyorum” diye cevap verdi.</p>

  <p class="heading1">“Komşum Nina Prokofiyevna’dan duydum. O bunu iyi biliyor.”</p>

  <p class="heading1">Bir süre daha aralarında tartıştılar ama Artyom artık dinlemiyordu. Düşünceleri tekrar WDNCh istasyonuna kaydı. Kesin kararlıydı, Ulman’la yüzeye çıkıp Ostankino Kulesi’ne çıkmadan önce, kendi istasyonuna gitmenin yollarını arayacaktı. Bunun gerekliliğine arkadaşını nasıl ikna edeceğini henüz bilmiyordu ama yukarıya çıkmadan önce, evini ve sevdiklerini bir kez daha görmek için tek şansının bu olduğu gibi tatsız bir duygu geçiyordu içinden. Ve bu şansından mutlaka yararlanmalıydı; sonrasında ne&nbsp;olacağını kim bilebilirdi? Melnik her ne kadar görevlerini kolaylıkla yerine getireceklerini iddia ettiyse de Artyom arkadaşını tekrar görebileceğini pek sanmıyordu. Yukarıya bu son çıkışlarından önce kısa bir süre için bile olsa mutlaka WDNCh’ya geri dönmeliydi.</p>

  <p class="heading1">WDNCH... Melodik ve neredeyse çok yumuşak bir tınısı vardı. “Bu sesi sonsuza kadar dinleyebilirdim” diye düşündü Artyom. Belorusskaya’da rastladığı adam acaba haklı olabilir miydi, istasyonları gerçekten yok olmak üzere miydi? Yurtlarını savunanların yarısı gerçekten ölmüş müydü? Yurdundan ne kadar zaman uzak kalmıştı? İki hafta mı? Üç hafta mı? Gözlerini kapatarak, çok sevdiği kubbeyi, zarif ama girilemeyen kemerli hatları, havalandırma menfezlerinin dövme demirden parmaklıklarını ve salonda sıralanmış çadırları gözünün önüne getirmeye çalıştı. Şenya’nın çadırı vardı, onunkinin biraz yakınında da kendi çadırı...</p>

  <p class="heading1">Drezin raylara vuran tekerleklerin temposuyla hafif sarsılarak yoluna devam ederken, Artyom sonunda fark etmeden uyuyakaldı.</p>

  <p class="heading1">Rüyasında yine WDNCh istasyonundaydı. Ama bu sefer hiçbir şeye hayret etmiyor, hiçbir şeye kulak vermiyor, anlamaya da gayret etmiyordu. Rüyasında gideceği hedef bu sefer istasyonda değildi, tüneldeydi, bunu çok iyi biliyordu. Çadırından çıkarak hemen raylara yöneldi, aşağıya atlayarak kuzeye, Botanik Bahçesi’ne doğru yürümeye başladı. Onu zifiri karanlık değil, tünelde karşısına çıkacak olan şey korkutuyordu. Acaba onu orada bekleyen neydi, ne bekliyordu onu? Bütün bu olanların anlamı neydi? Neden her defasında sonuna kadar dayanma cesaretini kendinde bulamıyordu?</p>

  <p class="heading1">Nihayet uzaktan dublörü belirdi. Tıpkı son defalarda olduğu gibi, yumuşak, emin adımlar ona doğru geldiler. Artyom’un kararlılığı, kendine güveni bir anda yok oldu. Yine de sıkı durdu. Gerçi dizleri önce biraz titredi ama Artyom hemen bacaklarını güçlendirip görünmeyen yaratıkla yüz yüze gelene kadar ayakta durmayı başardı. Sırtından soğuk, yapışkan bir ter boşandı, yine de yerinden kımıldamadı, belli belirsiz bir hava teması, esrarengiz varlığın kendisinden sadece birkaç santimetre uzakta olduğunu hissettirdiği halde kaçmadı.</p>

  <p class="heading1">“Kaçma. Kaderinin gözlerinin içine bak” diye kuru, hışırtılı bir ses kulağına fısıldadı.</p>

  <p class="heading1">Ve Artyom birden anımsadı -geçmiş rüyalarındakini nasıl unutabilirdi- yanında bir çakmak vardı. Küçük plastik şeyi eliyle yokladı, mekanizmayı işler hale getirdi ve kulağına fısıldayanın yüzünü görmeye hazırlandı.</p>

  <p class="heading1">Yerinde donup kaldı. Bacakları sanki yere yapışmıştı.</p>

  <p class="heading1">Tam önünde bir Karaderili hareketsiz duruyordu. Gözbebekleri olmayan, ardına kadar açılmış, koyu renk gözler, Artyom’un bakışlarını yakalamaya çalışıyordu.</p>

  <p class="heading1">Artyom, olabildiğince yüksek sesle bağırdı.</p>

  <p class="heading1">“Lanet olsun!” Yaşlı kadın kalbini tutarak derin bir soluk aldı: “Şimdi beni korkuttun, genç adam!”</p>

  <p class="heading1">Ulman öne dönerek özür diledi. “Affedersiniz. Kendisi biraz sinirlidir.”</p>

  <p class="heading1">“Bu kadar bağıracak ne gördün rüyanda?” Yaşlı kadın şişmiş, yarı kapalı gözkapaklarının altından ona merakla baktı.</p>

  <p class="heading1">“Bir kâbustu” diye Artyom yanıtladı. “Sizden özür dilerim.”</p>

  <p class="heading1">“Kâbus mu? Siz, gençler belki fazla hassas oluyorsunuz.” Sonra yeniden iç geçirip&nbsp;küfretmeye başladı.</p>

  <p class="heading1">Artyom epey uzun uyumuştu. Novoslobodskaya’daki istasyona geldiklerini bile fark etmemişti. Rüyasının sonundaki önemli bir şeyi anımsamakta zorlandı, çünkü araç çoktan Prospekt Mira’ya gelmişti.</p>

  <p class="heading1">Burası, Belorusskaya’dan oldukça farklıydı. Prospekt Mira’da ticaret diye bir şey yoktu, buna karşılık askerlerin çok sayıda olması dikkati çekiyordu, özellikle üzerlerinde öncü birlikler işaretini taşıyan subaylarla özel birlikler vardı. Peronun diğer ucunda, raylarda, nöbetçilerin kontrolünde, tentelerle örtülmüş birtakım esrarengiz sandıklarla yüklü birkaç motorize drezin duruyordu. Salonun ortasında yerde, yoksul giyimli, yaklaşık 50 kadar adam oturmuştu. Yanlarında ellerinde, avuçlarındaki tek servetleri olan kocaman çuvalları, boş gözlerle etrafı kolaçan ediyorlardı.</p>

  <p class="heading1">“Burada ne olmuş?” diye Artyom, Ulman’a sordu.</p>

  <p class="heading1">“Burada bir şey olmadı, asıl sizin WDNCh’da oldu” diye cevap verdi Ulman. “Görünüşe bakılırsa, tünelleri havaya uçurmak istemişler. Prospekt Mira’dan Karaderililer gelince Hansa’nın sabrı taşıyor. Anlaşılan bu yüzden, ihtiyaten bir karşı vuruşa hazırlanıyorlar.”</p>

  <p class="heading1">Kaluşsko-Rişskaya hattına doğru giderlerken Artyom, Ulman’ın savında haklı olduğunu gördü. Hansalar’ın özel birlikleri, orada işleri olmadığı halde, dairesel istasyonda bile operasyona başlamışlardı. WDNCh ve Botanik Bahçe istasyonlarına giden kuzeydeki iki tünel girişleri kapatılmıştı, Hansa orada acilen kendi kontrol noktasını kurmuştu. Çarşıda hemen hemen kimsecikler yoktu, dükkânların yarısı boş duruyordu. İnsanlar, istasyonu sanki büyük bir felaket tehdit ediyormuşçasına, birbirleriyle heyecanla konuşuyorlardı. Ellerinde torbaları ve çantalarıyla onlarca insan, aileler, bir köşede toplaşmıştı. Göçmen Kayıtları yazılı bir masanın önünde uzun bir kuyruk oluşmuştu.</p>

  <p class="heading1">Ulman “Beni burada bekle, ben bizim adamı aramaya gidiyorum” dedi. Artyom’u orada bırakıp kalabalığın arasına karıştı.</p>

  <p class="heading1">Ama Artyom’un kafasında başka planları vardı. Rayın üzerine atladı, kontrol noktalarından birine seğirtti, aksi bir suratla bakan bir sınır askerine yanaşarak sordu:</p>

  <p class="heading1">“WDNCh’ya geçmek hâlâ mümkün mü?”</p>

  <p class="heading1">“Evet hâlâ mümkün ama sana tavsiye etmem” diye asker cevap verdi. “Orada neler olduğunu duymadın mı? Bazı insan yiyiciler, yani yamyamlar istasyona sızıyorlarmış. Bizim yönetim onlara bedava cephane temin etti, en azından yarma kadar idare edebilirlerse...”</p>

  <p class="heading1">“Yarın ne var ki?”</p>

  <p class="heading1">“Yarın hepsini cehenneme yollayacağız. Prospekt’in 300 metre ilerisindeki iki tünele dinamit koyup ateşleyeceğiz, sonra işleri tamam.”</p>

  <p class="heading1">“Ama onlara neden yardım etmiyorsunuz? Hansa’nın yeterli askeri gücü yok mu?”</p>

  <p class="heading1">“Sana söyledim ya, onlar yamyam. Her yerde onlardan karınca sürü kadar kaynıyor, yardımın hiçbir yararı yok, ümitsiz bir durum.”</p>

  <p class="heading1">“Peki Rişskaya’daki insanlara ne oldu? Ve WDNCh’dakilere?”</p>

  <p class="heading1">“Onları birkaç gün öncesinden uyardık. Birer birer buraya damlıyorlar. Hansa’lılar hepsini kabul ediyor, sonuçta insan düşmanı değiliz. Ama yine de acele etmeleri gerekiyor. Zaman doldu mu, her şey bitti demektir. Yani sen de bir an önce geri&nbsp;dönmeye bak. Orada ne yapmak istiyorsun? İş mi? Aile mi?”</p>

  <p class="heading1">Artyom “İkisi de” dedi, sınır nöbetçisi anlayışlı bir şekilde başını salladı.</p>

  <p class="heading1">Ulman bir yuvarlak kemerin altında durmuş hâlâ, uzun boylu genç bir adam ve sırtındaki şimendiferci gömleğinden istasyon müdürü olduğu anlaşılan, sert görünüşlü yaşlıca bir başka adamla alçak sesle pazarlık ediyordu.</p>

  <p class="heading1">Genç adam, “Vagon yukarıda, depo dolu” diyerek iki büyük siyah çantaya işaret etti. “Burada her olasılığa karşı kullanabileceğiniz telsizler ve korunaklı elbiselerle bir Petçeneg<sup class="calibre1"><a class="calibre2" href="../Text/Section0070.xhtml#dipnot-70" id="dipnot-70-geri">70</a></sup> ve Dragunov<sup class="calibre1"><a class="calibre2" href="../Text/Section0071.xhtml#dipnot-71" id="dipnot-71-geri">71</a></sup> var. Her an yukarı çıkabilirsiniz. Ne zaman gitmek istiyorsunuz?”</p>

  <p class="heading1">Ulman, “Sinyali her sekiz saatte bir kontrol etmek zorundayız” diye cevap verdi. “O zamana kadar oraya varmış olmamız gerekiyor.” İstasyon müdürüne dönerek sordu:</p>

  <p class="heading1">“Kapalı duran büyük kapı işliyor mu?”</p>

  <p class="heading1">“Mükemmel. Ne zaman isterseniz hazır olur. Sadece adamları önceden oradan kışkışlamamız lazım, yoksa ödleri kopar.”</p>

  <p class="heading1">“İyi, istediğim başka bir şey yok. Şimdi beş saat kadar dinlenelim, sonra yola devam. Artyom, ne dersin buna?”</p>

  <p class="heading1">Artyom yol arkadaşını kenara çekti. “Yapamam. Önce mutlaka WDNCh’ya gitmeliyim. Vedalaşalım, oranın ne durumda olduğunu görmeliyim. Sen haklıydın, Prospekt Mira’dan başlayarak bütün tünelleri havaya uçurmak istiyorlar. Yukarıdan sağ dönsek bile, benim istasyonumu bir daha göremeyeceğim. Yani oraya mutlaka gitmeliyim.”</p>

  <p class="heading1">“Dinle, eğer Karaderililer’den var diye korktuğun için yukarı gitmek istemiyorsan...” diye Ulman söze girmişti ki Artyom’un bakışını görünce kendini tuttu. “Sadece bir şakaydı. Özür dilerim.”</p>

  <p class="heading1">“Gerçekten bunu yapmalıyım.” Artyom duygularını açıklayamazdı ama kesin bildiği bir şey varsa, o da ne pahasına olursa olsun oraya gitmek istediğiydi.</p>

  <p class="heading1">“Pekâlâ, olması gerekiyorsa, olmalı” diye savaşçı biraz şaşkın mırıldandı. “Ama geri dönemezsin artık, hele şimdiden veda etmek istiyorsan. O zaman şöyle yapalım: Ben ve Paşka -orada çantaların yanında olan- doğru kuleye gitmek istiyorduk ama şimdi yolu uzatabiliriz ve WDNCh’nın giriş kapısının önünden geçeriz. Eski girişten geriye şimdi sadece enkazı kaldı, sizinkilerin bundan mutlaka haberi vardır. Orada seni bekleriz. Beş saat 50 dakika içinde kim geç gelirse, şansını yitirir. Koruma elbisesi yanında değil mi? Saatin var mı? Benimkini al.” Kolundaki metal kayışı çözdü. “Ben şimdilik Paşka’nınkini alırım.”</p>

  <p class="heading1">“Beş saat 50 dakika sonra” diye Artyom başını salladı. Ulman’ın elini sıkıp kontrol noktalarına doğru koşarak uzaklaştı.</p>

  <p class="heading1">Sınırdaki nöbetçi onu yeniden karşısında görünce, başını salladı. Artyom’un birden aklına bir şey geldi: “Bu tünelde hâlâ garip şeyler oluyor mu?” diye sordu.</p>

  <p class="heading1">“Boruları mı kast ediyorsun? Onları onardılar. Şimdi dediklerine göre sadece önünden biri geçerken biraz başı dönüyormuş ama en azından yola çıkan kimse bu yüzden ölmüyor.”</p>

  <p class="heading1">Artyom başını sallayarak teşekkür etti, cep fenerini yakarak tünele girdi.</p>

  <p class="heading1">İlk on dakikada bütün olasılıkları bir çırpıda düşündü: Tünelde ona pusu kuran tehlikeleri, Belorusskaya’daki sağlıklı ve iyi düzenlenmiş olan yaşam koşullarını, toplu&nbsp;taşımacılık yapan drezinleri ve sahici trenleri. Ama tünelin karanlığı bütün bu gereksiz ve bir çırpıda zihninden geçen görüntüleri yavaş yavaş alıp götürdü. Önce sessizlik ve boşluk geldi, ardından başka şeyleri düşünmeye başladı.</p>

  <p class="heading1">Yolculuğu bir sona doğru yaklaşıyordu. Yurdundan ne kadar zaman uzak kaldığını söyleyemezdi. Belki aradan iki hafta geçmişti, belki de bir aydan fazla bir zaman. Alekseyevskaya’da oturmuş, cep fenerinin ışığında eski metro planına bakıp Polis’e giden yolu bulmaya çalışırken, gideceği yol ona ne kadar basit ve kısa görünmüştü. O zaman önünde, hakkında hiçbir şey bilmediği bir dünya vardı, bu yüzden de üzerinde fazla kafa yormadan en kısa rotayı seçmişti. Ama hayat onu çok başka bir mecraya sürüklemişti, çapraşık, zor ve kısa bir süre için kendisine tesadüfen eşlik eden insanların hayatına mal olan tehlikeli bir mecraydı bu.</p>

  <p class="heading1">Oleg aklına geldi. Polyanka’dayken Sergey Andreyeviç ona, “Herkesin bir yazgısı” var demişti. Bir çocuğun kısacık yaşamının ve korkunç ölümünün yazgısı mıydı diğer insanları kurtaran, böyle bir şey mümkün olabilir miydi? İnsanlar kendi yaşamlarına devam edebilsinler diye, onun ölmesi mi gerekiyordu?</p>

  <p class="heading1">Artyom birden kendini yalnız ve çaresiz hissetti. Eğer bu olasılığı onaylarsa, bu fedakârlığı da kabullenmiş olurdu. Demek ki diğerleri hayatlarını yitirirken ve acı çekerlerken, o kendi yolundan gitmesine izin verilmiş, seçilmiş biriydi; o zaman buna inanmak zorundaydı. Ama acaba bu salt kendi yazgısını yerine getirmek için, diğerlerininkini çiğneyebilir ya da yok edebilir anlamına mı geliyordu?</p>

  <p class="heading1">Oleg, dünyaya geliş nedenini sorgulamak için henüz çok küçüktü. Ama eğer bunun üzerinde kafa yorabilseydi, böyle bir yazgıyı kesin onaylamazdı. Çocuk, bu dünyada bilinçli ve anlamlı bir rol üstlenmeyi elbette isterdi. Ve yabancıların hayatını kurtarmak uğruna kendi hayatını feda etmek zorunda kalsa bile, bu eziyeti ancak bilerek ve isteyerek üzerine alırdı.</p>

  <p class="heading1">Artyom, Mihayil Porfiryevitç, Danila ve Tretyak’ı gözünün önüne getirdi. Onlar ne uğruna, ne için ölmüşlerdi? Kendisi neden hayatta kalmıştı?</p>

  <p class="heading1">Ona bu olanağı, bu hakkı kim ne için vermişti? Ulman’ın şu anda yanında olmadığına üzülüyordu. Olsaydı, alaycı bir ifadeyle kafasındaki bütün kuşkuları dağıtırdı. İkisinin arasındaki fark, Artyom’un yolculuğu sırasında edindiği tecrübeler nedeniyle, dünyayı bir kaleydoskoptan gözlemesiydi. Ulman ise yaşadığı acımasız, zor hayat koşulları yüzünden olayları son derece basite alıyordu, hayata mükemmel bir silahın nişangâhından bakıyordu. Kimin haklı olduğunu Artyom bilmiyordu ama her sorunun sadece tek bir gerçek yanıtı olduğuna artık inanması olanaksızdı.</p>

  <p class="heading1">Genelde hayatta ve özellikle de metroda her şey belirsizdi, olaylar değişkendi ve göreceliydi. İstasyon saatleri örneğini vererek ilk olarak Han ona bunu açıklamıştı. Peki ama bu dünyanın algılanmasındaki temel nedenlerden biri olan zaman sadece bir hayal ürünü ve diğer faktörlere bağımlı ise, o zaman hayatın değiştirilemez oluşumları için ne söylenecekti?</p>

  <p class="heading1">Her şeyin -bu tüneldeki borulardan gelen seslerden, Kremlin’deki yıldızların parlamasına ve insan ruhunun sonsuz gizemine kadar her şeyin- her zaman bir sürü açıklaması vardı. Ve özellikle de “Ne için” sorusuna da yığınla yanıt vardı. Artyom’un karşılaştığı bütün insanların -ister Park Pobedy’deki yamyamlar ya da Che Guevera Tugayı’nın savaşçıları olsun- “Niçin” sorusuna kendilerine göre birer yanıt vardı,&nbsp;tarikatçıların, satanistlerin, faşistlerin ve silahlı filozofların hepsinin kendince birer yanıtı vardı. Artyom da işte tam bu noktada zorlanıyordu; sadece kendisine ait olan tek bir yanıtı bulmakta zorlanıyordu. Her gün önüne yeni varyasyonlar konduğu için, sadece tek bir şeyin doğru olduğuna artık inanması mümkün değildi. Tam biri doğru derken, ertesi gün, en az bir önceki kadar doğru ve kapsamlı olan bir başka doğruyla karşılaşıyordu.</p>

  <p class="heading1">Kime inanmalıydı? Neye inanmalıydı? Dev Solucan’a mı, insanları yiyen, elektrikli treni örnek gösterip toprağı verimsiz bir yeryüzünün gerçek yaratanı olduğunu iddia eden tanrıya mı? Öfkeli ve kıskanç Yahova’ya mı? Onun kibirli rakibi şeytana mı? Komünistlerin metronun her yerinde kazandıkları zafere mi? Kanca burunlu sarışınların, kara derili, kıvırcık saçlı tiplerden daha üstün olduklarına mı? Hangi birine inanmalıydı? Bunların hiçbirinin birbirinden farkı olmadığını, birileri Artyom’un kulağına fısıldıyordu. İnançlar, insanın yaşam yolculuğunda dayanabileceği bir bastondu sadece, ona yolunu bulmasına ve yere düşünce tekrar doğrulmasına yardım ediyordu.</p>

  <p class="heading1">Küçüklüğünde, üvey babasının ona anlattığı bir hikâyeyle pek eğlenmişti, bir maymun eline bir sopayı alıyor ve birden insan oluyordu. Şimdi şöyle düşünüyordu; o günden bu yana bu kurnaz maymun demek ki bu sopayı hâlâ elinden bırakmamıştı ama yine de hâlâ dosdoğru yürüyemiyordu.</p>

  <p class="heading1">İnsanın bu dayanağa neden ihtiyacı olduğunu anlamıştı. O olmaksızın hayat, terk edilmiş bir tünel gibi bomboştu. Vahşinin, Dev Solucan’ın, saygı duyduğu rahibinin sadece bir uydurması olduğunu öğrendiği zamanki vahşinin haykırışını Artyom hâlâ duyar gibiydi. Görünmeyen gözlemcilerin aslında hiç var olmadıklarını kendisine söylediklerinde o da aynı şeyi o da hissetmişti. Neyse ki görünmeyen gözlemcilere, Dev Solucan’a ve bütün diğer tanrılara veda etmek ona daha kolay gelmişti.</p>

  <p class="heading1">Bütün bunlar ne anlama geliyordu? Yoksa kendisi farklı biri miydi, diğerlerinden daha mı güçlüydü? Artyom kendi kendini aldatıyordu, bunun farkındaydı. Onun da elinde bir asa vardı ve bunu itiraf etmek bütün cesaretine mal olmuştu.</p>

  <p class="heading1">Onun dayanağı yaptıklarının bilincinde olmasıydı, olağanüstü önem taşıyan görevini yerine getirdiğinin, bütün metronun hayatta kalmasının bir kumar olduğunun, bu misyonun ona rastlantısal verilmediğinin bilincindeydi. Bilerek ya da bilmeyerek, Artyom bu görevi yerine getirmek için Hunter değil, daha üstün bir güç tarafından seçildiğinin kanıtını durmaksızın aramıştı. Karaderililer’i yok etmek, vatanı olan istasyonu ve dostlarını onlardan kurtarmak, Karaderililer’in metronun tamamını yok etmelerini önlemek... Bütün bunlar hayatının asıl misyonu olarak kabul edilebilirdi. Ve bütün yolculuğu boyunca Artyom’un başına gelenler, sadece bir tek şeyi kanıtlıyordu: O diğerlerine benzemiyordu; onun için çok farklı, özel bir yazgı belirlenmişti; bu yangını söndürmek, pisliği yok etmek zorundaydı, aksi halde insanlığın geri kalanı yakasına yapışacaktı. Kendi yolundan gittiği ve ona verilen işaretleri doğru yorumladığı sürece, başarıya ulaşma azmi gerçeğe egemen oluyor, birtakım matematiksel olasılıkları boşa çıkarıyor, mermilerin yolunu değiştiriyor, canavarların, düşmanların gözlerini körletiyor ve müttefiklerin doğru zamanda, doğru yerde ortaya çıkmalarını sağlıyordu. Danila’nın ona roket üssünün konuşlanma planını vermesi ve bu üssün onlarca yıl öncesinde mucizevi bir şekilde yok edilmemiş olması,&nbsp;başka nasıl açıklanabilirdi? Metroda sağ kalan, son değilse bile, pek az roket uzmanından birkaçının ona rastlamasının başka açıklaması olabilir miydi? Ya da o bilinmeyen, acımasız güce karşı ölüm ateşini açmak için insan kılığında birinin eline güçlü bir silah vermesi Artyom’un kişisel öngörüsü müydü? Her zaman ve her yerde en umutsuz durumlardan mucizevi bir şekilde kurtulması başka türlü nasıl açıklanabilirdi? Hayır, yanındaki insanlar peş peşe ölmüş olsalar da, o kendi yazgısına inandığı sürece hep dokunulmaz, kutsal biri olarak kalacaktı.</p>

  <p class="heading1">Düşünceleri yeniden Sergey Andreyeviç’in ona Polyanka’da kader ve hayatın gidişatıyla ilgili anlattıklarına kaydı. Onun bu sözleri o tarihlerde genç adama yeni bir heyecan vermişti. Ama o zaman pek de hoşuna gitmemişti. Belki de bu, kuram, Artyom’un özgür iradesine ters geldiği içindi. Kararlarını kendi keyfine göre değil, yazgısının hareket çizgisine uyduğu içindi. Öte yandan, bütün bu olanlardan sonra, bu çizginin varlığını nasıl yadsıyabilirdi? Hayatının sadece bir rastlantılar zincirinden oluştuğuna inanmak şimdi mümkün değildi. Ayrıca artık bu kadar yol aldığına göre devam etmek zorundaydı, kendi iradesiyle seçtiği yolun, acımasız bir mantığıydı bu. Kuşku duymak için artık çok geçti. Sadece kendi hayatı değil, başkalarının sorumluluğunu da taşıdığı anlamına gelse de, devam etmek zorundaydı. Fedakârlıklar boşuna değildi, onları kabul etmeliydi, yolun sonuna kadar gitmeliydi ve bu dünyada olmanın gerekliliğini tamamlamalıydı. Bu onun yazgısıydı.</p>

  <p class="heading1">Peki bu düşünceler neden önceden bu kadar açık ve berrak değildi? Kendisinin seçilmiş biri olduğundan hep kuşku duymuştu, bütün aptallıklara kendini kaptırmıştı, kararsızdı hep; oysa yanıt hep elle tutulacak kadar yakınındaydı. Ulman haklıydı: Hayat neden bu kadar çözümsüz hale getiriliyordu ki?</p>

  <p class="heading1">Artyom şimdi yeni bir heyecanla yoluna devam ediyordu. Borulardan artık hiçbir ses duyulmuyordu, WDNCh’ya kadar da yolda hiçbir tehlikeyle karşılaşmadı. Gerçi yol boyunca, Prospekt Mira’ya giden insanlarla karşılaştı: Kaçarken her şeylerini olduğu gibi arkalarında bırakan bir sürü mutsuz ve telaşlı insandan oluşan bir kalabalıktı. Ona deli gözüyle bakmışlardı, çünkü diğerleri o lanetli yeri bir an önce terk etmeye çalışırken, Artyom dehşetin kol gezdiği yere gitmeye cesaret eden tek kişiydi. Ne Rişskaya ne de Alekseyevskaya’da herhangi bir kontrol vardı. En az bir buçuk saat geçmişti ama Artyom düşüncelerine öyle dalmıştı ki WDNCh’ya varmış olduğunu anlayamadı.</p>

  <p class="heading1">Nihayet istasyona ayağını attığı anda ürperdi: Bu WDNCh, tıpkı kâbuslarında gördüğü istasyonun aynısıydı. Lambaların yarısı yanmıyordu, barut kokuyorlardı, uzaklardan bir yerde inleme sesleri geliyordu, bir kadın ağlıyordu.</p>

  <p class="heading1">Artyom silahını eline alarak yoluna devam etti. Anlaşılan Karaderililer ilk kez, istasyona girmeyi başarmışlardı. Çadırların bir kısmı parçalanmıştı, zeminde bazı yerlerde kurumuş kan izleri görülüyordu.</p>

  <p class="heading1">Bazı çadırlarda yine de insanlar yaşıyordu, orda burada, tentelerin arasından bir cep fenerinin ışığı yansıyordu.</p>

  <p class="heading1">Kuzey tünelinde uzaklardan ateş sesleri geliyordu. Tünelin girişi bir insan boyu yüksekliğinde üst üste yığılmış kum torbalarıyla kapatılmıştı, silahları menzillerin arasından ateşe hazır vaziyette üç adam da karşı savunma barikatına yaslanmış tüneli gözlüyordu.</p>

  <p class="heading1">“Artyom? Sen misin? Artyom! Nereden çıktın böyle birden bire?”</p>

  <p class="heading1">Tanıdık bir ses duydu, döndü ve karşısında bir zamanlar kendisiyle kervana katılmak için başvuran Kirill’i gördü. Bir kolu sarılı, boynuna asılmış, saçları da her zamankinden daha darmadağındı.</p>

  <p class="heading1">“Yine buradayım” diye Artyom kararsız bir sesle yanıtladı. “Burada durumunuz nasıl? Şaşa Amca nerede, Şenya nerede?”</p>

  <p class="heading1">“Şenya mı?” Kirill’in rengi attı. “Başına bir iş geldi. Onu bir hafta önce vurdular.”</p>

  <p class="heading1">Artyom’un kalbi sıkıştı. “Ya üvey babam?”</p>

  <p class="heading1">“Suhoy sağlıklı ve keyfi yerinde, emirlerini veriyor. Şimdi askeri hastanede.” Kirili, eliyle istasyonun yeni çıkışına giden merdivenleri gösterdi.</p>

  <p class="heading1">“Teşekkür ederim.” Artyom hemen koşarak uzaklaştı.</p>

  <p class="heading1">“Peki sen nerelerdeydin?” diye Kirili arkasından seslendi ama yanıt alamadı.</p>

  <p class="heading1">Askeri hastane felaket bir haldeydi. Pek az insan -belki beş kişi- gerçekten yaralıydı. Çoğu farklı hastalıklardan yatıyordu. Yeni doğmuş, kundaklanmış bebekler gibi uyku tulumlarının içinde sıra sıra yatıyorlardı. Gözleri faltaşı gibi açılmış, anlaşılmaz bir şeyler mırıldanıyorlardı. Hastalara hemşire yerine, elinde bir kloroform şişesiyle avcı piyade eri hizmet ediyordu. Kundaklanmış olanlardan biri ani bir hareketle yere seğirtir ya da inlemeye başlarsa ve telaşla diğerlerini de heyecanlandırırsa, nöbetçi içinde uyuşturucu madde olan gazı hemen yüzüne püskürtüyordu. Adam gerçi hemen kendinden geçip uyumuyordu -gözleri açık kalıyordu- ama hiç değilse bir süre sakinleşiyordu.</p>

  <p class="heading1">Artyom, Suhoy’u hemen bulamadı. Ayrı bir odada istasyon doktoruyla bir şeyler konuşuyordu. Artyom içeri girince, hemen ona seğirtti. “Artyomka! Yaşıyorsun!.. Tanrıya şükürler olsun!..” diye mırıldanarak gerçekten orada olduğundan emin olmak istercesine omzuna dokundu.</p>

  <p class="heading1">Artyom sıkıca kucakladı onu. Tıpkı küçük bir çocuk gibi, üvey babasının ona bağırıp çağıracağından korkmuştu: Bugüne kadar nerede olduğunu soracak, bu ne sorumsuzluk diyecek, neden hâlâ bir yetişkin gibi davranmadığını sorgulayacaktı... Ama Suhoy bunların hiçbirini yapmadı, onu kendine doğru çekerek uzun süre göğsünde tuttu. Birbirlerinin kollarından ayrıldıklarında, Artyom, üvey babasının gözlerinin dolduğunu, parıldadığını adeta sıkılarak fark etti.</p>

  <p class="heading1">Başından geçen serüvenlerin fazla ayrıntısına girmeden, kısaca o güne kadar nerede olduğunu, neler yapabildiğini anlattı. Sonra da, neden geri geldiğini açıkladı.</p>

  <p class="heading1">Suhoy kafasını salladı ve Hunter’ı çekiştirmeye koyuldu ama sonra kendini tutarak, ölüler hakkında iyi ya da kötü konuşmanın doğru olmadığını söyledi. Ama Hunter’ın başına ne geldiğini kendisi de bilmiyordu. “Burada neler olduğunu gördün mü?” Suhoy’un sesi sertleşmişti. “Her gece sürü halinde geliyorlar, fişeklerimiz yetişmiyor. Prospekt Mira’dan bir drezin dolusu cephane buraya yeni vardı. Ama bu bile denizde bir damla.”</p>

  <p class="heading1">“WDNCh ile diğer istasyonların yolunu kesmek için, Prospekt’teki tüneli havaya uçurmak istiyorlar.”</p>

  <p class="heading1">“Biliyorum... Kaynak suyundan korkuyorlar, bu yüzden WDNCh’nın daha yakınana gelmeye cesaret edemiyorlar. Ama bu uzun sürmez, Karaderililer başka giriş yolu bulurlar.”</p>

  <p class="heading1">“Buradan ne zaman gideceksin? Artık fazla zaman kalmadı. 24 saat bile yok, eşyalarını toplamalısın.”</p>

  <p class="heading1">Suhoy Artyom’u bir süre bakışlarıyla tarttı. “Hayır Artyom, burada benim için tek bir yol var, o da Prospekt Mira’ya gitmiyor. 30 yaralımız var, onları yalnız mı bırakacağız? Dahası, ben kendi canımı kurtarırken, burasını kim tutacak? Bunu birine nasıl söyleyebilirim, ‘Ben gidiyorum, sen burasını tutmak ve ölmek için burada kalacaksın,’ diye? Hayır... Mümkün değil.” İçini çekti. “Havaya uçurabilirler, umurumda değil. En azından ben dürüst bir adam gibi ölmek istiyorum.”</p>

  <p class="heading1">“O zaman ben de sizin yanınızda kalıyorum. Onlar roketlerle ben olmadan da üstesinden gelirler. Ben de hiç değilse size yardım ederim.”</p>

  <p class="heading1">“Hayır, hayır, mutlaka gitmelisin. Bizim kapı çalışıyor, merdivenler de hâlâ yerinde duruyor, dışarıya hemen çıkabilirsin. Onlarla gitmelisin, karşılarında kim olduğunu, başlarının kimlerle dertte olduğu bile bilmiyorlar!”</p>

  <p class="heading1">Artyom kuşkulandı, galiba üvey babası hayatını kurtarmak için onu buradan uzaklaştırmak istiyordu. İtiraz etmek istediyse de Suhoy artık bir şey duymak istemiyordu. “Karaderililer’in neye kadir olduklarını senin grupta bilen bir tek sen varsın.” Üvey babası yerde yatan yaralıları gösterdi.</p>

  <p class="heading1">“Onlara ne oldu?”</p>

  <p class="heading1">“Tüneldeydiler, hepsi aklını yitirdi. Burada gördüklerin sürüklenerek geldiler. Ama Karaderililer bir sürüsünü canlı canlı parçalara ayırdı. İnanılmaz bir güçleri var. Geldikleri ve inlemeye başladıkları zaman kimse dayanamıyor, sen de biliyorsun ya. Bizim gönüllülerimizden bazıları kaçmamak için kendilerini bileklerinden kelepçelediler. Zamanında ellerini çözebildiklerimiz, şimdi burada yaralı olarak yatıyor. Çok yaralı yok aslında çünkü Karaderililer birini yakaladılar mı, ellerinden kimse kolay kurtulamıyor.”</p>

  <p class="heading1">Artyom yutkundu. “Şenya... Onu ele geçirdiler mi?”</p>

  <p class="heading1">Suhoy başını salladı, Artyom da daha fazla ayrıntıya girmek istemedi.</p>

  <p class="heading1">Tatsız bir sessizlikten sonra, üvey babası Artyom’a “Gel” dedi. “Etraf sakinken seninle biraz konuşalım. Biraz çayım bile var. Bir şey yemek ister misin?” Kolunu Artyom’un omzuna atarak onu istasyon yönetiminin bürosuna doğru götürdü.</p>

  <p class="heading1">Artyom çevresine ürkerek göz gezdirdi. Üç haftalık yokluğu sırasında WDNCh’nın bu kadar değiştiğine inanamıyordu. Eskiden huzurlu ve canlı olan bu istasyonda şimdi görülür bir sıkıntı ve umutsuzluk vardı. İçinden buralardan kaçmak geldi.</p>

  <p class="heading1">Uzakta bir makineli tüfeğin takırtılı sesleri geliyordu. Artyom silahına davrandı ama Suhoy onu engelledi. “Ürkütmek için ateş ediyorlar. Birkaç saat sonra daha da kötü şeyler olacak. Şimdiden bunu hissediyorum. Karaderililer dalgalar halinde geliyorlar. Az önce bir grubu geri püskürttük. Korkma, ciddi bir şey olunca, sirenleri harekete geçirip alarm veriyorlar.”</p>

  <p class="heading1">Artyom’un aklına tünelle ilgili bu rüya geldi. Ama bu tamamen olanaksızdı, rüyada değil, gerçekte olan bir karşılaşma bu kadar masum bitemezdi. Zaten Suhoy onun tünele tek başına girmesine asla izin vermezdi. Yani bu çılgın düşünceyi kafasından atmalıydı. Yapacak daha önemli şeyleri vardı.</p>

  <p class="heading1">Odada oturmuş çaylarını yudumlarlarken, Suhoy “Tekrar bizi görmeye geleceğini zaten biliyordum” dedi. “Bir hafta önce, burada seni arayan biri vardı.”</p>

  <p class="heading1">Artyom “Kimdi?” diye ihtiyatlı bir şekilde sordu.</p>

  <p class="heading1">“Senin kendisini tanıdığını söyledi. Uzun boylu, zayıf, sakallı bir adam. Garip bir adı vardı...”</p>

  <p class="heading1">“Han mı?”</p>

  <p class="heading1">“Tastamam. O senin döneceğini söyledi, bundan o kadar emindi ki ilk kez rahatladım. Bana senin için bir şey verdi.”</p>

  <p class="heading1">Suhoy, sadece kendisine ait notların ve gizli evrakın olduğu bir cüzdan çıkardı, içinden ikiye katlanmış bir kâğıdı aldı.</p>

  <p class="heading1">Artyom katlı kâğıdı açtı. Özensiz bir el yazısıyla yazılmış kısa bir nottu: “Kim karanlığa bir ömür boyu cesaretle ve sabırla bakarsa, orada umut ışığını ilk o fark edecektir.”</p>

  <p class="heading1">“Başka bir şey bırakmadı mı? “ diye Artyom sordu.</p>

  <p class="heading1">“Hayır. Bunun belki şifreli bir haber olduğunu düşündüm. Sonuçta adam sırf bunun için buraya gelmiş.”</p>

  <p class="heading1">Artyom omuzlarını silkti. Han’ın söylediği ve yaptığı şeylerin yarısı Artyom’a saçma gelmişti; geri kalanlarını da dünya ona bir başka açıdan göstermişti. Bu notun neyle ilgisi olduğunu nereden bilebilirdi? Bir süre daha çaylarını içerek sohbet ettiler. Artyom, üvey babasını son kez gördüğü düşüncesini bir türlü kafasından atamıyordu. Onunla sanki bir ömür boyu yetecek kadar konuşmak istiyor gibi bir hali vardı.</p>

  <p class="heading1">Artık gitme zamanı gelmişti. Suhoy, yürüyen merdivenin yanındaki kolu çekti, ağır demir perde gıcırdayarak bir metre kadar yukarı çekildi. Birikmiş yağmur suları içeri aktı. Artyom şimdi iliğine kadar balçığın içine batmış, Suhoy’a gülümsüyordu, onunsa gözlerine yaşlar birikmişti. Tam vedalaşmak üzereydi ki son anda aklına çok önemli bir şey geldi. Sırt çantasından çocuk kitabını çıkardı, fotoğrafı bulana kadar sayfaları çevirdi ve üvey babasına gösterdi. Kalbi hızlı hızlı çarpıyordu.</p>

  <p class="heading1">“Kim bu?” diye Suhoy sordu.</p>

  <p class="heading1">“Onu tanımıyor musun? İyi bak. Bu benim annem değil mi? Senden yardım isterken onu görmüştün.”</p>

  <p class="heading1">Suhoy üzgün gülümsedi. “Artyom... Onun yüzünü hemen hemen hiç göremedim. Orası çok karanlıktı, ben de o sırada devamlı sıçanlara bakıyordum. Onu artık hatırlamam mümkün değil. Seni anımsıyorum, benim elimi nasıl tutuğunu ve ağlamadığını ama onu hayır. Beni affet!”</p>

  <p class="heading1">“Teşekkür ederim. Hoşça kal!”</p>

  <p class="heading1">Artyom neredeyse ona “Baba” diyecekti ama gırtlağına oturan bir yumru bunu engelledi. “Belki yine görüşürüz.” Yüzüne gaz maskesini indirdi, demir perdenin arkasına süzülerek buruşmuş fotoğrafı göğsüne bastırmış bir halde, yürüyen merdivenlerin sallanan basamaklarından yukarıya tırmandı.</p>

  <p class="heading1">Merdiven sanki bitmeyecekmiş gibi uzayıp gidiyordu. Artyom yavaşça ve büyük bir dikkatle yukarıya tırmanıyordu, çünkü basamaklar çatırdıyor, ayaklarının altında ezilerek zıplıyordu, bir yerde çöker gibi olunca, Artyom bacağını güç bela geriye çekebildi. Her yere kırık, yosun bürümüş ağaç dalları yayılmıştı, hatta yol üstünde bodur ağaççıklar bile vardı; bir zamanlar basınçla gelen dalga onları buraya fırlatmıştı olmalıydı. Duvarları sarmaşık bitkilerle yosunlar kaplamıştı, sentetik kaplamadaki deliklerden merdivenin paslanmış mekanizması sık sık ortaya çıkıyordu. Artyom bir&nbsp;kez bile arkasına bakmadı.</p>

  <p class="heading1">Yukarıda her yer kapkaraydı. Bu hiç iyiye işaret değildi. Belki avlunun girişi çökmüştü, acaba yukarı çıkamayacak mıydı? Yoksa karanlığın nedeni mehtapsız gece miydi? Eğer öyleyse, bu da kötüye alametti. Çünkü görüş mesafesi kötüyse, roketleri doğru yere yönlendirmek kolay olmayacaktı.</p>

  <p class="heading1">Ama Artyom yukarıya çıktıkça, duvarlara yansıyan ışık lekeleriyle duvar çatlaklarından içeriye sızan incecik ışın dalgaları daha çok aydınlanıyordu. Giriş holüne açılan kapı gerçekten de kapatılmıştı ama taşlarla değil, yere devrilmiş ağaç kütükleriyle. Artyom birkaç dakika sonra, güç bela içeriye sarkabileceği daracık bir delik buldu.</p>

  <p class="heading1">Holün tavanında, içeriye ölgün ay ışığının sızdığı kocaman bir delik vardı. Yer, kırılmış dallarla kaplıydı. Bir duvarın yanında, yarısı çalılıkların içinde kalmış garip nesneler Artyom’un dikkatini çekti. Neredeyse bir insan boyunda, koyu gri, deri kaplı kürelerdi. Bakınca insana itici geliyordu, Artyom yaklaşmaya cesaret edemedi. Cep lambasını yaktı ve dışarıya caddeye çıktı.</p>

  <p class="heading1">Giriş holünün önünde satış kulübeleriyle bayiler sıralanmıştı. Bir zamanlar hepsinin de albenisi vardı, şimdiyse sadece iskeletleri kalmıştı. Daha ilerde, arkada devasa büyüklükte, kemer şeklinde garip bir bina72 görünüyordu, binanın bir kanadı yarısına kadar çökmüştü. Artyom etrafına bakındı, Ulman’la arkadaşı görünürlerde yoktu, yolda oyalanmış olmalıydılar. Çevresini kolaçan etmesi için biraz zamanı var demekti.</p>
</body>
</html>
