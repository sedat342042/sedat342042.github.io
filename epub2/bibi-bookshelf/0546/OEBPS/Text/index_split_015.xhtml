<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>METRO2033</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main1">
  <p class="heading2" id="chapter">15</p>

  <p class="heading2">PLAN</p>

  <p class="heading1">Bir okul defterinden yırtılmış ikiye katlı bir kâğıtla üzerine kurşun kalemle birkaç&nbsp;tünel resminin çizilmiş olduğu bir karton parçasıydı. Artyom Smolenskaya’ya&nbsp;giderken, Danila’nın kendisine verdiği torbanın içinde ne olduğunu hiç düşünmemişti: Çözümsüz gibi görünen bu problemin mucizevi çözümü neredeydi, WDNCh’ya ve bütün metroya yönelen bu amansız tehdit Demokles’in kılıcıyla nasıl yok edilebilirdi? Bunları hiç düşünmemişti.</p>

  <p class="heading1">Bazı açıklamaların yazılı olduğu kâğıdın ortasına kızıl-kahverengi bir leke yayılmıştı. Bu, Brahman’ın kanıydı. Artyom, minicik yazılara zarar vermemek için katlanmış kâğıdı açarken biraz ıslatmak zorunda kalmıştı.</p>

  <p class="heading1">“Kısım No... Tünel... D-6... 400 bin metrekareye kadar... Tesisler çalışmıyor... Belirsiz...”</p>

  <p class="heading1">Artyom heyecandan yazılanları kopuk kopuk okuyabildiği için bir şey anlamamıştı. Sonunda mektubu metni doğru dürüst okuması için Melnik’e uzattı.</p>

  <p class="heading1">Melnik kâğıdı dikkatle alarak uzun uzun harfleri inceledi. Bir süre hiçbir şey söylemedi, sonra kaşlarını inanmamış gibi yukarıya kaldırdı. “Bu mümkün değil” diye fısıldadı. “Düpedüz yalan! Onlardan asla kurtulmuş olamazlar.” Kâğıdın arkasını çevirip bu kez öbür yanını inceledi. “Kendileri için alıkoymuşlar... Ve subaylara da tek kelime söylememişler. Şaşılacak bir şey yok. Aksi halde yine eski hikâyelerine başlarlardı. Peki gerçekten bakmışlar mı? Yanlış bu... Diyelim ki doğru... Yani buna gerçekten bakmışlar demek ki!”</p>

  <p class="heading1">Deminden beri kendisine bir açıklama yapılmasını bekleyen Artyom, sonunda soruyu patlattı: “Şimdi bu kâğıt bize yardım edebilir mi?”</p>

  <p class="heading1">Ştalker başını eğdi. “Burada yazılı olanlar doğruysa, en azından bir şansımız var.”</p>

  <p class="heading1">“Söz konusu olan nedir? Hiçbir şey anlamadım.”</p>

  <p class="heading1">Melnik hemen yanıtlamadı. Mektubun ön sayfasını ve arkasını tekrar okudu, birkaç saniye düşündükten sonra anlatmaya koyuldu: “Daha önce de bir kere dinlemiştim. Metrodaki binlerce söylenceden biri. Üniversite, Kremlin ve Polis’le ilgili söylenceler gibi örneğin, neyin doğru olduğunu ve Ploştşad İlyitşa istasyonundaki kamp ateşinin başında nelerin tasarlandığını kimse bilmiyor. Tıpkı bu anlatılanlarda olduğu gibi. Aslında her zaman, Moskova’nın bir yerinde ya da Moskava yakınlarında hâlâ sapasağlam bir roket üssü bulunduğunu söylüyorlardı. Tabii bu asla mümkün değil. Askeri objeler her zaman için bir saldırının ana hedefleri olmuşlardır. Ama anlaşılan bu üssü yok etmeyi beceremediler, görmediler ya da unuttular. Her neyse, sonunda sapasağlam kalmış. Biri de oraya gidip onu görmüş olmalı. Söylentilere göre, roket fırlatma tesisleri hâlâ dev hangarlarda, yepyeni ve ambalajlanmış olarak duruyormuş. Tabii metroda bu roketler hiçbir işte kullanılamaz, sonuçta bu kadar derinde hiçbir düşmana ulaşmak mümkün değil.”</p>

  <p class="heading1">Artyom şaşkınlıkla ştalkere baktı, oturduğu sedirden ayaklarını aşağıya sallandırdı. “Peki bu roketlerin bizim meseleyle ne ilgisi var?”</p>

  <p class="heading1">“Karaderililer WDNCh istasyonuna Botanik Bahçesi’nden saldırıya geçiyorlar. Hunter, onların orada bir yerden metroya sızdıklarını tahmin ediyor. Bu durumda orada yaşadıkları insana mantıklı geliyor. Aslında iki olasılık var: Ya onların içeri sızdıkları yer -arı kovanı- metronun girişinden pek uzakta değil ya da böyle bir yer yok ve Karaderililer daha uzaklardan şehre geliyorlar. Ama öyleyse neden onları hiçbir</p>

  <p class="heading1">yerde fark etmediler? Mantıksız bir şey. Belki bu bir zaman sorunudur, kim bilir? Her neyse, şu anda görünen durum şu: Eğer şehrin dışından bir yerlerden geliyorlarsa, onlara karşı hiçbir şey yapamayız. WDNCh tünelini havaya uçurduk diyelim, hatta bana göre Prospekt Mira’nın arka tarafındaki tüneli de uçurduk diyelim, bu durumda er geç yeni giriş yolları bulacaklardır. O zaman tek yapabileceğimiz, metroda barikatlar kurup her yeri yoğun, sıkı güvence altına almak. Ama sonra da yukarı çıkmaya ebediyen veda etmemiz gerekiyor, sadece elimizdeki domuzlarımız ve mantarlarımızla yetineceğiz. Bir ştalker olarak sana şunu söyleyebilirim: Buna daha uzun süre karşı koymamız mümkün değil. Ancak, herhangi bir yerde büyük bir merkezleri varsa ve bu Hunter’ın dediği gibi, yakında bulunuyorsa...”</p>

  <p class="heading1">Artyom anlamaya başlamıştı: “Roketler mi?”</p>

  <p class="heading1">Melnik önündeki kâğıttan okumaya başladı: <b class="sgc5">“12 difüzyon bombası -parça tesirli roket başlıkları- ve patlayıcı cephane 400 bin metrekarelik bir alana kadar etkili oluyor.”</b> Artyom’a bakarak ekledi: “Bu cins roketlerle sadece birkaç atımlık ateş bile yeterli oluyor. Botanik Bahçesi ya da nerede yaşıyorlarsa, orası yerle bir olur.”</p>

  <p class="heading1">“Ama siz bunların hep söylence olduğunu söylediniz.”</p>

  <p class="heading1">Ştalker elindeki kâğıdı sallayarak cevap verdi: “Brahmanlar aksini iddia ediyorlar. Burada savaş durumuna nasıl gelindiği bile anlatılıyor. Aslında, bazı tesislerin kısmen hasar gördüğü de yazılı.”</p>

  <p class="heading1">“Peki oraya nasıl gidiliyor?”</p>

  <p class="heading1">“D-6’dan. Burada bir D-6’dan söz ediliyor. Metro-2. Girişlerden birini anlatıyorlar ve tünelin bu noktadan roket üssüne uzandığını iddia ediyorlar. Ama diğer yandan, Metro-2’ye giden yol üstünde hiç beklenmedik bazı engellerin ortaya çıkabileceğinden de söz ediyorlar.”</p>

  <p class="heading1">Artyom epey önce yapılan -ona çok uzun gelmişti- bir konuşmayı anımsadı: “Yoksa görünmeyen gözlemciler mi?”</p>

  <p class="heading1">Melnik kaşlarını çattı. “Gözlemcilerle ilgili bir sürü aptalca söylenti dolanıyor.”</p>

  <p class="heading1">“Ama roket üssü de sadece bir söylence.”</p>

  <p class="heading1">“Ve ben kendi gözlerimle görene kadar öyle kalacak.”</p>

  <p class="heading1">“Peki, şu Metro-2’nin girişi nerede?”</p>

  <p class="heading1">“İşte burada duruyor: Mayakovskaya’da. Çok komik, defalarca bu istasyona gittiğim halde buna benzer bir şey duymadım.”</p>

  <p class="heading1">“Peki şimdi biz ne yapacağız?”</p>

  <p class="heading1">“Önce bir şeyler ye ve dinlen, ben de bu arada biraz düşünürüm. Yarın tekrar konuşuruz.”</p>

  <p class="heading1">Melnik yemekten söz edince, Artyom ne kadar aç olduğunu fark etti. Yerinden doğrulup fayans döşeli soğuk zemine basarak giymek üzere çizmelerine yönelince, Melnik onu bir el işaretiyle durdurdu.</p>

  <p class="heading1">“Çizmelerini ve elbiselerini burada bırak. Hepsini sandığa koy. Temizlenip dezenfekte edilecekler. Sırt çantan da kontrol edilmeli. Orada, iskemlenin üzerinde bir pantolonla ceket asılı, şimdilik onları giy.”</p>

  <p class="heading1">Alçak tavanı, daracık kemerli geçitleri ve bir zamanlar beyaz olduğu anlaşılan mermerle kaplanmış heybetli duvarlarıyla Smolenskaya istasyonu, insanda hüzünlü bir etki bırakıyordu. Yuvarlak kemerlerin her iki yanına sıralı klasik stildeki sütunlar ve duvarların üst taraflarında iyi korunmuş görünen kabartma süsler, bu görüntüyü daha&nbsp;da hüzünlendiriyordu. İstasyon, Artyom’a sanki çok önceden kuşatılmış bir kale gibi gelmişti, burayı savunanların zevklerine uygun döşedikleri dekor, kaleyi iyice karamsar yapıyordu. Heybetli büyük kapının yanındaki beton duvarlar ile masif çelik kapılar tünel girişlerinin hemen önündeki çatışma mahalleri; bütün bunlar, istasyon sakinlerinin, güvenliklerinden endişe etmeleri için pek çok neden olduğunu açıkça gösteriyordu. Burada hemen hemen hiç kadın yoktu, Artyom’un gördüğü bütün erkekler de silahlıydı. Melnik’e bunu sorunca, o da “Bilmiyorum” anlamında başını sallamakla yetindi ve burada alışılmadık hiçbir şey göremeyeceğini söyledi.</p>

  <p class="heading1">Ama Artyom’un içindeki acayip gerginlik geçmemişti. Burada herkes sanki bir beklenti içindeydi, bu duygu ister istemez onu da sarmıştı.</p>

  <p class="heading1">Çadırlar salonun ortasında sıralanmıştı, kemerlerin altları, istasyonun boşaltılması ihtimaline karşı özellikle iskân edilmemişti. Barınakların tamamı, geçitlerin arasında kalan alana yerleştirilmişti, böylece bir raydan diğeri rahatlıkla görülebiliyordu. Raylara inen her peronun ortasına devamlı bir nöbet ekibi konulmuştu, tüneli her iki yandan sürekli göz hapsinde tutuyorlardı. Bu görüntü, istasyonu saran hissedilir bir sessizlikle tamamlanıyordu. İnsanlar burada alçak sesle, hatta bazen fısıltıyla konuşuyorlardı, sanki seslerinin, tünellerden gelecek bazı gürültülerle bastırılmasından korkuyorlardı.</p>

  <p class="heading1">Artyom Smolenskaya hakkında bildiklerini anımsamaya çalıştı. Burada tehlikeli komşular var mıydı? Raylar bir tarafta, diğerlerine göre çok daha gelişmiş bir istasyon olan ve “metronun kalbi” diye bilinen aydınlık Polis’e gidiyordu, diğer tarafta ise Kievskaya’ya uzanıyordu. Artyom, burada sadece Kafkaslar’ın yaşadığını biliyordu, onları Kitai-gorod ve Puşkinskaya istasyonlarında faşistlerin hapishane hücrelerinde görmüştü. Ama bildiği kadarıyla, Kafkaslar son derece normal insanlardı, onlardan korkmak için bir neden yoktu.</p>

  <p class="heading1">Yemek odası, tam ortadaki çadırın içindeydi. Öğle saati geçmiş olmalıydı çünkü hantal büyük masaların çevresine sadece birkaç kişi kalmıştı. Melnik, Artyom’u bu masalardan birine oturttuktan sonra, içinde iştah kesen, dumanlı, gri bir lapa olan bir kapla geri geldi. Ştalkerin cesaretlendirici bakışı altında, Artyom cesaretle lapadan bir kaşık denedikten sonra kabın içindekilerin hepsini bitirip kaşığı bıraktı. Bu özel yemek tahmin ettiğinin aksine ona pek lezzetli gelmişti, yine de lapanın neden yapıldığını söyleyemezdi. Ama bir şey kesindi, aşçıbaşı etten tasarruf etmemişti.</p>

  <p class="heading1">Yemeği bitince Artyom peçeteyi yanı başına koyup keyifle çevresine göz gezdirdi. Komşu masada hâlâ iki adam oturmuş, hafif sesle konuşuyorlardı. Sırtlarında bildik muflonlu ceketler vardı ama Artyom yine de onları omuzlarında makineli tüfeklerle, koruma elbiseleri giymiş olarak hayal etti.</p>

  <p class="heading1">Adamlardan birinin, tek kelime söylemeden merakla Melnik’e baktığını fark etti. Artyom’u da dikkatle tepeden tırnağa süzdükten sonra adamı, sakin bir şekilde tekrar yanındaki arkadaşına döndü.</p>

  <p class="heading1">Bir süre sessizlik oldu. Artyom, Melnik’le konuşmayı denediyse de, ondan kısa ve çekimser yanıtlar alınca vazgeçti.</p>

  <p class="heading1">Sonra sırtında ceketi olan adam kalkarak masalarına geldi ve Melnik’e doğru eğildi: “Kievskaya’yı ne yapacağız? Artık zamanı geliyor...”</p>

  <p class="heading1">“Pekâlâ. Hadi Artyom, sen şimdi biraz dinlen” diye ştalker Artyom’a dönerek konuştu. “Bundan sonraki üçüncü çadır konuklara ayrılmıştır. Senin için orada bir&nbsp;yatak hazırlandı. Ben burada biraz daha kalacağım, bazı konuşacaklarımız var.”</p>

  <p class="heading1">Konuşmalarını dinlemesin diye kendinden büyüklerinin onu odadan dışarıya göndermelerine alışık olan Artyom, yerinden doğrularak dışarıya yollandı. En azından tek başına istasyon hakkında bilgi edinebilecekti.</p>

  <p class="heading1">Bir dizi garip ayrıntıyı keşfetmekte de gecikmedi böylece. İstasyonda mükemmel bir düzen kurulmuştu. Çoğu istasyonda görülen, oraya buraya saçılmış pılı pırtılarla, kırık dökük eşya yığınlarına burada rastlanmıyordu. Smolenskaya genel olarak insanların yaşadığı bir istasyon izlenimini vermiyordu. Artyom’a, nedense bir tarih kitabındaki Romalı lejyonerlerin savaş çadırının resmedildiği bir illüstrasyonu anımsattı. Her yönden bakıldığında görülebilen, sistematik bir yerleşimi olan, kare şeklinde bir alandı. Fazladan hiçbir şey yoktu, ne gereksiz nöbet yerleri ne de gözetim altında tutulan giriş çıkışlar.</p>

  <p class="heading1">Gezintisi uzun sürmedi. Birkaç dakika sonra istasyon sakinlerinin kuşkulu bakışlarını fark etmeye başlamıştı bile. Hemen konuk çadırına döndü, gerçekten de kendisi için hazırlanmış bir yatak onu bekliyordu. Bir köşede, üzerine adı yazılı bir kâğıt iliştirilmiş, plastik bir torba duruyordu. Artyom gıcırdayan yatağın üzerine oturarak torbayı açtı. Sırt çantasındaki kendine ait eşyaydı. İçini biraz karıştırdıktan sonra çocuk kitabını çıkardı. Acaba küçük hazinesini <b class="sgc5">geiger</b> sayacıyla kontrol etmişler miydi? Aygıt mutlaka ötmüştür diye aklından geçirdi. Artyom kafasındaki düşünceleri kovdu, kitabın birkaç sayfasını çevirdi, sararmış birkaç fotoğrafa baktı. O malum fotoğrafa yeniden bakmaya çekindi.</p>

  <p class="heading1">Fotoğraf...</p>

  <p class="heading1">WDNCh’ya, kendisine ve bütün metroya ne olacaksa, hepsini bir anda bırakıp kendi istasyonuna geri dönmeli ve Suhoy’u bulmalıydı. Artyom, dudaklarını fotoğrafın üzerinde gezdirdikten sonra yerine koydu, kitabı da sırt çantasının içine yerleştirdi. Bir an için hayatında bazı şeylerin yavaş yavaş yerli yerine oturduğu duygusuna kapıldı. Az sonra uykuya daldı.</p>

  <p class="heading1">Artyom gözlerini açıp çadırdan dışarıya çıkınca önce nerede olduğunu anlayamadı. İstasyon şimdi tamamen değişmiş görünüyordu. Sağlam kalan sadece on çadır vardı, diğerleri ya yıkılmış ya da yanmıştı. Duvarlar isten kararmış kurşun delikleriyle doluydu. Tavandaki süslemeler tabakalar halinde yere düşmüştü. Peronların kenarlarından aşağıya akan siyah sızıntılar, gelmekte olan bir su baskının uğursuz habercisiydiler. Salon bomboştu, sadece küçük bir kız çocuğu, bir çadırın yanında, yerde oturmuş oyuncağıyla oynuyordu. Salonun yukarıya bir merdivenle çıkılan öbür ucundan boğuk haykırışlar duyuluyordu, duvarlarda bir ateşin yansımaları titreşiyordu. Karanlığı hasarsız kalmış iki idare lambası aydınlatıyordu sadece.</p>

  <p class="heading1">Artyom’un yatağının başucunda bıraktığı silahı yok olmuştu. Bütün çadırı didik didik aradı. Sonunda, silahı olmadan yoluna devam etmeye karar verdi.</p>

  <p class="heading1">Ne olmuştu? Artyom, kıza sormak istedi ama kızın yüzüne bakınca kızcağız birden ağlamaya başladı, ağzından tek kelime alamadı.</p>

  <p class="heading1">Artyom hıçkıran kızı bıraktı ve kemerlerden birinin altından yavaşça geçip perona çıktı. Orada büyülenmiş gibi kalakaldı. Mermer kaplı duvara bronzdan bir yazı asılıydı: WNCh. D harfi olması gereken yerde, duvarda kocaman bir yarık açılmıştı.</p>

  <p class="heading1">Tünelde nelerin olduğunu görmeliydi. Belki biri istasyonu ele geçirmişti. Yardım&nbsp;getirmeden önce, durumu etraflı bir şekilde öğrenmeliydi, ancak o zaman güneydeki müttefiklere tehlikeyi ayrıntılarıyla anlatabilirdi.</p>

  <p class="heading1">Tünele henüz ayağını atmıştı ki, birden karanlık yoğunlaştı. Artyom ancak dirseklerini seçebiliyordu. Tünelin derinliklerinden şapırtılı sesler geliyordu. Silahsız oraya gitmek tam bir çılgınlıktı.</p>

  <p class="heading1">Sonra kısa bir süreliğine gürültüler kesildi, Artyom zeminin üzerinden suyun şırıldadığını duydu. Sular çizmelerinin yanından WDNCh istasyonuna akıyordu.</p>

  <p class="heading1">Titreyen bacakları sanki onun değildi. Beyninde bir ses, daha ileri gitmemesi için uyarıyordu, tehlike büyüktü, zifiri karanlıkta nasılsa hiçbir şey göremeyecekti. Ama mantığına karşın bedeninin bir yanı da onu karanlığın daha da derinlerine çekiyordu. Mekanik bir şekilde bir adım daha attı. Çevresindeki karanlık şimdi büsbütün yoğunlaşmıştı, hiçbir şey göremiyordu, sanki bedeni yokmuş gibi bir duyguya kapıldı. Sadece duyduklarıyla yetiniyordu, zihni tamamen ona yoğunlaşmıştı. Bir süre daha böylece yürüdü ama daha önce duyduğu sesler yakma gelmiyordu. Onun yerine başka sesler duyuldu: Yerde sürüklenen adımlar. Daha önce, bir başka karanlık yerde, aynı buna benzer sesler kulağına gelmişti... Artyom kendini zorladıysa da nerede ve hangi koşullarda bu sesi duyduğunu çıkaramadı. Tünelin derinlerinden adımlar yaklaştıkça, Artyom kalbinin biraz daha sıkıştığını hissediyordu. Sonunda fazla dayanamadı, döndü palas pandıras istasyona doğru koşmaya başladı. Karanlıkta bir traversin üzerinde tökezledi. Daha düşerken anladı: Kaçınılmaz sona gelmişti artık.</p>

  <p class="heading1">Ter içinde uyandı. Yataktan düştüğünü ancak birkaç dakika sonra fark etti. Başı feci ağırlaşmıştı, şakakları içeriden gelen bir sancıyla zonkluyordu. Kendini toparlayıp kalkana kadar birkaç dakika öylece yerde serilip kaldı.</p>

  <p class="heading1">Zihni tam berraklaşmıştı ki kâbuslu rüyasının görüntüleri gözlerinin önünde buharlaştı, içeriğini anımsamaya cesaret edemedi. Çadırın tentesini açıp dışarı çıktı. Birkaç nöbetçinin dışında görünürlerde kimse yoktu. Anlaşılan gece bastırmışı. Yabancısı olmadığı havayı birkaç kez içine çektikten sonra tekrar çadırına döndü, yeniden yatağa uzandı. Bu kez rüyasız bir uykuya daldı.</p>

  <p class="heading1">Melnik onu uyandırdı. Ştalker, siyah, kalkık yakalı muflon bir ceketle asker pantolonu giymişti, her an istasyonu terk etmeye hazır bir hali vardı, başında hâlâ aynı siyah havacı kasketini taşıyordu.</p>

  <p class="heading1">Yatağın yanında, Artyom’a tanıdık gelen iki büyük çanta duruyordu. Melnik, birini çizmesiyle Artyom’un önüne itti ve “Burada ayakkabılar, elbiseler, bir sırt çantası ve silah var. Üstünü değiştir. Koruma elbisesini şimdilik çantada bırakabilirsin, ona sonra ihtiyacımız olacak. Bir saat içinde yola çıkıyoruz” dedi.</p>

  <p class="heading1">Artyom uykulu uykulu gözlerini kırpıştırdı, esnemesini bastırmaya çalışarak sordu: “Nereye gidiyoruz?”</p>

  <p class="heading1">“Kievskaya’ya. Eğer orada her şey yolundaysa, çevre hattı üzerinden Beloruskaya’ya, oradan da Mayakovskaya’ya gideceğiz. Sonrasına bakacağız. Şimdi eşyanı toparla.”</p>

  <p class="heading1">Ştalker köşedeki bir tabureye oturdu, cebinden bir gazete kâğıdı parçası çıkarıp bir sigara sardı. Çantasını yapmakta olan Artyom, Melnik’in meraklı bakışları yüzünden, her defasında yere bir şeyler düşürüyordu, eşyasını toplaması bu nedenle epey zaman aldı.</p>

  <p class="heading1">20 dakika sonra her şey hazırdı. Melnik tek kelime söylemeden yerinden kalktı, çantasını alarak dışarı çıktı. Artyom bir kez daha çevreye göz atıp peşi sıra seğirtti.</p>

  <p class="heading1">Perondan ahşap bir merdivenle demiryoluna indiler. Melnik nöbetçilerden birine işaret ederek tünele girdi. Artyom bu tünel girişlerinin her zamankinden farklı olduklarını o anda fark etti. Kievskaya’ya giden rayın üzerinde, tünelin yaklaşık yansını, daracık atış mazgalları olan betonarme bir savaş mahalli kaplamıştı. Geçidin geri kalan kısmı ise çelik bir parmaklıkla kapatılmıştı, önünde iki görevli nöbet tutuyordu. Melnik onlarla birkaç kelime konuşunca nöbetçilerden biri asma kilidi açarak parmaklığı yana çekti.</p>

  <p class="heading1">İçerideki tünel duvarında boylu boyunca kara yalıtım bandına sarılmış bir kablo uzanıyordu, kablonun üzerinde her beş metrede bir zayıf ışık veren lambalar asılıydı. Bu ışıklandırma bile Artyom’a büyük bir lüks gibi göründü. Yaklaşık 300 metre kadar sonra kablo son buluyordu. Burada yine bir nöbetçi bekliyordu. Smolenskaya’daki nöbetçiler üniforma giymiyorlardı ama genelde Polis’teki askerlerden daha tehlikeli bir görünüşleri vardı nedense. İçlerinden biri Melnik’i tanıyor olmalıydı ki eliyle ona işaret ederek geçmelerine izin verdi. Aydınlık alanın sonuna geldiklerinde ştalker, cep fenerini çıkararak yaktı.</p>

  <p class="heading1">Bir ses duyup uzaktan bir cep fenerinin yansımasını gördüklerinde birkaç yüz metre yol almışlardı. Melnik’in kalaşnikovu sessizce omzundan aşağıya ellerine kayıverdi, Artyom da onun gibi yaptı.</p>

  <p class="heading1">Anlaşılan burası Smolenskaya istasyonunun en dışındaki nöbet noktasıydı. Sırtlarında sentetik kürkten yakalı ceketleri, başlarında yün kasketleriyle, güçlü kuvvetli iki silahlı adam, çarşı esnafından üç satıcıyla tartışıyordu. İkisinin de boynunda gece dürbünü asılıydı. İki satıcı da aynı şekilde silahlı oldukları halde, Artyom onların tüccar olduğunu hemen anladı. Eski elbiselerden derlenmiş koca koca balyalar, elinde bir tünel kartı, özellikle de kurnaz, hilekâr bakan gözler; bunlara çok sık rastlamıştı. Hansa dışındaki bütün istasyonlardan gelen satıcılara normal koşullarda kolayca geçiş izni veriyorlardı. Ama anlaşılan Smolenskaya’da onlara pek iyi gözle bakılmıyordu.</p>

  <p class="heading1">Satıcılardan kısa ceket giymiş, boylu boslu, sakallı olanı “Şimdi burada bir dur bakalım, adamım” diye nöbetçiye doğru konuştu. “Smolenskaya bizi hiç ilgilendirmiyor. Sadece buradan geçmek istiyoruz, o kadar.”</p>

  <p class="heading1">Yanındaki meslektaşı, yapılı bir genç, “Yanımızda eski püskü şeyler var” diye arkadaşının söylediklerini onayladı. “İsterseniz siz de bakın. Bunları Polis’te satmak istiyoruz.”</p>

  <p class="heading1">Sonra üçüncüsü araya girdi. “Niyetimiz kavga etmek değil, aksine. Hele şu kotlara bir bak, hepsi gıcır gıcır, yeni gibiler, tam senin ölçüne göre, hadi al, benden sana armağan olsun.”</p>

  <p class="heading1">Nöbetçi sessizce kafasını salladı ve geçişi kapattı. Satıcılardan biri nöbetçinin konuşmamasından durumu onayladığını sanıp bir adım öne ilerledi. Nöbetçiler hemen silahlarının emniyetini açtılar. Melnik’le Artyom, onlardan yaklaşık beş adım geride duruyorlardı, ştalkerin silahı aşağıdaydı ama Artyom onun iyice gerildiğini fark etmişti.</p>

  <p class="heading1">Nöbetçilerden biri, “Olduğunuz yerde kalın” dedi. “Beş saniyede burayı terk edin.</p>

  <p class="heading1">Bu istasyonda güvenliğin en üst aşaması uygulanır. Kimse içeri giremez. Sayıyorum... Beş... Dört...”</p>

  <p class="heading1">“Peki biz nasıl yolumuza devam edeceğiz, önce geri dönüp sonra şehir çevre hattı üzerinden mi gideceğiz?” diye satıcılardan biri öfkeyle bağırdı. Diğeriyse çaresiz bir halde başını sallayarak meslektaşını kolundan çekiştirdi. Üç satıcı torbalarını yerden alıp uzaklaştılar.</p>

  <p class="heading1">Melnik bir dakika bekledikten sonra Artyom’a işaret etti. Sonra ikisi de satıcıların arkasından Kievskaya’ya doğru yollarına devam ettiler. Nöbetçileri geçtikten sonra, satıcılardan biri sessizce Melnik’e işaret edip iki parmağını şakaklarına koydu.</p>

  <p class="heading1">Nöbetçileri arkalarında bıraktıktan sonra Artyom, Melnik’e “Güvenliğin en üst aşaması ne demek?” diye sordu.</p>

  <p class="heading1">“Geri dön ve kendin sor” diye Melnik kuru bir sesle cevap verince, Artyom onu sorularıyla daha fazla yormaya cesaret edemedi.</p>

  <p class="heading1">Artyom’la Melnik, satıcılarla aralarında mesafe bırakmak istedikleri halde sesleri nedense giderek yaklaşıyordu. Sonra sesler birden kesildi. 20-30 adım atmışlardı ki üzerlerine gelen keskin bir ışıkla gözleri kamaştı.</p>

  <p class="heading1">Sinirli bir ses duyuldu: “Kim var orada? Ne istiyorsunuz?”</p>

  <p class="heading1">“Sakin olun” dedi ştalker, alçak ama anlaşılır bir ses tonuyla. “Bırak geçelim, size bir şey yapmayacağız. Kievskaya’ya gitmek istiyoruz.”</p>

  <p class="heading1">Satıcılar aralarında görüştükten sonra karanlıktan bir ses duyuldu. “Pekala, ama önümüze geçin. Ensemizde birinin olması hoşumuza gitmiyor.”</p>

  <p class="heading1">Melnik omuzlarını silkip ilerledi. Yaklaşık 30 metre sonra satıcılarla burun buruna geldiler. Nazik bir şekilde silahlarını aşağıda tutuyorlardı, Artyom’la Melnik yaklaşınca yana çekilip yol verdiler. Ştalker sanki bir şey olmamış gibi yürüyordu ama Artyom tavrının değiştiğini fark etti. Arkalarında ne olup bittiğini fark ediyor, görünmemek için çıt çıkarmadan yürüyordu. Satıcılar onları hemen arkalarından takip ettikleri halde, Melnik bir kez bile dönüp bakmadı.</p>

  <p class="heading1">Arkadan hafif gergin bir ses duyuldu: “Hey! Bekle biraz!”</p>

  <p class="heading1">Ştalker durdu. Artyom, arkadaşının sıradan bir satıcının isteklerine neden böyle uysal itaat ettiğini anlayamadı.</p>

  <p class="heading1">Yanlarına gelen, uzun boylu adamdı. “Oradakiler bunca tiyatroyu Kievskaya için mi yaptılar, yoksa Polis’i mi kontrol ediyorlar?” diye sordu.</p>

  <p class="heading1">“Tabii ki Kievskaya için” diye Melnik düşünmeden yanıtladı. Artyom’un içini birden kıskançlık kapladı. Ştalker kendisine bu konuda hiçbir şey anlatmak istememişti nedense.</p>

  <p class="heading1">“Pekâlâ, bunu anlamak mümkün” diye uzun boylu mırıldandı. Ştalkerle mi yoksa kendi kendiyle mi konuştuğu pek anlaşılmadı. “Yavaş yavaş dayanılmaz olmaya başladı bu durum. Sizin o arkada duran müthiş nöbetçilerin suyu nasılsa yakında ısınacak. Hansalar paydos borusunu çaldılar mı, Kievskaya’dakiler koşa koşa size gelecekler. Çok doğal, kim böyle bir istasyonda yaşamak ister ki? Vurulmayı bile göze alırlar.”</p>

  <p class="heading1">“Tıpkı daha önce senin yaptığın gibi, değil mi?” diye meslektaşı görüşünü açıkladı. “Kahramanlık taslama şimdi!”</p>

  <p class="heading1">“Sende de pek bir iş yoktu ama...” diye uzun boylu cevap verdi.</p>

  <p class="heading1">Artyom sonunda dayanamadı: “Neler dönüyor?”</p>

  <p class="heading1">İki satıcı dönüp ona baktılar, bu aptalca soruyu bir çocuk bile yanıtlardı. Melnik konuşmadı. Satıcılar da bir şey söylemeden sessizce yollarına devam ettiler. Artyom sorusuna yanıt almaktan umudun kesmişti ki uzun boylu isteksizce konuştu: Park Pobedy’ye<sup class="calibre1"><a class="calibre2" href="../Text/Section0061.xhtml#dipnot-61" id="dipnot-61-geri">61</a></sup> giden tüneller orada.”</p>

  <p class="heading1">Bu istasyonun adını duyunca yanındakiler ürperdiler. Nemli hava ani bir rüzgâr esintisiyle sarmalandı, Artyom’a, sanki tünel duvarları çekiliyormuş gibi geldi. Melnik bile ısınmak ister gibi omuzlarını oynattı. Artyom, gerçi Park Pobedy -Zafer Parkı İstasyonu- hakkında herhangi kötü bir şey işitmemişti. Bununla ilgili tek bir hikâye bile aklına gelmedi.</p>

  <p class="heading1">Melnik “Orada durum daha mı kötü?” diye sorarken sesi endişeliydi.</p>

  <p class="heading1">“Nereden bilelim ki?” diye uzun boylu mırıldandı. “Biz oradan arada bir geçiyoruz. Anlamak için kalmak gerek.”</p>

  <p class="heading1">İri yapılı satıcı fısıldayarak cümleyi tamamladı: “Orada insanlar ortadan kayboluyorlar. Birçok insan korkuyor ve kaçıyor. Kalanlar daha çok korkuyor.”</p>

  <p class="heading1">Uzun boylu tükürdü. “Onların tünelinin üzerinde bir lanet dolaşıyor.”</p>

  <p class="heading1">“Ama her yandan bloke edilmiş durumdalar” diye Melnik sorar gibi başını çevirdi.</p>

  <p class="heading1">“Ta yüzyıllar öncesinden. Ama ne işe yaradı ki? Bunu senin de bilmen gerekir. Herkes korkunun tünelin içinden geldiğini biliyor, isterse üç kez havaya uçurulmuş ya da önüne barikat konulmuş olsun. Burnunu soktuğun anda korkuyu hemen hissediyorsun.” Uzun boylu, sakallı refakatçisini işaret etti. “Hatta Sergeyitç’te bile aynen böyle olmuştu!”</p>

  <p class="heading1">“Aynen” diye sakallı onayladı ve eliyle istavroz çıkardı.</p>

  <p class="heading1">“Ama tüneller devamlı kontrol edilmiyor mu?” diye Melnik araya girdi.</p>

  <p class="heading1">“Her gün.”</p>

  <p class="heading1">“Peki bugüne kadar hiç birini yakaladılar mı? Ya da gördüler mi?”</p>

  <p class="heading1">“Bunu nereden bileyim? En azından hiçbir şey duymadım. Zaten yakalayacak bir şey de yok.”</p>

  <p class="heading1">“Peki oradaki insanlar ne diyorlar?”</p>

  <p class="heading1">Sergeyitç çevresine bakındı ve fısıldadı: “Ölüler şehri, diyorlar.” Sonra tekrar istavroz çıkardı.</p>

  <p class="heading1">Metrodaki ölülerin yerleşim yerleriyle ilgili ne kadar çok hikâye, masal ve söylence vardı ve Artyom aslında bunlarla dalga geçip eğlenebilirdi. Ölülerin ruhları bazen borulara saklanıyor, diğerleri cehennemin kapısına gömülmek istiyordu. Şimdi de karşısına bir ölüler kenti çıkmıştı: Park Pobedy. Ama esrarengiz bir hava akımı birden Artyom’un gülmesini boğazına tıkadı, sırtındaki kalın giysisine rağmen ürperdi. Asıl kötü olan ise Melnik’in artık hiç konuşmamasıydı. Artyom, ştalkerin alay ederek bütün bu hayallerin aptalca olduğunu söylemesini diye ummuştu.</p>

  <p class="heading1">Yolun geri kalan kısmını, her biri kendi düşüncelerine dalmış olarak konuşmadan yürüdüler. Tünel Kievskaya’ya kadar sakin, boş, rutubetsiz ve temizdi. Ama yine de onları belalı bir şeylerin beklediğine dair sezileri her adımda biraz daha güçleniyordu.</p>

  <p class="heading1">Az sonra istasyona girer girmez, tıpkı yukarıdan aralıksız akan, bulanık ve soğuk musluk suyu gibi uğursuz bir şeyin bedenlerini sardığını hissettiler. Buraya egemen olan sadece korkuydu, bu ilk bakışta fark ediliyordu. Artyom’un Kafkasyalı hücre arkadaşının, “güneşli” diye tanımladığı Kievskaya acaba sahiden burası mıydı? Yoksa&nbsp;Kafkasyalı, ona komşu Filyovskaya hattındaki aynı adlı istasyonu mu ima etmişti?</p>

  <p class="heading1">Kievskaya ilk bakışta harap olmuş ya da terk edilmiş bir istasyon izlenimini vermiyordu. Hatta görünüşe göre burada epey insan da yaşıyordu ama sanki istasyon onlara ait değilmiş gibiydi. Oturma mekânları adeta üst üste yığılmıştı, bütün çadırlar salonun ortasında, arkalarını duvarlara dayamışlardı. Kurala uygun olarak orta yol çizgisi üzerinde kurulmamışlardı, çadır sakinleri herhalde yangın tehlikesinden çok başka şeyden korkuyorlardı. Artyom, önünden geçenlere bakınca, onlar ürkerek ondan yüzlerini çeviriyorlar ve yabancının geçmesine yol açarken, kendileri de hamamböcekleri gibi köşelere kaçıyorlardı.</p>

  <p class="heading1">İstasyonun orta salonu, iki sıra halinde dizilmiş alçak kemerlerin arasında sıkışmıştı. Epey arkalarda aşağıya inen yürüyen merdivenler görülüyordu, bir başka merdiven de, ikinci Kievskaya istasyonuna giden üst geçide çıkıyordu. Artyom orada burada yanan kömür ateşleri görüyordu, havaya kızarmış etin yoğun kokusu yayılmıştı. Bir yerlerden, bir çocuğun ağlama sesi geliyordu. Kievskaya hayal ürünü bir ölü şehrin ancak dış avlusu olabilirdi; kendisi soluk alan yaşayan bir şehirdi çünkü.</p>

  <p class="heading1">Satıcılar aceleyle vedalaşarak komşu hatta giden geçitte kayboldular. Melnik etrafa göz gezdirip kararlı adımlarla diğer geçitlerden birine ilerledi. Bu istasyonu iyi tanıyordu, Artyom bunu sezmişti. Öyleyse neden satıcılara istasyon hakkında sorular sormuştu? Acaba, anlatacakları masalların gerçek durumla ilgili bazı önemli ipuçları vereceğini mi ummuştu, yoksa olası casusları yakalamak için tuzak sorular mıydı?</p>

  <p class="heading1">Az sonra görevlilerin dairelerine geldiler. Kapı, rezelerinden çıkmıştı ama girişte yine de bir nöbetçi duruyordu. Burası istasyon müdürlüğünün yeriydi. Artyom anlamıştı.</p>

  <p class="heading1">Kaytan tıraşı olmuş, saçları düzgün taranmış, yaşlıca bir adam Melnik’e doğru geldi. Sırtında, eski bir metro görevlisinin mavi üniforması vardı, gerçi aşınmış ve solmuştu ama tertemizdi. Artyom adamın tam formda olduğunu da fark etti. Melnik’in önünde selam dururken, tüneldeki diğer iki nöbetçi gibi ciddi olmasa da müstehzi bir gülümsemeyle, “İyi günler Sayın Albay’ım.” dedi, derinden gelen sıcak, hoş bir sesle. Ştalker de aynı şekilde gülümseyerek onu selamladı.</p>

  <p class="heading1">On dakika sonra sıcak bir odada oturmuşlar, mantar çayı -başka ne olabilirdi ki?- içiyorlardı. Bu kez Artyom’u dışarıya göndermemişlerdi, önünde yapılan önemli konuşmaları dinleyebilecekti. Ama Melnik’in, Arkadi Semyonovitç diye hitap ettiği istasyon müdürüyle yaptığı konuşmadan hemen hemen hiçbir şey anlamadı. Melnik önce Tretyak denilen biri hakkında bilgi aldı, sonra tünellerde bazı değişiklikler olup olmadığını sordu. Müdür, Tretyak’ın kendi özel işleri nedeniyle yolda olduğunu ama kısa bir süre sonra döneceğini söyledi. Melnik’e, onu beklemesini önerdi. Sonra bazı anlaşmalarla ilgili ayrıntılı bir şekilde konuşmaya başlayınca, Artyom ipin ucunu iyice kaçırdı. Olduğu yerde oturup çayını yudumlarken etrafını incelemeye koyuldu, bir yandan da evini anımsatan çayın mantar kokusunu içine çekiyordu. Kievskaya mutlaka çok daha güzel günler yaşamış olmalıydı. Odanın duvarlarına güve yeniğiyle dolu kilimler asılmıştı, üzerlerindeki güzel motifler hâlâ seçilebiliyordu. Halıların bazı yerlerine, tünelin çatallı yollarını gösteren altın çerçeve içinde, kurşun kalemle çizilmiş eskizler iğnelenmişti. Çevresine oturdukları masa antikaydı. Acaba bu masayı terk edilmiş bir evden kaç ştalker tutup sürükleyerek buraya getirmişti ve acaba&nbsp;istasyondaki adamlar karşılığında ne kadar para ödemişlerdi, tahmin etmek zordu. Duvarda, siyah renkle patine edilmiş, eski bir pala asılıydı, hemen yanına, artık günümüzde silah olarak kullanılmayan bir tabancanın tarih öncesine ait örneği iliştirilmişti. Odanın arka ucunda yüksekçe bir komodinin üzerinde devasa büyüklükte beyaz bir kafatası ışıldıyordu. Artyom bunun nasıl bir yaratığa ait olduğunu söyleyemezdi.</p>

  <p class="heading1">Arkadi Semyonovitç kafasını salladı: “Bu tünellerde hiçbir şey yok, hiçbir şey. İnsanlar rahat uyusunlar diye nöbetçiler koyduk. Sen de oradaydın, iki hattın da yaklaşık 300 metreden sonra tamamen güvende olduğunu biliyorsun. Kimse oradan içeriye sızamaz. Anlatılanlar batıl inançtan başka bir şey değil.”</p>

  <p class="heading1">Melnik kaşlarını çattı. “Ama yine de burada insanlar kayboluyor.”</p>

  <p class="heading1">“Doğru. Sadece nereye kaybolduklarını bilmiyoruz. Kanaatime göre, onlar korkup kaçan insanlar. Diğer istasyonlara giden çıkışlarda nöbetçi yok.” Arkadi Semyonovitç eliyle merdiveni gösterdi. “Hemen arkasında koca bir şehir başlıyor. Yeterince seçenekleri var. Buradan ya şehir çevre hattına ya da İlyovskaya hattına gidilebilir. Dediklerine göre, Hansa şu anda bizim istasyondan gidecek olan insanlara açık tutuluyor.”</p>

  <p class="heading1">“Neden korkuyorlar öyleyse?”</p>

  <p class="heading1">“Neden mi?” Arkadi Semyonovitç kollarını iki yana açtı. “Devamlı biri kaybolduğu için korkuyorlar. Tam bir şeytan döngüsü senin anlayacağın.”</p>

  <p class="heading1">“Garip. Biliyor musun? Tretyak’ın gelmesini beklerken, biz de nöbet tutmaya gidelim. Sadece öğrenmek için, öylesine. Smolenskaya sakinleri yavaş yavaş tedirgin olmaya başladılar çünkü.”</p>

  <p class="heading1">Müdür başını eğdi. “Anlaştık. Üç numaralı çadırda Anton oturuyor. Bir sonraki vardiyanın yöneticisi. Ona, benim gönderdiğimi söyle.”</p>

  <p class="heading1">Üzeri 3 yazılı çadırdan gürültüler geliyordu. İçeride yaklaşık on yaşlarında iki çocuk yere oturmuş boş fişek kovanlarıyla oynuyordu. Hemen yanlarında küçük bir kız, meraktan kocaman açılmış gözlerle erkek kardeşlerini seyrediyor ama oyuna katılmaya cesaret edemiyordu. Orta yaşlarda, derli toplu bir kadın, önünde önlükle yiyecek bir şeyleri dilimliyordu. Huzur veren bir atmosfer vardı, havayı, sıcacık bir yuvanın hoş kokusu doldurmuştu sanki.</p>

  <p class="heading1">Kadın rahat bir tavırla, “Anton burada değil, oturun, onu burada bekleyebilirsiniz” dedi.</p>

  <p class="heading1">Çocuklar Artyom’a önce gözlerini dikip kuşkuyla baktılar, sonra içlerinden biri ona yaklaşıp merakla süzdü: “Kovanların var mı?”</p>

  <p class="heading1">Kadın, elindeki işi bırakmadan sert bir tavırla “Oleg” diye seslendi. “Dilenmeyi bırak!”</p>

  <p class="heading1">Melnik ise Artyom’un şaşkın bakışları arasında elini pantolonunun cebine sokarak birkaç tane fişek kovanını çıkardı, bunların kalaşnikov kovanları olmadığı açıktı. Kovanları bir süre elinde kaynana zırıltısı gibi tıngırdattıktan sonra küçük hazinesini çocuğa uzattı. Çocuğun gözleri heyecanla parlamıştı ama kovanları ellemeye cesaret edemedi.</p>

  <p class="heading1">“Korkma al!” diyen ştalker çocuğa göz kırpıp kovanları avcunun içine bıraktı.</p>

  <p class="heading1">Yaman çocuk coşkuyla, “Şimdi kazanırım!” diye bağırdı. “Hele bir bak, ne kadar&nbsp;büyük. Bunlar özel savaş birliklerinin kovanları.”</p>

  <p class="heading1">Artyom, çocukların oyununa daha dikkatli baktı. Çocuklar kovanları düzgün ve eşit aralıklarla dizmişlerdi. Anlaşılan onları asker yerine koyuyorlardı. Artyom, kendisinin de bir zamanlar böyle oyunlar oynadığını anımsadı ama çinko askeri olduğu için o daha şanslıydı. Çocuklar yerde savaş oyunu oynanırken, babaları çadıra girdi. Açık kahverengi, seyrek saçlı, orta boylu, zayıf bir adamdı. Yabancıları görünce konuşmadan başıyla selam verdi.</p>

  <p class="heading1">Aynı anda ikinci çocuk, adamın pantolonundan çekiştirerek sordu:</p>

  <p class="heading1">“Baba! Baba, bize yine kovan getirdin mi? Oleg’in şimdi daha çok kovanı var, üstelik uzun olanları aldı.”</p>

  <p class="heading1">“İstasyon müdüriyetinden geliyoruz” diye Melnik açıkladı.</p>

  <p class="heading1">“Sizin vardiyanızla birlikte tünele gideceğiz. Yani takviye amacıyla.”</p>

  <p class="heading1">“Ne için takviye?” diye adam homurdandı, sonra yüzündeki hatlar yumuşadı. “Adım Anton. Önce biraz yemek yiyelim, sonra gideriz.” Eliyle, sandalye niyetine kullanılan, içleri doldurulmuş torbalan gösterdi.</p>

  <p class="heading1">Konuklar önce itiraz edecek oldularsa da önlerine hemen içinde anlaşılmayan yumrular olan birer tas kondu, Artyom daha önce hiç görmemişti böyle bir yemeği. Sorar gibi Melnik’e baktı ama arkadaşı çatalına batırdığı bir parçayı hiç zorlanmadan ağzına atmış, çiğnemeye başlamıştı bile. Üstelik genelde taş gibi donuk olan yüzü şimdi sanki biraz gevşemiş gibi göründü Artyom’a, bu da onu cesaretlendirdi. Yumrular tatlı ve biraz da yağlıydı, birkaç dakika sonra hepsi doymuştu. Artyom önce ne yediklerini sormak istedi ama sonra vazgeçti. Yemek lezzetliydi ya, bu yeterdi. Sonuçta metroda sıçan beyinlerinin nefis yemekten sayıldığı bir sürü yer vardı.</p>

  <p class="heading1">Melnik’in kovanlarını verdiği çocuk, tabağındakinin yarısını çoktan bitirmiş, geri kalanını da ekmeğiyle iyice sıyırmıştı. Babasına sordu: “Baba, bugün seninle nöbete gelebilir miyim?”</p>

  <p class="heading1">“Hayır Oleg, gelemezsin, bunu sen de biliyorsun” diye Anton kaşlarını çatarak cevap verdi.</p>

  <p class="heading1">Kadın oğlanı elinden tutup çekerek konuştu: “Oleşenka! Aklından ne geçiyor bakayım? Nöbet tutmak küçük çocuklara yasak!”</p>

  <p class="heading1">“Ama anne, ben küçük bir çocuk değilim artık.” Oleg mümkün olduğu kadar dokunaklı konuşmaya gayret etmişti. Bir yandan da konuklara kaçamak bir göz attı. Annesiyse, sesini yükselterek “Bunu aklına bile getirme! Niyetin beni deli etmek mi?” deyince, “Peki, peki...” diye homurdandı. Ama annesi çadırın öbür ucuna henüz gitmişti ki, çocuk babasını kolundan çekiştirerek yüksek sesle fısıldadı: “Ama son gittiğinde beni de yanına almıştın.”</p>

  <p class="heading1">“Artık tek kelime bile yok!” diye Anton yanıtladı.</p>

  <p class="heading1">“Ama yine...” Çocuk son kelimeleri ağzında gevelediği için Artyom anlayamadı. Anton yemeğini bitirince demir bir sandığı açtı, içinden eski bir AK-47 çıkardı ve karısına dönerek, “Bugün kısa bir vardiyam var, altı saat sonra dönerim” dedi.</p>

  <p class="heading1">Artyom’la Melnik de kalktılar. Küçük Oleg babasına umutsuzca baktı, sonra da huzursuzca yerinde büzüldü, fazla konuşmaya cesaret edemedi.</p>

  <p class="heading1">Tünelin karanlık ağzının önünde, peronun kenarında bacaklarını aşağıya sarkıtmış iki adam oturmuştu, üçüncü adam ise gözlerini karanlığa dikmiş, rayların üzerinde&nbsp;duruyordu. Biri duvarın üzerine ARBAT KONFEDERASYONU’NA HOŞGELDİNİZ! diye yazmıştı. Harflerin yansı silinmişti, yazıların boyalarını anlaşılan epeydir tazelememişlerdi. Nöbetçiler aralarında fısıltıyla konuşuyorlardı, ara sıra biri sesini yükseltti mi, birbirlerini uyanıyorlardı. Ştalkerle Artyom’a, Anton’dan başka istasyondan iki adam daha refakat ediyordu. İkisi de asık suratlıydı, fazla konuşkan tipler değildi. Selâmlaştıklarında, Artyom adamın adını bile doğru dürüst anlayamadı.</p>

  <p class="heading1">Nöbetçilerle birkaç kelime konuştuktan sonra, aşağıya raylara inip ağır ağır tünel boyunca yürüdüler. Yuvarlak kubbenin diğerlerinden hiçbir farkı yoktu, zemin ve duvarlar yılların hışmına uğramamışlardı. Ama yine de Artyom, daha ilk adımda satıcıların sözünü ettiği o tatsız duyguyu hissetti içinde. Tünelin derinlerinden kendilerine doğru anlaşılmadık, belirsiz bir korku süzülüyordu. Hat boyunca her yer sessizliğe bürünmüştü, sadece uzaktan tek tük sesler geliyordu. Orada ikinci bir nöbet noktası vardı.</p>

  <p class="heading1">Bu nöbet yeri, Artyom’un bugüne kadar gördüklerinin en garibiydi. Kendi yaptıkları basit bir demir sobanın etrafındaki kum torbalarının üzerine birkaç adam oturmuştu. Sobanın az ötesinde, içi yakıt dolu bir kova duruyordu. Nöbetçilerin yüzleri, sobadaki ateşin ince yarıklarından sızan alevler ile tünelin tavanına asılı bir yağ lambasından gelen titrek ışık yansımasıyla aydınlanmıştı. Ama Artyom’u en çok hayrete düşüren, adamların büyük bir rahatlıkla arkaları tünele dönük oturmalarıydı. Yeni gelenlerin cep fenerlerinden yayılan göz kamaştırıcı ışıktan kendilerini elleriyle koruyarak nöbetlerini devrettiler.</p>

  <p class="heading1">Anton bir kepçeyle kovadan aldığı yakıtla sobayı doldurduktan sonra, “Nasıldı?” diye sordu. Vardiyanın en yaşlısı, isteksizce sırıttı: “Her zamanki gibi. Boş, sakin. Fazla sakin.” Omuzlarını büzerek istasyona yöneldi.</p>

  <p class="heading1">Diğerleri kum torbalarını biraz daha sobaya yaklaştırıp üzerlerine rahatça yerleşirlerken, Melnik Artyom’a dönerek, “İleride, arkada ne var ne yok görmeye gidelim mi, ne dersin?” diye sordu.</p>

  <p class="heading1">Anton Park Pobedy yönünü işaret ederek, “Orada görecek hiçbir şey yok. Diğerlerindeki gibi bir göçük var. Belki 100 kere gezdim. Ama mutlaka görmek istiyorsan, gidebilirsin, buradan sadece 15 metre ileride” dedi.</p>

  <p class="heading1">Tünelin çöktüğü yerden önceki bölümleri de zaten acıklı bir durumdaydı. Zemin, kırılmış taşlar ve toprak parçalarıyla kaplanmıştı, tavan birkaç yerinden çökmüştü, duvarların bir kısmı yıkılmış ve daralmıştı. Sağ kolda aralık duran eğrilmiş bir kapı göze çarpıyordu, burası görevlilerin bürolarına giden giriş kapısı olmalıydı. Geçidin sonunda paslanmış raylar, aralarına toprakla kaldırım taşlarının da karıştığı kırılmış beton yığını içinde kayboluyordu.</p>

  <p class="heading1">Melnik elindeki cep feneriyle çöken tüneli aydınlattı. Burada herhangi bir gizli geçide rastlamadığı için omuzlarını büzerek tekrar eğrilmiş kapıya geri geldi. Işığını içeriye tuttu, eşiğe basmadan çevresine bakındı.</p>

  <p class="heading1">Tekrar sobanın yanına döndüklerinde, Anton sordu: “İkinci hat üzerinde de değişiklik yok değil mi?”</p>

  <p class="heading1">“Her şey aynen on yıl öncesi gibi duruyor.”</p>

  <p class="heading1">Uzun süre konuşmadılar, fenerlerini söndürdükleri için, ışık sadece yarı kapalı demir sobadan ve yağ kandilinin kurumlanmış camının arkasındaki minicik alevlerden&nbsp;geliyordu. Karanlık, sanki ne kadar yabancı nesne varsa hepsini defetmek istercesine daha da yoğunlaşmıştı. Nöbetçiler belki de bu yüzden sobaya daha çok yaklaşmışlardı, çünkü sarımtırak ışık huzmeleri sadece sobanın çevresindeki karanlığı aydınlatıyor ve soğuğu biraz olsun azaltıyordu.</p>

  <p class="heading1">Artyom kendiyle epey mücadele ettikten sonra, çevresinde en azından minicik bir ses duymak için, çekingenliğini üzerinden atarak hafifçe öksürdü ve Anton’a dönerek, “Burada yeniyim” diye konuşmaya başladı. “Anlamadığım bir şey var, eğer orada ileride bir şey yoksa, burada neden nöbet tutuyorsunuz? O tarafa bakmıyorsunuz bile!”</p>

  <p class="heading1">“Yukarıdan gelen talimat böyle” diye vardiya şefi konuştu. “Dediklerine göre, biz burada nöbet tuttuğumuz için hiçbir şey olmuyormuş.”</p>

  <p class="heading1">“Peki istihkâm duvarının arkasında ne var?”</p>

  <p class="heading1">“Sanıyorum bir tünel. Taaa...” Anton sözünü yarıda kesip omuzlarının üzerinden baktı. “Taaa Park Pobedy’ye kadar giden bir tünel.”</p>

  <p class="heading1">“Orada yaşayan var mı?”</p>

  <p class="heading1">Vardiya şefi bilmezmiş gibi kafasını salladı. Bir süre sustu, sonra sordu: “Sen Park Pobedy hakkında sahiden hiçbir şey bilmiyor musun?” Artyom’un cevap vermesini beklemeden devam etti: “Şimdi orada geriye ne kaldı Allah bilir ama eskiden devasa bir çift istasyon vardı, biri en son inşa edilmişti. Hatta en yaşlılarımız birkaç kere oraya gitmişlerdi, daha önce tabii. Her neyse, orada muazzam büyüklükte bir istasyon olduğunu anlatmışlardı, diğer yeni istasyonlardan farklı olarak, güya oldukça derine inşa edilmiş. Oradaki insanların muhteşem bir yaşamları olmuş. Ama fazla uzun sürmemiş. Tünel yıkılana kadar.”</p>

  <p class="heading1">“Tünel nasıl yıkılmış?”</p>

  <p class="heading1">Anton meslektaşına bir göz attıktan sonra konuştu: “Bizimkilere bakılırsa, kendiliğinden yıkılmış. Planlama hatası ya da inşaat sırasında hırsızlık ya da ne bileyim işte. Ama o kadar uzun zaman geçti ki, kimse artık kesin bir şey bilmiyor.”</p>

  <p class="heading1">Nöbetçilerden biri yavaşça söze karıştı. “Bana anlattıklarına göre, üstlerimizin emriyle iki bölge de havaya uçurulmuş. Park Pobedy tehlikeli bir rakip olduğu için ya da başka nedenlerden ötürü. Bir zamanlar bizim Kievskaya’da kimin söz hakkı olduğunu sen de çok iyi bilirsin. Pazarda meyve satmaktan başka bir işi olmayan insanlardı. Her an kavga çıkarmaya hazır, kanı kaynayan insan tipleri işte. Bir tünele bir sandık dinamit, bizimkinden biraz uzakta ikinci tünele de bir diğer sandık koydun mu, tamam. Temiz iş, kan dökmeden, sorun halledildi bile.”</p>

  <p class="heading1">“Peki oradakilere sonra ne oldu?”</p>

  <p class="heading1">“Nereden bilelim? Buraya çok sonra geldik...” diye Anton homurdandı.</p>

  <p class="heading1">“Onlara ne mi oldu?” diye diğer nöbetçi açıkladı. “Hepsi öldü. Her şey çok açık; metroyla ilişkin kesildi mi, uzun süre sağ kalman mümkün değil. Herhalde filtreler bir ara parçalanmıştır ya da jeneratörler bozulmuştur ya da bir su baskını olmuştur. Yüzeye çıkabilmeleri de mümkün değildi. Biri bana bir zamanlar anlatmıştı, insanlar önce güya buraya gömülmek istemiş ama sonra herhalde vazgeçmişler. Burada nöbet tutanlar, borulardan bağırışlar duymuşlar. Sonra sesler birden kesilmiş.” Hafifçe öksürüp ısınmak üzere ellerini sobaya uzattı, bir süre ısındıktan sonra Artyom’a&nbsp;bakarak konuşmasını sürdürdü. “Bu tam bir savaş bile değildi. Kim böyle savaşır ki? Kadınlar ve çocuklar da vardı. Yaşlı insanlar, yani bütün bir şehir. Ve ne için bütün bunlar? Paralarını bölüşmek istemedikleri için. Gerçi tam olarak kimseyi öldürmediler... Tünelin yıkıldığı yerin öte tarafında ne olduğunu bilmek mi istiyorsun? Orada ölüm var.”</p>

  <p class="heading1">Anton başını salladı ama bir şey demedi. Melnik onu dikkatle gözlüyordu. Önce bir şeyler eklemek üzere ağzını açtı ama anlaşılan kafasında başka şeyler tasarlıyordu. Artyom üşümeye başlamıştı, o da sobanın kapağından yayılan sıcağın karşısına geçip uzandı. Rayların ötesinde ölüm olduğuna inanan insanlarm yaşadığı bu istasyonda nasıl bir hayat olduğunu düşününce, bu kısa tünelde tuttuğu garip nöbetin bir gereklilik değil, daha çok bir ritüel olduğunu kanaat getirdi, evet bir ritüeldi. Çünkü kimi korkutmak, ürkütmek istiyorlardı? İstasyonlarına ve bütün metroya kimin girmesini engelliyorlardı? Hâlâ üşüyordu, ne demir soba ne de Melnik’ten aldığı kalın ceketin bir yararı olmuştu.</p>

  <p class="heading1">Ştalker yıldırım hızıyla başını çevirip Kievskaya’ya giden tünele doğru baktı, yerinden kalkarak kulak verdi. Birkaç saniye sonra Artyom, Melnik’in neden huzursuzlandığım anlamıştı. Melnik’in baktığı yerden hızlı ve hafif ayak sesleri duyuluyordu, biraz daha uzaktan ise, zayıf bir ışığın sağa sola sıçradığı görülüyordu, sanki biri traverslerin üzerinden atlayarak var gücüyle bu tarafa doğru koşuyordu.</p>

  <p class="heading1">Ştalker yana çekilerek sırtını duvara dayadı, silahını ışığın geldiği noktaya doğrulttu. Anton da yerinden kalkarak karanlığa doğru baktı. Tünelin bu tarafında herhangi bir tehlikeden kuşkulanmadığı rahatlığından belliydi.</p>

  <p class="heading1">Melnik cep fenerini yakınca, önleri aydınlandı ve yaklaşık 30 adım kadar önlerinde perişan bir şekil göründü. Rayların ortasında durmuş, ellerini havaya kaldırmıştı. “Baba, baba benim, ateş etmeyin.” Bir çocuğun sesiydi.</p>

  <p class="heading1">Ştalker ışığı yana doğru çevirip duvardan uzaklaştı, kollarını silkeledi. Bir dakika sonra çocuk sobanın önüne gelmişti, sıkılarak önüne, ayaklarına bakıyordu. Anton’un oğluydu, ille de nöbet yerine geleceğim diye tutturan çocuk.</p>

  <p class="heading1">Babası endişeyle sordu. “Bir şey mi oldu?”</p>

  <p class="heading1">“Yok... Sadece seninle gelmek istedim. Bütün gün annesiyle oturacak küçük bir çocuk değilim artık.”</p>

  <p class="heading1">“Buraya kadar nasıl geldin? Arkada nöbetçiler var!”</p>

  <p class="heading1">“Yalan söyledim, annemin beni sana yolladığını söyledim. Orada, arkada Petya Amca vardı, beni tanıyor. Bana sadece çabuk olmamı ve yan geçitlerden hiçbirine bakmamamı tembihledi. Sonra da geçmeme izin verdi.”</p>

  <p class="heading1">Anton kızgın bir sesle, “Petya Amca’na diyecek bir sözüm var” dedi. “Şimdi bunu annene nasıl açıklayacağını düşün bakalım. Yalnız geri dönmene izin vermem.”</p>

  <p class="heading1">“Yanınızda kalabilirim değil mi?” Çocuk artık heyecanını gizlemeye gerek duymamış, ayaklarını yere vurarak dolanmaya başlamıştı.</p>

  <p class="heading1">Anton yana çekilerek oğlunu ısınmış bir kum torbasının üzerine oturttu. Sonra ceketini çıkarıp oğlunun omuzlarına koymak istedi ama çocuk çoktan yere oturmuş, cebinden küçük hazinesini çıkarmış ve küçük bir bez parçasının üzerine yaymıştı; bir avuç fişekle birkaç değişik şey daha. Çocuğun yanında oturan Artyom’un oyuncakları inceleyecek zamanı vardı. En çok ilgisini çeken, yanında bir kolu olan metal bir&nbsp;kutuydu. Oleg bir eliyle tutup kolu çevirdiğinde, kutu metalik bir sesle, mekanik bir şekilde basit bir melodiyi çalmaya başlıyordu. İşin eğlenceli yanı, kutuyu bir başka nesneye bastırınca, o da birlikte titremeye başlıyor ve melodi birkaç misli daha güçlü sesle çalıyordu. En iyi sesi demir sobayla çıkarıyordu ama kutu çabuk ısındığı için Oleg onu uzun süre sobaya tutamıyordu. Alet, Artyom’un o kadar hoşuna gitti ki bir kez de kendisi denemek için rica etti.</p>

  <p class="heading1">Çocuk ısınmış parmaklarına üfleyerek sıcak kutuyu ona uzattı. “Bu daha hiçbir şey değil. Sana daha sonra çok daha güzellerini gösteririm!”</p>

  <p class="heading1">Yarım saat öyle geçti. Melnik, Anton’la fısır fısır konuşuyordu. Çocuk yerde kovanlarıyla oynuyordu, Artyom da nöbetçilerin keyifsiz bakışlarını aldırmaksızın, durmadan kutunun kolunu çevirerek müziği dinliyordu. Bu minicik oyuncaktan çıkan melodi gerçi biraz hüzünlüydü ama onu anlaşılmaz bir şekilde büyülüyor, bu yüzden de elinden bir türlü bırakamıyordu.</p>

  <p class="heading1">“Hayır, bir türlü anlamıyorum” diyen ştalker ayağa kalktı. “İki tünel de kapatıldığı ve nöbetçileri olduğu halde nasıl oluyor da bu kadar çok insan kayboluyor?”</p>

  <p class="heading1">Anton ona döndü. “Sadece bu tünellerde olduğunu kim söylüyor? Burada, diğer iki hatta giden başka üst geçitler var, bu arada Smolenskaya’ya giden tüneli de unutma. Galiba biri bizim batıl inançlarımızdan yararlanıyor. Benim tahminim bu.”</p>

  <p class="heading1">“Ne gibi batıl inançlar?” diye öndeki nöbetçi söze karıştı. “Park Pobedy’de olanlar yüzünden bizim istasyon da lanetlenmiştir. Burada yaşadığımız sürece biz hepimiz lanetliyiz.”</p>

  <p class="heading1">Anton öfkeyle onun sözünü kesti. “Sürekli kara tablolar çizmeyi bırak artık. Burada oturanların hepsi ciddi adamlar, bir şeyler öğrenmek istiyorlar, sen de oturmuş bize masal anlatıyorsun.”</p>

  <p class="heading1">“İsterseniz şöyle bir turlayalım” diye Melnik önerdi. “Yolda gelirken birkaç kapı gördüm, bir de yan geçit, bunları bir kez daha görmek isterim. Smolenskaya’da da insanlar epeydir huzursuz. Hatta Kolpakov da bunu biliyor.”</p>

  <p class="heading1">“Ya? Nihayet o da ilgi duymaya başladı demek.” Anton üzgün bir şekilde gülümsedi. “Biraz göz boyamak bir işe yaramaz. Bizim konfederasyondan geriye sadece adı kaldı. Herkes kendine çalışıyor.”</p>

  <p class="heading1">“Evet, hatta burada neler döndüğünü Polis’te de merak ediyorlar” diye Melnik katlanmış bir gazete sayfasını çıkarıp uzattı. “Burada, oku bak!”</p>

  <p class="heading1">Artyom gazeteyi Polis’te görmüştü. Üst geçitlerden birindeki bir mağazada satılıyordu. Ama fiyatı on fişekti. Artyom, içinde bir sürü söylentinin yazılı olduğu, üstelik baskısı da kötü bir ambalaj kâğıdı parçasına bu kadar ödemek istememişti.</p>

  <p class="heading1">Pek bir gururlandıkları Metro Haberleri başlığı altındaki sararmış bir kâğıt parçasının üzerinde, sıkışık harflerle dizilmiş birkaç kısa makale göze çarpıyordu. Makalelerden biri siyah-beyaz bir fotoğrafla verilmişti:</p>

  <p class="heading1">KİEVSKAYA: YİNE İNSANLAR KAYIP</p>

  <p class="heading1">Anton yavaşça gazeteyi aldı ve katlanmış sayfayı açtı. “Acı patlıcanı kırağı çalmaz. Hâlâ bıkmadan usanmadan basıyorlar. Hadi gidelim, sana yan geçitleri göstereyim. Sonra okumam için bunu bana bırakır mısın?”</p>

  <p class="heading1">Ştalker başını salladı.</p>

  <p class="heading1">Anton yerinden doğruldu, oğluna dönerek “Az sonra buradayım. Ben yokken&nbsp;başıma iş açma sakın” dedi. Artyom’a döndü. “Gözünü ondan ayırma lütfen.”</p>

  <p class="heading1">Artyom da çaresiz, kabul etti.</p>

  <p class="heading1">Babasıyla ştalker, konuşulanların duyulma mesafesini henüz arkalarında bırakmışlardı ki, Oleg birden yerinden fırlayıp edepsizce Artyom’un elindeki kutuyu kaptı ve bağırdı. “Hadi beni yakala!” Sonra da tünelin yıkıldığı yere doğru koştu. Artyom, şu anda çocuğun kendi sorumluluğu altında olduğunun farkındaydı. Nöbeti bırakıp gittiği için, nöbetçiye kabahatli olduğunun bilinciyle şöyle bir göz attı ve cep fenerini yakarak çocuğun arkasından seğirtti.</p>

  <p class="heading1">Çocuk Allah’tan, Artyom’un korktuğu gibi yıkılmış olan hizmet odasına girmeye cesaret etmemişti, toprak tabyanın önünde durmuş onu bekliyordu.</p>

  <p class="heading1">“Bak, sana ne göstereceğim!” diyen Oleg, birkaç taşın üzerine tırmanarak molozların içinde kaybolan metal boruların olduğu yüksek bir yere çıktı. Sonra cebinden küçük kutucuğunu çıkarıp borulardan birinin üzerine koydu. “Şimdi dinle!” diyerek heyecanla kolu çevirdi.</p>

  <p class="heading1">Boru da kutuyla birlikte titredi ve içinden çıkan hüzünlü melodiyle birlikte çıkardığı ses çevreye yayıldı. Çocuk kulağını boruya yaklaştırmış, büyülenmiş gibi kolu çevirmeye devam ediyordu. Bir saniye kadar sese kulak verdikten sonra neşeyle gülümseyip taş yığınlarının üzerinden aşağıya atladı ve Artyom’a kutuyu uzatarak “Hadi sen de dene!” dedi. Artyom, melodinin içi boş metal bir borudan geldiği zaman nasıl farklı tınladığını şimdi anlayabiliyordu. Ama çocuğun gözleri coşku ve hayranlıkla öyle parlıyordu ki Artyom oyunbozan olmak istemedi. O da yukarıya tırmanıp kutuyu borunun zerine koydu, kulağını soğuk demire dayayarak kolu çevirmeye başladı. Müziğin sesi birden öylesine kuvvetli geldi ki, Artyom kafasını geri çekmek zorunda kaldı. Akustiğin kurallarını pek o kadar iyi bilmiyordu, ufacık bir demir parçasının, ahenkli bir melodinin sesini artırarak kat be kat güçlendirmesi kafasının almadığı bir mucizeydi. Kolu devamlı çevirerek kısa süren melodiyi üç kez daha dinledikten sonra, Oleg’e dönerek “Süper!” dedi.</p>

  <p class="heading1">Oleg güldü. “Şimdi bir kez daha kulak ver. Kolu çevirmeden, sadece dinle!”</p>

  <p class="heading1">Artyom omuzlarını büzüp Melnik’le Artyom geri döndüler mi diye nöbet noktasına doğru baktıktan sonra kulağını yeniden boruya dayadı. Şimdi orada nasıl bir ses duyuluyordu? Rüzgâr mıydı? Yoksa, Alekseyevskaya ile Prospekt Mira arasındaki tünelden kulağına gelen o garip gürültülerin yankısı mıydı?</p>

  <p class="heading1">Epey uzaklardan boğuk gürültüler duyuldu. Park Pobedy’den geliyordu, hiç kuşku yoktu. Artyom dondu kaldı, tekrar kulak verdi, olmadık bir şey duyduğuna emindi; müzik sesiydi bu.</p>

  <p class="heading1">Birkaç kilometre uzaktan biri ya da herhangi bir şey, müzik kutusundaki aynı özlem dolu müziği tekrarlıyordu; her bir notasıyla üstelik. Ve bu bir yankı değildi. O görünmez yorumcu gerçi bazı yerlerde hata yapıyordu, bazen bir notayı ya da diğer notaları biraz uzun tutuyordu ama motif hep aynıydı, değişmiyordu. Ama asıl hayret edilecek şey şuydu: Melodi, kutunun küçük metalik dillerinden çıkmıyordu, daha çok bir vızıltıyı andırıyordu. Ya da şarkıyı mı andırıyordu? Ne söylediği anlaşılmayan çok sesli bir koro muydu? Hayır, hayır, bu bir vızıltıydı...</p>

  <p class="heading1">“Çalıyor mu?” diye Oleg, yüzünde memnun bir ifadeyle sordu. “Bırak bir de ben dinleyeyim!”</p>

  <p class="heading1">Artyom’un dudakları birbirine yapışmıştı. “Bu neydi?” diye mırıldandı.</p>

  <p class="heading1">“Müzik! Boru kendisi çalıyor!”</p>

  <p class="heading1">Bu korkunç şarkının Artyom’da yarattığı boğucu duygu, anlaşılan çocuğu etkilememişti. Onun için hepsi eğlenceli bir oyundu sadece. Kendi dışındaki dünyayla yaklaşık on yıldır hiç teması olmamış, yaşamın çoktan ölmüş olduğu bir istasyonda, bu melodiye kimin ya da neyin karşılık verebileceğini hiç aklına getirmiyordu bile.</p>

  <p class="heading1">Oleg, makineciğini tekrar çalıştırmak üzere yine taşların üzerine tırmandı. Ama Artyom birden çocuk için müthiş bir korkuya kapıldı. Oleg’i kolundan tutarak bütün direnmelerine karşın, tekrar sobanın başına sürükledi.</p>

  <p class="heading1">“Korkak! Korkak!” diye bağırdı Oleg. “Bu masallara ancak küçük çocuklar inanır.”</p>

  <p class="heading1">Artyom durup çocuğun gözlerinin içine bakarak sordu: “Hangi masallara?”</p>

  <p class="heading1">“Güya onlar, boruların sesini dinlemek isteyen çocukları çalıyorlarmış, işte o masallara.”</p>

  <p class="heading1">Artyom onu sürüklemeye devam ederken sordu: “Onlar dediğin, kim?”</p>

  <p class="heading1">“Ölüler!”</p>

  <p class="heading1">Sonra konuşmadılar. Az önce istasyonun lanetinden söz eden nöbetçi, yerinde büzülerek onlara öyle meraklı bir bakış attı ki, Artyom’un sözleri boğazına tıkandı. Küçük serüvenlerini tam zamanında bitirmişlerdi, çünkü Anton’la ştalker dönüyorlardı. Yanlarında bir üçüncü adam daha vardı, Artyom aceleyle çocuğu yerine oturttu.</p>

  <p class="heading1">Vardiya şefi, Artyom’un yanındaki bir kum torbasına kendini bıraktı. “Özür dilerim, işimiz biraz uzadı. Uslu durdu mu?”</p>

  <p class="heading1">Artyom başını salladı, inşallah çocuk gezintilerini ağzından kaçırmayacak kadar akıllıdır, diye düşündü. Ama çocuk sanki hiçbir şey olmamış gibi, bütün dikkatini kovanlarına vermiş oynuyordu.</p>

  <p class="heading1">Üçüncü adam, saçları seyrelmiş, yanakları sarkık, gözlerinin altında halkalar oluşmuş, cılız bir adamdı. Nöbetçileri selamlamak üzere sobaya yanaştı. Sonra bir şey söylemeden, keskin bakışıyla Artyom’u süzdü.</p>

  <p class="heading1">“Bu Tretyak” diye Melnik tanıttı. “Bizimle gelecek. Kendisi roket teknolojisinde uzmandır.”</p>
</body>
</html>
