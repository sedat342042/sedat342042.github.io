<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>METRO2033</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading2" id="chapter">5</p>

  <p class="heading2">ŞARJÖRLER&nbsp;İÇİN</p>

  <p class="heading1">Artyom Allah’tan topu topu birkaç pılı pırtıdan ibaret eşyasını açmamıştı. Asıl&nbsp;sorun, birinin dikkatini çekmeden silahını nasıl nakledeceğiydi. Bu tür keşif&nbsp;gezilerinde her zaman olduğu gibi, onlara da orduda kullanılan otomatik-tüfekler vermişlerdi: Ahşap dipçikli, 7.66 kalibrelik kocaman silahlardı.</p>

  <p class="heading1">Artyom, başı örtünün altında uzanmış yatarken, Şenya’nın “Dışarısı o kadar eğlenceliyken, neden uyuyorsun, yoksa hasta mısın?” gibi hayretle sorduğu sorulara hiç tepki vermedi.</p>

  <p class="heading1">Çadırın içi sıcak ve bunaltıcıydı, özellikle de örtünün altı. Ne kadar gayret ettiyse de gözüne bir türlü uyku girmiyordu, sonunda uyuklamaya başladığında ise, sanki bulanık bir camdan bakıyormuş gibi belli belirsiz görüntüler uçuştu önünde... Bir yerlere koşuyor, yüzü olmayan biriyle konuşuyor, koşmaya devam ediyordu. Onu Şenya uyandırdı, omuzlarından tutmuş sarsıyor ve fısıldıyordu: “Baksana Artyom, burada tip bir herif var... Bir sorun mu var? En iyisi bizim adamları uyandırayım.”</p>

  <p class="heading1">Artyom “Yok bir şey. Her şey yolunda” diye yavaş bir sesle yanıt verirken, bir yandan çizmelerini ayağına geçirdi. “Sadece biriyle konuşmam gerekiyor. Sen uyumana devam et. Hemen dönerim.”</p>

  <p class="heading1">Şenya yeniden uzanana kadar bekledi. Sonra sessizce sırt çantasıyla silahını çadırın çıkışına taşıdı, tam dışarıya süzülecekken, madeni bir şıkırtı duyan Şenya, yeniden endişeyle sordu: “Her şeyin yolunda olduğuna emin misin?”</p>

  <p class="heading1">Artyom bir şeyler uydurmak zorunda kaldı. Bir tanıdığına bazı şeyleri göstermek istediğini, her şeyin yolunda olduğunu söyledi...</p>

  <p class="heading1">“Yalan söylüyorsun” diye arkadaşı yanıtladı. “Pekala, öyleyse söyle, senin için ne zaman endişelenmeye başlamam gerekiyor?”</p>

  <p class="heading1">“Bir yıl sonra” diye Artyom ağzında geveledi ve Şenya’nın sözlerini anlamamış olmasını umut etti. Çadırın bir kanadını kaldırıp dışarı çıktı.</p>

  <p class="heading1">“Tanrım, amma da oyalandın!” diye Burbon öfkeyle dişlerinin arasından fısıldadı. Üzerinde az önceki kıyafeti vardı, sadece sırtına yüksekçe bir sırt çantası eklenmişti. Artyom’un otomatik silahını işaret ederek “Lanet olsun! Umarım bu elindekiyle nöbet noktalarının önünden geçmeye kalkmazsın?”Artyom hayretle Burbon’nun silah taşımadığını fark etti.</p>

  <p class="heading1">İstasyonun ışığını kısmışlardı. Akşamki ziyafetten sonra anlaşılan herkes bitap bir halde kerevetlerine serilmişti. Artyom hızlı hızlı ilerliyordu çünkü kendi grubundan biriyle karşılaşmaktan korkuyordu ama tünelin ağzına geldiklerinde, Burbon onu durdurarak daha yavaş yürümesini ima etti. Raylardaki nöbetçiler onları fark etmişlerdi, ta uzaktan, gecenin saat iki buçuğunda nereye gittiklerini sordular. Burbon, nöbetçilerden birine adıyla hitap ederek, iş icabı yola çıktıklarını söyledi. Sonra cep fenerini yakarak Artyom’a döndü: “Şimdi iyi dinle” dedi. “100 ve 200’üncü metrede nöbetçiler var. Sen çeneni sıkı tut, ben işi hallederim. Yazık, şu senin&nbsp;kalaşnikof, ninem kadar yaşlı, sahiden hiçbir yere saklayamazsın. Nerden buldun bu hurdayı?”</p>

  <p class="heading1">Yüzüncü metrede her şey yolunda gitti. Burada bir kamp ateşi vardı, çevresine kamuflaj kıyafetli iki adam oturmuştu. Biri kafası önünde uyukluyordu, İkincisi dostça Burbon’un elini sıktı. “İş için mi? Anlaşıldı” diyerek gerindi ve sırıttı.</p>

  <p class="heading1">Burbon 250’inci metreye kadar ağzını açmadı. Suratı asık ilerledi. Saldırgan bir hali vardı, itici bir tipti, Artyom onunla işbirliği yaptığına neredeyse pişman olmuştu. Biraz geride kalıp silahını gözden geçirdi ve bir parmağını tetiğin emniyetinin üzerine koydu.</p>

  <p class="heading1">Son nöbet noktasında biraz zorlandılar. Ya Burbon’u çok iyi tanımıyorlardı ya da tam aksine çok iyi tanıyorlardı, her ne halse, kumandan, sırt çantasını ateşin yanında bıraktırdı ve kenara çekerek uzun süre sorguladı.</p>

  <p class="heading1">Artyom ateşin yanında kalıp nöbetçilerin sorularına kısa yanıtlar verdi. Anlaşılan epey sıkılmış olmalıydılar ki, küçük bir sohbete pek bir hazırdılar. Artyom kendi tecrübesinden biliyordu, nöbetçilerin konuşkan olması hayra işaretti. Sıkılıyorlarsa, her şey sakin demekti. Aksine bazı garip şeyler oluyorsa, yani derinlerden herhangi bir şey sürünerek geliyorsa ya da biri güney yönünden buraya gelmeyi deniyorsa, yahut kuşkulu birtakım gürültüler duyulduysa, o zaman iyice ateşe sokulup gergin bir halde seslerini çıkarmadan, gözlerini bir an bile tünelden ayırmaya cesaret edemiyorlardı. Bugünse her şey yolundaydı, çekinmeden yollarına devam edebilirlerdi -en azından Prospekt Mira’ya kadar.</p>

  <p class="heading1">Nöbetçiler Artyom’un yüzünü incelediler. “Sen buralı değilsin. Alekseyevskaya’dan mı geliyorsun?” diye sordular.</p>

  <p class="heading1">Artyom Burbon’un tembihlerini anımsadı, anlaşılmaz bir şeyler geveledi, nasıl istiyorlarsa öyle anlasınlar, diye düşündü. Nöbetçiler sonunda pes edip Mihay adında bir adamın anlattıklarını aralarında tartışmak üzere uzaklaştılar. Mihay, bugünlerde Prospekt Mira’ya ticaret yapmak üzere gelmiş ve oradaki yönetimle bazı sorunları olmuştu.</p>

  <p class="heading1">Artyom nihayet kendisini rahat bıraktıkları için ferahlamıştı, gözlerini alevlere çevirip güney tüneline baktı. Bu tünel de, aynen Artyom’un kısa bir süre önce 450’inci metrede nöbet tuttuğu WDNCh istasyonunun kuzeyindeki, ucu bucağı görünmeyen geniş koridora benziyordu. Dıştan bakıldığında hiç fark yoktu. Ama yine de burada değişik bir şey vardı -trenin tünele taşıdığı özel bir koku- ya da sırf bu tünele mahsus, ona bir çeşit kişilik kazandıran, onu benzerlerinden farklı kılan çok özel bir atmosfer. Üvey babası her zaman söylerdi, metroda hiçbir zaman birbirinin aynı iki tünel yoktu, hatta aynı mıntıkada bile bir yöne giden hat diğerlerinden farklıydı. Böyle aşırı abartılı bir sezgiye insan ancak yıllarca metroda gidip gelirse sahip olabilirdi. Suhoy, buna “tüneli dinlemek” derdi. Sahip olduğu bu çok özel hassas “duyusu” yla gurur duyuyordu ve bu gelişmiş sezgisi sayesinde, tehlikeli bir durumdan nasıl kurtulduğunu Artyom’a defalarca anlatmıştı. Yıllarca metroda yolculuk ettikleri halde, pek çok kişide buna benzer bir duyarlık gelişmemişti. Birkaçı anlaşılmaz bir korkuya kapılmış, diğerleri gürültüler ve sesler duymuş, yine bir başkaları akıllarını yitirmişlerdi ama hepsinin de birleştiği nokta aynıydı: Bir tünel içinde bir Allah’ın kulu bile olmasa, yine de boş değildi. Görülmeyen, hissedilmeyen bir şey, yavaşça ve inatla içeriye sızıyor,&nbsp;tünelleri kendi yaşamıyla dolduruyordu, tıpkı taştan yapılmış bir canavarın damarlarındaki yoğun ve soğuk kan gibi.</p>

  <p class="heading1">Artyom, nöbetçilerin konuşmalarını artık duymadığı ateşin öte yanında bir şeyler görmek için boşuna çabalarken, üvey babasının ne demek istediğini şimdi daha iyi anlıyordu. Kendisi buradan daha öteye hiçbir zaman gitmek zorunda kalmamıştı, alevlerin titreştiği sınırın arkasında hâlâ insanların yaşadığını bildiği halde, şimdi bu ona büsbütün imkânsız görünüyordu. Sanki buradan on adım ötede yaşam bitiyordu, sanki orada ileride, aldatıcı yansımalarını gönderen ölü bir karanlıktan başka bir şey yoktu.</p>

  <p class="heading1">Ama öylece otururken, birden bazı şeyler değişti. Farklı bir şeyler bulmak umuduyla gözlediği dehlizi dikizlemekten vazgeçti. Bakışları sanki şimdi karanlığın içinde dağılıp çözülmek istiyordu, tünelle beraber eriyerek bu canavarın bir parçası, bu organizmanın bir hücresi olmak istiyordu. Artyom, istem dışı, kulaklarını tıkadığını fark etti ama dış dünyadan gelen gürültülerin girmesini engelleyen parmaklarının arasından, süzülerek kulaklarının önünden, beynine doğru hafif bir melodi akmaya başladı. Toprağın içinden gelen, boğuk, anlaşılmaz, gerçek dışı bir fısıltı. Alekseyevskaya ile Rişskaya arasında, patlayan borudan gelen o şiddetli, ürkütücü gürültüye benzemiyordu, hayır, başka bir şeydi, derin, katışıksız ve saf bir ses.</p>

  <p class="heading1">Artyom, bu melodinin huzur veren akışına bir süre dalıp gittikten sonra, birden bu görüntünün varlığını -aklıyla değil de borudan gelen o gürültünün uyandırdığı içgüdüsel bir dürtüyle- fark etti: Borudan azgın bir şekilde fışkıran akıntıyla, tünelin içinden usul usul akan bu uçucu yağ aynıydı. Boruda irinlenmiş, mikroplar üretmiş, için için kaynayarak şişip genleşen borulardan aralıklı sarsıntılarla dışarıya fışkırmış ve bütün canlı yaratıklarda bulantı, melankoli ve deliliğe yol açmıştı.</p>

  <p class="heading1">Artyom, şu anda çok önemli bir şeyi anlamak üzereydi, ruhu tünelin dipsiz karanlıklarında dolanırken, bilincini bulanıklaştıran o örtü sanki son yarım saat içinde biraz aralanmıştı. O örtü ki biraz aklı olan yaratıkların, bu yeni dünyanın gerçek doğasını anlamasını hep engellemişti.</p>

  <p class="heading1">Ama aynı anda müthiş bir korkuya da kapıldı, sanki bir anahtar deliğinden bakmış ve kapının öte yanından gelen dayanılmaz berraklıkta, yakıcı bir ışık gözlerine vurmuştu. Ve şayet bu kapıyı açarsa, ışık engel tanımadan dışarı sızıp ölümü hiçe sayan bu cüretkârı toz duman edecekti. Ama ne var ki bu ışık... Bilgiydi, idrakti.</p>

  <p class="heading1">Bu düşünceler ve duygular fırtınası Artyom’u mecalsiz bırakmıştı. Bunun bu kadar şiddetli olacağını hiç beklemiyordu. Ama hayır, yaşadıkları sadece bir fanteziydi: Hiçbir şey duymamıştı ve hiçbir şeyin kokusunu da almamıştı. Fantezisi ona yine azizlik etmişti. Rahatlamayla hayal kırıklığına uğramanın yarattığı karmaşık duygular içinde, beyninde bir an için açılan tarif edemediği o perspektifin, her saniye biraz daha eriyip kaybolduğunu ve zihninde yine o bildik belirsiz tablonun ortaya çıktığını gördü. Bunu fark etmiş olmak onu ürküttü ve bilincindeki, henüz aralanmış olan örtü tekrar aşağıya indi, belki de sonsuza kadar. Beynindeki kasırga da nasıl geldiyse, aynı hızla, çabucak sönüverdi. Ama Artyom’un bütün gücünü alıp tüketecek kadar idrakini köreltmişti.</p>

  <p class="heading1">Artyom iyice sarsılmış bir halde oturmuş, fantezinin nerede bitip gerçeğin nerede başladığını kavramaya çalışıyordu, tabii bu duyumları gerçek diye tanımlamak ne&nbsp;kadar mümkünse. Aydınlıktan -evet gerçekten de bir aydınlıktan- sadece minicik bir adım uzaktaydı ve buna rağmen, tünelin akıntısına kendisini bırakmaya bir türlü karar verip cesaret edememişti. Bu yüzden yüreğini saran korku şimdi giderek daha da büyüyordu, çünkü ömrünün geri kalan kısmını karanlıkta el yordamıyla geçirmeye mahkûmdu artık.</p>

  <p class="heading1">“Bilgi nedir?”&nbsp;diye tekrar tekrar kendine soruyor, telaşla ve korkarak elinden neyi kaçırdığını anlamaya çalışıyordu. Düşüncelere dalmışken, bu sözcükleri birkaç kez yüksek sesle söylediğinin farkına varmamıştı.</p>

  <p class="heading1">“Bak genç adam, bilgi, ışıktır ve cehalet de karanlık” diye nöbetçilerden biri ona açıkladı. “Tamam mı?” Arkadaşına neşeyle göz kırptı.</p>

  <p class="heading1">Artyom şaşkınlıkla adama gözlerini dikti. Tam o esnada Burbon geri geldi, ayağa kalkmasına yardım etti ve sonra da nöbetçilerle vedalaşmaya koyuldu -daha kalmak isterlerdi ama aceleleri vardı.</p>

  <p class="heading1">“Dikkatli olun!” diye nöbetçi komutan arkalarından seslendi ve Artyom’un kalaşnikovunu işaret etti. “Silahla gitmene izin verdim. Ama dönüşte bana sakın onunla gelme. Talimat aldım.”</p>

  <p class="heading1">Kamp ateşinin yanından acele uzaklaşırlarken Burbon “Sana söylemiştim seni budala herif!” diye fısıldadı. “Şimdi bir daha buradan geçmeye kalk bakalım. Kendini kavganın içinde bulursun. Böyle olacağını biliyordum, biliyordum, kahretsin!”</p>

  <p class="heading1">Artyom susuyordu. Burbon’un kendisini azarladığını duymamıştı bile. Aklı, üvey babasının kendisine söylediklerine takılmıştı, onu anımsamıştı birden, her tünelin kendine özgü bir melodisi olduğunu anlatmıştı, insan onu duymayı öğrenebilirdi. Suhoy belki de bu tanımlamayla sadece kendisini ifade etmek istemişti ama Artyom az önce kendisi de bunu pekala becermişti, öyle sanıyordu. Yani, tünelin melodisini duymuştu. Ama bu düşüncesi çabucak kayboldu, yarım saat kadar sonra artık kendinden o kadar emin değildi, bütün bunlar pekala alevlerin bir oyunu ya da kafasında yarattığı bir fantezi de olabilirdi.</p>

  <p class="heading1">Bu arada Burbon’nun siniri geçmişti. “Hadi bırakalım artık” dedi. “Kötü bir niyetin yoktu, sadece bilmiyordun o kadar. Bazen biraz kabalaşıyorsam özür dilerim. Oldukça stresli bir mesleğim var. Yine de oradan çıktık ya, bu da bir şey. Şimdi hiç durmadan, ayağımızı sürüye sürüye Prospekt Mira’ya kadar gideceğiz. Orada mola veririz. Her şey sakinse, fazla kalmayız. Ancak oradan sonrası sorunlu olacak.”</p>

  <p class="heading1">“Böyle gitmemizin bir sakıncası olmaz mı?” diye Artyom sordu, bu arada arkaya baktı. “Demek istediğim, WDNCh’da her zaman en az üç kişiyle gideriz de...”</p>

  <p class="heading1">“Tabii bunun yararları da var. Ama bir de zararı var. O da hemen anlaşılmıyor. İnsan önce bunu kendi bedeninde hissetmeli. Eskiden ben de korkuyordum. En az beş kişiyle yola çıkıyorduk, hatta bazen altı ve daha çok kişiyle. Bunun bir faydası olduğuna inanıyor musun? Asla! Bir keresinde bir yükle yola çıkmıştık, bu nedenle de yanımıza refakatçi koruma almıştık: İki önde, üç ortada, bir de sondaki adam, tam kitaptan öğrendiğimiz gibi. Tretyakovskaya’dan -önceki adı Marksiskaya’ydı- o yöne doğru gidiyorduk. Tünelin de oh oh maşallahı vardı. Benim pek hoşuma gitmedi. Sanki çürümüş gibi kokuyordu. Ve buğulanmıştı. Görüş mesafesi berbattı, beş adım ötesini lambayla bile, göremiyordunuz. Sondaki adamın kemerine bir halatı düğümledik, kayışının içinden geçirerek bir ucunu ortaya çektik, diğer ucunu da grubun başında bulunan kumandana bağladık. Böylece siste kimse arkada kalmayacaktı. Her şey&nbsp;yolunda yürüyoruz, acele etmiyoruz. Allah’tan karşımıza da kimse çıkmıyor, kırk dakikadan daha az zamanda başarırız, diye düşünüyorum. Hatta bu arada daha da hızlanmıştık.” Burbon titreyerek bir süre sustu, sonra devam etti: “Yolun yarısına kadar gelmiştik ki, ortadan giden Tolyan, bizim sondaki adama bir şeyler sordu. O susuyordu. Tolyan bekledi ve bir kez daha sordu. Yine ses yok. Tolyan halatı çekti ve ipin boşalan ucunu eline aldı. Isırılmıştı. Sahiden ısırılmıştı, öyle ki halatın ucunda nemli bir şey takıldı, tükürüğü olmalı. Ve adam ortada kayboldu. Kimse de bir şey duymadı. Hiçbir şey! Ben de Tolyan’yla birlikte ortadan yürüyordum. Bana halatın ucunu gösterirken dizleri titriyordu. Disiplin gereği, bir kez daha seslendik ama tabii kimse cevap vermedi. Çünkü artık kimsecikler yoktu Birbirimizle bakıştık, sonra da hızla oradan uzaklaştık. Bir çırpıda kendimizi Marksistkaya’da bulduk.”</p>

  <p class="heading1">“Belki de size şaka yapmıştır?”</p>

  <p class="heading1">“Şaka mı? Belki. Ama onu sahiden bir daha hiç kimse görmedi. En azından ben şunu anladım: Eğer sıran gelmişsen, sıran gelmiş demektir, sana kimse yardım edemez artık, ne refakatçi koruma ne de hiçbir şey. Sadece biraz daha yavaş ilerliyorsun, o kadar. O günden beri ben hep iki kişiyle yola çıkıyorum, Suharevskaya’dan Turgenevskaya’ya giden tünel hariç ama o zaten ayrı bir konu... Bana bir şey oldu mu, ikinci arkadaş beni zaten hemen dışarıya alıyor. Böylece daha hızlı yol alıyoruz. Anlaşıldı mı?”</p>

  <p class="heading1">“Anlaşıldı. Ama oradakiler bizim Prospekt Mira’ya girmemize izin verecekler mi? Yanımda bunu taşıyorum.” Artyom otomatik tüfeğini gösterdi.</p>

  <p class="heading1">“Kendi hattımızdayken elbette. Ama çevre hattında kesin bırakmazlar. Oraya seni silahsız bile bırakmazlar. Zaten orada fazla oyalanamayız. Kısa bir moladan sonra yola devam. Sen... daha önce Prospekt Mira’ya gittin mi?”</p>

  <p class="heading1">“Sadece bir kez, gençken. Sonra hiç.”</p>

  <p class="heading1">“O zaman şimdi iyice kulak ver. Orada sınır nöbetçileri yok. Aslında bir pazar yeridir, doğru dürüst insan yaşamıyor. Ama çevre hattına, yani Hansa’ya geçiş oradan yapılıyor. Yıldız hattındaki istasyon insansız ülke ama düzeni sağlamak için orada Hansa askerleri devriye geziyor. Bu da, bizim sessiz hareket etmemiz gerektiği anlamına geliyor, anlaşıldı mı? Aksi halde peşimizi bırakmazlar, istasyonlarına girmemizi engellerler, biz de apışır kalırız. Bu yüzden, oraya varır varmaz, hemen perona çıkarsın ve oturur beklersin, tabii elindeki o saatli bombayı...” Burbon, başıyla Artyom’un elindeki pek çok acı görmüş geçirmiş kalaşnikovunu işaret etti. “Öyle ortalıklarda dolandırmadan. Ben biriyle bazı şeyleri görüşeceğim. Sonra Suharevskaya’ya kadar olan Allah’ın belası hattı nasıl alırız, bakacağız.”</p>

  <p class="heading1">Burbon sustu, Artyom kendi düşünceleriyle baş başa kaldı. Aslında tünel kötü sayılmazdı, sadece biraz nemliydi ve rayların hemen yanından küçük koyu bir sızıntı akıyordu. Bir süre sonra yine de hafif bir hışırtı ve incecik bir ses duyuldu, Artyom’a sanki biri camın üzerini tırnaklarıyla tırmalıyormuş gibi geldi, tiksintiyle ürperdi. Küçük yaratıklar henüz görünürlerde yoktu ama varlıkları giderek daha güçlü hissediliyordu.</p>

  <p class="heading1">“Sıçanlar!” Artyom bu iğrenç kelimeyi telaffuz ederken sırtından aşağıya soğuk terler boşandı. Annesiyle birlikte bütün Timiryasevkaya istasyonu sakinlerinin, sıçanların akınında hayatlarını yitirdiği o korkunç günün anısı çoktan belleğinden silindiği halde, gece kâbusları onu hâlâ sık sık ziyaret ediyordu. Anı silinmiş miydi?</p>

  <p class="heading1">Hayır. Sadece derinlere gömülmüştü, tıpkı zamanında çekip çıkaramadığı bir iğnenin bedeninin derinliklerine saplanıp kalması gibi. Beceriksiz bir cerrah görmediği için bedeninde dolanıp duran bir kıymık gibi. Önce acı vermeden ya da bir şekilde, dikkati çekmeden bir yerlerde saklanıyor ve hareket etmeden bekliyor. Ama sonra günün birinde, bilinmeyen bir güçle harekete geçiriliyor, damarların ve sinir düğümlerinin içinden yıkıcı yolculuğuna başlıyor, yaşamsal organları söküp alıyor ve konuğuna dayanılmaz acılar veriyor. Tıpkı, gözü dönmüş sıçanların ve açgözlü hayvanların saldığı vahşetin Artyom’un bilinçaltına saplanıp kaldığı o günü anılarından atamadığı gibi. Geceleri onu gizlice yokluyor, cereyan çarpmış gibi bedenini kamçılıyor, bu yaratıkların görüntüsü ve kokusuyla bütün vücudu ani bir refleksle ürperiyordu. Sıçanlar, Artyom’la üvey babasında, hatta belki o gün drezinle kaçıp kurtulan diğer dört adamda, metronun diğer sakinleriyle kıyaslanamayacak denli büyük panik ve iğrenti yaratmıştı.</p>

  <p class="heading1">WDNCh istasyonunda hemen hemen hiç sıçan yoktu. Her yere kapaklı kapanlar yerleştirilmiş ve zehir serpiştirilmişti, bu yüzden Artyom orada uzun zaman sıçanla yüz yüze gelmemişti.</p>

  <p class="heading1">Metronun geri kalan kısmındaysa bunlardan öyle çok vardı ki, Artyom yolculuğa çıkarken ya bunu büsbütün unutmuş ya da belleğinin bir yerine itelemişti.</p>

  <p class="heading1">Burbon alaycı bir tavırla sordu. “Yoksa seni korkuttular mı? Onlardan pek hoşlanmıyorsun değil mi? Amma da duyarlısın. En iyisi onlara alış. Burada her adım başında sıçan var. Ama bunun bir de iyi yanı var: Hiç aç kalmazsın.” Sırıttı. “Ama şaka bir yana, eğer sıçan yoksa, asıl o zaman endişelenmelisin. Sıçanların yaşamadığı yerde, en kötü şeyleri göze almalısın. Ve bu kötüler eğer insanlar değilse, vay haline... O zaman gerçekten korkmalısın. Sıçanların dolaştıkları yerde ise tam tersine her şey yolunda demektir. Anlaşıldı mı?”</p>

  <p class="heading1">Artyom bu tipe gerçekten korkularını açmak istemiyordu, bu yüzden susarak sadece başını salladı. Nasılsa burada o kadar çok sıçan yoktu, cep fenerinin aydınlığından kaçıyorlar ve kendilerini hemen hemen hiç göstermiyorlardı. Yine de biri Artyom’un ayaklarının altına geliverdi, çizmesi aniden yumuşak ve cıvık bir şeyin üzerine basmıştı, insanın iliklerine işleyen bir cırlama kulakları tırmaladı. Artyom bu ani sürprizle dengesini kaybetti, silahıyla birlikte neredeyse rayların üzerine düşecekti.</p>

  <p class="heading1">Burbon neşeli bir sesle “Panik yok genç adam” dedi. “Geçti bile. Bu domuz ahırında birkaç geçit var. Orada üst üste kümelenmişler, sadece üzerlerine gitmen yeter. Bazen de ayaklarının altında iyice bir çatırdar işte.” Yarattığı havadan memnun, yüksek sesle güldü.</p>

  <p class="heading1">Artyom titriyordu. Yine sustu ama parmaklarını sıkıca bastırıp yumruk yaptı, içinden Burbon’un sırıtan suratına bir yumruk indirmek geldi.</p>

  <p class="heading1">Birden uzaktan anlaşılmayan bir fısıltı duyuldu, Artyom bir an için aşağılandığını unuttu, silahının tutamağına sarılıp soran gözlerle Burbon’a baktı.</p>

  <p class="heading1">Adam, babacan bir tavırla Artyom’un omuzlarına vurdu, “Rahat ol. Her şey yolunda. Prospekt’e geldik bile” dedi.</p>

  <p class="heading1">İstasyon sınırlarını belirleyen ateşin ışığını önceden görmeden ve yanı sıra herhangi bir engelle karşılaşmadan, yabancı bir istasyona ayak basmak, Artyom’un&nbsp;alışık olmadığı bir şeydi. Tünelin çıkışına yaklaştıklarında gürültü arttı, solgun bir ışık belirdi.</p>

  <p class="heading1">Nihayet sol kolda, dökme demirden bir minik merdivenle raylardan perona çıkışı sağlayan, tünel duvarlarına yaslanmış parmaklıklı küçük bir köprü göründü. Burbon’un tabanına metal çakılı çizmeleri demir merdivenlerde gıcırdıyordu, birkaç adım sonra tünel birden sola dönüş yaptı, istasyona gelmişlerdi.</p>

  <p class="heading1">Aynı anda, yüzlerine beyaz keskin bir ışık çarptı. Yanda, tünelden bakıldığında görülmeyen küçük bir masa duruyordu, masada, sırtında pek bilinmeyen, garip gri üniforması, başında kenarları süslü, eskimiş siperli kasketi olan bir adam oturuyordu.</p>

  <p class="heading1">“Hoş geldiniz!” diye onları selamlayarak ışığı yana çevirdi. “Ticaret mi, transit geçiş mi?”</p>

  <p class="heading1">Burbon ziyaretlerinin maksadını açıklarken, Artyom Prospekt Mira yani Barışın Prospekt’i (Barış Caddesi) adını taşıyan istasyonu gözleriyle tarıyordu. Rayların hemen yanındaki peron yarı karanlıktı ama yuvarlak kemerlerin arasından sarı, zayıf bir ışık sızıyordu. Onu görür görmez, Artyom’un yüreği sıkıştı birden. Şimdi orada, kemerlerin arkasından ona tanıdık acı veren ışığın geldiği istasyonda, istasyonda nelerin döndüğünü öğrenmek için formalitelerin bir an önce bitmesini istiyordu. Ve benzerini bugüne kadar hiç görmediğine emin olduğu halde, bu yuvarlak kemer, Artyom’u bir an için uzak geçmişine götürmüş, zihninde garip bir resim belirmişti: Sıcacık sarı bir ışığın dolandığı küçük bir oda. Odada, yüzü görünmeyen genç bir kadının oturduğu geniş bir döşek. Kadın yarı oturmuş, yarı uzanmış vaziyette kitap okuyor. Pastel renkli kâğıtla kaplanmış duvarın ortasında bir pencerenin koyu mavi kare çerçevesi göze çarpıyor. Görüntü, bir dakika sonra Artyom’u huzursuzluğuyla baş başa bırakıp tekrar kayboldu. Orada ne görmüştü? Acaba sarı ışık, bilinçaltının bir yerinde saklı duran çocukluğunun varak bir parçasını görünmeyen bir ekrana mı yansıtmıştı? Rahat döşeğinin üzerinde, huzur içinde kitabını okuyan o genç kadın annesi miydi?</p>

  <p class="heading1">Gümrük memuruna sabırsızca pasaportunu uzattı -Burbon’nun bütün itirazlarına karşın- burada kaldığı sürece muhafaza edilmek üzere otomatik tüfeğini emanete teslim etti, ışığın cazibesine kapılan bir güve gibi vakit geçirmeden sütunların arasından, çarşı gürültüsünün geldiği yere doğru yöneldi.</p>

  <p class="heading1">Prospekt Mira, hem WDNCh hem de Alekseyevskaya ile Rişskaya istasyonlarından farklıydı. Gelişmekte olan Hansa istasyonu Artyom’un bildiği diğer istasyonlarda kullanılan idare lambalarından çok daha iyisine sahip olabilirdi. Gerçi bunlar, bir zamanlar metroyu aydınlatan gerçek avizeler gibi değildi, yirmişer adım aralıklarla birer kabloyla tavandan aşağıya sarkıtılan ışıklandırması zayıf ampullerdi. Yine de bulanık, kırmızı, cılız loşluğa, kamp ateşinin titrek alevlerine, cep fenerlerinin minnacık ampullerinin ölgün ışığına alışmış olan Artyom’a, bu aydınlatma neredeyse bir mucize gibi gelmişti. Orada yukarıdayken, çocukluğunu aydınlatan ışığa çok benziyordu, adeta tıpatıp aynıydı. Onu büyülemişti, ona çoktan geçmişte kalan bir şeyleri anımsatmıştı. Diğerleri satış için kuyruğa girip adım adım ilerlerken, Artyom bir sütuna dayanmış, eliyle siper edip gözleri acıyana kadar tekrar tekrar lambaları seyrediyordu.</p>

  <p class="heading1">“Söylesene aklını mı yitirdin?” diye arkasından Burbon’un sesi duyuldu. “Orada dikilmiş neye bakıyorsun, gözlerini mahvetmek mi istiyorsun? Böyle giderse, kör&nbsp;köpek yavrusu gibi ortalıklarda dolanacaksın, ne yaparım sonra seninle? Madem tüfeğini orada onlara bıraktın, o zaman hiç değilse, burada neler oluyor bir baksaydın. Lambalarda görülecek ne var?”</p>

  <p class="heading1">Artyom Burbon’a hışımla baktı ama yine de peşinden gitti. Bu istasyonda aslında pek o kadar fazla insan yoktu ama öyle yüksek sesle konuşuyorlar, öyle sesli pazarlık ediyorlar ve el kol hareketleri ile birbirlerini bastırmaya çalışıyorlardı ki, gürültü patırtı adeta ses duvarını aşmıştı. Her iki rayın üzerinde de, oturma mekânlarına dönüştürülmüş birkaç vagon duruyordu. Orta geçitte, kimi düzenli yerleştirilmiş, kimisi üst üste yığılmış çeşit çeşit alet edavatın satışa sunulduğu iki sıra halinde satış stantları göze çarpıyordu. İstasyon, bir tarafta demir bir kepenkle bölünmüştü -bir zamanlar oradan yukarıya çıkış vardı- diğer uçta, taşınabilir parmaklıkların kapattığı bir hattın arkasına, gri çuvallar yığılmıştı. Burası ateş mevzileri olmalıydı. Tavanın altına beyaz bir perde gerilmişti, üzerinde Çevre hattının sembolü olan kahverengi bir daire çizilmişti. Bariyerin arkasındaki dört yürüyen merdiven, yukarıya, Çevre hattına çıkıyordu -yabancılara giriş izni vermeyen, kudretli Hansa istasyonunun toprakları oradan başlıyordu. Hem emniyet çitlerinin arkasında hem de istasyonda Hansa’nın sınır nöbetçileri devriye geziyorlardı. Her zamanki kamuflaj kıyafetinin benzeri ama herhangi bir nedenle gri renkli, iyi kalite, su geçirmeyen bir tulum giymişlerdi. Ayrıca başlarında aynı renkten kasketler vardı, omuzlarında da makineli tabancaları taşıyorlardı.</p>

  <p class="heading1">“Kamuflaj kıyafetleri neden gri?”<sup class="calibre1"><a class="calibre2" href="../Text/Section0026.xhtml#dipnot-26" id="dipnot-26-geri">26</a></sup> diye Artyom Burbon’a sordu.</p>

  <p class="heading1">“Halleri vakitleri çok iyi de ondan” diye Burbon aşağılayan bir tavırla yanıt verdi. “Hadi sen şimdi burada biraz etrafı dolaş, benim biriyle konuşacaklarım var.”</p>

  <p class="heading1">Artyom stantlarda sergilenen mallar arasında pek ilginç şeylere rastlayamadı: Çay, dayanıklı cinsten sosisler, cep fenerleri için aküler, domuz derisinden ceketler ve mantolar, yıpranmış kitaplar ve defterler -çoğu pornografik içerikli- ve eğri yapıştırılmış etiketlerin üzerinde “ev yapımı” ibaresi yazılı, görünüşü kuşku uyandıran, içi herhangi bir maddeyle doldurulmuş yarım litrelik şişeler. Gerçekten de ot satılan tek bir dükkân bile yoktu, oysa önceleri, bu madde burada en ufak bir sorun olmadan satın alınabiliyordu. Kızarmış burnu ve yaşaran gözleriyle etrafta dolanıp duran, ne olduğu bilinmeyen o kötü içeceğin satıcısı, sıska adam, kendine “mal” soran Artyom’u boğuk bir sesle yanından kovdu. Tabii orada yakacak odun satan stant da vardı: Ştalkerlerin yüzeyden alıp getirdikleri, yarılmış odun parçaları ve ağaç dalları, şaşılacak kadar uzun süre yanıyor, hemen hemen hiç koku çıkarmıyorlardı. Bu malların karşılığı, bir zamanların en sevilen ve en yaygın silahı olan kalaşnikovlarda kullanılan mat parıltılı, uzun sivri fişeklerle ödenmişti. Yüz gram çay beş fişek ediyordu, dayanıklı sucuk için 15, bir şişe ev yapımı içecek karşılığında ise 20 fişek ödeniyordu. Bu para birimine çoğu kez mermi de diyorlardı: “Aman tanrım, buraya baksana, ne müthiş bir ceket bu! Hiç de pahalı değil, 300 küçük mermi ve bu senindir! Hadi neyse, 250 olsun!”</p>

  <p class="heading1">Artyom, tezgâhların üzerine sıra sıra dizilmiş mermilere bakarken, üvey babasının sözleri aklına geldi, şöyle demişti: “Bir yerde okumuştum, Kalaşnikov ürettiği malın dünyanın en sevilen otomatik silahı olmasından müthiş gurur duyuyormuş. Mükemmel konstrüksiyonu sayesinde, Rusya’nın sınırlarının güven içinde olmasından&nbsp;pek mutlu olduğunu söylemişti. Bilmiyorum. Bu makineyi eğer ben geliştirmiş olsaydım, büyük ihtimalle aklımı kaçırırdım. Yeryüzündeki çoğu cinayetlerin senin buluşunla işlendiğini düşünmek bile yeter. Giyotinin bulucusu olmaktan daha da korkunç bir şey.”</p>

  <p class="heading1">Her fişek bir ölüm. Bir insandan çalınmış bir hayat. 100 gram çay, beş insan hayatı demek. Ya bir sucuk? Buyurun bakalım, ederi çok da uygun: Sadece 15 can. Bugün satışa sunulan kaliteli bir deri ceket, 300 yerine 250 fişekse, 50 kişinin hayatını tasarruf ettiniz demektir. Bu pazarın günlük cirosu, büyük bir ihtimalle, metroda sağ kalan bütün insan nüfusunun ağırlığı kadardır.</p>

  <p class="heading1">“Peki, sen bir şeyler buldun mu?” diye geri dönen Burbon sordu.</p>

  <p class="heading1">Artyom başını salladı. “Burada ilginç bir şey yok.”</p>

  <p class="heading1">“Doğru, sadece bir yığın hurda. Ama evlat, eskiden burası, bu kokuşmuş metroda istediğin her şeyi alabileceğin tek yerdi...” Burbon dalgın bir halde içini çekti. “Sen yoluna devam ederken bahse girerim arkandan seslenirler: Silahlar, uyuşturucular, kızlar, sahte dokümanlar. Ama bu salaklar...” Başıyla Hansalar’ın flamasını işaret etti. “Bu çarşıyı çocuk bahçesine çevirdiler: Bunu alamazsın, ona da elini süremezsin. Boş ver, hadi gidip senin tüfeği alalım, yola devam etmemiz gerek. Allah’ın belası tünel bizi bekliyor!”</p>

  <p class="heading1">Artyom otomatik silahını teslim aldıktan sonra, güney tünelinin girişindeki taş bir bankın üzerine oturdular. Burası hâlâ henüz loştu. Burbon, gözleri karanlığa alışsın diye, bu yeri özellikle seçmişti.</p>

  <p class="heading1">“Dinle Artyom: Kendim için garanti veremem. Böyle bir şey hiç başıma gelmedi, bu yüzden yolda zırvalara rastlarsak, ne yaparım bilmiyorum. Tabii üç kez tahtayı tıkladım ama ya gerçekten rastlarsak? Yani birden inlemeye başlarsam ya da hiçbir şey işitemez olursam, her şey hâlâ yolunda demektir. Ama bildiğim kadarıyla, orada herkes kendince deliriyor. Bizim çocuklar gerçi bir daha Prospekt Mira’ya geri dönmediler ve öyle sanıyorum ki, bugün bir yerlerde üzerlerine tökezleyeceğiz. Diyeceğim, buna hazırlıklı ol, çünkü oldukça duyarlı birisin! Ama çıldırmaya, bağırmaya başlarsam ya da aniden seni kıtır kıtır doğramak istersem, o zaman bir sorun var demektir, anlıyor musun? Hiç bilmiyorum.” Burbon bir süre düşündü. “Hadi bakalım! Bana öyle geliyor ki, kötü bir adam değilsin. Beni sırtımdan vurmazsın. Tünelden geçene kadar sana silahımı vereceğim. Ama lütfen dikkatli ol!” Artyom’un gözlerinin içine baktı. “Şaka etmiyorum!” Burbon sırt çantasından bir kumaş parçasını aldı, içinde bir karabine olan kullanılmış bir plastik torbayı çıkardı. O da bir kalaşnikovtu, ancak Hansa sınır nöbetçilerinin kullandıklarına benzer silahın daha kısa bir modeliydi. Artyom’un silahı gibi nişangâhı açık, uzun kundaklı değil de, onunkinden daha kısaydı ve açılır kapanır omuzluğu vardı. Burbon silahın etrafındaki kâğıtları çıkardı ve silahı tekrar çantasına koydu, üzerine de bez parçaları doldurdu. Sonra silahı Artyom’a verdi: “Al. Ama çantanın fazla derinine yerleştirme, her ne kadar tünel sakin olsa da, belki ona ihtiyacımız olur.” Rayın üzerine atladı. “Pekala, gidiyoruz!”</p>

  <p class="heading1">Tünel korkunçtu. WDNCh’dan Rişşskaya’ya gittikleri zaman, Artyom gerçi her türlü şeyin olabileceğini biliyordu ama bu tünelden her gün iki yönden de insanlar gidip geliyorlardı, kaldı ki, gidecekleri istasyon meskûn bir yerdi, onları orada bekliyorlardı.</p>

  <p class="heading1">Sadece, aydınlatılmış, sakin bir yeri terk ederken insan kendini biraz tedirgin hissediyordu o kadar. Rişskaya’dan Prospekt Mira’ya giderken de, bütün tedirginliğine ve umutsuzluğuna karşın, hep bir sonraki istasyonun Hansa olduğunu düşünerek teselli bulabiliyordu. O zaman nereye gittiklerini biliyorlardı ve kazasız belasız mola verebilmişlerdi.</p>

  <p class="heading1">Ama burası tam anlamıyla korkunçtu. Önlerinde uzanan tünel baştan başa karanlığa gömülmüştü, alışılmamış bir karanlıkta bu, adeta hissedilecek kadar yoğundu. Bir adım önlerini bile aydınlatmaya yetmeyen cep fenerlerinden yayılan ışıkları karanlık açgözlü bir hırsla sünger gibi yutuyordu. Artyom, o garip ve adeta iç acıtan gürültüden belki bir şeyler kaparım da ne olduğunu anlarım diye, gergin bir halde kulak veriyordu ama boşunaydı. Gürültüler de, tıpkı ışık gibi aynı ağır ve yavaş tempoda karanlığa nüfuz ediyordu. Burbon’un yol boyunca zemin üzerinde gıcırdayarak ses çıkaran, tabanları demir çakılı çizmeleri bile, bu tünelde zayıf ve boğuk ses veriyordu.</p>

  <p class="heading1">Sağ taraflarında bir duvarda birden bir gedik ortaya çıktı. Cep fenerinin ışığı koyu bir lekede kayboldu. Artyom burada, ana tünelin yan hattının başladığını o anda hemen kavrayamadı ve soran gözlerle Burbon’a baktı.</p>

  <p class="heading1">“Korkma! Bu bir bağlantı hattıydı” dedi yanındaki. “Trenler için yapılmış, buradan binip doğru çevre hattına gitmek için. Ama Hansa istasyonu burasını kapattı. Bir tüneli açık bırakacak kadar aptal değiller.”</p>

  <p class="heading1">Konuşmadan yollarına devam ettiler ama sessizlik Artyom’u hâlâ bunaltıyordu. Sonunda kendini tutamayıp patladı: “Baksana Burbon, bir süre önce burada kimi serserilerin bir kervana saldırdıkları doğru mu?”</p>

  <p class="heading1">Burbon hemen yanıt vermedi. Artyom da, duymadığını zannederek tam soruyu tekrarlamak isterken, Burbon doğrudan konuya girdi: “Ben de buna benzer bir şeyler duymuştum. Ama o tarihlerde burada değildim, bu yüzden kesin bir şey söyleyemem.”</p>

  <p class="heading1">Bu sözler de pek açık değildi, Artyom güç bela bir anlam vermeye çalıştı. Kafasında hep “burada neden sesler bu kadar kötü işitiliyor” düşünceleri dolanıp duruyordu. Artyom Burbon’un sözlerindeki anlamla, kendi düşüncelerini birbirinden ayırmaya çalıştı. “Nasıl yani, burasını kimse görmedi mi? Sonuçta bir uçta bir istasyon, diğer uçta de bir başka istasyon var. Nereye gittiler?” Artyom, kendisini pek ilgilendirdiği için değil de, sadece kendi sesini duymak için konuşmaya devam ediyordu.</p>

  <p class="heading1">Burbon cevap verene kadar yine birkaç dakika geçti ama bu kez Artyom, onu tekrar konuşturmaya pek istekli değildi. Beyninde, az önce kendi ağzından çıkan sözcükler çınlıyordu ve o da bu yankıya kulak vermekle meşguldü.</p>

  <p class="heading1">Burbon sesinde alışmadık bir öfkeyle, “Burada bir yerde bir delik olmalı” dedi. “Kamufle etmişler. Görülmüyor. Ama bu karanlıkta zaten hiçbir şey görmek mümkün değil ki...”</p>

  <p class="heading1">Artyom, az önce neden söz ettiklerini ancak bir süre sonra anımsayabildi. Sırf konuşmayı sürdürmek için, kafasındaki bir sorunun anlamını güçlükle tutmaya çalışırken, ikinci bir soru sormayı denedi. Ne kadar beceriksizce de olsa hiç değilse onları sessizlikten kurtarmış olacaktı. “Ve burası hep böyle mi, karanlık mı?” Artyom, sözlerinin ağzından bu kadar yavaş çıktığını fark edince dehşete düştü, sanki&nbsp;kulaklarında bir basınç vardı.</p>

  <p class="heading1">“Karanlık mı? Burası her zaman... Her yer karanlıktır” diye Burbon’un sesi duyuldu. Garip bir şekilde kesik kesik konuşuyordu. “Büyük bir karanlık gelecek... Ve bütün dünyayı kaplayacak... Ve sonsuza kadar sürecek.”</p>

  <p class="heading1">“Ne bu, bir kitap mı?” diye Artyom çıkış yaptı. Kendi sesini duyabilmekte zorlanıyordu. Burbon’un konuşmasının da rahatsız edici bir şekilde değiştiğini fark etti. Ama üzerinde fazla düşünecek hali yoktu.</p>

  <p class="heading1">“Bir kitap... Eski kitaplarda yazılı gerçekler... Bu gerçeklerden kork... Kitaptaki kelimeler altın varakla basılmış ve kâğıt... Arduvaz kadar siyah, parçalanmıyor.” Burbon güç bela bu sözleri paralıyordu. Artyom dehşete kapıldı, yanındaki, kendisiyle konuşurken önceki gibi aklını yitirmiş görünmüyordu.</p>

  <p class="heading1">“Çok güzel” diye neredeyse bağıracaktı. “Nereden geliyor bu?”</p>

  <p class="heading1">“Ve güzellik... Yıkılacak ve ayaklar altında kalacak” dedi Burbon kısık, boğuk bir sesle. “Ve peygamberler, boşuna çabalarına, kehanetlerine, vaazlarına son verecekler... Çünkü gelecek... Onların uğursuz korkularından daha kötü ve karanlık olacak ve gördükleri şey... Akıllarını zehirleyecek...” Birden olduğu yerde durdu. Artyom, boyun omurlarının nasıl gıcırdadığını duyabilsin diye hızla başını ondan yana çevirdi ve doğru genç adamın gözlerine baktı.</p>

  <p class="heading1">Artyom geriye kaçtı. İçgüdüsel, silahın emniyet kolunu yokladı. Burbon faltaşı gibi açılmış gözlerle ona baktı ama gözbebekleri, garip şekilde kısılmış, minicik iki nokta haline gelmişti, oysa normal olarak zifiri karanlıkta mümkün olduğu kadar ışığı alabilmesi için büyümüş olmaları gerekirdi. Yüzünde doğal olmayan bir sükûnet vardı, bir tek adalesi bile gerilmemiş, dudaklarında her zamanki alaycı gülümseme de kaybolmuştu. “Ben öldüm” dedi. “Ben yokum artık.” Kalas gibi dimdik yüzükoyun yere yuvalandı.</p>

  <p class="heading1">Aynı anda Artyom’un tepesinde yine o korkunç çınlama duyuldu ama bu sefer ses önceki gibi yavaş yavaş çoğalmıyordu, hayır, bu sefer müthiş bir güçle gümbürdüyordu, kulakları sağır eden öyle bir gümbürtü ki, bir an için ayakları yerden kesildi. Gürültü burada, son defakinden çok daha güçlüydü ve Artyom tonlarca ağırlıkta bir güçle boylu boyunca yere devrilince, tekrar doğrulmak için uzun süre kendinde o istenci bulamadı. Sonunda kulaklarını kapadı, olabildiğince yüksek sesle bağırdı. Fırlayarak yerinde doğruldu. Sonra Burbon’un elinden düşürdüğü cep lambasına davrandı ve gürültünün geldiği kaynağı bulabilmek için heyecanla duvarları ışıkla taramaya başladı. Ama buradaki borular sapasağlamdı. Gürültü yukarıdan geliyordu.</p>

  <p class="heading1">Burbon hâlâ yerde hareketsiz yatıyordu. Artyom onu sırtüstü çevirdi, gözlerinin açık olduğunu gördü. Böyle bir durumda ne yapılması gerektiğini anımsamaya gayret etti. Sonunda nabzını hissetmek, en azından birkaç zayıf düzensiz atışı duyabilmek için Burbon’un bileğini tuttu. Tık yoktu. Burbon’u iki elinden yakalayarak ağır vücudunu bir an önce bu yerden uzaklaştırmak için ileriye doğru sürüklemeye başladı. Ter döktürecek ağır bir işti bu, çünkü refakatçisinin sırt çantasını üzerinden almayı unutmuştu.</p>

  <p class="heading1">Birkaç adımdan sonra, Artyom birden ayağıyla yumuşak bir şeye çarptı. Aynı anda, burnuna iğrenç, tatlımsı bir koku geldi. Hemen Burbon’un söyledikleri aklına geldi.</p>

  <p class="heading1">“Bugün onların üzerine tökezleyeceğiz.” Artyom yere bakmamaya çalıştı Gücünü toparladı ve cesetleri arkasında rayların üzerinde bıraktı.</p>

  <p class="heading1">Burbon’u beraberinde sürüklemeye devam etti. Kafası cansız bir halde aşağıya sarkmıştı, soğuk, buz kesmiş elleri Artyom’un terli parmaklarının arasından durmadan kayıyordu. Ama Artyom umursamıyordu, umursamak istemiyordu, Burbon’u buradan uzaklaştırmak zorundaydı, bunun için ona söz vermişti, sonuçta bu konuda anlaşmışlardı.</p>

  <p class="heading1">Gürültü yavaş yavaş azaldı ve birden tamamen kayboldu. Tekrar bir ölüm sessizliği sardı etrafı. Artyom, biraz soluklanmak üzere rahatlamış bir şekilde rayların üzerine çöktü. Burbon hareketsiz yanında uzanmış yatıyordu. Umutsuz ve hâlâ soluk soluğa, yanındakinin solgun yüzüne baktı. Sonra, belki beş dakika kadar sonra, zorla ayağa kalktı, Burbon’u bileğinden tutup sendeleye sendeleye yürümeye devam etti. Beyni boşalmıştı, çılgın bir kararlılıkla, bu adamı ne pahasına olursa olsun bir sonraki istasyona sürükleyecekti. Bacakları büküldü, traversin üzerine düştü ama birkaç dakika sonra, Burbon’u yeniden yakasından tutarak sürüklenmeye devam etti. “Başaracağım, başaracağım, başaracağım, başaracağım” diye, inanmasa da yine kendi kendine homurdanıp duruyordu. İyice güçten düşmüştü, tüfeğini omzundan çekip aldı, bir atımlık ateşe ayarladı, namluyu güneye yöneltti, ateş ederek seslendi: “Orada kimse var mı?” Ama duyduğu gürültü, bir insanın sesi değildi, hızla geçen sıçanlar ile aç farelerin çıkardıkları sesti.</p>

  <p class="heading1">Bir eli Burbon’un yakasını tutmuş, diğer eliyle sıkı sıkı kalaşnikofun tutamağına sarılmış olarak ne kadar zaman öyle yerde yatıp kaldığını bilmiyordu ki, birden bir ışık huzmesi gözlerini kamaştırdı. Yanı başında elinde cep feneri ve garip bir silahla, yabancı, yaşlıca bir adam duruyordu.</p>

  <p class="heading1">“Genç dostum” dedi adam, kulağa hoş gelen bir sesle. “Refakatçini bırakabilirsin. O artık ölü, İkinci Ramses gibi ölmüş. Onunla gökyüzünde buluşmak için burada mı kalmak istiyorsun, yoksa seni orada biraz daha beklesin mi, ne dersin?”</p>

  <p class="heading1">Artyom, bir eliyle gözlerini siper ederek, cılız bir sesle, “Bana yardım edin, onu bir sonraki istasyona götürelim” diye rica etti.</p>

  <p class="heading1">“Korkarım bu düşünceyi kabul etmemiz mümkün değil” diye adam üzgün bir ifadeyle yanıt verdi. “Ben Suharevskaya’nın bir aile mezarlığına dönüştürülmesine karşıyım, esasında öyle oturulacak bir yer de değil. Ayrıca, arkadaşının cansız vücudunu oraya götürsek bile, ona layık cenaze törenini yapacak birini bulmak zor. Bu beden burada mı yoksa istasyonda mı parçalanmış, bu kadar önemli mi? Ölümsüz ruhu çoktan yaratıcısının yanına uçmuşken. Ya da inanca göre, bir başka bedende yerini bulmuşken? Bütün dinler bu noktada aynı ölçüde yanıldıkları halde.”</p>

  <p class="heading1">“Ona söz verdim” diye içini çekti Artyom. “Aramızda bir anlaşma yapmıştık.”</p>

  <p class="heading1">Yabana kaşlarını çattı. “Dostum! Sabrım giderek tükeniyor. Ölülere yardım etmek, defterimde yazılı değil çünkü dünyada yardıma gereksinimi olan yeterince canlı var. Şimdi Suharevskaya’ya dönüyorum, tünelde bu kadar uzun süre kalmak romatizma ağrılarımı artırıyor. Arkadaşını bir an evvel görmek istiyorsan, burada kalmanı öneririm. Sıçanlar ve diğer dost yaratıklar sana nasılsa yardım ederler. Ayrıca bu&nbsp;sorunun hukuksal yönü de şöyle: Taraflardan biri hayata veda ettiği anda, şayet başka geçerli bir madde yoksa, her anlaşma bitmiş kabul edilir.”</p>

  <p class="heading1">“Ama onu böylece burada bırakıp gidemeyiz. Hayat dolu canlı bir insandı. Onu sıçanlara mı terk edeceğiz?”</p>

  <p class="heading1">Adam, Burbon’un cesedine kuşkuyla baktı. “Görünüşe bakılırsa, gerçekten hayata bağlı canlı bir insanmış. Ama hiç kuşku yok ki artık ölü. Bu da aynı şey değil. Pekala, mutlaka istiyorsan sonra tekrar buraya gelebilirsin, ölün için ateş yakmak için ya da böyle durumlarda neler yapılıyorsa. Ama önce ayağa kalk!”</p>

  <p class="heading1">Artyom isteksizce yerinden doğruldu.</p>

  <p class="heading1">Yabancı, Artyom’un direnmesine kulak asmadan, kararlı bir şekilde, Burbon’un sırt çantasını üzerinden aldı, kendi omzuna attı. Artyom’u kolundan tutup hızla yürümeye başladı. Artyom önce yürümekte zorlandı. Ama her yeni adımda, adamın taşkın enerjisi biraz ona da bulaştı. Bacaklarının ağnsı azaldı, zihni yavaş yavaş berraklaştı. Yanındakinin yüzünü incelemeye koyuldu. Kesin ellisinin üzerindeydi ama şaşılası diri ve canlı bir görünümü vardı. Artyom’a destek verdiği eli güçlüydü ve bütün yol boyunca en ufak bir yorgunluk belirtisi göstermedi. Özenle kesilmiş hafif kırlaşmış saçları, kısa kesilmiş, düzgün tıraşlı çene sakalı Artyom’da sanki biraz kuşku uyandırmıştı -adamın, metro sakinlerine, özellikle de yaşadığı anlaşılan o terk edilmiş yere göre, fazla bakımlı bir hali vardı.</p>

  <p class="heading1">Yabancı bir süre sonra “Dostuna ne oldu?” diye sordu. “Bir kazaya benzemiyordu, en azından zehirlenmiş gibi de değildi. Umarım, düşündüğüm gibi değildir.”</p>

  <p class="heading1">“Hayır. Kendiliğinden öldü.” Artyom, Burbon’un ölümünü daha başka nasıl anlatacağını bilmiyordu. Kendisi de sebebin ne olduğunu şimdi sezmeye başlamıştı. “Uzun bir hikâye.”</p>

  <p class="heading1">O anda tünel birdenbire önlerinde genişledi, istasyona gelmişlerdi. Artyom’a burada bir şeyler garip, alışılmadık gibi geldi, ne olduğunu anlayana kadar birkaç saniye geçti... Sonra “Işık yok mu?” diye ümitsizce sordu.</p>

  <p class="heading1">“Burada bir hükümet yok. Oturanlara ışık verebilecek kimse yok. Bu yüzden kimin ışığa ihtiyacı varsa, kendisi yaratıyor. Bazıları bunu yapacak durumda, diğerleri değil. Ama korkma, Allah’tan ben birinci gruptanım.” Yabancı ustalıkla perona atladı ve Artyom’a elini uzattı.</p>

  <p class="heading1">İlk kemeri geçtikten sonra orta geçide geldiler. Burası uzun bir salondu, iki yanında sütunlar ve kemerler vardı, diğer yanda yürüyen merdivenlere giden yolu kapatan metal bir duvar bulunuyordu. Bir kaç yerde yanan küçük kamp ateşleri zayıf bir ışık veriyordu ama bunun dışında Suharevskaya tamamen karanlığa gömülmüştü. İstasyon umutsuz bir görünümdeydi. Ateşlerin yanında küçük gruplar halinde kümelenmiş insanlar bir şeylerle uğraşıyordu, kimileri yerde uyuyordu, paçavralara sarılmış birtakım garip tipler de yanan ateşlerin arasında şaşkın şaşkın dolanıyorlardı. Hepsi de, tünellerden olabildiğince uzakta, salonun ortasında toplanmışlardı.</p>

  <p class="heading1">Adamın, Artyom’u yanına götürdüğü ateş, diğerlerinden fark edilecek kadar daha parlak yanıyordu ve salonun biraz kenarında kalıyordu.</p>

  <p class="heading1">Artyom geçidi umutsuzca gözden geçirirken, “Günün birinde bu istasyon köküne kadar yanacak” diye mırıldandı.</p>

  <p class="heading1">Yanındaki “Evet, 420 gün içinde” diye sakin bir sesle yanıtladı. “İyisi mi sen daha önce burayı terk. En azından ben kesin kafama koydum.”</p>

  <p class="heading1">Artyom şaşkınlıkla “Bunu nereden biliyorsunuz?” diye sordu. Bir an için büyücülerle ruh doktorlarının anlattıkları hikâyeler aklına geldi. Karşısındakinin yüzünü dikkatle süzdü, doğaüstü bilgeliğin izlerini aradı.</p>

  <p class="heading1">Adam gülümsedi. “Ana yılan huzursuz. Şimdi uyumalısın. Daha sonra birbirimizi tanır ve sohbetimize devam ederiz.”</p>

  <p class="heading1">Bu sözlerden sonra, Artyom’un üzerine Rişskaya’ya gelmeden önceki tünelde, kâbuslarında yaşadığı o müthiş yorgunluk çöktü. Karşı koyacak gücü kalmamıştı, ateşin yanındaki bir yelken bezi parçasının üzerine çöktü, sırt çantasının başının altına koydu ve uzun, ağır, rüyasız bir uykuya daldı.</p>
</body>
</html>
