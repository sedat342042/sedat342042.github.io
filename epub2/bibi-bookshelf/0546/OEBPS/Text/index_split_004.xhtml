<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>METRO2033</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main1">
  <p class="heading2" id="chapter">4</p>

  <p class="heading2">TÜNELİN&nbsp;SESİ</p>

  <p class="heading1">Kumandanın elindeki fenerden yayılan zayıf ışık, tünelin duvarlarına soluk sarı&nbsp;bir leke dolandırıp nemli zemini yaladıktan sonra fenerin uzağa çevrilmesiyle&nbsp;iyice kayboldu. Önlerinde neredeyse on adımlık bir uzaklıktan başlayan dipsiz karanlık, sonsuz bir hırsla ışınları yutuyordu. Drezin hep aynı tekdüzelikte gıcırdayarak hiçliğe doğru yol alıyordu, yıpranmış çizmelerin zeminde çıkardığı boğuk tıkırtılarla, soluk alışlar da aynı tek düzelikteydi.</p>

  <p class="heading1">Güneydeki nöbet noktalarını arkalarında bırakmışlardı ve ateşin son yansıması da tünelin arkasından çoktan kaybolmuştu. WDNCh istasyonuna ait bölge şimdi arkalarında kalmıştı. Son zamanlarda komşuluk ilişkilerinin iyileşmesi ve iki istasyon arasında ulaşımın yeniden canlanması nedeniyle, her ne kadar Rişskaya’ya kadar uzanan hat halen tehlikesiz görünse de, yine de devamlı tetikte olmak gerekiyordu.</p>

  <p class="heading1">Gerçekten, tehlike her zaman mutlaka kuzey ya da güneyden gelmiyordu. Üzerlerindeki havalandırma menfezlerinde, sağda ve soldaki sapaklarda, önceleri hareket müdürlüğünün çalışma mekânı olarak kullanılan kapıları sürgülenmiş odalarında ya da gizli çıkışlarda olabilirdi. Tehlike, metroyu inşa edenlerden geriye kalan ve onarımı yapan kumandanların unuttukları ya da elden çıkardıkları esrarengiz kutularda pusu kurmuş da olabilirdi. Çok önceleri, metronun sadece ulaşım aracı olarak hizmet ettiği eski günlerde, en cesur serüvencilerin bile gözünü korkutan dehlizlerden birinde, korkunç şeyler meydana gelmişti. Kumandanın feneri işte bu nedenle, durmadan tünelin duvarlarını tarıyordu, arkadan gelenlerin parmakları da bu yüzden sürekli silahlarının emniyet mekanizmasının üzerinde, yaylım ateşi açmaya ve tetiği çekmeye hazır bekliyordu. Ve yürüyenlerin hepsi yine aynı nedenle suspus kesilmişlerdi; konuşmak, dikkatlerini dağıtabilir, tünelin soluğuna kulak vermelerini engelleyebilirdi. Artyom çoktan yorulmuş olduğu halde, yeniden drezinin koluna asıldı, kol yükseliyor ara vermeden tekrar iniyor, araç tekdüze gıcırdıyor, tekerlekler tekrar tekrar dönüyordu. Önünde hiçbir şey görmeden ileriye bakıyordu; zemine vuran tekerleklerin düzenli tıkırtıları ama aynı zamanda da Hunter’ın bir gün önce söylediği o cümle müthiş bir sıkıntıyla kafasında dolanıp duruyordu: Moskova yeraltı treninin büyük bir bölümünde zifiri karanlığın gücü egemendir. Polis’e nasıl gidebileceğini düşünmeye çalışıyordu ama yavaş yavaş bütün adalelerine yayılan ıstıraplı sancı, gücü kesilen bacaklarından sağrı kemiğine kadar uzanan ve ellerini uyuşturan yorgunluk, zaten karmaşık olan bütün düşünce kanallarını beyninden dışarıya itekliyordu. Önceleri minik damlalar halinde alnında toplanan sıcak ve tuzlu terler, şimdi yüzünden aşağıya su gibi akıp gözlerini yakıyordu ama terlerini silemiyordu, çünkü aracın diğer yanında Şenya vardı, kolu elinden bırakırsa, bütün yük üzerine yuvarlanırdı. Artyom’un şakakları giderek daha da kuvvetli zonklamaya başladı, birden henüz küçük bir çocukken, şakaklarındaki zonklamayı daha iyi hissetsin diye bedenini zorlayan bir hareketi, nasıl büyük bir keyifle yaptığı aklına geldi. Bir geçit töreninde askerlerin talim yürüyüşü yaparken vücutlarının duruşlarını hayal etmişti çünkü. Gözlerini kapayınca, kendini tören geçişini düzenleyen mareşal olarak hayal ediyordu, sadık birlikler, taburun en dışındaki askerler, başları ona çevrilmiş olarak gıcırdayan çizmeleriyle önünden geçiyorlardı. Bütün bunları orduyla ilgili kitaplardaki resimlerden görerek öğrenmişti.</p>

  <p class="heading1">Kumandan, nihayet başını çevirmeden seslendi: “Tamam çocuklar, hepiniz inin.”</p>

  <p class="heading1">“Yerlerinizi diğerleriyle değişin. Yarı yola geldik.”</p>

  <p class="heading1">Artyom’la Şenya birbirlerine baktılar, sonra aşağıya atladılar. Aslında drezinin önünde ya da arkada yerlerini almaları gerekirken bir kumandan gibi rayın üzerine oturdular.</p>

  <p class="heading1">Kumandan dikkatle onları süzdükten sonra acıyan bir sesle, “Gevşediniz!” dedi.</p>

  <p class="heading1">Şenya, cevap verdi: “Doğru!”</p>

  <p class="heading1">“Kalk ayağa, kalk ayağa, burada oturmak yok. İleri marş! Size güzel şeyler de anlatırım.”</p>

  <p class="heading1">Şenya isteksiz ayağa kalkarken, “Biz de size bazı şeyler anlatabiliriz.” diye yanıtladı.</p>

  <p class="heading1">“Sizin hikâyeleri biliyorum, Karaderililer, mutantlar vesaire. Ve tabii mantarlarınızı da. Ama bazı şeyler var ki bunları hiç duymadınız. Bunların sadece birtakım korku masalları olup olmadığı kesin olarak bilinmiyor, her neyse, bugüne kadar kimse ne olduklarını çıkaramadı. Yani, bunu deneyen insanlar oldu ama eminim bize ne bulduklarını artık anlatamazlar.”</p>

  <p class="heading1">Kumandanın böyle giriş yapması, Artyom’un yeniden gücünü toplamasına yetmişti. Şimdi onun için önemli olan Prospekt Mira’nın öte yanında neler olup bittiğini, her şeyi öğrenmekti. Rayların üzerinden doğruldu, otomatik tüfeğini göğsünün üzerine bastırarak, drezinin arkasında yerine geçti. Kısa bir sarsıntıyla tekerlekler yine tekdüze kendi türkülerini tutturdular. Grup ileriye doğru hareketlendi. Kumandan gözlerini zorlukla karanlığa dikmiş bakarken konuşmasını sürdürdü: “Kendi kendime soruyorum, acaba sizin kuşak metro hakkında ne biliyor diye. Birbirinize aklınıza gelen her türlü masalı anlatıyorsunuzdur. Biri bir yerdeymiş, bir diğeri bir şeyler tasarlamış, bir sonraki ise, üçüncü şahsın kulağına fısıldadıklarını bir başkasına yanlış yunluş aktarmış, o üçüncü şahıs da yine bir dördüncüden çay sohbetinde dinlediklerini kendine mal ederek ve tabii allayıp pullayarak nakletmiş. İşte metronun en büyük sorunu bu: Güvenilir bir iletişim yok. Bir uçtan diğer uca çabuk gidilemiyor, mümkün değil. Bir yerde geçişe izin verilmiyor. Diğerinde yola barikat konulmuş, yine bir başka yerlerde çılgınca şeyler oluyor ve durum her gün değişiyor. Metronun her haliyle büyük olduğuna inanıyor musunuz? Eskiden trenle bir uçtan diğer uca bir saatte gidiyordun. Bugünse insanlar haftalarca yürüyorlar da yine çok kez tam hedefe ulaşamıyorlar. Çünkü bir sonraki dönemeçten sonra seni nelerin beklediğini asla bilemiyorsun. Örneğin biz şimdi Rişskaya’ya yardım malzemesi götürüyoruz. Ama oraya vardığımızda bizi kurşun yağmuruyla karşılamayacaklarını ne ben ne de görevliler yüzde yüz garanti edebilir. Ya da tek bir canlının bile kalmadığı baştanbaşa yanmış bir istasyonla karşılaşmayacağımızı. Ya da Rişskaya’nın artık Hansalar’a ait olmadığını bilmedikleri için, metronun geri kalan bölümüne artık geçiş yapamayacağımızı -hem de hiçbir zaman. Bütün bunlar için kimse bize güvence veremez. Doğru ve kesin haber alma kaynaklarımız yok. Örneğin erken saatlerde herhangi bir bilgi mi edindin, daha akşam olur olmaz bir bakıyorsun öğrendiğin geçmişte kalmış, haber çoktan eskimiş bile, ertesi gün de hiçbir şekilde artık buna güvenemezsin. Sanki elinde yüzyıllık eski bir haritayla çöl bir arazide yol alıyorsun. Kuryeler yolda o kadar uzun zaman harcıyorlar ki, getirdikleri haberler sonunda hedefe ulaştığında artık onlara ya gereksinim kalmıyor ya da doğru olmuyor. Gerçek tanınmaz hale geliyor. İnsanlar için bu çok yeni ve alışılmamış bir&nbsp;durum. Jeneratörlerimizin yakıtı tükenip de hiç elektriğimiz kalmadığında neler olacağını düşünmek bile istemiyorum. Herbert Wells’in <b class="sgc5">Zaman Makinesi</b> kitabını okudunuz mu? Şu Morlocklar orada var...”</p>

  <p class="heading1">Bu hikâyeyi Artyom çoktan biliyordu, sohbeti bu yüzden önceki seyrine getirerek sordu: “Peki sizin kuşaktan insanlar metro hakkında ne biliyorlar?”</p>

  <p class="heading1">“Hımm... Tüneldeki bütün bu Allah’ın belası şeylerden söz etmek pek hayra alamet değil. Metro 2 ve görünmeyen gözlemciler mi? Hayır. Ama orada daha önce Puşkinskaya istasyonunun olduğunu biliyor muydunuz? Çehovskaya ve Tverskaya<sup class="calibre1"><a class="calibre2" href="../Text/Section0020.xhtml#dipnot-20" id="dipnot-20-geri">20</a></sup> istasyonlarına giden üst geçitleriyle birlikte, hepsinin faşistler tarafından işgal edildiğini?”</p>

  <p class="heading1">“Ne tür faşistler?” diye Şenya sordu.</p>

  <p class="heading1">“Bildiğimiz faşistler. Daha biz orada yaşarken onlar çoktan oradaydılar.”</p>

  <p class="heading1">Kumandan parmağıyla yukarıyı işaret etti. “Tıraş edilmiş kel kafalarıyla ortalıkta dolanıyorlardı. Yabancıların oraya göç etmelerine karşıydılar. Aklınıza gelen her türlü grup vardı, tek tek adlarını artık hiç bilmiyorum. Tam bir modaydı. Sonra birden bire yok oldular... Onları ne gören ne de duyan oldu. Sonra bir süre önce, Puşkinskaya istasyonunda yeniden ortaya çıktılar. ‘ınetro Ruslar’ındır! Duydunuz mu?’ Ya da ‘Bir, iki, üç; çabuk metroyu boşalt!’ Ya da ‘Yabancıları içeri sokmayız, metro hep temiz kalmalı!’ Bunlar onların sloganlarıydı. Rus olmayanların hepsi önce Puşkinskaya’dan, kaçtılar, sonra Çehovskaya ve nihayet Tverskaya’dan. Sonunda iyice rahatladılar ve korkunç katliamlar düzenlediler. Ve şimdi de orada devletlerini kurdular. Sanıyorum ya dördüncü ya da beşinci devletlerini... Şimdilerde bulundukları yerden dışarıya çıkmaya cesaret etmiyorlar ama benim kuşaktan olanlar yine de 20. yüzyılın bu hikâyesini anımsıyorlar. Öte yandan faşistler nedir ki? Filyovskaya hattında zaten bu mutantlar var. Sonra bizim ‘Karaderililer’. Ve nihayet birbirinden farklı daha bir sürü mezhep, sonra satanistler, komünistler. Tam anlamıyla bir garabet müzesi işte!”</p>

  <p class="heading1">İçerisi boş bir kapı aralığının önünden geçtiler, büyük bir olasılıkla terk edilmiş memur odalarına gidiyordu. Belki eskiden bir çıkış kapısıydı ya da belki bir sığınaktı. İçerdeki mobilya -çift katlı demir kerevetlerle, alet edevat- çoktan boşaltılmıştı, tünelin her yerindeki boş, karanlık odalara girmeye artık kimse cesaret edemiyordu. Hatta bu odalarda korkulacak hiçbir şeyin olmadığı bilindiği halde.</p>

  <p class="heading1">Şimdi uzaktan ölgün bir ışık görünmüştü. Alekseyevskaya’ya yaklaşıyorlardı. Bu istasyonun nüfusu azdı. 50’inci metrede sadece bir nöbet noktası vardı, bundan daha öteye gidilemiyordu. Devriyelerin ateşine yaklaşık 40 metre kala, kumandan “Dur” emrini verdi. Sonra fenerini belli aralıklarla birkaç kere yaktı söndürdü. Ateşin önünde kara bir gölge belirdi. Kontrol için biri kendilerine doğru yaklaştı. Daha uzaktayken seslendi:</p>

  <p class="heading1">“Olduğunuz yerde kalın! Yaklaşmayın!”</p>

  <p class="heading1">Her zaman dost bildiğiniz bir istasyonda, günün birinde düşmanca karşılaşacağınız acaba mümkün müydü? Artyom, böyle bir şey olabilir mi, diye aklından geçirdi.</p>

  <p class="heading1">Adam acele etmeden onlara yaklaştı. Sırtında yıpranmış bir pantolon ve üzerine şişkin bir A harfi basılı muflon bir ceket vardı. Sarkık yanakları tıraşsızdı, gözleri kuşkulu ışıldıyor, elleri de boynunda asılı duran otomatik tüfeğin namlusunda sinirli sinirli dolanıyordu. Gelenlerin yüzlerini inceledi, sonra onları tanıyınca gülümsedi,&nbsp;güvendiğini göstermek için de silahını sırtına itekledi. “Merhaba çocuklar! Nasılsınız? Yolunuz Rişskaya’ya olmalı? Haberimiz var, bize bildirdiler. Gelin!”</p>

  <p class="heading1">Kumandan nöbetçiye bir şeyler sormaya başladı. Ama öyle konuşuyordu ki hiçbir şey duyulmuyordu. Artyom Şenya’ya homurdandı: “Sanki içimi bir şeyler kurcalıyor. Durumları çok iyi görünüyor, bize katılmak isteyeceklerini sanmıyorum.”</p>

  <p class="heading1">“Ne yapalım yani?” diye arkadaşı yanıtladı. “Bizim de kendi çıkarlarımız var. Eğer bizim idare onlara güvendiyse, bize faydaları olacak demektir. Nihayet biz de sırf hayırseverliğimizden ötürü onları besleyecek değiliz.”</p>

  <p class="heading1">Drezin, kamp ateşini 50 metre kadar geçerek istasyona girdi, orada da ilkine benzer kıyafette ikinci bir nöbetçi duruyordu. Alekseyevskaya istasyonu kötü aydınlatılmıştı. İstasyon sakinleri yılgın, ümitsiz görünüyordu ama WDNCh istasyonundan gelen konukları yine de dostça karşıladılar. Grup istasyonun ortasında durdu, kumandan onlara sigara molası vermişti. Artyom’la Şenya drezinde nöbette kaldılar, diğerlerini ateşin yanına davet ettiler.</p>

  <p class="heading1">“Faşistleri ve kurdukları devleti ilk kez duyuyorum” dedi Artyom arkadaşına.</p>

  <p class="heading1">“Metroda faşistlerin olduğunu biri bana daha önce anlatmıştı. Ama o, faşistlerin Novokusnezkaya’da bulunduklarını söylemişti.”</p>

  <p class="heading1">“Kim söyledi?”</p>

  <p class="heading1">“Lyoha.”</p>

  <p class="heading1">Artyom yüzünü buruşturdu. “O sana zaten daha bir sürü ilginç şey anlatmıştı.”</p>

  <p class="heading1">“Ama faşistler gerçekten de var! Pekala, Lyoha ortalığı birbirine kattı ama yalan da söylemedi.”</p>

  <p class="heading1">Artyom sustu, düşüncelere daldı. Alekseyevskaya’daki sigara molası daha epey sürecekti. Kumandanın buradaki amirlerle konuşacak bazı şeyleri vardı, büyük bir olasılıkla önceden kararlaştırılmış olan birleşmeden söz edeceklerdi. Birkaç saat sonra da Rişskaya’ya ulaşmak üzere yola çıkacaklardı. Bütün sorunlar çözülüp kablolar da gözden geçirilince, bir gecelik moladan sonra yeni talimatları alıp getirmesi için bir kuryeyi geri yollayacaklardı. Şayet kablo üç istasyon arasındaki haberleşmeyi yapabilecek durumdaysa, hemen döşenecek ama işe yaramıyorsa, tekrar WDNCh istasyonuna dönmeleri kaçınılmaz olacaktı.</p>

  <p class="heading1">Artyom’un bu durumda en fazla iki günü vardı. Bu süre içinde, Rişskaya istasyonunun dış nöbet noktalarından geçebilmek için bir bahane bulmak zorundaydı, çünkü buradaki nöbet üsleri WDNCh’dekilerden çok daha titiz ve kuşkulu davranıyorlardı. Kuşku duymaları son derece doğaldı: “Büyük” metro orada, güneyde başlıyordu, güney bölgeleri de daha sık saldırıya uğruyordu. Rişskaya sakinlerinin karşı karşıya kaldıkları riskler, WDNCh’deki tehlikeler gibi öyle esrarengiz ve dehşet verici olmayabilirdi ama buna karşılık çok daha çeşitli ve farklıydı, buradaki nöbetçiler de bu yüzden her şeye hazırlıklı olmak durumundaydılar.</p>

  <p class="heading1">Rişskaya’dan Prospekt Mira’ya iki tünel gidiyordu. Anlaşılmayan bir nedenle bunlardan birini duvarla kapamak mümkün olmamıştı, bu yüzden iki tünel de kontrol altında tutuluyordu. Bu da istasyonun gücünü azaltıyor, bu yüzden de istasyon yönetimi hiç değilse kuzey yönünü güvence altına almak istiyordu. Şayet Alekseyevskaya ve -öncelikle de- WDNCh istasyonlarıyla birleşme sağlanırsa, kuzeyin güvenceye alınması için bütün yük onların omuzlarına binecek, tünellerdeki huzurun&nbsp;sağlanmasından da onlar sorumlu olacaklardı.</p>

  <p class="heading1">Rişskaya dış nöbet noktalarındaki güvenlik önlemlerinin o gün daha da güçlendirilmiş olmasının nedeni, sonuç olarak tarafları bekleyen birleşme kararı değildi. Gelecekteki yandaşlarına, güney sınırının tam savunması konusunda kendilerine güvenebileceklerini kanıtlamak istemişlerdi. Ve böylelikle de ne bir ne de diğer yöne giden kontrol noktalarından öyle kolay kolay geçmeye yeltenmek mümkün değildi. Bu sorunu Artyom en çok iki gün içinde çözmek zorundaydı.</p>

  <p class="heading1">Ama asıl sorun, ondan sonra ne yapacağıydı. Güney sınır noktasını geçtiği takdirde, Polis’e giden nispeten daha güvenilir bir yol bulmak zorundaydı. Keşke evde birkaç satıcıdan olası tehlikeler hakkında bilgi alabilmiş olsaydı. Ama yolculuğu çok ani olmuş ve hangi rotayı izleyeceğini bilememişti. Şenya’ya ya da gruptaki diğerlerine Polis’e giden yolu sormak imkânsızdı, Artyom bunu yaparsa şüpheleri üzerine çekeceğini çok iyi biliyordu. Her şeyden önce Şenya, arkadaşının gizli bir amacı olduğunu hemen anlayacaktı. Ne Alekseyevskaya ne de Rişskaya’da tanıdıkları ve arkadaşları vardı, bu konuda bir yabancıya güvenmek ise söz konusu bile olamazdı.</p>

  <p class="heading1">Şenya, kendilerinden az ileride oturan bir genç kızla konuşmak üzere bir ara uzaklaşınca, Artyom bu fırsattan yararlanıp sırt çantasından metro planını çıkardı. Biri bu planı, şimdi artık var olmayan bir bitpazarından ele geçirmişti, ucu yanık bir el ilanının arkasına yapıştırılmıştı. Bir kurşun kalemle Polis’in çevresine birkaç daire çizdi. Oraya giden yol basit görünüyordu. Kumandan, dinleyene şimdi efsane gibi gelen o eski günlerde insanların metroda silah taşımak zorunda olmadıklarını, bir uçtaki duraktan diğerine gidişin bir saat bile sürmediğini ve tünelin sadece trenlerin geçişine kullanıldığını anlatmıştı. WDNCh ile Polis arasındaki hat da o zamanlar işlek durumdaydı ve engelsiz geçilebiliyordu.</p>

  <p class="heading1">Sadece hat boyunca Turgenevskaya’ya gidiliyor, orada Çitsiye Prudy istasyonuna aktarma yapılıyor ve oradan Kızıl hattı yani Sokolnitşeskaya yönünü izleyerek doğru Polis’e varılıyordu. Trenlerin işlediği ve gündüzleri lambaların yandığı dönemde, bu yolculuk 30 dakika bile sürmezdi. Ama Kızıl hattın yeniden büyük harflerle yazılmasından sonra, komünistlerin flaması “Çitsiye Prudy” giden geçişin üzerine asılmış, istasyon da artık eski işlevini yitirmişti. Buradan Polis’e giden bir yolu bulmak artık mümkün değildi.</p>

  <p class="heading1">Kızıl hat yönetimi, metro halkını mutlu kılmak adına, Sovyet idolojisini onlara zorla kabul ettirmekten gerçi vazgeçmişti ama bütün barışçıl görüntüye karşın rejimin paranoyak karakteri yine de hiç değişmemişti. KGB<sup class="calibre1"><a class="calibre2" href="../Text/Section0021.xhtml#dipnot-21" id="dipnot-21-geri">21</a></sup> dedikleri -hatta bazıları bilinçli bir eskiye özlem nedeniyle- Gizli Servis’in yüzlerce ajanı eskiden kalma bir alışkanlıkla Kızıl Hat’tın mutlu sakinlerinin hayatını aralıksız gözlüyordu, diğer hatlardan gelen konuklara da ilgileri bundan daha az değildi. Özel izin belgesi olmadan hiç kimse Kızıl Hat istasyonlarından birine giremezdi. Sürekli pasaport kontrolleri, hastalık derecesine varan genel patolojik bir kuşkuculuk, hem yanlışlıkla yolu buraya düşen yolcuları hem de görevli casusların peşini bırakmıyordu. Her iki tarafı da sonuçta acı bir son bekliyordu.</p>

  <p class="heading1">Yani, metronun kalbine uzanan yol -Polis’e giden yolda bu durumda pek kolay olamazdı! Herhangi bir sohbet sırasında, Polis’ten söz edildiğinde, Artyom saygıyla&nbsp;susuyordu, çoğu insan için de durum farklı değildi. Artyom, bilmediği bu kelimeyi, ilk kez üvey babasının bir konuğu anlatırken duymuştu. Ve Şaşa Amca’ya daha sonra çekinerek anlamını sorduğunda, amcası sesinde hafif bir hüzünle şöyle yanıt vermişti: “Artyomka, burası insanların yeryüzünde belki de hâlâ insanca yaşadıkları en son yerdir. ‘İnsan’ sözcüğünün ne anlama geldiğinin henüz unutulmadığı yer. “Ve üzgün bir şekilde gülümseyerek eklemişti: “Orası bir şehirdir.”</p>

  <p class="heading1">Polis, Moskova metrosunun en büyük üst geçidinde, dört ayrı hattın kesiştiği noktadaydı ve dört metro istasyonunun tamamını içine alıyordu: Aleksandrovski Sad,<sup class="calibre1"><a class="calibre2" href="../Text/Section0022.xhtml#dipnot-22" id="dipnot-22-geri">22</a> <a class="calibre2" href="../Text/Section0023.xhtml#dipnot-23" id="dipnot-23-geri">23</a></sup> ve Biblioteka imeni Lenina istasyonlarını. Ve&nbsp;Arbatskaya, Borovizkaya&nbsp;aralarında kalan bağlantı geçitlerini de. Bu devasa arazi uygarlığın son gerçek sığınağıydı, çok insan yaşadığı için de bir zamanlar orada yaşayan taşralıların sadece “şehir” diye tanımladıkları son yerdi. Daha sonra buraya Yunanca şehir anlamına gelen “Polis” denmişti. Bunun nedeni belki de, bu sözcüğün şehir sakinlerine aynı zamanda koruma duygusu veren, görkemli antik bir kültürü yansıtmasıydı; her neyse, bu yabancı isim yerleşmişti.</p>

  <p class="heading1">Polis, metroda bir benzeri olmayan fenomendi adeta. Kendilerine özgü farklı yasaları yüzünden acımasız yeni dünyada artık yer edinemeyen bilim önderlerine, orada ve sadece orada rastlanabiliyordu. Metro büyük bir karmaşanın ve cehaletin dalgalarına gömülünce, artık yararsız ve geçersiz sayılan bilimin bu önderleri Polis’te kendilerine sığınak bulmuşlar, onlara bir tek orada kucak açmışlardı çünkü kardeşlerinin ruhu orada yaşıyordu. Bir zamanlar ünlü üniversitelerde kürsü sahibi olan titrek elli profesörler sadece Polis’te yaşıyordu; sanatçılar, tiyatro oyuncuları ve yazarlar, fizikçiler, kimyagerler ve biyologlar, insanlık aleminin yüzyıllar boyunca ulaştığı ve öğrendiği her şeyi beyinlerine nakşeden bu insanlar sadece ve hâlâ orada yaşıyorlardı. O insanlar ki, bu dünyadan göçüp gittiklerinde, bütün bunlar da ebediyen kendileriyle birlikte yok olacaktı.</p>

  <p class="heading1">Polis, bir zamanlar şehir merkezinin bulunduğu yerdeydi. Geçmişte kalan bir çağın en kapsamlı bilim arşivini saklayan Lenin Kütüphanesi’nin binası şehrin üzerinden yükseliyordu, insanoğlunun üzerinde çalıştığı ve işlediği muhtemelen bütün konularda, onlarca dilde, yüz binlerce kitap... Bazılarını kimsenin anlamadığı harfler, işaretler ve hiyeroglif yazılarla süslü yüzlerce ton kâğıt bu kütüphanedeydi. Ama yine de çok sayıda kitap hâlâ okunabiliyor ve anlaşılabiliyordu ve bu kitapların yüzyıllar öncesinde ölen yazarları da hâlâ hayatta olanlara çok şeyleri anlatıyordu.</p>

  <p class="heading1">Yüzeye çıkarak keşif gezisi yapabilecek durumda olan bütün istasyonlar içinde kendi ştalkerlerini kitap almaya gönderen tek istasyon Polis’ti. Bilim ve bilgiye sadece Polis’te bu kadar değer veriliyordu, gönüllüler bilim uğruna hayatlarını tehlikeye atıyorlar, bilim için paralı askerlere akıl almaz meblağlar ödeniyor, manevi değerlere sahip olmak uğruna insanlar servetini, malını mülkünü gözden çıkarıyordu.</p>

  <p class="heading1">Polis yönetimi, sahip olduğu idealizmine ve yaşama bunca uzak görünmesine rağmen yıllarca ayakta kalabilmiş, felaketlerden kendini korumuştu; güvenliğini tehdit eden bir şey olduğu anda bütün metro halkı tek vücut olup bir araya gelmeye hazırdı. Kızıl hatla Hansalar arasındaki savaşta, son çatışmalar çoktan unutulmuştu, Polis’i şimdi yeniden dokunulmazlığın ve refahın büyülü havası sarmıştı.</p>

  <p class="heading1">Artyom bu muhteşem yeri düşündükçe, oraya giden yolun kolay olmaması ona hiç&nbsp;de garip gelmiyordu, evet yol tehlikelerle ve üstesinden gelmek zorunda kalacağı bir sürü sınavlarla dolu, tam bir labirent olmalıydı, aksi halde yolculuk amacını, gizemini ve büyüsünü yitirirdi.</p>

  <p class="heading1">Eğer Kirovskaya üzerinden Kızıl hattı izleyerek Biblioteka imeni Lenina’ya uzanan yol imkânsız ve riskli görünüyorsa, o zaman Hansa devriyelerini geçerek çevre hattı üzerinden gitmeyi denerdi. Artyom planı iyice inceledi. Hansalar’ın bölgesine varmayı başarırsa, o zaman Polis’e giden yol nispeten kısalacaktı. Parmağını plandaki hatların üzerinde gezdirdi. Prospekt Mira’da, çevre hattının güney kesitine saparsa, Hansalar’dan iki istasyon sonra Kurskaya istasyonuna gelmiş olacaktı. Orada Arbatsko-Pokrovskaya hattına<sup class="calibre1"><a class="calibre2" href="../Text/Section0024.xhtml#dipnot-24" id="dipnot-24-geri">24</a></sup> geçiş yapar ve böylece de Polis’e ait olan Arbatskaya istasyonuna bir adımlık mesafe kalmış olurdu. Tabii yolunun üzerinde ayrıca Kızıl hattın Lenin Kütüphanesi’yle takas ettiği Devrim Meydanı vardı ama Kızıllar, buradan herkese serbest geçiş güvencesi vermişlerdi, bu barış anlaşmasının belli başlı koşullarından biriydi. Artyom da zaten istasyona girmeye niyetli olmadığı, sadece önünden geçeceği için, geçişini engellemeyeceklerdi.</p>

  <p class="heading1">Biraz düşündükten sonra, şimdilik elindeki bu planla yetinmeye karar verdi, karşısına çıkacak istasyonlar hakkında bilgiyi yoluna devam ederken nasılsa birilerinden alırdı. Herhangi bir aksilik olursa, diye düşündü, nasılsa yedek bir rota bulurdu. Birbirinin içine geçmiş hatları ve bir dolu aktarma olanaklarını incelerken, kumandanın kendisine metroda en kısa yolculuklarda bile karşılaşılan güçlükleri anlatırken, sanki bazı şeyleri biraz abartmış olduğunu düşündü. Sonuçta, Prospekt Mira’dan Kievskaya’ya kadar -Artyom parmağıyla çemberin etrafına dolandı- sadece Hansalar’ın güney kanadı değil, kuzey kanadı üzerinden de gidilebilirdi. Oradan sonra, Polis’e kadar, Filyovskaya ya da Arbatsko Pokrovskaya hattında sadece iki istasyon vardı. Bu görev Artyom’a hiç de halledilmeyecek gibi görünmüyordu. Plan üzerinde yaptığı bu kısa çalışma kendine olan güvenini güçlendirmişti, şimdi ne yapması gerektiğini biliyordu, artık en ufak bir tereddüdü kalmamıştı: Kafile Rişskaya’ya vardığında, grupla WDNCh’ya geri dönmeyecek, Polis’e doğru yolculuğuna devam edecekti.</p>

  <p class="heading1">“Planlar mı yapıyorsun?” Şenya’nın sesi hemen kulağının dibinde çınladı.</p>

  <p class="heading1">Artyom düşüncelere öylesine dalmıştı ki, arkadaşının geri döndüğünü fark etmedi. Suçüstü yakalanmışçasına yerinden fırladı, sıkılarak planı saklamaya çalıştı.</p>

  <p class="heading1">“Yok... Yok... Ben... Sadece istasyonlara ve kumandanın bize anlattığı o devletin nerede olduğuna bakmak istemiştim.”</p>

  <p class="heading1">“Peki, buldun mu bari? Hayır mı? Öyleyse ver de ben sana göstereyim.”</p>

  <p class="heading1">Şenya, metroyu genelde Artyom’dan daha iyi biliyordu, bununla da gurur duyuyordu.</p>

  <p class="heading1">Bir hamlede parmağıyla Çehovskaya, Puşkinskaya ve Tverskaya istasyonlarını birbirine bağlayan üçlü çıkışı buldu. Artyom rahatlamış gibi içini çekince, Şenya onun kıskançlıktan soluduğunu sanıp teselli edercesine, “Hadi, sen de bir gün mutlaka çevreni benim kadar iyi tanıyacaksın!” dedi.</p>

  <p class="heading1">Artyom yüzünde teşekkür eden bir ifadeyle hemen konuyu değiştirdi:</p>

  <p class="heading1">“Burada daha ne kadar kalacağız?”</p>

  <p class="heading1">Tam o anda, kumandanın güçlü bas sesi gürledi: “Haydi çocuklar ayaklanın&nbsp;bakalım!” Dinlenme sona ermişti, Artyom ise ağzına bir lokma bile koyamamıştı.</p>

  <p class="heading1">Şenya ile birlikte drezine tırmandılar, demir kollar gıcırdadı, deri çizmelerin zemin üzerinde tok sesleri duyuldu, drezin yeniden tüneldeydi.</p>

  <p class="heading1">Grup bu kez konuşmadan ilerliyordu. Kumandan sadece Kirill’i yanına çağırdı, diğerleri yol alırken, alçak sesle kendisine bir şeyler danıştı. Artyom’un onlara kulak vermeye ne hevesi de gücü kalmıştı, lanet olası drezin bütün enerjisini alıyordu. Kafilenin en sonunda giden adam tek başına yürüyor, bu yüzden de pek rahat görünmüyordu. Omuzlarının üzerinden durmadan ürkek ürkek bakıyordu. Artyom drezinin üzerinde ona yüzü dönük duruyor ve arkadan gelen hiçbir tehlikenin olmadığını net bir şekilde görüyor ama bir yandan da başını çevirip öne bakmak için dayanılmaz bir istek duyuyordu. Bu korku ve güvensizlik hiç peşini bırakmıyordu, sadece onun değil, metroda tek başına giden hiçbir yolcuya bu duygu yabancı değildi, hatta bunun özel bir tanımı da vardı: Tünel korkusu. Elinde kötü bir fenerle tüneli boylu boyunca gidersen, tehlikenin tam arkanda pusu kurduğunu sanırsın. Orada neyin ve kimin olduğunu kim bilebilir. Sonunda gerginliği öylesine dayanılmaz bir hal alır ki, hızla arkasını döner ve elindeki ışıkla karanlıkları tararsın ama orada hiçbir şey yoktur. Sessizlik ve boşluk. Görünüşte her şey sakindir. Ama arkaya doğru bakıp gözlerini acıyana kadar karanlığa diktiğinde, karanlık yeniden yoğunlaşır ve o anda tekrar yönünü değiştirip fenerle aksi yönü aydınlatmak istersin; çünkü bu arada herhangi biri oraya sessizce süzülmüş olabilir. Burada önemli olan, soğukkanlılığını kaybetmeyip korkuya teslim olmamak ve bütün bunların sadece bir yanılsama olduğunu, panik yapmak için hiçbir neden olmadığını bilmektir. Sonuçta etrafta duyulacak en ufak bir ses bile yoktur.</p>

  <p class="heading1">Ama işte tam da en zor olan buydu: Kendine hâkim olmak... Ve özellikle de yolda yalnız başına gidiyorsan. Bazıları böyle durumlarda aklını bile yitirmişti. Meskûn bir istasyona vardıkları zaman bile tedirginliklerini üzerlerinden atamamışlardı. Daha sonra tabii kendilerine gelmişlerdi ama tekrar tünele girmeyi göze alamamışlardı. Her metro sakininin yaşadığı, ama kendileri için tehlikeli bir hevese dönüşen bu panik üzerlerine kâbus gibi çöküvermişti hemen.</p>

  <p class="heading1">“Korkma, ben bakıyorum” diye Artyom sondaki adama seslendi.</p>

  <p class="heading1">Adam başını salladı ama birkaç dakika sonra artık dayanamayıp yeniden çevresine bakındı. İyice huzursuz olmuştu.</p>

  <p class="heading1">Şenya, Artyom’un ne demek istediğini anlamıştı ve “Seryogas’ın bir tanıdığı bu yüzden aklını kaybetmişti” dedi. “Aslında bunun için ciddi bir sebebi de vardı. Bir düşünsene, sana sözünü ettiğim Suharevskaya tünelinden tek başına geçmek istemişti. Ama herif hayatta kalmayı başardı. Ve biliyor musun, neden? “Şenya sırıttı. “100 metre ötesine gitmeye cesaret edemediği için. Oysa yola çıkarken cesur, azimli bir adamdı. Hah... Hah... 20 dakika sonra geri geldiğinde gözleri faltaşı gibi açılmış, saçları korkudan dimdik kesilmiş, ağzından insana benzer tek söz çıkmıyordu. Sonra ağzından tek kelime bile alamadılar. O günden beri sadece birbirini tutmayan zırva şeyler konuşuyor, aslında çoğunlukla böğürüyor. Tünellerden hiçbirine de ayağını atmıyor. Suharevskaya civarına takılıyor ve dileniyor. Oranın delisi oldu çıktı. Anladın mı şimdi?”</p>

  <p class="heading1">“Evet” diye Artyom huzursuzca yanıtladı.</p>

  <p class="heading1">Grup bir süre tam bir sessizlik içinde yol aldı. Artyom, Rişskaya çıkışındaki nöbet yerinden geçerken nasıl inandırıcı bir gerekçe ortaya koyabilirim, diye başı önünde düşünüp dururken birden gittikçe artan bir gürültüyle düşüncelerinin dağıldığını fark etti. Tünelin içinden kendilerine doğru gelen gürültü önceleri pek duyulmuyordu, adeta işitilebilir bir frekansla, en yüksek ses dalgası arasında hissedilir bir sınırdaydı. Belli belirsiz giderek güçleniyordu. Artyom sesi hangi dakikadan itibaren duymaya başladığını imkânı yok söyleyemezdi. Bu arada ses nispeten güçlendi ve ona sanki ıslığa benzer bir fısıltı gibi geldi; anlaşılmaz ve insana ait olmayan bir fısıltı..</p>

  <p class="heading1">Diğerlerine baktı. Hepsi düzenli adımlarla, konuşmadan yürüyordu. Kumandan artık Kirill’le sohbet etmiyordu, Şenya başka şeyler düşünüyordu, sondaki adam da sakin bir şekilde ileriye doğru bakıyordu, sinirli sinirli durmadan etrafına bakınmayı bırakmıştı. İçlerinden hiçbirinde huzursuzluk belirtisi görülmüyordu. Anlaşılan hiçbir şey duymamışlardı. Hiçbir şey! Bu Artyom’u korkuttu. Sükûnet ve kafilenin suskunluğu anlaşılır gibi değildi, adeta ürkütücüydü. Drezinin kolunu bıraktı, yerinden doğruldu.</p>

  <p class="heading1">Şenya ona hayretle baktı. “Ne oldu? Yoruldun mu? Böyle bırakacak yerde, söylemeliydin.”</p>

  <p class="heading1">“Hiçbir şey duymuyor musun?” diye Artyom şaşkınlıkla sordu, sesinin tonundan Şenya’nın yüzü ciddileşti.</p>

  <p class="heading1">Şimdi o da kulak verdi, bir yandan kollarıyla drezini sürmeye devam ediyordu. Drezin yavaşlamıştı, çünkü Artyom allak bullak bir yüzle öylece durmuş, gizemli gürültüye kulak kesilmişti.</p>

  <p class="heading1">Kumandan döndü. “Arkada neler oluyor? Hepinizin aküsü mü bitti yoksa?”</p>

  <p class="heading1">“Bir şey duymuyor musunuz?” diye Artyom sordu. Ve o anda, aslında hiçbir gürültünün olmadığı kuşkusu içine düştü; belki de bu yüzden kimse bir şey duymuyordu. Çıldırması işten değildi, korkudan halüsinasyon görmüştü.</p>

  <p class="heading1">Kumandan, drezinin gıcırtısıyla çizmelerin zeminde çıkardığı seslerin, duymalarını engellememesi için durma emrini verdi, hareketsiz yerinde kaldı. Elleriyle silahını yokladı. Merakla tünelin içine kulak verdi.</p>

  <p class="heading1">Garip gürültü hâlâ devam ediyordu. Artyom şimdi daha net bir şekilde duyabiliyordu, ses arttıkça da kumandanın yüzünü gözlüyordu. Artyom’un giderek artan bir tedirginlikle hissettiğini, acaba o da ciddiye alıyor muydu? Ama kumandanın yüzündeki çizgiler yavaş yavaş yumuşadı, Artyom’u yakıcı bir utanç duygusu sarmaladı. Kafileyi durdurmuş, kafasında olmadık bir şeyi kurgulamış, diğerlerinin de sinirlerini bozmuştu.</p>

  <p class="heading1">Şenya da büyük bir gayretle kulak verdiği halde, anlaşılan bir şey duymamıştı. Alaycı bir tavırla Artyom’a sırıttı ve “Fos mu çıktı?” dedi.</p>

  <p class="heading1">Artyom öfkeyle “Haydi çek arabanı!” diye yanıtladı.</p>

  <p class="heading1">“Hepiniz sağır mı oldunuz ne?”</p>

  <p class="heading1">“Fos” diye Şenya, memnun bir şekilde kesip attı.</p>

  <p class="heading1">“Hiçbir şey yok. Hayal etmiş olmalısın,” dedi kumandan ve nazikçe ekledi: “Üzerinde durma Artyom, olur böyle şeyler. Kendini toparla, bırak yolumuza gidelim.”</p>

  <p class="heading1">Bunları söyledikten sonra tekrar öne geçti, Artyom da çaresiz yerine döndü. Bütün bunları hayal ettiğini kendine telkin etmeyi denedi, çılgınca düşünceleriyle, bu şeytani&nbsp;gürültüyü de kafasından kovar umuduyla, hiçbir şeyi düşünmemeye çalıştı. Bir süre kafasını gerçekten boşaltmayı başardı ama beyninin içindeki gürültü yeniden çınlamaya, güneye doğru ilerledikçe de giderek daha gür ve net duyulmaya başladı, bütün metroya yayılır gibi olduğunda, Artyom birden Şenya’nın sadece tek eliyle çalıştığını, diğer eliyle de kulağını ovuşturduğunu fark etti.</p>

  <p class="heading1">“Ne yapıyorsun?” diye Artyom arkadaşına fısıldadı.</p>

  <p class="heading1">“Bilmiyorum” diye Şenya homurdandı. “Kulaklarım kaşınıyor.”</p>

  <p class="heading1">“Ve hâlâ hiçbir şey duymuyor musun?”</p>

  <p class="heading1">“Hayır ama sanki bir şeyler basınç yapıyor.” Şenya’nın alaycı sesinden eser kalmamıştı.</p>

  <p class="heading1">Sonra, sesler çok yükselince, Artyom nereden geldiğini anladı. Tünel duvarı boyunca döşenen borulardan biri, bir yerinde patlamıştı, parçalanan ve oraya buraya dağılan metal parçalarıyla dolan borunun kapkara boğumundan, korkunç bir gürültü çıkıyordu. Gürültü borunun derinliklerinden geliyordu, Artyom tam kendi kendine, içinin neden boş ve kapkara olduğunu soruyordu ki, kumandan olduğu yerde durdu ve “Çocuklar, burada biraz mola verelim... Pek iyi değilim... Sanki sarhoş gibiyim” dedi.</p>

  <p class="heading1">Kumandan kenarına oturmak üzere sallanarak drezine doğru gidiyordu ki, bir adım kala birden yere yığıldı. Şenya şaşkınlıkla ona bakarak elleriyle kulaklarını ovuşturdu ve yerinden kımıldamadı. Kirili, sanki hiçbir şey olmamış gibi, Artyom’un seslenmesine de tepki göstermeden yoluna devam ediyordu. Drezinin arkasından giden adam ise, rayın üzerine oturup çaresiz bir çocuk gibi ağlamaya başladı. Cep fenerinin ışığı tünelin tavanına vurdu. Aşağıdan gelen aydınlanmayla sahne daha da ürkütücü görünüyordu.</p>

  <p class="heading1">Artyom paniğe kapıldı. Anlaşılan grupta bir tek kendisi aklını yitirmemişti. Ama gürültü bu arada öyle dayanılmaz olmuştu ki, kimsede sağlıklı düşünecek hal kalmamıştı. Umutsuzca kulaklarını kapadı ve bu onu biraz rahatlattı. Sonra da, orada hâlâ donuk bir yüzle oturan Şenya’nın yüzüne okkalı bir tokat attı ve gürültüyü bir tek kendisinin duyduğunu düşünmeden kükredi: “Kumandanı yerden kaldır ve drezinin üzerine yatır! Burada kalmamalıyız!”</p>

  <p class="heading1">Artyom feneri kaptı, hiçbir şey görmeden, uyur gezer gibi karanlıkta yürümeye devam eden Kirill’in peşinden seyirtti. Allah’tan o kadar hızlı yürümüyordu. Birkaç uzun adımla ona yetişti ve omzuna vurdu ama Kirili aldırmadan yoluna devam etti. Artyom ön tarafa koşarak fenerin ışığını Kirill’in gözlerine tuttu. Gözleri gerçi kapalıydı ama Kirili kaşlarını çattı ve adımlarını şaşırdı. Artyom ne yaptığını bilmeden bir eliyle Kirill’in göz kapaklarını kaldırıp, ışığı doğrudan gözbebeklerine çevirdi. Kirili bağırdı, gözlerini kırpıştırdı, kafasını salladı, birkaç saniye sonra kendine geldi, anlamsız gözlerle Artyom’a baktı. Işık gözlerini kör etmişti, hiçbir şey göremiyordu. Artyom onu yolun arkasına sürüklemek zorunda kaldı.</p>

  <p class="heading1">Kumandanın vücudu hâlâ drezinin üzerinde hareketsiz yatıyordu, yanında Şenya aynı donuk yüzle oturuyordu. Artyom Kirill’i drezinin yanında bırakıp rayın üzerine tünedi ve ağlayan adama koştu. Yüzüne baktığında, gözlerindeki acı ve kederi görünce, sarsılarak hemen geri çekildi. Kendisinin de ister istemez gözlerinin yaşardığını hissetti.</p>

  <p class="heading1">Artyom, hüngür hüngür ağlayan adamın ağzından “Herkes öldü. Bu onlara korkunç acı verdi” sözlerini duyabildi. Adamı yerden kaldırmaya çalışırken, o kendini ellerinden kurtarıp birden öfkeli bir sesle bağırdı: “Domuzlar! İnsan dışı yaratıklar! Asla sizinle gelmeyeceğim, burada kalacağım! Burada öyle yalnızsınız ve bu size öyle acı veriyor ki, beni buradan alıp götürmek istiyorsunuz, öyle mi? Bütün bunların suçlusu sizsiniz! Hiçbir yere gitmiyorum! Beni bırak!”</p>

  <p class="heading1">Artyom, kendine gelsin diye, önce ona da bir tokat atmak istedi ama adamın bu öfkeyle karşılık vermesinden korktu. Bunun üzerine adamın önüne dizlerinin üzerine çöküp beyninde zonklayan sese karşı büyük bir gayret sarf ederek ve aslında ne olup bittiğini bile anlamadan, yumuşak bir sesle konuştu: “Ama sen onlara yardım etmek istiyorsun değil mi? Onların artık acı çekmesini istemiyorsun, öyle mi?”</p>

  <p class="heading1">Adam, yaşlı gözlerle bakarak umutsuzca gülümsedi ve fısıldadı: “Elbette... Elbette onlara yardım etmek istiyorum.”</p>

  <p class="heading1">“O zaman önce bana yardım etmelisin. Onlar, senin bunu yapmanı istiyorlar. Drezine git ve aracın kolunun yanına otur. İstasyona gitmemiz için bana yardım etmelisin.”</p>

  <p class="heading1">Adam Artyom’a kuşkuyla baktı. “Bunu sana onlar mı söyledi?”</p>

  <p class="heading1">“Evet.”</p>

  <p class="heading1">“Sonra beni yine onların yanına mı göndereceksin?”</p>

  <p class="heading1">“Sana söz veriyorum. Geri dönmek istersen, gitmene izin veririm” diye Artyom adama güvence verdi, başka bir şey düşünmesine fırsat vermeden, onu drezine doğru sürükledi.</p>

  <p class="heading1">Kirill’i, adamı ve söylenenlere robot gibi itaat eden Şenya’yı dümen kolunun yanına yerleştirip hâlâ bilinçsiz yatan kumandanı kaldırıp drezinin ortasına taşıdı, kendisi de silahı karanlığa doğrultulmuş vaziyette, öne ilerledi. Drezinin arkadan hareket ettiğini duyunca rahatladı. Aracın arka tarafını kontrolsüz bırakmakla telafisi güç bir risk aldığının farkındaydı ama onun için hepsinden önemlisi, buradan mümkün olduğunca çabuk uzaklaşmaktı.</p>

  <p class="heading1">Üç adam şimdi drezinin kollarını çalıştırıyorlardı, kafile böylece öncekinden daha hızlı yol alıyordu, Artyom da o iğrenç gürültünün giderek hafiflediğini, tehlike olasılığının da kalmadığını fark etti. Tempoyu kaybetmemeleri için durmadan diğerlerine seslenirken, birden arkadan Şenya’nın iyice ayılmış ve şaşkın sesini duydu: “Orada ne komuta edip duruyorsun?”</p>

  <p class="heading1">Artyom, artık tehlike sınırını terk ettiklerini anladı. Durma işaretini verdi, halsiz bir halde yere çömeldi, sırtını drezine dayadı. Yavaş yavaş diğerleri de kendilerine geliyordu. Sondaki adam ağlamayı kesmişti, sadece şakaklarını ovuşturuyor ve şaşkın şaşkın etrafına bakınıyordu. Kumandan da boğuk hırıltılarla tekrar yerinden doğrulmuş, beynine saplanan baş ağrılarından şikâyet etmeye başlamıştı.</p>

  <p class="heading1">Yarım saat sonra yeniden yola koyuldular. Az önce olanları Artyom’dan başka doğru dürüst kimse hatırlamıyordu artık.</p>

  <p class="heading1">“Biliyor musun, birden bire öyle bir ağırlık hissettim ki” diye kumandan konuşmaya başladı. “Birden kafamın içinde her şey bulanıklaştı, sonra kendimi kaybettim. Bu bana bir kez daha olmuştu, buradan epey uzakta, o zaman tünelde gaz vardı. Ama şimdi gaz olsaydı, hepimizi etkilerdi... Patlamış bir boru olduğunu söyledin değil mi?</p>

  <p class="heading1">Gürültü de oradan geliyordu? Biliyor musun Artyom, belki biz de kof beyinli, sağır insanlarız kim bilir? Bu pislik için anlaşılan senin farklı bir duyarlılığın var. Şanslısın oğlum!”</p>

  <p class="heading1">Rişskaya’ya artık pek fazla kalmamıştı, uzaktan sınır ateşinin yansıması fark ediliyordu. Kumandan temponun hızını azaltarak feneriyle, aralarında anlaştıkları işareti verdi. Nöbet noktasında zorluk çıkarmadan hemen geçişi verdiler ve istasyona girdiler.</p>

  <p class="heading1">Rişskaya, Alekseyevskaya’dan çok daha iyi bir durumdaydı. Çok önceleri, istasyonun çıkışında büyük bir pazar bulunuyordu, bir zamanlar kendilerini metroya atarak kurtulanlar arasında bir sürü satıcı, girişimci ruhta bir yığın insan vardı. Prospekt Mira’ya, Hansa’ya ve önemli ticaret yollarına yakın olması, istasyonun refahını da olumlu yönde etkilemişti. Burası da WDNCh istasyonu gibi idare lambalarıyla aydınlatılıyordu. Devriyelerin sırtında eski, yıpranmış kamuflaj kıyafetleri vardı ama yine de Alekseyevskaya’daki üzerleri işli pamuklu ceketlerden daha göz alıcıydı.</p>

  <p class="heading1">Konuklar özel bir çadıra yerleştirildiler. Hemen geriye dönüş söz konusu değildi -orada, tünelde nasıl bir tehlikenin pusuda beklediği ve nasıl üstesinden gelineceği bilinmiyordu. İstasyon yönetimi WDNCh kafilesinin kumandanıyla istişare etmek üzere bir araya gelince, diğerlerine de dinlenmek için biraz zaman kaldı. Sinirleri laçka olan Artyom, kendini hemen yatağa attı. Uyuyamıyordu ama tam anlamıyla bitik bir haldeydi. Birkaç saat içinde konuklara törensel bir akşam yemeği hazırlanmıştı, ev sahiplerinin anlamlı bakışmaları ve fısıldanmalarından, yemekte ete bile yer verildiğini umuyorlardı. Şimdilik dinlenmek ve hiçbir şey düşünmemeye çalışmaktan başka yapacak işleri kalmamıştı.</p>

  <p class="heading1">Çadırın dışındaki sesler giderek artmıştı. Artyom merakla dışarıya baktı. Akşam yemeği, ana ateşin yandığı salonun<sup class="calibre1"><a class="calibre2" href="../Text/Section0025.xhtml#dipnot-25" id="dipnot-25-geri">25</a></sup> ortasında olacaktı. Birkaç adam zemini temizliyor ve çadır tentelerini seriyordu; az uzakta, rayların üzerinde, kesilmiş bir domuz parçalara ayrılmıştı; biri de kangala asılı parçaları küçük dilimlere bölüyordu -yani yemekte domuz etinden şiş kebabı vardı. Burada duvarlar farklıydı: WDNCh ya da Alekseyevskaya’dakiler gibi mermer değildi. Sarı kırmızı fayanstı. İlk bakışta insanın hoşuna giden bu görünümü, fayansların arasına birikmiş kurumlar ve tavan süslerini kaplayan kalın yağ tabakası bozuyordu. Ama istasyon yine de kendi özünü anımsatan özelliğini koruyordu. Ve en önemlisi: Diğer rayın üzerinde, her ne kadar pencereleri kırılmış ve kapıları açık duruyorsa da, yarısı tünelin içinde kalmış gerçek bir tren vardı.</p>

  <p class="heading1">Her hatta ya da her istasyonda tren olmuyordu çünkü. Yirmi yıl içinde trenlerin çoğu, özellikle de tünellerde saplanıp kalan, bu yüzden de ev olarak kullanıma uygun olmayanlar tek tek parçalara ayrılarak götürülmüştü, çünkü tekerlekler, camlar ya da minderler, her yerde, farklı amaçlar için kullanılıyordu. Artyom’un üvey babası, Hansa istasyonunda, mal ve yolcu taşıyan drezinlerin duraklar arasında serbest gidiş gelişlerini sağlamak amacıyla, raylardan birinin, trenlerin kullanımından alındığını anlatmıştı; söylentilere bakılırsa, aynı şey Kızıl hatta da uygulanmıştı.</p>

  <p class="heading1">İstasyon sakinleri artık yavaş yavaş toplanmaya başlamıştı, uykudan kalkan Şenya da çadırdan çıktı. Yarım saat sonra istasyon yönetimi de WDNCh grup kumandanıyla birlikte gruba katıldı ve ilk et parçaları kömürlerin üzerine yerleştirildi. Kumandanla &nbsp;istasyon müdürü gülüp şakalaşıyorlardı, görüşmelerinin sonucundan memnun kaldıkları anlaşılıyordu. Adamlardan biri, tatsız bir içecekle dolu kocaman bir şişeyi getirdi, hava iyice ısınmıştı, içkiyle ilgili espriler birbirini izledi, herkes havasını bulmuştu. Artyom şişe geçirilmiş bir eti kemiriyor, ellerine bulaşan sıcak yağı yalıyordu, bir yandan da sadece ısı değil, bir çeşit huzur ve güven duygusunu yayan korlaşmış kömürleri seyrediyordu.</p>

  <p class="heading1">Birden, yanında oturan ve birkaç dakikadır kendisini dikkatle gözleyen bir yabancı ona dönerek “Onları kapandan kurtaran sen miydin?” diye sordu.</p>

  <p class="heading1">Artyom ürkerek yerinde hopladı. “Size kim anlattı?” diyerek yabancıyı süzdü. Adamın saçları kısa kesilmişti, tıraşsızdı, kaba ama görünüşü sağlam, deri ceketinin altından hoş bir denizci gömleği görülüyordu. Artyom onda herhangi kuşkulu bir durum sezemedi -karşısındaki, dış görünüşüyle gezginci bir satıcıya benziyordu- Rişskaya’da onun gibileri çoktu.</p>

  <p class="heading1">“Kim mi anlattı? İşte orada, sizin komutanınız.” Adam başıyla, az ileride meslektaşlarıyla hararetli hararetli sohbet eden kumandanı işaret eti.</p>

  <p class="heading1">“Evet doğru” diye Artyom isteksiz yanıtladı. Daha az öncesine kadar, Rişskaya’da yararlı ilişkiler kurmayı tasarladığı halde ve önüne bir fırsat fırsat çıkmışken, şimdi kendisini birden pek iyi hissetmiyordu.</p>

  <p class="heading1">“Benim adım Burbon, ya seninki?” diye sordu adam merakla.</p>

  <p class="heading1">“Burbon mu? Ne biçim bir isim bu?”</p>

  <p class="heading1">“Bilmiyor musun? Bir çeşit alkol, ispirto suyu, anladın mı? Senin adamlarına keyif verecek bir şey. Ya senin adın ne?”</p>

  <p class="heading1">“Artyom.”</p>

  <p class="heading1">“Baksana, ne zaman geri döneceksin?”</p>

  <p class="heading1">“Bilmiyorum.” diye Artyom kuşkuyla yanıtladı. “Şu anda bunu kimse kesin olarak söyleyemez. Başımıza neler geldiğini duyduysanız, siz de anlardınız.”</p>

  <p class="heading1">“Bana rahatlıkla sen diyebilirsin, o kadar yaşlı sayılmam. Her neyse, sormamın nedeni şu evlat, sana bir iş teklif edeceğim. Hepinize değil, sadece sana, anlayacağın çok şahsi bir iş. Yani senin yardımına ihtiyacım var, anlıyor musun? En azından geçici bir süre için.”</p>

  <p class="heading1">Artyom hiçbir şey anlamamıştı. Herif zırvalıyordu, konuşma tarzında bir şey, sanki yüreğini daraltmıştı. Bir an önce konuşmaya son vermek istiyordu.</p>

  <p class="heading1">Burbon, Artyom’un kuşkusunu sanki sezinlemiş gibi “Rahat ol” dedi. “Riskli bir şey değil, her şey temiz yani hemen hemen her şey. Konu şu: Bir gün önce bizim adamlar Suharevskaya’ya doğru yola çıktılar, sen de bilirsin, devamlı hattı takip ederek. Ama oraya varmadılar. İçlerinden sadece biri geri döndü. O da hiçbir şey hatırlamıyor. Prospekt Mira’dan geldi, sizin kumandanınızın anlattığı gibi, salya sümük ağlayıp durdu. Diğerleri ise bir daha görünmediler. Belki daha sonra yine Suharevskaya’ya varmışlardır, belki de varamamışlardır, çünkü üç gündür, bir kişi bile Prospekt Mira’da ortaya çıkmadı. Tabii artık hiç kimse Prospekt’ten Suharevskaya’ya gitmek istemiyor. Tek kelimeyle, onlar için çok tehlikeli. Özetle, galiba aynen sizin başınıza gelen belaya benziyor. Sizin kumandanın anlattıklarını duyunca, durumun aynı olduğunu anladım. Yani, demek istediğim, aynı hat. Ve borularla ilgili anlattıkları...” Burbon omuzlarının üzerinden arkaya dönüp baktı, anlaşılan birinin kendilerini dinleyip dinlemediğini&nbsp;kontrol etmek istemişti, sonra alçak sesle konuşmasını sürdürdü. “Ama sen bu zırvalara kulak asmamışsın. Anladın mı?”</p>

  <p class="heading1">“Şöyle böyle” diye Artyom çekingen bir biçimde yanıtladı.</p>

  <p class="heading1">“Her neyse ben oraya gitmeliyim. Ve mutlaka. Mutlaka! Ama kim bilir belki ben de yolda aklımı kaçırabilirim, tıpkı bizim adamlarımız ve senin gruptakiler gibi, tabii sen hariç, senin dışındakileri kast ediyorum.”</p>

  <p class="heading1">“Sen...”diye Artyom tereddüt ederek konuştu, aynı anda bu sözcüğün estetiğini kafasında tartıyor ve karşısındaki gibi birisine “sen” diye hitap etmenin ne kadar tatsız olduğunu hissediyordu. “Seni Suharevskaya’ya giden tünelden geçirmemi istiyorsun öyle mi?”</p>

  <p class="heading1">“Aşağı yukarı öyle.” Burbon rahatlamış bir halde başını salladı. “Bilmem duydun mu, Suharevskaya’nın arkasındaki tünel, buradakinden çok daha feci, tam bir bok çukuru, ve bir şekilde oradan geçmem şart. Ancak şimdi bu çocukların başına gelen pisliklerden sonra... Ama panik yapmana gerek yok, beni oradan geçirirsen, sana minnettar kalırım. Gerçi oradan sonra güneye devam edeceğim ama Suharevskaya’da adamlarım var, seni geri götürürler, kılına bile bir şey gelmesin diye de seni korurlar.”</p>

  <p class="heading1">Burbon denilen bu adam, yaptığı teklifle gerçi ona itici gelmişti ama çatışmaya gerek kalmadan hatta herhangi bir sorunla da karşılaşmadan Rişskaya’nın güney kontrol noktalarını geçebilmesi için bunun kendisi için bir şans olduğunu görmüştü Artyom. Hatta yolunu uzatarak, daha da ileriye gidebilirdi. Çünkü Burbon, Suharevskaya’dan daha güneye, yani Turgenevskaya’ya kadar gitmek istediğini de ima etmişti. Artyom’un oradan sonra da yoluna devam etme imkânı olacaktı. Turgenevskaya, Trubnaya, Zvetnoi Bulvar, Çehovskaya... Ondan sonra Arbatskaya’ya, yani Polis’e kadar bir taş atımlık mesafe kalıyordu.</p>

  <p class="heading1">“Neyle ödeyeceksin?” diye Artyom sordu, ondan bir şeyler istemeye niyetliydi.</p>

  <p class="heading1">“Neyle istersen. Aslında dövizle.” Burbon, karşısındakine kuşkuyla baktı, acaba Artyom ne demek istediğini anlamış mıydı? “Kalaşnikovların için fişek vererek ödeyeceğim. Ama istersen yiyeceklerle, alkol ya da otla da ödeyebilirim.” Göz kırptı. “Hepsi de olur.”</p>

  <p class="heading1">“Hayır, fişeklere gerek yok.” İki şarjör. Ve gidiş dönüş için yemek. Pazarlık etmem.” Artyom mümkün olduğunca kararlı görünmeye çalışıyordu, bir yandan da gözünü ayırmadan dikkatle Burbon’u inceliyordu.</p>

  <p class="heading1">“Ah tam bir iş adamı” dedi karşısındaki, zor anlaşılır, alçak bir ses tonuyla. ‘Tamam. Kalaşnikov için iki şarjörle, yiyecekler. Çok değil, buna değer. Haydi Artyom, şimdi uyumaya git. Herkes yatınca, seni almaya gelirim. Eşyanı da toparla. Yazmayı biliyorsan, bir not bırak da peşimizden gelmesinler. Döndüğümde, her şeyinle hazır ol!”</p>
</body>
</html>
