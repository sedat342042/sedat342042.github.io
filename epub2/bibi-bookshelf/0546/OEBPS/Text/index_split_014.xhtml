<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>METRO2033</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <p class="heading2" id="chapter">14</p>

  <p class="heading2">ORADA&nbsp;YUKARIDA</p>

  <p class="heading1">Artyom, eski taş heykelin yanından sola saptı ve aradan geçti, Kütüphane’nin&nbsp;merdivenlerinin üzerinden çapraz geçerek yürüdü. Görkemli binanın önünden&nbsp;yürürken o tarafa bir kez daha göz attı. İçinde yaşayan o uğursuz sakinleri aklıma gelince ürperdi. Kütüphane şimdi tekrar eski koyu sessizliğine bürünmüştü, bu sessizliğin bekçileri anlaşılan tekrar karanlık köşelerine çekilmiş, yaralarını yalıyorlar, bir sonraki serüvenlerinde, başlarına gelen belanın iki misli acısını çıkarmaya hazırlanıyorlardı.</p>

  <p class="heading1">Danila’nın bembeyaz yüzü yeniden gözlerinin önüne geldi. Brahman, bu yaratıklardan korkmakta çok haklıydı. Acaba kaderin ona ne getireceğini sezmiş miydi? Acaba öleceğini kâbuslu rüyalarında görmüş müydü? Cesedi şimdi, katilinin kolları arasında, sonsuza kadar depoda kalacaktı. Ve bu canavarlar leşe tenezzül ederler miydi? Artyom irkildi. İki gün içinde dost olduğu bu adamın ölümünü acaba bir gün gelecek unutacak mıydı? Hayır, Danila ona daha uzun süre rüyalarında görünecekti, orada uzanmış yatarken, kanlı dudaklarıyla bir şeyler söylemeye çalışırken görecekti onu rüyalarında.</p>

  <p class="heading1">Artyom geniş caddeye girerken, hâlâ Melnik’in talimatlarına göre hareket ediyordu: Hep dümdüz gidecek, Bahçe Bulvarı’na gelene kadar hiçbir yere sapmayacaktı. İnşallah Bahçe Bulvarı’nı görünce tanırdı. Asıl önemli olan güneş çıkmadan önce Smolenskaya’ya varmaktı.</p>

  <p class="heading1">Yeni Arbat diye<sup class="calibre1"><a class="calibre2" href="../Text/Section0059.xhtml#dipnot-59" id="dipnot-59-geri">59</a></sup> de adlandırılan Kalinin Caddesi’nin ünlü gökdelenlerini, sararmış kartpostallardan biliyordu. Şimdiyse 500 metre kadar ileride önünde duruyorlardı. Şehrin etekleri hâlâ dizi dizi alçak villalarla çevriliydi. Cadde hafif bir dirsek yaparak Yeni Arbat’ta bitiyordu. Yakından binaların siluetleri iyi seçiliyordu ama Artyom uzaklaştığı anda yeniden alacakaranlıkta kayboluyorlardı. Ay, alçak bulutların arkasına gizlenmişti, sisli bir perdenin arasından hafif, buğulu ve donuk ışıldıyordu.</p>

  <p class="heading1">Sis perdesi arada bir çözülüyor ve evlerin gizemli siluetleri bir süre için yeniden belirginleşiyordu.</p>

  <p class="heading1">Artyom, sol tarafındaki ara sokaklara baktığında, aydınlığın az olmasına rağmen, eski katedralin görkemli siluetini fark ediyordu. Uzakta kubbenin haçı üzerinde yine kocaman kanatlı bir gölge dönüp duruyordu.</p>

  <p class="heading1">Artyom’un, uçmakta olan yaratığı görmek üzere durmasının asıl gerçek nedeni, belki de yanı sıra başka bir şeyi de fark etmiş olmasıydı. Yarı karanlıkta önce pek emin olamadı. Kısmen yıkık ev duvarlarının gölgesine karışmış, yan caddelerden birinde hareketsiz duran garip figür, acaba beyninin kurguladığı bir fantezi miydi? Daha dikkatli bakınca, sanki bu koyu leke ona hareket ediyormuş ve kendi iradesi varmış gibi geldi.</p>

  <p class="heading1">Uzaktan şeklini ve büyüklüğünü tahmin etmek zordu. Ama her haliyle iki ayağın üzerinde duran bir şeydi; sonunda Artyom, ştalkerin ona öğrettiği gibi o tarafa&nbsp;gitmeye karar verdi. Cep fenerini yaktı, ışığını caddeye doğrultarak havada üç daire çizdi.</p>

  <p class="heading1">Yanıt gelmedi. Artyom bir dakika kadar bekledikten sonra, burada daha uzun kalmanın tehlikeli olacağını anladı. Dönüp gitmeden önce lambasıyla hareketsiz karaltıyı bir kez daha aydınlattı.</p>

  <p class="heading1">Gördüğü şey üzerine hemen lambayı söndürdü.</p>

  <p class="heading1">Kesinlikle bir insan değildi, karaltı garanti iki buçuk metre büyüklüğündeydi. Boynu ve omuzlan yoktu, yuvarlak kafası heybetli bedeninin üzerinden çıkmıştı. Yaratık hâlâ hareketsiz duruyordu, kararsız göründüğü halde Artyom ondan bir tehlikenin geleceğini seziyordu.</p>

  <p class="heading1">Bir sonraki ara sokağa kadar olan yaklaşık 150 metreyi bir dakikada aldı. Ama yakınına geldiğinde, buranın bir ara sokak değil, içine evlerin yıkıldığı devasa bir gedik olduğunu gördü. Evler ya bombalanarak yıkılmış ya da zorlu bir askeri teknikle temellerinden sökülmüştü. Artyom gözleriyle yarı yıkık evleri tararken, yine hareketsiz duran bir gölgeye gözü takıldı. Bir saniye kadar gölgeyi aydınlattığında kuşkusu kalmadı; aynı yaratıktı ya da yine kendi türünden bir başka yaratıktı. Şimdi bir ev bloku kadar uzaklıkta, gediğin tam ortasında durmuştu, kendini saklamaya da gerek duymuyordu. Eğer aynı hayvansa, o zaman buraya paralel bir caddeyi geçerek gelmiş olmalıydı. Görünüşe bakılırsa Artyom’dan daha hızlı hareket ediyordu, çünkü bir sonraki kavşakta yine onu bekliyordu. Ama daha kötüsü, sağda, tam karşıdaki yan caddede Artyom bir başka karaltı daha gördü. Bu da heykel gibi hareketsiz duruyordu. Artyom bir an için bunların canlı hayvan olmayıp korkutmak ya da uyarmak amacıyla buraya yerleştirilmiş semboller olduğunu düşündü.</p>

  <p class="heading1">İkinci kavşağa koşar adımlarla ulaştı. Son evin önüne gelince durdu ve dikkatle köşeye baktı; esrarengiz, uğursuz takipçileri yine onu geçmişlerdi. Bu devasa karaltılar bir sürüydüler, bulutlar gidince şimdi daha da net görünüyorlardı.</p>

  <p class="heading1">Önceki gibi yine hareketsiz duruyorlar, sanki Artyom’un evlerin arasındaki geçişte görünmesini bekliyorlardı. Yoksa gördükleri sahiden hayal değil miydi? Belki de canlı zannettiği varlıklar taş ya da beton parçalarıydı. Aşağıda, metrodayken keskin sezileri ona yardım ediyorlardı. Burada, yukarıda ise tanımadığı, aldatıcı bir dünyadaydı, her şey çok farklıydı, hayatın kuralları çok başkaydı. Kendini beş duyusuna ve inisiyatifine teslim etmek tehlikeli ve riskliydi.</p>

  <p class="heading1">Artyom olabildiğince hızlı ve sezdirmeden bir sonraki caddeye geçmeyi denedi. Öbür tarafa geçince, sırtını bir evin duvarına dayayarak bir saniye kadar bekledikten sonra tekrar köşeye baktı. Soluğu kesildi. Figürler hareket halindeydiler, hatta garip bir şekilde hareket ediyorlardı. Hayvanlardan biri, sanki bir koku almış gibi kafasını arkaya atıyor, sonra muazzam bir sıçrayışla bir sonraki caddenin köşesinde kayboluyordu. Birkaç saniye sonra diğerleri onu izliyorlardı. Artyom başını geri çekip yere çömeldi ve derin bir soluk aldı.</p>

  <p class="heading1">Artık hiç kuşku yoktu: Onu takip ediyorlardı. Dahası caddenin iki yanından paralel olarak kendisine doğru gelerek onu yönlendiriyorlardı. Artyom’un bir sonraki blokları geçmesini bekliyorlar, yolun dışına çıkmadığına emin olmak için ara sokakta yeniden ortaya çıkıyorlar, sonra yine sessizce ava devam ediyorlardı. Peki neden karanlık yan sokaklara saklanıyorlardı? Artyom, bu yan sokaklardan birine bile sapmaması için</p>

  <p class="heading1">Melnik’in kendisini uyardığını hatırladı. Acaba nedeni bu muydu?</p>

  <p class="heading1">Biraz sakinleşmek için, silahının şarjörünü değiştirdi, emniyet tetiğini sürdü, lazere odaklı mekanizmayı açtı, tekrar kapadı. İyi silahlanmıştı, Kütüphane’dekinden farklı olarak, burada tehlikesizce ateş edebilirdi. Bu hayvanlardan kendini korumak çok kolaydı. Derin bir soluk aldı, yerinden doğruldu. Ştalker her ne olursa olsun, uzun süre durup tereddüt etmemesi gerektiğini söylemiş, onu uyarmıştı. Bu yüzden acele etmeliydi. Burada, yukarıdayken özellikle buna dikkat etmeliydi.</p>

  <p class="heading1">Bir sonraki blok evlerin sonuna geldiğinde Artyom adımlarını yavaşlattı ve çevresine bakındı. Cadde burada genişliyor ve meydana benzer bir yere açılıyordu. Meydanın bir kısmı çitle bölünmüştü, bir parka benziyordu. Ağaçların dallı budaklı, heybetli gövdelerinin üzerinden yayılan geniş dalları hemen yanındaki binanın beşinci katına kadar uzanmıştı. Ştalkerler, metronun büyük bir bölümünün ısıtılmasında ve aydınlatılmasında kullanılan ağaçları muhtemelen bu parklardan getiriyorlardı. Ağaç gövdelerinin arasındaki boşluklarda belli belirsiz garip gölgeler göze çarpıyordu, arkada, uzaklarda ise hafif bir ışık titreşiyordu, garip şekilde yeşil yanan bir ışık olmasaydı Artyom bunu bir kamp ateşinin alevi zannedebilirdi. Binanın esrarengiz bir görünüşü vardı. Şiddetli ve kanlı çatışmalara sahne olmuş izlenimini veriyordu. Üst katlar yıkılmıştı, çok yerinde kara mermi delikleri vardı, bazı odaların da sadece duvarları kalmıştı, camsız pencerelerinden bulutlu gece göğü seyredilebilirdi.</p>

  <p class="heading1">Alanın diğer yanındaki binalar birbirlerinden epey uzakta sıralanmışlardı. Caddeyi geniş bir bulvar kesiyordu. Arkada karanlığın içinden, Yeni Arbat’ın ilk gökdelenleri tıpkı nöbetçi kuleleri gibi yükseliyordu. Arbatskaya metro istasyonunun girişi hemen yakında, sol tarafta olmalıydı. Artyom gözlerini yeniden kasvetli parkın üzerinde gezdirdi. Melnik haklıydı: Bu labirentte metroya girişi aramak iyi bir fikir değildi. Kara çalılıkları seyrettikçe, daha önce kendisini takip eden esrarengiz şekillerin bir benzerlerinin bu dev ağaçların kökleri arasında onu daha kolay avlayacaklarını düşünüyordu.</p>

  <p class="heading1">Ağaçların tepelerinde esen şiddetli rüzgârın etkisiyle, heybetli dallar ağır ağır hışırdamaya başladılar. Uzaklardan uzayıp giden bir feryat duyuldu. Orman sessizleşti ama cansız olduğundan değildi. Bu sessizlik Artyom’un esrarengiz takipçilerinin suskunluğuna benziyordu, orman da bir şeyleri bekliyor gibiydi.</p>

  <p class="heading1">Artyom, böyle pervasızca parkı gözlemeye devam ederse, bunun cezasız kalmayacağını hissetti. Silahını alıp yaratıklar yakınına geldiler mi, diye çevresine bakındıktan sonra aceleyle yoluna devam etti.</p>

  <p class="heading1">Ama birkaç saniye sonra önündeki manzaradan büyülenmiş bir halde yeniden durdu. Birkaç geniş caddenin kesiştiği noktadaydı. Alışılmadık bir kavşaktı çünkü ara sokağın bir kısmı bir tünelin içine giriyor, sonra öbür tarafta yeniden yüzeye çıkıyordu. Sağ kolda, Artyom’un kara çalılıkların ve devasa yüksek ağaçların arasından gördüğü geniş bir bulvar uzanıyordu. Solda geniş, asfaltlanmış bir meydan vardı, çok şeritli otoyol ağı ve hemen arkasında yine sık fundalık bir arazi. Artyom şimdi iyice uzağı seçebiliyordu; acaba bu, katil güneşin az sonra yükseleceği anlamına mı geliyordu?</p>

  <p class="heading1">Caddeler yanmış ve yamulmuş enkazla doluydu. Artyom bunların araba enkazı olduğunu gördü. Hiçbir parça işe yarar durumda değildi. Parçalanmış ne varsa ştalkerler çoktan alıp götürmüşlerdi. Depolardaki benzinler, aküler, jeneratörler, projektör lambaları, araba koltukları, bunların hepsi metrodaki diğer büyük marketlerde olduğu gibi, WDNCh istasyonunda da bulunuyordu.</p>

  <p class="heading1">Asfaltın pek çok yerinde irili ufaklı bir sürü çukur açılmıştı. Çukurların içindeki yarıklardan, çimenler ve dalları doygun yuvarlak meyvelerinin ağırlığı altında eğilmiş çeşitli bitkiler fışkırıyordu.</p>

  <p class="heading1">Artyom, tam önünde Yeni Arbat’ın kasvetli girişini gördü. Şehir burada başlıyordu, kapakları ardına kadar açılmış devasa kitaplara benzeyen ünlü evler karşısındaydı. Bir yanda, bir mucizeyle olmalı, sağlam kalmış 20 katlı binalar yükselirken, diğer yanda yarısı yıkık evler görünüyordu. Hemen arkada, Kütüphane ve Kremlin’e uzanan cadde göze çarpıyordu.</p>

  <p class="heading1">Artyom, uygarlığın kraliyet mezarlığının ortasında durmuş, kendini, yüzyıllarca sonra bile güzelliği ve haşmetiyle seyredenlerde saygın bir ürperti yaratan antik kentin kazısından sorumlu bir arkeolog gibi hissediyordu. Bir yandan da bir zamanlar insanların bu efsanevi yapılarda nasıl yaşadıklarını hayal etmeye çalışıyordu, insanlar mutlaka az önce enkazına rastladığı o araçlarla yolculuk yapmışlardı. Araçların hepsi de eskiden, birbirinden farklı renkleriyle mutlaka pırıl pırıl olmalıydı ve dümdüz otoyolda yumuşak bir hışırtıyla yol alırken, sert asfalt bile teker lastiklerinin dokunuşuyla ısınıyordu. Metroyu ise bu uçsuz bucaksız şehirde bir uçtan diğer uca sadece daha çabuk gidebilmek için kullanmışlardı. İnsan hayal edemiyordu. Acaba her gün ne düşünmüşler, neleri akıllarından geçirmişlerdi? Sıkıntıları, dertleri neydi? Hayatı için her saniye korku içinde yaşamayan, ömrünü hiç değilse bir gün uzatmak uğruna savaşmak zorunda kalmayan bir insanın ne gibi dertleri olabilirdi ki?</p>

  <p class="heading1">Tam o anda bulutlar dağıldı, henüz dolunay olmayan -sanki biri bir parçasını koparıp almıştı- ay göründü. Artyom, hayretle ayın yüzeyinin düz olmadığını fark etti, üzerinde garip çizgiler vardı. Ay ışığının aydınlığında, ölü kentin hüzünlü ihtişamı 100 misli çoğalmıştı. Artyom’a o ana kadar sadece düz ve gövdesi olmayan çizgiler gibi görünen ağaçlarla evler birden hayat bulmuşlar, şekillenmişlerdi. Daha önce fark edilmeyen ayrıntılar şimdi ortaya çıkmışlardı.</p>

  <p class="heading1">Artyom, yerinden kımıldamadan, büyülenmiş bir halde dört bir yanına bakıyor, bir yandan da yüreğini saran fırtınayı zor bastırıyordu. İhtiyar Brahmanlar’ın anlatırken seslerinin neden özlemle dolu olduğunu ancak şimdi anlayabilmişti. İnsanoğlunun bir zamanlar elinde olan nimetlerinden ne kadar uzakta olduğunun bilincine ancak şimdi varabiliyordu. İnsan muhteşem bir kuşa benziyordu, bir zamanlar gururla gökyüzünde dolanırken, şimdi ölümcül yaralarla, korunaklı bir köşeye çekilip orada sessizce ölmek üzere yeryüzüne inmişti. Artyom ister istemez Hunter’la üvey babası arasında geçen konuşmayı anımsadı. Acaba insan sağ kalmayı başaracak mıydı? Başardı diyelim, peki acaba, bir zamanlar dünyayı avcunun içinde tutan, ona hükmeden aynı insan mı olacaktı? Ama insanlığın hangi ve nasıl bir yükseklikten uçuruma yuvarlandığına şimdi kendi gözleriyle tanık olan Artyom, muhteşem bir geleceğe olan inancını büsbütün kaybetmişti.</p>

  <p class="heading1">Kalinin Caddesi önünde geniş ve dümdüz uzanıyor, uzakta daralıyor ve sonunda karanlıkta kayboluyordu. Artyom, geçmişin gölgelerine sarmalanmış öylece tek başına duruyordu. Eskiden bu asfaltlarda gece gündüz kim bilir kaç insanın dolaştığını, kaç arabanın inanılmaz bir hızla yol aldığını, bu pencerelerin bir zamanlar&nbsp;sıcak bir dostlukla aydınlatıldığını hayal etmeye çalışıyordu. Bütün bunlar nereye gitmişlerdi? Dünya burada boşalmış ve terk edilmiş gibiydi ama Artyom biliyordu; bu sadece bir hayaldi. Dünya ne terk edilmiş ne de ölüydü, sadece buraya hükmedenler şimdi başkalarıydı. Kafasında bu düşüncelerle, dönüp Kütüphane’nin olduğu tarafa baktı.</p>

  <p class="heading1">100 metre kadar uzakta, caddenin ortasında hareketsiz duruyorlardı. En az beş yaratıktı. Gizlenmekten vazgeçmişlerdi ama Artyom’un dikkatini çekmek için de uğraşmıyorlardı. Nasıl bu kadar çabuk ve sessizce yakına gelebildikleri, Artyom için bir sırdı. Ay ışığında heybetli şekillerini şimdi daha iyi seçebiliyordu. Arka bacakları özellikle dikkat çekiyordu, hatta önce tahmin ettiğinden de büyüktüler. Artyom uzaktan onların gözlerini fark edemiyordu ama bu gözlerin hâlâ kendisini bekler gibi ona baktıklarına, nemli havadan onun kokusunu aldıklarına emindi. Havada, kendilerine hiç de yabancı olmayan barutun nahoş kokusunu almış olmalıydılar, hayvanlar bu yüzden ona saldırmakta tereddüt ediyorlardı. Hâlâ Artyom’u gözlüyorlardı, halinden bir güvensizliği ve çaresizliği sezmeye çalışıyorlardı. Belki de kendi bölgelerinin sınırına kadar ona eşlik edecekler, bir kötülük de yapmayacaklardı. Evrim yasalarını yıkarak yeryüzünde birden bire ortaya çıkan bu yaratıkların nasıl davranacaklarını nereden bilebilirdi?</p>

  <p class="heading1">Artyom kendine güçlükle hâkim olmaya çalıştı. Sakin görünmeye gayret ederek döndü ve ilerledi, emin olmak için iki adımda bir omuzlarının üzerinden arkaya bakıyordu. Yaratıklar önce, sanki oldukları yerde kalacaklarmış gibi durdular ama sonra Artyom’un aklına gelen en kötü şey oldu: Dört ayaklarını birden koyuverip yavaşça onu takibe koyuldular. Yine yaklaşık aradaki 100 metre uzaklığı koruyarak ilerliyorlardı. Gerçi Artyom bu garip refakate alışmaya başlamıştı ama yine de onları göz hapsinde, kalaşnikovunu da hazır vaziyette tutuyordu. Böylece ayın aydınlattığı boş caddeyi geçtiler. Önde, her yarım dakikada bir durup arkaya bakan dikkatli ve gergin bir insan; arkada ona acele etmeden yaklaşıp sonra da onun önce aldığı mesafeyi tekrar alabilmesi için duran beş ya da altı garip varlık.</p>

  <p class="heading1">Artyom bir an aradaki mesafenin azaldığı hissine kapıldı. Üstelik şimdi hayvanlar sanki onu iki taraftan kuşatmak istiyorlarmış gibi, yelpaze biçiminde dağılmaya başlamışlardı. O güne kadar hayatında vahşi hayvanlara hiç ilgisi olmamıştı ama şimdi takipçilerinin ona saldırmaya hazırlandıklarına emindi. Harekete geçme zamanıydı. Ani bir hareketle döndü, silahını kaldırdı ve karanlık şekillere doğrulttu.</p>

  <p class="heading1">Bu kez yaratıklar onun uzaklaşmasını beklemediler, iyice yaklaşıp yarım daire yaparak onu kuşatmaya aldılar. Arayı kısaltarak saldırıya geçmeden önce onları ürkütmeyi denemeliydi.</p>

  <p class="heading1">Artyom namlusunu kaldırıp havaya ateş etti. Silah sesi büyük bir gürültüyle gökdelenlerin duvarlarına çarparak caddenin öbür ucunda yankılandı. Barut kovanları çınlayarak asfaltın üzerine düştüler. Boğuk, öfkeli bir homurtuyla yaratıklar ileriye atıldılar. Birkaç saniyede onunla aralarındaki kısa mesafeyi alabileceklerdi ama Artyom kendini buna hazırlamıştı. Siper alarak en yakınındaki canavara nişan alıp ateş etti, sonra da hızla evlere doğru koşmaya başladı. Arkasından gelen vahşi haykırışlara bakılırsa, isabet etmişti. Bu diğer hayvanları engeller miydi yoksa daha da mı kışkırtırdı, belli değildi.</p>

  <p class="heading1">Birden yeni bir bağırış duyuldu ama bu, canavarların tehditkâr haykırışı değildi, insanın damarlarındaki kanı donduran acı, keskin, uzayıp giden bir ciyaklamaydı. Yukarıdan aşağıya doğru geliyordu. Artyom sahneye yeni bir oyuncunun geldiğini anladı. Anlaşılan, silah sesleri bu kanatlı canavarlardan birini kışkırtmış olmalıydı, aynen katedrale yuvasını yapan canavarda olduğu gibi.</p>

  <p class="heading1">Kocaman bir gölge ok gibi üzerinden uçup gitti. Artyom arkaya göz atınca, yaratıkların çil yavrusu gibi dağılarak cinnet getirmiş gibi bağrıştıklarını gördü. Hayvanlardan sadece biri, o da herhalde yaralanmış olduğu için hâlâ yerde yatıyordu. Yine de acı içinde haykırarak sığınmak üzere evlerden birine doğru sürünüyordu ama şansı yaver gitmedi. Dev gibi canavar yerden yaklaşık 30 metre kadar yüksekte, havada bir kez daha daire çizerek kocaman kanatlarını açıp aşağıya, kurbanının üzerine atıldı. Kanatlı dev, son kez haykıran hayvanı yakaladığı gibi, hiç zahmetsiz, avıyla birlikte havada süzüldü ve gökdelenlerden birinin tepesine taşıdı.</p>

  <p class="heading1">Artyom’un takipçileri hâlâ gizlendikleri yerden çıkmaya cesaret edemiyorlardı, kanatlı canavarın tekrar geri gelmesinden korkuyor olmalıydılar. Artyom’un ise kaybedecek hiçbir şeyi yoktu. Evlerin duvarlarına sırtını dayayarak Bahçe Bulvarı’nın olduğunu sandığı yere doğru koştu. Yarım kilometreyi arkasında bıraktıktan sonra soluk almak için durdu, takipçisi avcıların dışarıya çıkmaya cesaret edip etmediklerini kontrol için arkasına dönüp bakındı. Cadde boştu. Birkaç metre sonra önüne bir yan sokak çıktı, köşeye bakınca, aynı hareketsiz gölgeleri fark etti. Bu yaratıkların, ganimetlerini neden boş bir caddede toplamadıklarını Artyom şimdi anlamıştı. Çünkü kendilerinden daha güçlü haydutların kurbanı olmaktan korkuyorlardı.</p>

  <p class="heading1">Artyom koşarken yine sık sık arkasına bakmaya devam etti. Yeniden onu takibe geçerek çevresini kuşatmaya başladıkları sırada caddenin sonu göründü. Artyom bir kez daha havaya ateş etti, böylelikle kanatlı yaratığı yeniden kışkırtıp canavarları ürkütmeyi umuyordu. Gerçekten de yaratıklar kısa bir süre arka bacaklarının üzerinde durup beklediler ve boyunlarını ileriye doğru uzattılar. Ama gökyüzünde bir hareket olmadı. Kanatlı canavar anlaşılan henüz ilk porsiyonunu bitirmemişti. Artyom bunu takipçilerinden önce sezmişti. Sağ tarafa doğru koştu, evlerden birinin etrafını dolandıktan sonra ilk gördüğü kapıya atıldı. Melnik evlerde insanların oturduğunu söyleyerek onu uyardığı halde bu kadar güçlü bir düşmana ortalık yerde karşı koymak akıl kârı değildi. O daha silahına davranmaya fırsat bulamadan, canavarlar onu lime lime ederlerdi.</p>

  <p class="heading1">Merdiven sahanlığı karanlıktı. Artyom zorunlu olarak cep fenerini yaktı. Işık berbat bir duvarı aydınlattı, biri yıllar önce üzerine iğrenç, açık seçik çizimler karalamıştı, merdiven de pislik içindeydi, açık duran kapıların arkasında yanmış ve yıkık odalar göründü. Birkaç sıçan korkusuzca etrafta dolanıp duruyordu.</p>

  <p class="heading1">Doğru bir girişi seçmişti. Merdiven boşluğundaki pencereler caddeye bakıyorlardı, üst katlardan birinden, yaratıkların onu takip etmekte kararsız kaldıklarını görebiliyordu. Gerçi kapının yanına kadar gelmişlerdi ama içeri girmek yerine, arka ayaklarının üzerinde doğrularak taş heykellere gözlerini dikmiş bakıyorlardı. Ama Artyom, onların ganimetlerini öylece bırakıp geri çekilmeyeceklerinden emindi, er geç kendisini dışarıya çıkarmayı deneyeceklerdi. Tabii şayet merdiven boşluğunda Artyom’u kaçmaya zorlayacak herhangi bir şey saklanmamışsa.</p>

  <p class="heading1">Bir kat daha çıktı ve daire kapılarından birinin kapalı olduğunu fark etti.</p>

  <p class="heading1">Omuzlarıyla kapıya asıldı ama kilitliydi. Fazla düşünmeden, silahın ucunu kilide doğru bastırdı ve ayağıyla kapıyı itti. Dışarıdan gelen kuşatmaya hangi daireden karşı koyacağı önemli değildi, şu anda tek istediği, geçmiş dönemdeki insanların bozulmadan korunmuş bir dairesini görmekti, bu fırsatı kaçırmak istemiyordu.</p>

  <p class="heading1">İçeri girince arkasından kapıyı kapatarak koridordaki bir dolabı da önüne dayadı. Bu barikat gerçi gelecek herhangi bir saldırı için garantili bir güvence değildi ama hiç değilse birisi kapıyı kurcalamaya kalktığında en azından fark edebilecekti. Sonra pencerenin yanına giderek yavaşça dışarıya baktı. Ateş etmek için mükemmel bir pozisyondaydı. Üçüncü kattan girişi ve şimdi yarım daire halinde önünde duran yaklaşık on hayvanı göz hapsine alabiliyordu. Durum şimdi onun lehineydi, hiç tereddüt etmeden bundan yararlandı. Silahındaki lazer odaklı mekanizmayı açtı, kırmızı ışığı içlerindeki en büyük canavarın kafasına yöneltti, derin bir soluk aldı ve tetiği çekti. Kısa bir salvonun ardından hayvan yana devrildi. Diğer hayvanlar yıldırım hızıyla dağıldılar ve cadde birden boşaldı. Artyom, bir süre beklemeye karar verdi, hemcinslerinin ölümü acaba gerçekten diğerlerini korkutup kaçırmış mıydı, bekleyip görecekti.</p>

  <p class="heading1">İçinde bulunduğu daireyi inceleyecek kadar zamanı vardı.</p>

  <p class="heading1">Pencere camları, evin tamamında olduğu gibi, epey öncesinden kırılmış olduğu halde, mobilyalar ve diğer eşya şaşılacak kadar iyi durumdaydı. Yerde, WDNCh’da kullanılan fare zehirlerine benzer küçük topaklar vardı. Büyük olasılıkla gerçekten de zehirdiler çünkü Artyom odaların hiçbirinde bir tek sıçana bile rastlamamıştı. Daireyi gezdikçe, içinde oturanların, dairelerini düzenli bırakabilmek için yeterli zamanları olduğu daha iyi anlaşılıyordu. “Belki bir gün döneriz” umuduyla her şeyi özenle paketlemişlerdi. Odalar son derece düzenliydi, mutfakta kemirgen hayvanlarla sineklerin iştahını kabartacak tek bir yiyecek maddesi bile bırakılmamış, eşyanın büyük bölümü de plastiklerle örtülmüşü.</p>

  <p class="heading1">Artyom bir odadan diğerine geçerken ev sakinlerinin günlük yaşamını hayal etmeye çalışıyordu. Acaba burada kaç kişi oturmuştu? Sabahları kaçta kalkıyorlardı, işten ne zaman dönüyorlardı, akşamları yemek yiyorlar mıydı? Sofranın baş köşesinde kim oturmuştu? Eski zamanların adet ve yaşayışlarım sadece kitaplardan biliyordu. Şimdi ilk kez bir evdeydi ve her şeyi kafasında çok farklı kurguladığını açıkça itiraf ediyordu.</p>

  <p class="heading1">Kitap rafının önündeki yan şeffaf plastik örtüyü kaldırdı. Metrodaki kitap stantlarında sıkça gördüğü polisiye romanlarla, renkli çocuk kitapları vardı. İçlerinden birini sırtından tutup çekti. Neşeli hayvan resimleri çizili sayfalan çevirirken, aralarından sert bir kâğıt parçası düştü. Artyom eğilip kâğıdı aldı. Kollarında küçük bir çocuğu tutan, gülümseyen bir kadının sararmış fotoğrafıydı.</p>

  <p class="heading1">Artyom donup kaldı, o ana kadar düzenli çarpan kalbi birden güm güm atmaya başladı. Yüzünü sıkan gaz maskesini çıkarıp taze havayı içine çekme ihtiyacını duydu. Dikkatle ve yavaşça -sanki fotoğrafın dağılmasından korkuyordu- onu biraz daha yüzüne yaklaştırdı.</p>

  <p class="heading1">Kadın belki 30 yaşlarındaydı, kollarında tuttuğu çocuk ise en çok iki yaşında olmalıydı. Kafasında sevimli bir kasket vardı, Artyom çocuğun oğlan mı kız mı olduğunu kestiremedi. Çocuk direkt olarak objektife bakıyordu. Artyom’a ciddi ve yetişkin biri gibi gelmişti. Fotoğrafın arkasını çevirdiği anda, gözlerinin önündeki her&nbsp;şey bir anda bulanıklaştı. Biri mavi bir tükenmez kalemle şöyle yazmıştı: Artyomka, 27 aylık.</p>

  <p class="heading1">Sanki biri içinden bir şey koparıp almıştı. Dizleri kesildi, hemen yere oturdu.</p>

  <p class="heading1">Fotoğrafı, pencereden içeriye sızan ay ışığına doğru tuttu. Kadının gülümsemesi ona neden hiç yabancı gelmemişti? Ona bakınca neden soluğu kesilmişti?</p>

  <p class="heading1">Bu kent yok olmadan önce, burada on milyondan fazla insan yaşıyordu. Gerçi Artyom pek özel bir isim değildi ve bu milyonluk şehirde aynı adla mutlaka on binlerce çocuk yaşamıştı. Bu, metronun şimdiki nüfusu kadardı. Dolayısıyla ihtimal çok azdı. Peki ama kadının gülümseyişi neden ona tanıdık gelmişti?</p>

  <p class="heading1">Çocukluğunun bazen rüyalarına giren ya da bir saniye kadar belleğinde yanıp sönen bölük pörçük anılarını anımsamaya çalıştı. Sıcacık küçük bir oda, hafif bir ışık, kitap okuyan bir kadın, geniş bir yatak. Yerinden sıçrayarak doğruldu, rüyasında gördüğü odanın benzerini bulmak üzere deli gibi odaları dolaşmaya başladı.Ve gerçekten de bir oda, bir anda ona aynı eskiden bildiği şekliyle döşenmiş gibi geldi; sedir biraz farklıydı, pencere de bir başka taraftaydı ama bunun ne önemi vardı ki, sonuçta bu fotoğraf üç yaşındaki bir çocuğun belleğine biraz bozulmuş şekliyle işlenmiş olabilirdi.</p>

  <p class="heading1">Üç yaşındaki bir çocuğun mu? Oysa fotoğrafta başka bir yaş yazılıydı ama bunun da bir önemi yoktu. Yanına tarih yazılmamıştı. Fotoğraf herhangi bir tarihte çekilmiş olabilirdi, mutlaka ailenin evi terk etmesinden birkaç gün önce olması gerekmiyordu. Belki altı ay, hatta bir yıl önce de olabilirdi. O zaman çocuğun resimdeki yaşıyla kendisininki örtüşüyordu. Ve fotoğrafta, annesiyle birlikte kendisinin olması bu durumda daha da güçlü bir olasılıktı. Ama fotoğraf üç ya da beş yıl önce de çekilmiş olabilirdi, evet bu da mümkündü.</p>

  <p class="heading1">Sonra aklına başka bir düşünce takıldı. Banyonun kapısını ardına kadar açtı ve çevreye göz gezdirdi, sonunda aradığını buldu. Ayna, kalın bir toz tabakasıyla kaplanmıştı, öyle ki cep fenerinin ışığı bile görünmüyordu. Ev sakinlerinin bir çengelde asılı bıraktıkları küçük bir el beziyle aynanın bir köşesini sildi. Açılan temiz köşede, gaz maskeli ve miğferli yansımasına baktı.</p>

  <p class="heading1">Sentetik kumaştan yapılmış gaz maskesinin arkasındaki zayıf ve halsiz yüzünü göremedi ama iyice derine gömülü koyu renkli gözleri, ona sanki çocuğunkine benziyormuş gibi geldi. Artyom fotoğrafı gözünün önünde tuttu, çocuğun yüz hatlarını dikkatle inceledi, sonra tekrar aynaya baktı. Yeniden fotoğraftaki surete bakıp gaz maskesinin arkasındaki yüzle bir kez daha kıyasladı. Aynanın karşısındaki en son görüntüsünü hatırlamaya çalıştı. Acaba ne zamandı? WDNCh’dan yola çıkmadan az önce miydi? O günden sonra aradan ne kadar zaman geçmişti? Aynada kendini gördüğünden bu yana yıllar geçmiş olmalıydı. Hele şu Allah’ın belası maskeyi yüzünden bir alabilseydi! Tabii insanlar da zamanla tanınmayacak halde değişiyorlardı ama çocukluk yıllarından kalma bir şeyleri yine de anımsatıyordu.</p>

  <p class="heading1">Geriye yapacak sadece bir şey kalmıştı: WDNCh’ya geri dönüp Suhoy’a sormalıydı, acaba bir kâğıt parçası üzerinde görünen bu kadın, yıllarca önce -istasyonları yerle bir olurken- çocuğunun hayatını kendisine teslim eden kadına benziyor muydu? Yani Artyom’un annesine. Suhoy onu mutlaka tanırdı. Müthiş bir hafızası vardı. Fotoğraftaki kadının o olup olmadığını söyleyebilirdi.</p>

  <p class="heading1">Artyom fotoğrafa bir kez daha baktı, sonra nasıl yapabildiğine kendisi de hayret&nbsp;ederek, kadının yüzünü şefkatle okşayıp fotoğrafı yine kitabın arasına koyarak sırt çantasına soktu. Garip, diye aklından geçirdi, birkaç saat önce kıtanın en büyük bilginlerinin arşivindeyken, bir bölümü inanılmaz değerdeki, birbirinden farklı milyonlarca kitap arasından özgürce seçim yapacak durumdaydı. Oysa bu kitapları yine kendi raflarında tozlanmaya terk etmişti, hatta Kütüphane’nin zengin arşivinden yararlanmak aklına bile gelmemişti. Şimdiyse sıradan, basit bir resimli kitabı çantasına koyuyor ve kendini sanki yeryüzündeki en büyük hazineye sahip olmuş gibi hissediyordu.</p>

  <p class="heading1">Raflardaki diğer kitapları da karıştırmak, belki de dolaplarda başka fotoğraf albümlerini aramak üzere koridora geri döndü. Ama pencereden dışarıya bakınca bazı değişikler gözüne çarptı. İçini bir huzursuzluk kapladı. Bir şey yolunda gitmiyordu. Daha yakma gitti ve hemen anladı: Gece farklı bir renge bürünmüş, grilikler sarı-pembe tonlarla karışmıştı. Etraf yavaş yavaş aydınlanıyordu.</p>

  <p class="heading1">Hayvanlar yine girişte toplanmışlardı ama içeriye girmeye cesaret edemiyorlardı. Hemcinslerinin kadavrası ortalıkta görünmüyordu. Belki de kanatlı hilkat garibesi onu alıp götürmüştü ya da onu kendileri parçalamışlardı. Artyom, onların bu daireye saldırmalarım önleyen şeyin ne olduğunu bir türlü kestirememişti ve bu onun işine geliyordu.</p>

  <p class="heading1">Güneş doğmadan önce Smolenskaya’ya kadar gitmeyi başarabilecek miydi? Takipçilerini atlatabilecek miydi? Önüne barikat yerleştirilmiş evde öylece kalıp bekleyemezdi. Güneşin ilk ışınları görününceye kadar banyoda saklanabilirdi. Ortalık aydınlanıp vahşi hayvanlar gidince, karanlık bastığı anda yola çıkabilirdi. Ama koruyucu elbisesi daha ne kadar dayanacaktı? Gaz maskesinin filtresi daha ne kadar çalışacaktı? Ve eğer Melnik kararlaştırılan saatte onu orada görmezse, ne yapacaktı?</p>

  <p class="heading1">Artyom bulunduğu dairenin kapısına yanaşarak kulak verdi. Sessizlik. Dolabı yavaşça yana çekip usulca kapıyı açtı. Merdiven boşluğunda kimseler yoktu ama cep feneriyle basamakları tarayınca, daha önce orada olmayan bir şey dikkatini çekti. Acaba daha önce gözünden mi kaçmıştı?</p>

  <p class="heading1">Basamaklar balgamla kaplanmıştı. Az önce oradan birisi sürünerek geçmişe benziyordu. Allah’tan izler, Artyom’un bulunduğu dairenin kapısının önünden geçmiyordu ama bu boş bir teselliydi.</p>

  <p class="heading1">Demek bu ev de sandığı gibi boş değildi. Artyom’un o anda keyfi kaçtı, bir süre daha bu dairede kalması ya da uyuması mümkün değildi. Şimdi tek bir çıkar yolu kalmıştı: Aç canavarları kovalayıp bir an önce Smolenskaya’ya varmak. Bunu da güneş yükselip gözlerini yakmadan ve Melnik’in sözünü ettiği canavarları uyandırmadan önce yapmalıydı.</p>

  <p class="heading1">Bu kez tek bir hayvanı hedef almak yerine olabildiğince çok yaratığı vurmak üzere harekete geçti. Yaratıklardan ikisi bağrışarak yere yığıldı, diğerleri sokaklara kaçışarak kayboldular. Yol serbest görünüyordu.</p>

  <p class="heading1">Artyom aşağıya merdivenlere doğru atıldı, arkada birisi pusu kuruyor mu, diye kapı aralığından yavaşça baktı. Sonra da olabildiğince hızlı Bahçe Bulvarı’na doğru koşmaya başladı. Arbatskaya’daki sıra sıra incecik ağaçlar, buradaki gibi iç karartan fundalığa dönüşseydi, ne ürkütücü bir labirent ortaya çıkardı kim bilir, diye Artyom aklından geçirdi.</p>

  <p class="heading1">Takipçiler arkasında yine bir araya gelerek toparlanmaya başladığı sırada, Artyom&nbsp;çoktan caddenin sonuna ulaşmıştı.</p>

  <p class="heading1">Etraf giderek aydınlanıyordu ama hayvanlar anlaşılan güneş ışığına duyarsızdılar. Evlerin önünden sessizce ve hızla geçerek arayı her saniye biraz daha daraltıyorlardı. Şimdi açık alanda durum onların lehineydi, çünkü Artyom’un hedefe nişan alması için durması gerekecekti. Üstelik dört ayaklarının üzerinde hareket ettikleri ve sadece boylarıyla bir metreye kadar sıçrayabildikleri için doğru dürüst görülmüyorlardı da. Ve Artyom, üzerindeki koruyucu elbisesi, sırt çantası, iki silahı ve yorgunluğuyla ne kadar hızlı koşmaya gayret etse de, bu sonu gelmeyecek gibi görünen gecede yaratıklar her adımda biraz daha belirginleşiyorlardı.</p>

  <p class="heading1">Çılgınca koşan bu hayvanlar çok geçmeden ona yetişecekler ve sonunu getireceklerdi. Birden giriş kapısının önünde kendi kanına bulanmış yatan iğrenç, dev kadavranın görüntüsü gözlerinin önüne geldi. Koyu kahverengi, parlak bir post, kocaman, tostoparlak bir kafa ve sıra sıra dizili, düzinelerce keskin dişle dolu bir ağız. Artyom radyoaktif ışınlarla böyle yaratıklara dönüşmüş tek bir hayvan bile görmemişti.</p>

  <p class="heading1">Şansına Bahçe Bulvarı’nda -eğer burası oysa- hiç ağaç yoktu. Göz alabildiğine sağa ve sola uzanan çok geniş bir caddeydi. Koşmaya devam etmeden önce, canavarların üzerine bir kez daha silahını boşalttı. Şimdi 50 metre kadar yaklaşmışlardı. Yine çevresinde yarım daire oluşturdular, içlerinden ikisi neredeyse Artyom’la aynı hizada koşuyordu.</p>

  <p class="heading1">Bahçe Bulvarı’nda, beş-altı metre derinlikte iki çukurun arasından koşarak geçti ve derin bir yarığın etrafında büyük bir dönüşle anayola çıktı. Buradaki evlerin görünüşü biraz garipti. Yanmamışlardı, daha çok erimişlerdi. Başka, özel bir şeyler olmuştu anlaşılan; burası Kalinin Caddesi’nden daha ağır hasar görmüştü. İnsanı tedirgin eden bu görüntünün haşmetli ama bir o kadar da hüzünlü manzaranın arkasında, belli bir uzaklıkta birkaç yüz metre yükseklikte devasa bir gökdelen<sup class="calibre1"><a class="calibre2" href="../Text/Section0060.xhtml#dipnot-60" id="dipnot-60-geri">60</a></sup> yükseliyordu. Bir ortaçağ şatosuna benziyordu. Göründüğü kadarıyla pek çok saldırıya, zamanın acımasız çürümüşlüğüne karşı sapasağlam kalmayı başarmıştı. Artyom binaya aceleyle göz atınca, rahatlayarak içini çekti. Şatonun üzerinde ürkütücü bir gölge dolanıyordu. Bu onun kurtuluşu olabilirdi. Şimdi onun dikkatini çekmeliydi, o zaman gölge takipçilerine tırpanını atacaktı. Artyom bir eliyle silahını havaya kaldırıp namluyu kanatlı canavara doğrultarak tetiğe bastı.</p>

  <p class="heading1">Hiçbir şey olmadı.</p>

  <p class="heading1">Silahın haznesi boştu.</p>

  <p class="heading1">Koşarken yedek tüfeğini arkasından alması imkânsızdı, bunun üzerine hemen yan sokaklardan birine daldı, sırtını duvara dayayarak silahını değiştirdi. Şimdi diğer hazne de boşalana kadar canavarları en azından kendinden uzak tutabilirdi.</p>

  <p class="heading1">İlk hayvan köşede görünmüştü bile, yine tipik bir hareketle, arka bacaklarının üzerine oturarak koca gövdesiyle doğruldu. Öyle yakınma gelmişti ki Artyom, iri kemikli kemerlerin altına gömülü küçük gözlerinde, kötü yeşil bir kıvılcımın parladığım gördü, parktaki esrarengiz alevin bir tür aksiydi sanki.</p>

  <p class="heading1">Danila’nın kalaşnikovunda lazerli nişangâh yoktu ve bu mesafeden Artyom hayvanın yanına bile ateş edemezdi. Telaş etmeden, hareketsiz duran canavarı siper aldı, silahını sıkıca omzunda tutarak tetiğe bastı ama silahın mekanizması sıkışmıştı.</p>

  <p class="heading1">Ne olmuştu? Acaba telaşla silahları mı karıştırmıştı? Hayır, kendi silahı lazerliydi. Artyom silahını tekrar doldurmayı denedi. Boşuna...</p>

  <p class="heading1">Kafasında bir yığın düşünce uçuşuyordu. Danila. Kütüphaneciler. Belki de bu yüzden onu bu kadar kolay ele geçirmişlerdi. Silahı çalışmamıştı. Kütüphaneci rafların arasından arkasına sokulurken Danila’nın silahın emniyetini çıkartamaya uğraşması Artyom’un bir an gözlerinin önüne geldi.</p>

  <p class="heading1">İlk canavarın yanına şimdi diğerleri de sessizce gelmişlerdi. Hâlâ umutsuzca Danila’nın silahını kurcalayan Artyom’a merakla bakıyorlardı. Sonra sonuç almak üzere harekete geçtiler. Liderleri olduğu anlaşılan ilk hayvan büyük bir sıçrayışla Artyom’un beş metre uzağına atladı.</p>

  <p class="heading1">Tam o anda, üzerlerinden devasa bir gölge geçince, bütün hayvanlar çömelerek yukarıya baktılar. Artyom bu şaşkınlıklarını fırsat bilip bir sonraki kapı kemerinden geçerek ileriye atıldı. Bu kıskaçtan sağ kurtulacağını artık pek ummuyordu, öleceği anı mümkün olduğu kadar geciktiren sadece içgüdüsüydü. Bu arka sokakta en ufak bir şansı yoktu, Bahçe Bulvarı’na giden yol ise kesilmişti.</p>

  <p class="heading1">Dört köşe boş bir avluda buldu kendini. Avlunun çevresindeki evlerin duvarlarında yine geçitler ve kemerler vardı, bir binanın arkasında, bulvardayken onu büyüleyen o hüzünlü şato yükseliyordu. Artyom gözlerini hemen çevirdi, çünkü binanın üzerinde şu yazıyı okumuştu: MOSKOVA VI. LENİN YERALTI METROSU ve altında SMOLENSKAYA İSTASYONU. Büyük meşe kapılar hafif açık duruyordu.</p>

  <p class="heading1">Bu sefer beladan kurtulması tam bir mucizeydi: Vahşi hayvanın kurbanına tam saldırmadan önce buraya gelmesi, içgüdüsel bir sezgiyle hafif hava akımının garip karışımı bir duygu olmalıydı. Canavar, Artyom’un yarım metre yakınına geliverdi. Artyom biraz yana kaydı ve var kuvvetiyle metro girişine koştu. Orası eviydi, orası yerin altı, kendi hükümranlığıydı, orada duruma hâkim olan oydu. Smolenskaya istasyonunun giriş holü, Artyom’un hayal ettiği gibiydi; karanlık, nemli ve boş... İnsanların yüzeye buradan çıktıkları anlaşılıyordu. Hizmet ofisleriyle gişeler açık duruyordu ve boşaltılmıştı. Değerli ne varsa, hepsi yıllar önce yeraltına götürülmüştü. Turnikelerle kontrolörün minik kulübesinden geriye sadece beton duvarlar kalmıştı. Arkada, aşağıya inen yürüyen merdivenlerle tünelin yarım kubbesi görünüyordu. Artyom’un tuttuğu ışık nedense yolun yarısında kaybolunca, tünelin sonunda gerçekten istasyonun girişinin olup olmadığını anlayamadı. Ama hayvanlar onu giriş avlusuna kadar izlemişlerdi, kapıların gıcırtısından bunu fark etmişti. Birkaç dakika sonra merdivenlere gelebilirlerdi ve o zaman bu ufak avantajı da kaybederdi.</p>

  <p class="heading1">Ayağındaki hantal çizmelerle bocalayarak, sallanan basamaklardan aşağıya inmeye başladı. Birkaç basamak birden inmek isterken, ayağı kaygan zeminde ileri kaydı ve gürültüyle yuvarlanarak kafasının arkasını basamağın kenarına çarptı. Başında kaskı ve sırt çantasıyla, en az 12 basamak yuvarlandıktan sonra durabildi. Cep feneriyle yukarısını aydınlattı, ne kadar kısa bir mesafe almıştı! Korktuğu şeyi görmekte gecikmedi: Hareketsiz, koyu karaltılar aşağıya, ona bakıyorlardı. Her zaman olduğu gibi, saldırıya geçmeden önce durumu gözden geçiriyorlardı ya da aralarında sessizce görüşüyorlardı. Artyom bütün gücüyle kendini toparladı ve inmeye devam etti. Yine iki basamak birden atladı, bu kez başarmışı. Sağ eliyle kauçuk tırabzanın üzerinde&nbsp;kayarken, sol elinde cep feneriyle, yaklaşık 20 saniye kadar, ayağı yeniden tökezleyene dek aşağıya indi.</p>

  <p class="heading1">Arkasından müthiş bir patırtı duyuldu. Hayvanlar sonunda karar vermişlerdi.</p>

  <p class="heading1">Artyom içten içe kendi ağırlığıyla bile gıcırdayan bu yıpranmış basamakların takipçilerinin cüssesi altında çökeceğini umut ediyordu. Ama giderek daha da güçlü gelen ayak sesleri pek iyiye alamet değildi.</p>

  <p class="heading1">Cep fenerinin aydınlığında, ortasında büyük bir kapı olan, tuğladan bir duvar fark etti. Artyom tökezlendiği yerden güçlükle doğruldu ve ona ebediyet kadar uzun gelen son mesafeyi de 15 saniyede aldı.</p>

  <p class="heading1">Kapı çelik saçtan yapılmıştı. Artyom’un yumruklamasıyla koca bir çan gibi ses çıkardı. Yarı karanlıkta ancak seçebildiği ve giderek yaklaşan gölgelerin korkusuyla, kapıyı var gücüyle yumrukladı. Ancak birkaç saniye sonra ne büyük bir yanlış yaptığını fark etti ve birden damarlarındaki kan dondu: Anlaşmalı şifreyi verecek yerde, nöbetçileri korkutmuştu. Şimdi ona kesinlikle kapıyı açmayacaklardı; metroya yukarıdan kimin sızdığını kim bilebilirdi ki?</p>

  <p class="heading1">Sinyal nasıldı? Üç kere hızlı, üç kere yavaş, üç kere hızlı mı? Hayır bu S.O.S işaretiydi. Mutlaka önce üç ve sonunda üç kere olmalıydı ama yavaş mı hızlı mı, Artyom artık kestiremiyordu. Şimdi denemeye kalksa, en ufak şansı bile kalmayacaktı. O zaman en iyisi S.O.S sinyalini vermekti. Nöbetçi en azından, kapının diğer yanında bir insan olduğunu anlardı.</p>

  <p class="heading1">Artyom çelik kapıyı bir kez daha yumrukladı, omzundan diğer silahı alarak titreyen parmaklarıyla içine Danila’nın şarjörünü yerleştirdi. Sonra cep fenerini silahın namlusuna doğru tutarak sinirli bir şekilde yukarıdaki kubbeyi aydınlattı. Aydınlanan yerde eskiden kalma lamba dirseklerinin üst üste binmiş uzun gölgeleri göründü. Artyom, arkada kara bir şeklin saklı olup olmadığından pek emin değildi.</p>

  <p class="heading1">Çelik kapının arkasında ise hâlâ tam bir sessizlik vardı. Aman tanrım, diye Artyom aklından geçirdi, yoksa burası başka bir Smolenskaya mıydı? Bu kapı, artık kimse kullanmadığı için, belki onlarca yıl önce sürgülenmişti. Sonuçta, Melnik’in talimatlarına uymamış, aksine buraya tamamen rastlantıyla gelmişti. Yanılmış olabilirdi.</p>

  <p class="heading1">Hemen yakınında, belki 15 metre kadar ileride bir basamak gıcırdadı. Artyom kendine daha fazla hâkim olamadı ve gürültünün geldiği yere gözü kapalı ateş etti. Ses kulaklarında acılı bir yankılama yapıp merdivenlerden yüzeye dağıldı. Ama yaralanmış bir canavarın gürlemesine benzer herhangi bir şey duyulmadı. Mermiler boşa gitmişti.</p>

  <p class="heading1">Artyom gözünü ayırmadan tekrar yumruğuyla kapıya vurdu; üç kez hızlı, üç kez yavaş, üç kez hızlı. Birden kapının diğer yanından metalik bir gıcırtı duyuldu. Ve tam o anda, karanlığın içinden vahşi hayvanlardan birinin gölgesi çılgın bir hızla üzerine geldi.</p>

  <p class="heading1">Artyom silahını sağ elinde tutuyordu, içgüdüsel bir hareketle geriye sıçrarken, yanlışlıkla tetiğe bastı. Merminin sarsıntısıyla yaratığın vücudu havada döndü, Artyom’un boğazına sıçrayacak yerde, iki metre kadar önüne düştü. Ama aynı anda tekrar doğruldu, hafif yalpaladı, yeniden sıçradı ve Artyom’u soğuk çelik kapıya doğru itti. Ama Artyom o sırada silahındaki son mermiyi çoktan onun kafasına boşaltmış ve canavar da son sıçrayışında ölmüştü. Şayet Artyom’un kafasında kaskı olmasaydı,&nbsp;canavarın üzerine hırsla atılmasıyla kafasının yarılması işten değildi.</p>

  <p class="heading1">Kapı açıldı, dışarıya aydınlık yayıldı. Yürüyen merdivenlerden korkulu homurtular duyuluyordu. Gelen seslere bakılırsa, hayvanlardan en az beşi daha oradaydı. Güçlü eller Artyom’u yakasından tutup duvarın arkasına çekti, ardından yeniden metalik bir ses duyuldu. Biri kapıyı kapatmış ve sürgülemişti.</p>

  <p class="heading1">“Yaranız yok ya?” diye yanı başındaki ses sordu.</p>

  <p class="heading1">“Yanında kimleri getirdiğini gördün mü?” diye bir diğer ses sordu. “Son defasında, onlardan kurtulmuştuk, bunu da sırf gazı kullandığımız için başarmıştık. Bütün istedikleri Smolenskaya’ya yerleşmek, bir bu eksikti. Arbatskaya bize yeter. Yapabilselerdi eğer. İnsan etini seviyorlar.”</p>

  <p class="heading1">“Onu rahat bırak. O bana ait. Artyom! Hey Artyom! Kendine gel!”</p>

  <p class="heading1">Üçüncü ses Artyom’a tanıdık geldi. Güçlükle gözlerini açtı.</p>

  <p class="heading1">Üç adam üzerine eğilmişti. İkisi kapı nöbetçileri olmalıydı, gri ceketleri ve yün kasketleri vardı, kurşun geçirmez yelek giymişlerdi. Üçüncüyü görünce rahatladı, Melnik’ti. “Ah demek oymuş?” diye nöbetçilerden biri hayal kırıklığına uğramış bir sesle konuştu. “Hadi öyleyse götürün ama önce karantinaya alınmalı.”</p>

  <p class="heading1">“İlkyardım dersi için teşekkürler” diye ştalker sırıtarak cevap verdi ve Artyom’a elini uzattı. Ayağa kalk Artyom. Uzun zamandır yoldasın.”</p>

  <p class="heading1">Artyom doğrulmaya çalıştı ama bacakları ona yardım etmiyordu. Her şey gözlerinin önünde dönüyordu, kendini kötü hissediyordu.</p>

  <p class="heading1">“Hastaneye götürün” diye Melnik emretti.</p>

  <p class="heading1">Doktor, Artyom’u muayene ederken o da ameliyat salonunun duvarlarındaki beyaz fayansları inceliyordu. Salon pırıl pırıldı, havayı keskin bir klor kokusu sarmıştı, tavandan bir sürü lamba sarkıyordu. Bir sürü de ameliyat masası vardı, masaların yanındaki dolaplarda kullanılmaya hazır cerrahi aletler asılıydı. Küçük hastanenin düzeni çok etkileyiciydi ama Artyom hastanenin neden özellikle Smolenskaya’da olduğuna akıl erdirememişti, çünkü bildiği kadarıyla burası barışçıl bir istasyondu.</p>

  <p class="heading1">Doktor, “Allah’tan kırık yok, sadece birkaç yerde zedelenme var” dedi ve ellerini temiz bir elbeziyle kuruladı. “Tırmık yerlerini her ihtimale karşı dezenfekte ettik.”</p>

  <p class="heading1">“Bizi biraz yalnız bırakır mısınız?” diye Melnik rica etti. “Biz bize biraz konuşacaklarımız var.”</p>

  <p class="heading1">Doktor anlayışla başını eğdi ve dışarı çıktı, Melnik Artyom’un yatağının kenarına oturarak ondan her şeyi ayrıntılarıyla anlatmasını istedi.</p>

  <p class="heading1">Melnik’in hesabına göre, Artyom’un Smolenskaya’da iki saat önce olması gerekiyordu, geç kaldığı için, yukarıya çıkıp onu aramak üzereydi. Artyom’un takipçileriyle ilgili hikâyeyi sonuna kadar dinledi ama fazla ilgilenmedi. Uçan yaratıkları da bilimsel bir sözcükle tanımladı: Pterodaktilus. Daha çok merdiven boşluğunda olanlardan etkilenmiş göründü. Artyom, dairenin içinde beklerken, merdivenlerden birinin yukarıya sürünerek çıktığını tahmin ettiğini söyleyince, ştalker kaşlarını çattı ve başını salladı: “Merdivenlerdeki balgama basmadığına emin misin? Bu pisliği istasyona yaymaktan tanrı bizi korusun. Sana evlerden uzak durmanı söylemiştim! Bulunduğun daireyi ziyaret etmedikleri için şanslı olduğunu söyleyebilirsin.” Melnik doğruldu, Artyom’un kapının hemen yanında duran çizmelerine doğru giderek, tabanlarını iyice gözden geçirdi. Kuşkulanacak bir şey&nbsp;görmemiş olmalı ki tekrar yerlerine koydu.</p>

  <p class="heading1">“Daha önce de söylediğim gibi, senin için Polis’e artık geri dönüş yok. Brahmanlar’ın önlerine güzel bir hikâye koymalıyım. İkinizin Kütüphane’de kaybolduğunuzu, benim de sizi aramak için yola çıktığımı sanıyorlar. Peki tam olarak ne oldu?”</p>

  <p class="heading1">Artyom bütün hikâyeyi tekrar başından sonuna kadar anlattı. Bu sefer, Danila’nın nasıl öldüğünü doğru olarak anlattı.</p>

  <p class="heading1">Ştalkerin yüzü yeniden ekşidi. “Hikâyenin sonunu en iyisi sen kendine sakla. Doğrusunu istersen, ilk anlattığın daha hoşuma gitmişti. İkincisinde Brahmanlar’ın soracak epey soruları çıkabilir. Kendilerinden birini öldürdün, kitabı bulmadın ve buna rağmen ödülü cebine koydun.” Artyom’a kuşkuyla baktı. “Ha, gerçekten neydi o?”</p>

  <p class="heading1">Artyom dirseklerinin üzerinde doğrularak yerinden kalktı, cebinden kuru kana bulanmış bir kesekâğıdını çıkardı. Dikkatle Melnik’e baktı, sonra paketi açtı.</p>
</body>
</html>
