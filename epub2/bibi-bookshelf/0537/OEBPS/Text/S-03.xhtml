<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>O-TEİ’NİN ÖYKÜSÜ</h1>

  <p>Çok eskiden, Eçizen eyaletine bağlı Niigata kentinde Nagao Çosei adında genç bir adam yaşardı.</p>

  <p>Bir hekimin oğlu olan Nagao baba mesleğini sürdürmek üzere eğitim görüyordu. Çok küçük yaşlarda, babasının arkadaşlarından birinin kızı olan O-Tei’le sözlenmişti; iki aile Nagao’nun eğitimi biter bitmez düğün yapılması konusunda anlaşmıştı. Fakat O-Tei’nin sağlığının iyi olmadığı ortaya çıktı; on beş yaşındayken genç kızın ölümcül bir verem hastası olduğu anlaşılmıştı. Ölümünün yaklaştığını anlayınca, Nagao’ya haber gönderip vedalaşmak istediğini bildirdi.</p>

  <p>Genç adam yatağının yanında diz çöktüğünde, O-Tei ona şöyle dedi:</p>

  <p>“Nagao-Sama,<a href="../Text/DiPNOTLAR.xhtml#a9" id="k9"><sup>9</sup></a> sevgili sözlüm, çocukluğumuzdan beri birbirimizle sözleşmiştik; bu yılın sonunda da evlenecektik. Ama ben ölmek üzereyim artık; tanrılar ikimiz için de en hayırlısının ne olduğunu bilirler. Birkaç yıl daha yaşayabilsem bile, başkaları için dert ve üzüntü kaynağı olmaktan başka işe yaramayacağım. Bu cılız gövdeyle iyi bir eş olamazdım zaten. Senin iyiliğini düşünerek yaşamak da istemezdim; bunu istemek çok bencilce olurdu. Ölmeye razı olduğuma eminim artık; ardımdan yas tutmayacağına ilişkin bana söz vermeni diliyorum. Ayrıca, sana yeniden karşılaşacağımızı da söylemek isterim...” “Elbette yine karşılaşacağız," dedi Nagao içtenlikle. “Saf Ülke’de<a href="../Text/DiPNOTLAR.xhtml#a10" id="k10"><sup>10</sup></a> ayrılık acısı da olmayacak.”</p>

  <p>Genç kız tatlı bir sesle, “Hayır, hayır!" diye yanıt verdi, “Saf Ülke’den söz etmiyorum ben. Yarın gömülecek olsam bile, kaderimizde bu dünyada yeniden karşılaşmanın yazılı olduğuna inanıyorum.”</p>

  <p>Nagao şaşkınlıkla ona baktı ve şaşkınlığı karşısında genç kızın gülümsediğini gördü. Genç kız nazik, rüyada konuşur gibi bir sesle devam etti:</p>

  <p>“Evet, Nagao-Sama, bu dünyadan, şimdiki yaşamımızdan söz ediyorum. Tabii, sen de istiyorsan... Ancak, bunun olabilmesi için yeniden bir kız olarak dünyaya gelmem, kadınlığa ulaşıncaya kadar büyümem gerek. Yani epeyce bekleyeceksin. On beş-on altı yıl kadar. Bu da uzunca bir süre. Ama sevgili sözlüm, sen henüz on dokuz yaşındasın...”</p>

  <p>Ölüm döşeğindeki genç kızı rahatlatmak isteyen genç adam nazik bir yanıt verdi:</p>

  <p>“Sevgili sözlüm, seni beklemek görevden çok bir zevk olacaktır benim için. Birbirimize yedi yaşam boyunca birlikte olmak için söz vermedik mi zaten?”</p>

  <p>Genç kız onu dikkatle süzerek, “Ama bu dünyaya yeniden geleceğimden kuşkun var mı?” diye sordu.</p>

  <p>Genç adam ise, “Ah, sevgilim!” diye yanıtladı, “yalnızca, eğer bana bir işaret vermezsen, başka bir bedene bürünmüşken, başka bir adla seni tanıyacağımdan kuşkuluyum..."</p>

  <p>Genç kız, “Bunu yapamam,” dedi. “Nerede, nasıl karşılaşacağımızı tanrılar ve Buddhalardan başka kimse bilemez. Oysa eminim, hem de çok eminim ki, beni kabul etmemek dileğinde değilsen, sana geri dönmem mümkün olacak. Bu sözlerimi de hep hatırla.”</p>

  <p>Genç kız artık konuşmadı; gözleri kapandı. Ölmüştü.</p>

  <p>* * *</p>

  <p>O-Tei’ye içtenlikle bağlanmıştı Nagao; bu yüzden de acısı çok derindi. Bir mezar taşı yaptırdı, genç kızın <i>zokumyo'</i>sunu<a href="../Text/DiPNOTLAR.xhtml#a11" id="k11"><sup>11</sup></a> üstüne yazdırıp bu taşı kendi <i>butsudan</i>'ına<a href="../Text/DiPNOTLAR.xhtml#a12" id="k12"><sup>12</sup></a> yerleştirdi ve bu taşın önüne her gün adaklar koydu. Ölümünden önce O-Tei’nin ona söylediği tuhaf şeyleri, genç kızın ruhunu rahatlatmayı umarak, başka bir bedende dönebilirse onunla evleneceğine ilişkin verdiği sözü uzun uzun düşündü. Verdiği sözü bir kâğıda yazmıştı, bu kâğıdı mühürleyip O-Tei’nin mezar taşının bulunduğu <i>butsudari</i>a koydu.</p>

  <p>Yine de, evin tek erkek çocuğu olan Nagao’nun evlenmesi gerekiyordu. Kısa bir süre sonra ailesinin arzularına boyun eğerek, babasının seçtiği bir eşi kabul etmek zorunda hissetti kendini. Evlendikten sonra O-Tei’nin taşı önüne adaklar koyarken onu şefkatle anımsamayı da ihmal etmedi; ama zaman geçtikçe belleğinde genç kızın hayali giderek solgunlaşmaya başlamış, zorlukla anımsanan bir rüyaya dönüşmüştü. Böylece yıllar geçti.</p>

  <p>Bu yıllar boyunca başına bir sürü talihsiz olay geldi. Önce anne ve babasının kaybıyla sarsıldı, ardından da karısı ve biricik evladı öldü. Böylece kendini bu dünyada yapayalnız buluverdi. Issızlaşan evini terk ederek, dertlerini unutmak umuduyla uzun bir yolculuğa çıktı.</p>

  <p>Bir gün, seyahatinin duraklarından birinde, kaplıcalarıyla ve çevresindeki güzel manzaralarla ünlü bir dağ köyü olan İkao’ya ulaştı. Konaklamak üzere köyün hanına girdiğinde onu bir genç kız karşıladı. Genç kızın yüzüne bakar bakmaz, kalbi daha önce hiç olmadığı kadar hızla çarpmaya başladı. Kız O-Tei’ye öyle tuhaf bir biçimde benziyordu ki, adam rüyada olmadığına inanmak için kendini çimdiklemek zorunda kaldı. Yakacak, yiyecek bir şeyler getirmek ya da konuk odasını hazırlamak için girip çıktıkça genç kızın her tavrı, her hareketi, adama gençliğinde sözlendiği kızı anımsatıyordu. Genç kızla konuştu; o da eski günlerin hüznünü anımsatarak yeni hüzünlere yol açan yumuşak, duru sesiyle yanıtlar verdi.</p>

  <p>Derken, şaşkınlık içindeki adam genç kızı sorgulamak için şöyle dedi:</p>

  <p>“Ablacığım,<a href="../Text/DiPNOTLAR.xhtml#a13" id="k13"><sup>13</sup></a> uzun zaman önce tanımış olduğum birine o kadar benziyorsun ki, şu odaya girdiğin anda şaşkına döndüm. Bu yüzden beni bağışla; doğduğun yeri ve adını sorabilir miyim?”</p>

  <p>Genç kız, ölü kızın unutulmayan sesiyle yanıt vermekte hiç gecikmedi:</p>

  <p>“Adım O-Tei; sen de Eçigo’da yaşayan Nagao Çosei’ sin, yani kocam olmaya söz veren adam. Ben on yedi yıl önce, Niigata’da öldüm; sen de o zaman, hem de yazılı olarak, bu dünyaya bir kadın bedeninde dönersem benimle evleneceğine söz verdin. Bu sözünü yazdığın kâğıdı mühürledin ve <i>butsudan'da,</i> üstünde benim adım bulunan mezar taşının yanında sakladın. İşte bu yüzden ben de geri geldim.”</p>

  <p>Son sözlerini söyler söylemez genç kız kendinden geçip düştü, bayıldı.</p>

  <p>Nagao onunla evlendi ve mutlu bir evlilikleri oldu. Fakat sonraları, Nagao’nun sormuş olduğu soruya ne yanıt verdiğini de, daha önceki yaşamında olan bitenleri de asla anımsayamadı. Karşılaştıkları sırada, daha önce dünyaya gelmiş olduğunu nasıl da gizemli bir biçimde anımsamış olduğu sorusuna ise hiçbir yanıt bulunamadı.</p>
</body>
</html>
