<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>MUCİNA</h1>

  <p>Tokyo’daki Akasaka Sokağı üstünde, Kii Yöresi Yokuşu anlamına gelen Kii-no-kuni-zaka adlı bir yokuş vardır. Buraya neden Kii Yöresi Yokuşu denildiğini bilmiyorum. Bu yokuşun bir yanında eski bir hendek görürsünüz; derin ve çok geniştir; yanındaki yeşil tümsekler bahçelerin eteklerine doğru yükselir. Yolun öteki yanında ise bir imparatorluk sarayının yüksek ve geniş duvarları uzanır. Bir zamanlar, sokak lambaları ve çekçek arabaları henüz ortaya çıkmadan önce, karanlık bastığında bu mahalle pek ıssızlaşırdı. Bu yüzden de evlerine geç kalanlar günbatımından sonra yalnız başlarına Kii-no-kuni-zaka’yı çıkmak yerine uzun yoldan gitmeyi tercih ederlerdi.</p>

  <p>Bunun tek nedeni de oralarda dolaşan bir Mucina’ydı.<a href="../Text/DiPNOTLAR.xhtml#a21" id="k21"><sup>21</sup></a></p>

  <p>Mucina'yı son gören, Kyobaşi Mahallesi’nden yaşlı bir tüccardı. Adam otuz yıl önce ölmüş, ölmeden önce de çevresindekilere şu öyküyü anlatmış:</p>

  <p>Bir gece, geç bir saatte hızlı hızlı Kii-no-kuni-zaka’yı çıkarken, hendeğin kıyısında tek başına oturup acı acı ağlayan bir kadın görmüş. Kendini hendeğe atacağından korkarak durup kadına yardımcı olmak, ona biraz cesaret vermek istemiş. Görünüşe bakılırsa, kadın narin ve zarif biriymiş. Üstü başı tertemizmiş; saçı da iyi ailelerin genç kızlarına yakışır bir biçimde yapılmışmış. Tüccar, <i>“O-coçu!"<a href="../Text/DiPNOTLAR.xhtml#a22" id="k22"><sup>22</sup></a></i> diye seslenerek genç kadının yanına yaklaşmış. <i>“O-coçu,</i> lütfen böyle ağlamayın! Derdiniz neyse, söyleyin bana. Size elimden geldiğince yardımcı olabilirsem şeref duyarım.” (Gerçekten de içinden gelenleri söylüyormuş; çünkü çok iyi bir adammış.) Ama genç kadın yüzünü giysisinin uzun yenlerinden biriyle gizleyerek ağlamayı sürdürmüş. Adam elinden geldiğince nazik bir tavırla, <i>"O-coçu,"</i> demiş tekrar, “lütfen, lütfen beni dinleyin! Gecenin bu vaktinde genç bir hanımın böyle bir yerde bulunması hiç doğru değil! Yalvarırım, ağlamayın! Söyleyin bana, size nasıl yardım edebilirim?” Bunun üzerine kadın yavaş yavaş ayağa kalkmış, ama ona sırtını dönmüş ve yüzünü giysisinin yenine gizleyerek ağlayıp hıçkırmasını sürdürmüş. Adam elini usulca kadının omzuna koyarak yalvarmış: “O-coçu! <i>O-coçu! O-coçu</i>! Ne olur biraz dinleyin beni! <i>O-coçul O-coçu</i>!” Derken, <i>O-coçu</i> adama doğru dönüp yenini indirmiş ve eliyle yüzünü sıvazlamış. O zaman adam bir de bakmış ki, ne gözleri, ne burnu ne de ağzı var.<a href="../Text/DiPNOTLAR.xhtml#a23" id="k23"><sup>23</sup></a> Zavallıcık gördükleri karşısında dehşete kapılıp çığlıklar atarak oradan kaçmış.</p>

  <p>Kii-no-kuni-zaka’dan yukarı, karanlığın ve boşluğun içine doğru, koşmuş, koşmuş... Hiç durmaksızın koşarken de geri dönüp bakmaya asla cesaret edememiş. Sonunda, ta uzaklarda, ateşböceği gibi parlayan bir fener ışığı görünce oraya yönelmiş. Meğer bu ışık, tezgâhını yol kıyısına koymuş dinlenen gezgin bir <i>soba</i><a href="../Text/DiPNOTLAR.xhtml#a24" id="k24"><sup>24</sup></a> satıcısının fenerinden geliyormuş. Yaşadıklarından sonra bir insanla karşılaşmaktan çok memnun olan adamcağız kendini <i>soba</i> satıcısının ayakları dibine atarak, “Ah! Ah!” diye inlemiş.</p>

  <p><i>“Kore! Kore!”</i><a href="../Text/DiPNOTLAR.xhtml#a25" id="k25"><sup>25</sup></a> diye kabaca söylenmiş <i>soba</i> satıcısı.</p>

  <p><i>“</i>Dur bakalım! Neyin var senin? Biri sana kötülük mü yaptı?”</p>

  <p>Soluk soluğa kalmış olan tüccar, “Kimse bir şey yapmadı bana,” demiş. “Yalnızca... Ay! Ay! Aman!”</p>

  <p>Gezgin satıcı, “Yalnızca korkutmuşlar seni, ha?” diye sormuş sevimsiz bir tavırla. “Haydutlar mı?”</p>

  <p>Dehşete düşmüş olan adam, “Haydutlar değil, haydutlar değil,” diye yanıtlamış soluk soluğa. “Ben şey gördüm... bir kadın. Hendeğin kıyısında. Sonra bir şey gösterdi bana... Ayyy! Ne gösterdiğini asla söyleyemem!” <i>“He!</i><a href="../Text/DiPNOTLAR.xhtml#a26" id="k26"><sup>26</sup></a> Sana gösterdiği BÖYLE bir şey miydi?” diye bağırmış <i>soba</i> satıcısı ve eliyle yüzünü şöylece sıvazlayıp bir de dönmüş ki, suratı yumurta kabuğu gibi dümdüz oluvermiş. Aynı anda da fenerin ışığı sönmüş.</p>
</body>
</html>
