<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>ÖLÜNÜN SIRRI</h1>

  <p>Uzun zaman önce Tamba eyaletinde İnamuraya Gen-suke adında zengin bir tüccar yaşıyordu. Bu tüccarın O-Sono adında bir kızı vardı. Hem çok güzel hem de çok zeki olduğu için sıradan kasaba okullarında kızına yazık olacağını düşünen babası onu Kyoto'ya, güvendiği kişilerin yanına göndererek başkentteki seçkin genç kızlara öğretilen dersleri almasını sağlamaya karar verdi. Genç kız bu eğitimi bitirdikten sonra, babasının bir aile dostu olan Nagaraya adlı bir tüccarla evlenerek kocasıyla birlikte dört yıla yakın bir süre mutlu bir yaşam sürdürdü. Yalnızca bir çocukları olmuştu, bir oğlan. Ama evliliklerinin dördüncü yılında O-Sono hastalanıp yatağa düştü, çok geçmeden de öldü.</p>

  <p>O-Sono'nun cenazesinin ertesi akşamında minik oğlu annesinin geri geldiğini, üst kattaki odada olduğunu söyledi. Onu görünce gülümsemiş, ama konuşmamıştı; çocuk da korkup kaçmıştı. Bunun üzerine aile bireylerinden birkaçı yukarıya, O-Sono’nun odasına çıktığında, cenazeye saygı olarak yanık bırakılan küçük lambanın ışığında ölü annenin görüntüsüyle karşılaşarak şaşkına döndü. İçinde takıları, giydiği şeyler, süsleri hâlâ duran bir <i>tansu'nun,</i> yani çekmeceli bir dolabın önündeydi. Başıyla omuzları net olarak görülebiliyordu, ama belden aşağısının görüntüsü giderek siliniyor gibiydi. Suya düşmüş bir gölgeye benzeyen bu görüntü genç kadının eksik kalmış bir yansımasıydı sanki.</p>

  <p>Bu durum herkesi çok ürkütmüştü; hemen odayı terk ettiler. Aşağı inip konuyu tartışmaya başladıklarında, O-Sono’nun kayınvalidesi şöyle bir açıklama yaptı: "Kadınlar kullandıkları ıvır zıvıra pek düşkündür. O-Sono da kendi eşyasına düşkündü. Belki de onlara bir göz atmak için dönmüştür. Eşyaları tapınağa bağışlanmadıkça bazı ölülerin böyle şeyler yaptıkları duyulmuştur. O-Sono’nun giysileriyle takılarını tapınağa verirsek belki ruhu da böylece huzura erebilir.”</p>

  <p>Bir an önce bunu yapmaya karar verdiler. Ertesi sabah tüm çekmeceler boşaltıldı, O-Sono’nun tüm takıları ve giysileri tapınağa götürüldü. Fakat kadın ertesi gece yine gelip aynen daha önce yaptığı gibi dikkatle <i>tansu'</i>ya bakmaya başladı. Ondan sonraki gece de geldi, daha sonraki gece de... Her gece gelen ruh yüzünden ev korkunç bir yere dönüşmüştü.</p>

  <p>Bunun üzerine O-Sono’nun kayınvalidesi tapınağa giderek olan biteni başrahibe anlattı, ona hayaletle ilgili neler yapılabileceğini sordu. Bu bir Zen tapınağıydı, Daigen Oşo adındaki başrahibi de yaşlı, bilge bir adamdı. Rahip, "O <i>tansu'nun</i> içinde ya da yakınında onu tedirgin eden bir şey bulunduğunu sanıyorum,” dedi. “Ama tüm çekmeceleri boşalttık,” diye yanıt verdi yaşlı kadın, "içlerinde bir şey kalmadı ki...” Daigen Oşo, "Öyleyse,” dedi, “bu gece evinize geleceğim ve o odada olup bitenleri gözleyerek neler yapabileceğimize bakacağım. Ben çağırmadıkça odaya kimsenin girmemesi için emir vermeniz gerekir.”</p>

  <p>Daigen Oşo günbatımından sonra eve gittiğinde, odanın kendisi için hazırlanmış olduğunu gördü. Burada Fare Saati<a href="../Text/DiPNOTLAR.xhtml#a33" id="k33"><sup>33</sup></a> biraz geçene kadar hiçbir şey olmadı. Derken O-Sono’nun hayal gibi silueti dolabın önünde beliriverdi. Yüzünde şiddetli bir arzunun ifadesi vardı; bakışları da çekmeceli dolaba takılıp kalmıştı.</p>

  <p>Rahip bu durumlar için uygun olan kutsal duayı okumaya başladı, ardından da O-Sono’nun ölüsünün görüntüsüne <i>kaimyo</i>’suyla hitap ederek, “Buraya sana yardım etmek için geldim," dedi. "Galiba şu tansu'nun içinde seni rahatsız eden bir şey var. Onu bulup da seni rahatlatmamı ister misin?” Ölünün gölge gibi görüntüsü yavaşça başını sallayınca Rahip yerinden kalktı, üstteki çekmeceyi çekti. Çekmece boştu. Ardından sırayla ikinci, üçüncü, dördüncü çekmeceleri çekerek arkalarında ve altlarında bir şey bulabilmek için dikkatle bakındı. Dolabın içini de iyice araştırdı. Hiçbir şey bulamamıştı. Oysa hayalet az önceki kadar büyük bir istekle dolaba bakıyordu. "Acaba ne istiyor olabilir?” diye düşündü Rahip. Ansızın, çekmecelerin dibine serilmiş kâğıtların altına bir şey saklı olabileceği geldi aklına. Birinci çekmecedeki kâğıdı kaldırdı. Hiçbir şey yoktu. İkinci ve üçüncü çekmecelerin kâğıtlarını da kaldırdı, yine bir şey bulamadı. Ama en alttaki dördüncü çekmecenin kâğıdının altından bir mektup çıktı. “Seni rahatsız eden bu muydu?" diye sordu. Kadının görüntüsü yavaşça ona doğru döndü, bakışları bu kez mektuba kenetlenmişti. Rahip, “Bunu yakıp yok etmemi ister misin?” diye sordu. Hayalet rahibin önünde eğildi bu kez. “Hemen bu sabah tapınakta yakacağım onu,” diye söz verdi, “ve bu mektubu benim dışımda hiç kimse okumayacak.” Bunu üzerine kadın gülümsedi ve ortadan kayboldu.</p>

  <p>Rahip merdivenlerden inip ailenin endişeyle bekleyen bireylerinin karşısına geçtiğinde, gün ağarmak üzereydi. “Artık endişe etmeyin," dedi onlara, “bir daha hiç görünmeyecek.” Gerçekten de hiç görünmedi.</p>

  <p>Mektup yakıldı. O-Sono’nun Kyoto’da eğitim gördüğü yıllarda ona yazılmış bir aşk mektubuydu. Ama içinde ne olduğunu yalnızca Rahip biliyordu; o öldüğünde sır da onunla birlikte gömüldü.</p>
</body>
</html>
