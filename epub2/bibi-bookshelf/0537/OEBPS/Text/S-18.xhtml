<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>KELEBEKLER</h1>

  <h3 id="sigil_toc_id_1">I</h3>

  <p>Japon edebiyatında “Rosan” diye bilinen Çinli bilginin başına konan talih kuşu bir gün de benim başıma konar, diye bir umudum vardır hep. Zira bu adam semavi kız kardeşler olarak bilinen iki genç kızın hayaletleri tarafından pek sevilirmiş ve bu kızlar on günde bir onu ziyaret edip kelebeklerle ilgili öyküler anlatırlarmış. Kelebeklere ilişkin olağanüstü Çin öyküleri vardır, hayaletli öykülerdir üstelik ve ben onları öğrenmek istiyorum. Ama bırakın Çince yazıyı sökmeyi, Japonca’yı bile asla doğru dürüst okuyamayacağım. Zorlukla altından kalkabildiğim az sayıdaki Japon şiiri çevirisinde bile Çin öykülerindeki kelebeklere ilişkin o kadar çok gönderme var ki, Tantalos işkencesi<a href="../Text/DiPNOTLAR.xhtml#a52" id="k52"><sup>52</sup></a> gibi işkence çekiyorum sanki. Ve tabii genç kız hayaletleri lütfedip de benim gibi kuşkucu birini ziyaret etmeye kalkmaz.</p>

  <p>Örneğin, kelebeklerin çiçek sanıp peşine düştükleri güzeller güzeli, mis kokulu Çinli genç kızın öyküsünü baştan sona öğrenmek istiyorum. İmparator Genso’nun, diğer adıyla Ming Hvang’ın kendisi için sevgili seçtirdiği kelebekleri hakkında da bir şeyler öğrenmek istiyorum. Görkemli bahçesinde içkili partiler düzenleyerek olağanüstü güzellikte kadınlar davet eder, sonra kafesteki kelebekleri konukların arasına salarmış. Kelebekler hanımlar arasında en güzeli hangisiyse ona gidince, bu hanım İmparatorun gözdesi olurmuş. Ama Genso Kotei, Çinlilerin Yang-Kvei-Fei dedikleri Yokihi adlı hanımla tanıştıktan sonra kelebeklere kadın seçme eziyeti çektirmez olmuş; ama talihsiz bir kararmış bu, çünkü Yokihi İmparatorun başını fena halde belaya sokmuş... Bundan başka, Japonların Soşu dedikleri Çinli bilgenin deneyimleri hakkında daha fazla bilgi edinmeyi çok isterdim. Soşu düşünde kelebek olduğunu görmüş ve bu düşü görürken bir kelebeğin tüm duygularını aynen yaşamış. Ruhu gerçekten de bir kelebeğin gövdesine girmiş; uyandığında ise içindeki kelebek duyguları öylesine canlıymış ki, insan gibi davranamaz hale gelmiş... Son olarak da, Çin’de bazı kelebeklerin imparatorla muhafızlarının ruhları olduğunun resmen kabul edilmesine ilişkin yasanın metnini bulmak istiyorum.</p>

  <p>Bazı şiirleri saymazsak, Japon edebiyatında kelebeklere ilişkin birçok şeyin Çin kökenli olduğu anlaşılıyor. Hatta Japon sanatında, şarkılarında, âdetlerinde kendini son derece hoş ifade eden, kelebek konusundaki gelenekselleşmiş ulusal estetik kaygının bile Çin öğretisinden kaynaklanmış olması pekâlâ mümkün. Japon ozanlarının ve ressamlarının neden <i>Çomu</i> (Kelebek Düşü), <i>Iço</i> (Yalnız Kelebek) gibi takma adlar (<i>geimyo</i>) kullandıkları da Çin öğretisinin etkisiyle açıklanabilir. Günümüzde bile dansçı kızlar <i>Çohana</i> (Kelebek Çiçeği), <i>Çokiçi</i> (Kelebek Şansı) ya da <i>Çonosuke</i> (Kelebek İyiliği) gibi <i>geimyo</i>’lar kullanırlar. Bırakın sahne adlarını, "Kelebek” anlamına gelen <i>Koço</i> ya da <i>Ço</i> gibi gerçek adlar (<i>yobirıa</i>) hâlâ kullanılır. Elbette bazı ayrıksı, garip örnekler dışında, ilke olarak yalnızca kadınlara verilen adlardır bunlar. Mutsu eyaletinde, ailenin en küçük kızına, modası geçmiş tuhaf bir sözcük olan ve Mutsu lehçesinde kelebek anlamına gelen “Tekona" denmesi gibi eski, acayip bir geleneğin hâlâ sürdürüldüğünü de söylemeden geçemeyeceğim. Eskiden bu sözcük güzel bir kadın anlamına da gelirmiş.</p>

  <p>Kelebekler konusundaki bazı garip Japon inanışlarının da Çin kaynaklı olduğu akla gelebilir, ama bu inanışlar belki Çin'den bile eskidir. Bunların arasında bence en ilginç olanı, <i>yaşayan</i> bir insanın ruhunun kelebek şeklinde ortada dolaşması. Bu inanıştan hareket edilerek pek hoş hayaller kurulmuş. Örneğin, oturma odanıza bir kelebek girip de bambu paravana konduğunda, sevgilinizin sizi görmeye geldiğini düşünebilirsiniz. Kelebeğin yaşayan bir insanın ruhu olması korkulacak bir şey değil. Yine de, akıl almaz sayıda kelebeğin oluşturduğu sürülerin ortalığa korku saldığı biliniyor; Japon tarihinde böyle bir olay da var. Taira-no-Masakado<a href="../Text/DiPNOTLAR.xhtml#a53" id="k53"><sup>53</sup></a> ünlü isyanı için gizliden gizliye hazırlanırken Kyoto’da öylesine büyük bir kelebek sürüsü belirmiş ki, bu görüntünün başlarına büyük bir bela getireceğini düşünen halk korkuya kapılmış. Belki de o kelebekler savaşta ölecek olan binlerce kişinin ruhlarıydı ve savaş öncesinde duydukları ölüm korkusuyla telaşa kapılmışlardı.</p>

  <p>Japon inanışına göre, bir kelebeğin yaşayan kişinin olduğu kadar ölü birinin de ruhu olması mümkündür. Geleneksel inanışta, ruhların bedenden ayrılırken kelebek biçimini aldığı düşünülür; bu yüzden de eve giren bir kelebeğe nazik davranmak gerekir.</p>

  <p>Japon tiyatrosunda bu inanışa ve ona ilişkin başka inançlara bağlı birçok göndermeye rastlanır. Örneğin, <i>Tonde-deru-Koço-no-Kanzaşi,</i> yani "Koço’nun Uçan Firketesi” adında ünlü bir oyun vardır. Güzel bir kadın olan Koço, iftiralar ve bunlara bağlı kötü muamele yüzünden kendini öldürür. İntikamını almak isteyen adam iftira atanı arayıp durur. Neyse ki ölü kadının firketesi bir kelebeğe dönüşür de, hainin saklandığı evin üstünde uçarak intikamın alınması için rehberlik eder.</p>

  <p>Düğünlerde boy gösteren kocaman kâğıt kelebeklerin (<i>o-ço</i> ve <i>me-ço)</i> ise ruhani bir anlamlı olduğunu sanmayın sakın. Bunlar yalnızca yaşanan birlikteliğin neşesini simgeler; yeni evli çiftin beraberce, güzel bir bahçede bir aşağı bir yukarı uçuşan, ama asla birbirinden ayrılmayan bir çift kelebek gibi bir hayat geçirmesi umudunu yansıtır.</p>

  <h3 id="sigil_toc_id_2">II</h3>

  <p>Kelebekler üstüne yazılmış <i>hokku’</i>lardan<a href="../Text/DiPNOTLAR.xhtml#a54" id="k54"><sup>54</sup></a> küçük bir seçme yaptığımızda, Japonların konunun estetik yanıyla ilgili tutumlarını anlayabiliriz. Bazıları bir resim gibidir, on yedi hecelik küçük, renkli betimlemeler. Kimileri ise hoş fantezilerden, iyi niyetli önerilerden öteye geçmez. Ama okur çeşitliliğin farkına varacaktır. Belki kimileri de bu dizeleri pek beğenmeyecektir. Vecizeler içeren Japon şiirinin tadı yavaş yavaş anlaşılır. Bu dizelerin yapıları da ancak sabırlı bir çalışmadan sonra değerlendirilebilir. Tez canlı eleştiriciler on yedi hecelik şiirler hakkında ciddi laflar edilmesinin "saçmalık olacağını” söylerler. Peki, o zaman Crashaw’un, Kana’daki düğün şenliklerinde görülen mucizeye<a href="../Text/DiPNOTLAR.xhtml#a55" id="k55"><sup>55</sup></a> ilişkin ünlü dizesine ne demeli?</p>

  <p><i>Nympha pudica Deum vidit, et erubuit.</i><a href="../Text/DiPNOTLAR.xhtml#a56" id="k56"><sup>56</sup></a></p>

  <p>Yalnızca on dört hecelik ölümsüz bir şiir. On yedi Japon hecesiyle bunun kadar görkemli, hatta çok daha görkemli şeyler ortaya çıkmıştır, hem de bir kez iki kez değil, belki binlerce kez... Öte yandan, edebi kaygılardan öte nedenlerle seçilmiş olan aşağıdaki <i>hokku'da</i> pek de görkemli şeyler bulunmuyor:</p>

  <div>
    <br />
  </div>

  <p><i>Nugi-kakuru</i><a href="../Text/DiPNOTLAR.xhtml#a57" id="k57"><sup>57</sup></a></p>

  <p><i>Haori sugata no</i></p>

  <p><i>Koço kana!</i></p>

  <div>
    <br />
  </div>

  <p>(Çıkarılan bir <i>haori</i> kelebek biçimi alır!)</p>

  <div>
    <br />
  </div>

  <p><i>Torisaşi no</i></p>

  <p><i>Sao no cama suru</i>,</p>

  <p><i>Koço kana!</i></p>

  <div>
    <br />
  </div>

  <p>(Ah, kelebek kuş avcısının direğinin çevresinde dolaşıp duruyor!<a href="../Text/DiPNOTLAR.xhtml#a58" id="k58"><sup>58</sup></a>)</p>

  <div>
    <br />
  </div>

  <p><i>Tsurigane ni</i></p>

  <p><i>Tomarite nemuru</i></p>

  <p><i>Koço kana!</i></p>

  <div>
    <br />
  </div>

  <p>(Tapınağın çanına tünemiş, uyuyor kelebek.)</p>

  <div>
    <br />
  </div>

  <p><i>Neru-uçi mo</i></p>

  <p><i>Asobu-yume vo ya</i></p>

  <p><i>Kusa no ço!</i></p>

  <div>
    <br />
  </div>

  <p>(Uyuyor olsa bile düşleri oyunla doludur, ah, otların kelebeği!<a href="../Text/DiPNOTLAR.xhtml#a59" id="k59"><sup>59</sup></a>)</p>

  <div>
    <br />
  </div>

  <p>O <i>ki, o ki yo!</i></p>

  <p><i>Vaga tomo ni sen,</i></p>

  <p><i>Neru-koço!</i></p>

  <div>
    <br />
  </div>

  <p>(Uyan! Uyan! Yoldaşım yapacağım seni, ey uykucu kelebek.<a href="../Text/DiPNOTLAR.xhtml#a60" id="k60"><sup>60</sup></a>)</p>

  <div>
    <br />
  </div>

  <p><i>Kago no tori</i></p>

  <p><i>Ço vo urayamu</i></p>

  <p><i>Metsuki kana!</i></p>

  <div>
    <br />
  </div>

  <p>(Ah, kafese kapatılmış şu kuşun gözlerindeki hüzünlü ifade! Kelebeği kıskanıyor!)</p>

  <div>
    <br />
  </div>

  <p>Ço <i>tonde</i></p>

  <p><i>Kaze naki hi to mo</i></p>

  <p><i>Miezari ki!</i></p>

  <div>
    <br />
  </div>

  <p>(Rüzgârlı bir gün gibi görünmese de<a href="../Text/DiPNOTLAR.xhtml#a61" id="k61"><sup>61</sup></a>, kelebeklerin kanat çırpışları!)</p>

  <p><i>Rakkva eda ni</i></p>

  <p><i>Kaeru to mireba</i></p>

  <p><i>Koço kana!</i></p>

  <div>
    <br />
  </div>

  <p>(Dökülen çiçeğin dala geri döndüğünü görmüştüm, ama, vay! Meğer bir kelebekmiş!<a href="../Text/DiPNOTLAR.xhtml#a62" id="k62"><sup>62</sup></a>)</p>

  <div>
    <br />
  </div>

  <p><i>Çiru-hana ni</i></p>

  <p><i>Kamsa arasou</i></p>

  <p><i>Koço kana!</i></p>

  <div>
    <br />
  </div>

  <p>(Kelebek dökülen çiçeklerin hafifliğini nasıl da kıskanıyor!<a href="../Text/DiPNOTLAR.xhtml#a63" id="k63"><sup>63</sup></a>)</p>

  <div>
    <br />
  </div>

  <p><i>Çoçoya!</i></p>

  <p><i>Onna no miçi no</i></p>

  <p><i>Ato ya saki!</i></p>

  <div>
    <br />
  </div>

  <p>(Şu kadının yoluna çıkan kelebeğe bakın; bir önünden çırpıyor kanatlarını, bir arkasından!)</p>

  <div>
    <br />
  </div>

  <p><i>Çoço ya!</i></p>

  <p><i>Hana-nusubito vo</i></p>

  <p><i>Tsukete-yuku!</i></p>

  <div>
    <br />
  </div>

  <p>(İşte Kelebek! Çiçek hırsızının peşinden gidiyor!)</p>

  <div>
    <br />
  </div>

  <p><i>A ki no ço</i></p>

  <p><i>Tomo nakereba ya;</i></p>

  <p><i>Hito ni tsuku.</i></p>

  <div>
    <br />
  </div>

  <p>(Zavallı güz kelebeği! Kendine -kendi türünden- bir yoldaş bulamayınca, insan peşinde koşar.)</p>

  <div>
    <br />
  </div>

  <p><i>Ovarete mo,</i></p>

  <p><i>İsoganu furi no</i></p>

  <p><i>Çoço kana!</i></p>

  <div>
    <br />
  </div>

  <p>(Ah, kelebek! Peşinden koşan olsa bile hiç de acelesi varmış gibi görünmez.)</p>

  <div>
    <br />
  </div>

  <p><i>Ço va mina</i></p>

  <p><i>Ciu-şiçi-haçi no</i></p>

  <p><i>Sugata kana!</i></p>

  <div>
    <br />
  </div>

  <p>(Kelebeklere gelince, hepsi de on yedi-on sekiz yaşlarında görünür.<a href="../Text/DiPNOTLAR.xhtml#a64" id="k64"><sup>64</sup></a>)</p>

  <div>
    <br />
  </div>

  <p><i>Ço tobu ya</i></p>

  <p><i>Kono yo no urami</i></p>

  <p><i>Naki yo ni!</i></p>

  <div>
    <br />
  </div>

  <p>(Kelebek, şu yeryüzünde düşmanlık [ya da “kıskançlık”] hiç yokmuş gibi, nasıl da eğleniyor!)</p>

  <div>
    <br />
  </div>

  <p><i>Ço tobu ya,</i></p>

  <p><i>Kono yo ni nozomi</i></p>

  <p><i>Nai yo ni!</i></p>

  <div>
    <br />
  </div>

  <p>(Ah, kelebek! Varoluşunun şu halinden başka bir şey istemezmiş gibi eğlenip duruyor.)</p>

  <div>
    <br />
  </div>

  <p><i>Nami no hana ni</i></p>

  <p><i>Tomari kanetaru,</i></p>

  <p><i>Koço kana!</i></p>

  <div>
    <br />
  </div>

  <p>(Dalgaların [köpük] tomurcuklan üstüne konmayı beceremeyen kelebeğe ne yazık!)</p>

  <div>
    <br />
  </div>

  <p><i>Mutsumaşi ya!</i></p>

  <p><i>Umare-kavaraba</i></p>

  <p><i>Nobe no ço</i>.<a href="../Text/DiPNOTLAR.xhtml#a65" id="k65"><sup>65</sup></a></p>

  <div>
    <br />
  </div>

  <p>([Bundan sonraki yaşamımızda] Kır kelebeği olarak dünyaya gelirsek, belki o zaman birlikte mutlu olabiliriz!)</p>

  <div>
    <br />
  </div>

  <p><i>Nadeşiko ni</i></p>

  <p><i>Çoço şiroşi</i></p>

  <p><i>Tare no kon?</i></p>

  <div>
    <br />
  </div>

  <p>(Pembe çiçeğin üstünde beyaz bir kelebek var; merak ettim, kimin ruhu acaba?)</p>

  <div>
    <br />
  </div>

  <p><i>İçi-niçi no</i></p>

  <p><i>Tsuma to miekeri</i></p>

  <p><i>Ço futatsu.</i></p>

  <div>
    <br />
  </div>

  <p>(Bir günlük karım nihayet bir çift kelebek gibi göründü gözüme!)</p>

  <div>
    <br />
  </div>

  <p><i>Kite va mau,</i></p>

  <p><i>Futan şidzuka no</i></p>

  <p><i>Koço kana!</i></p>

  <div>
    <br />
  </div>

  <p>(Birbirlerine dans ederek yaklaşırlar; ama ikisi sonunda karşılaştığında pek suskundur kelebekler!)</p>

  <div>
    <br />
  </div>

  <p>Ço <i>vo ou</i></p>

  <p><i>Kokoro-moçitaşi</i></p>

  <p><i>İtsumademo!</i></p>

  <div>
    <br />
  </div>

  <p>(Acaba kelebek kovalayacak yüreğim [isteğim] hep olacak mı?)<a href="../Text/DiPNOTLAR.xhtml#a66" id="k66"><sup>66</sup></a></p>

  <div>
    <br />
  </div>

  <p>Kelebekler hakkındaki şiir örneklerinin yanı sıra, aynı konuda Japon düzyazı çalışmaları arasında pek tuhaf bir örnek var. Serbest bir çevirisini yapmaya giriştiğim, orijinali <i>Muşi-İsame</i> ("Böcek Öğütleri”) adlı ilginç kitapta bulunan bu metin, bir kelebeğe verilen söylev biçiminde yazılmış. Aslında toplumsal yükseliş ve çöküşün manevi yönü üzerine öğretici bir taşlama bu:</p>

  <p>Şimdi, bahar güneşi altında rüzgârlar pek tatlı, çiçekler pespembe açmış, çimenler yumuşacık, insanların yürekleri pek hoşnut. Her yerde kelebekler neşe içinde kanat çırpıyor; herkes kelebekler üzerine Çince ve Japonca dizeler yazıyor.</p>

  <p>Ve bu mevsim, Ey Kelebek, gerçekten de senin en gönençli dönemin; şimdi öylesine alımlı, öylesine göz alıcısın ki, tüm dünyada senden alımlı hiçbir şey yok. Bu yüzden de tüm öteki böcekler sana hayran, aralarında seni kıskanmayan biri bile yok. Yalnızca böcekler değil, insanlar da sana hayran, onlar da seni kıskanıyorlar.</p>

  <p>Çinli Soşu düşünde senin kılığına büründüğünü görmüş; Japon Sakoku öldükten sonra senin biçimine bürünüp o halde hayalet olmuş. Uyandırdığın kıskançlık yalnızca böceklerde ve insanoğlunda görülmüyor, ruhu olmayan nesneler bile senin biçimini alıyorlar; kelebeğe benzemeye çalışan arpa otuna baksana.</p>

  <p>İşte bu yüzden, kendi kendine, "Şu yeryüzünde benden üstün hiçbir yaratık yok!” diyerek gururla dikmişsin başını. Ah! Yüreğindekileri tahmin ediyorum; kendi kendinden o kadar memnunsun ki... işte bu nedenle her rüzgârın önüne düşüp hafifçe sürüklenebiliyorsun, işte bu nedenle durduğun yerde duramıyorsun, çünkü aklında hep aynı düşünce var: "Tüm dünyada benden talihli hiç kimse yok.”</p>

  <p>Ama şimdi dur da kendi tarihin üstüne düşün biraz. Anımsamak yararlı olacak, çünkü senin tarihinde bayağılık da var. Nasıl bir bayağılık mı? Eh, biliyorsun işte, doğduktan sonra uzunca bir süre biçiminle böbürlenecek halde değildin. Sıradan bir böcektin o sıralarda, tüylü bir kurtçuktun, görünüşün tepeden tırnağa iğrençti, üstelik çıplaklığını örtebilecek tek bir giysin bile yoktu. O sıralarda gören herkes tiksinirdi senden. Gerçekten de kendinden utanmakta haklıydın. O kadar utanırdın ki, çerçöp toplayıp onların içine saklanırdın. Sonra da, içine gizlenebileceğin bir yuva yapıp dala asardın. O zaman da seni gören herkes, “Yağmurluk böceği!” (<i>Mino-muşi</i>)<a href="../Text/DiPNOTLAR.xhtml#a67" id="k67"><sup>67</sup></a> diye bağırırdı. Yaşamının o döneminde nice günahlar da işledin. Güzelim kiraz ağaçlarının yumuşacık yeşil yaprakları altında buluştuğun dostlarınla olağanüstü bir çirkinlik sergilerdiniz. O kiraz ağaçlarının güzelliğini seyretmek için ta nerelerden gelen insanların meraklı gözlerini incitir, çirkinliğinizle onları üzerdiniz. Bunların ötesinde de ne suçlar işlemiştin... Yoksul, çok yoksul insanların tarlalarında <i>daikon</i><a href="../Text/DiPNOTLAR.xhtml#a68" id="k68"><sup>68</sup></a> yetiştirdiklerini, kızgın güneş altında <i>daikon</i> ile uğraşırken yüreklerinin acıyla dolduğunu iyi bilirdin. Yine de arkadaşlarını kandırıp daikon yapraklarının ve o yoksul insanların diktiği başka bitkilerin üstünde toplardın onları. Büyük bir açgözlülükle yaprakları talan eder, tümünü kemirip iğrenç bir hale sokarken o yoksul insanların çektiği eziyet umurunuzda bile olmazdı. Evet, bir zamanlar böyle şeyler yapan, böyle bir yaratıktın sen.</p>

  <p>Artık alımlı görünüşünle ortalıkta salınıyorsun, eski dostlarından nefret ediyorsun, onlardan biriyle karşılaştığında tanımamış (tam çevirisi: “Bilmiyorum ki bu kim?”) gibi bir tavır takınıyorsun. Artık yalnızca varlıklı ve üst sınıftan dostların olsun istiyorsun. Ah! Eski günlerini çabucak unuttun, öyle değil mi?</p>

  <p>Birçok kişi senin geçmişini unutmuş, şimdiki zarif görünüşünün, beyaz kanatlarının çekiciliğine kapılmıştır; kimileri de hakkında Japonca ya da Çince dizeler yazar durur. Yüksek sınıftan hanımlar eski haline bakmaya bile dayanamazken, şimdi seni hoşnutlukla seyrediyorlar; saçlarındaki tokaya konmanı istiyor, yelpazelerini yolunun üstüne çıkararak seninle karşılaşmayı umuyorlar. Oysa bu durum senin hakkındaki hiç de hoş olmayan eski bir Çin öyküsünü anımsatıyor bana: imparator Genso döneminde imparatorluk sarayında yüzlerce, hatta binlerce güzel hanım varmış. Sayıları o kadar çokmuş ki, aralarından hangisinin en güzel olduğuna karar vermek bile zor oluyormuş. Bu yüzden şöyle bir çare bulmuşlar: Bu birbirinden güzel kadınlar bir araya toplanıyor, sen de onların arasında uçmak üzere özgür bırakılıyormuşsun. Saç tokasının üstüne konduğun hanımefendi imparatorluk odasına çağrılma onuruna erişiyormuş. O dönemde hoş bir yasa varmış: Birden fazla imparatoriçe olamazmış. Ama senin yüzünden imparator Genso ülkeye çok kötülükler etmiş. Zira senin aklın hafiflikte, hoppalıktadır; oradaki güzel kadınlar arasında bazıları temiz yürekli, iyi niyetli olsa bile sen güzellikten başka bir şeye bakmazsın. Elbette dış görünüşü en güzel olanları seçiyordun. Bu yüzden de kadınların çoğu namuslu, ahlaklı düşünecek yerde, erkeklerin gözüne güzel görünebilmek için ne yapacağını bilemez oldu. Senin hoppa düşüncelerin yüzünden imparator Genso sonunda ıstırap içinde, acınılası bir halde öldü. Aslında senin gerçek kişiliğin başka konulardaki tutumundan da anlaşılabilir. Örneğin, her dem yeşil meşe, çam gibi bazı ağaçlar vardır, yaprakları sararıp dökülmez, her zaman yeşil kalır. Bunlar cesur yürekli, güçlü kişilikleri olan ağaçlardır. Oysa sen onları kaskatı ve şekilci bulursun, görünüşlerinden nefret edersin, semtlerine bile uğramazsın. Sen kiraz ağacına, <i>kaido’</i>ya<a href="../Text/DiPNOTLAR.xhtml#a69" id="k69"><sup>69</sup></a>, şakayık çiçeğine, sarı güllere konmayı seversin; onları sevip şımartmaya çalışmanın tek nedeni gösterişli çiçekleri olmasıdır. Emin ol ki bu tutumun çok uygunsuz. Konduğun bitkilerin gerçekten güzel çiçekleri var, ama açlığı gideren meyveleri yok, üstelik o bitkiler gösterişten, lüksten hoşlananlara yüz verirler. Senin zarif biçiminden, kanatlarını çırpışından hoşlanmalarının tek nedeni bu zaten; o yüzden sana iyi davranıyorlar.</p>

  <p>Şimdi, bahar mevsiminde, varlıklı kişilerin bahçelerinde neşeyle dans ediyor, çiçek açmış kiraz ağaçlarının arasında salınıp duruyorsun ve kendi kendine, “Bu dünyada hiç kimse hayattan benim kadar zevk almıyor, kimsenin benimkiler kadar mükemmel dostları yok. Kim ne derse desin, şakayık da, altın renkli güller de benim sevgililerim. Onların bir dediğini iki edemem; çünkü bana hem gurur hem de zevk veriyorlar,’’ diyorsun. Söylediklerin bunlar işte. Oysa çiçeklerin bol olduğu bu zarif mevsim çok kısa sürer, tüm çiçekler kısa zaman içinde kuruyup dökülür. Sonra, yaz sıcakları bastırdığında, yalnızca yeşil yapraklar kalacak. Derken güz rüzgârları esmeye başlayacak; bir sürü yaprak yağmur gibi, <i>parari-parari</i> diye yerlere dökülecek. O zaman, tıpkı şu atasözünün dediği gibi senin kaderin de son derece bahtsız olacak: <i>Tanomi ki no şita ni anne furu</i> (Yağmurda sığındığım ağaçtan bile su sızar). Çünkü kök kemiren eski dostun tırtılları aramaya başlayacak, eski deliklerine sığınmak için izin isteyeceksin. Ama artık kanatların olduğundan o deliklere sığamayacağın gibi, ne cennette ne de cehennemde başını sokabileceğin bir yer bulabileceksin. Tüm yeşil çayırların sararıp solduğunu göreceksin; üstelik damağını ıslatabileceğin bir damla çiy bile olmayacak. Artık ölmeye yatmaktan başka çaren kalmayacak. Hepsi senin uçarılığın, hoppalığın yüzünden. Yine de, vah, vah! Ne yürekler acısı bir son!</p>

  <h3 id="sigil_toc_id_3">III</h3>

  <p>Daha önce söylediğim gibi, kelebekler hakkındaki Japon öykülerinden birçoğunun Çin kaynaklı olduğu anlaşılıyor. Ama aralarında iyi bildiğim biri var ki, muhtemelen Japon kökenli olan bu öyküyü Uzakdoğu'da "romantik aşk” olmadığına inananlar için anlatmakta yarar olduğunu düşünüyorum.</p>

  <p>Başkentin dış mahallelerinden biri olan Sozanci’de, tapınağın arka bahçesindeki mezarlıkta, Takahama adlı yaşlı bir adamın yaşadığı küçük bir kulübe vardı. Cana yakın tavırları nedeniyle mahallelinin sevdiği bir adamdı bu, ama hemen hemen herkes onun azıcık kaçık olduğunu düşünürdü. O sıralarda, Budist yemini etmemiş olan erkeklerin evlenip çoluk çocuğa karışması beklenirdi. Ama dinsel bir yaşamı seçmemiş olmasına karşın Takahama bir türlü evlenmeye razı olmamıştı. Bir kadınla aşk ilişkisi kurduğuna da hiç rastlanmamıştı. Neredeyse elli yıl boyunca yalnız başına yaşamıştı.</p>

  <p>Bir yaz gününde hastalanıp yatağa düştü. Fazla ömrü kalmadığını anlamıştı. Bunun üzerine, dul bir kadın olan baldızına haber yollayarak pek sevdiği yirmi yaşlarındaki yeğenini de alıp gelmesini bildirdi. İkisi de hemen geldiler ve yaşlı adamı yaşamının son saatlerinde rahat ettirmek için ellerinden geleni yaptılar.</p>

  <p>Bunaltıcı bir günün öğleden sonrasında, dul kadın ve oğlu yatağının yanına oturmuş ona bakarken, Takahama uyuyakaldı. Tam da o sırada odaya kocaman, beyaz bir kelebek girdi, gelip hasta adamın yastığının üstüne kondu. Yeğen bir yelpazeyle kelebeği kovaladı; ama kelebek gerisin geriye yastığa döndü. Tekrar kovalandı, ama üçüncü kez dönüp yastığa kondu. Bunun üzerine yeğen kelebeği önce bahçeye, sonra açık kalan kapıdan mezarlığa kadar kovaladı. Ama kelebek delikanlıdan kaçarken uzaklara gitmek istemiyormuş gibi görünüyor ve o kadar tuhaf şeyler yapıyordu ki, çocuk bunun gerçek kelebek olmayıp bir <i>ma</i><a href="../Text/DiPNOTLAR.xhtml#a70" id="k70"><sup>70</sup></a> olabileceğinden kuşkulandı. Kelebeği yeniden kovalamaya başladı ve onu mezarlığa kadar izledi. Kelebek bir kadın mezarına kadar gidip orada gözden kayboldu. Çocuk boşuna arandı durdu. Sonra da mezar taşını dikkatle inceledi. Taşın üstünde soyadıyla birlikte "Akiko” adını gördü. Mezar taşındaki yazılara göre bu kadın on sekiz yaşında ölmüştü. Üstündeki tarihten mezar taşının elli yıl önce yaptırıldığı anlaşılıyordu; zaten her yerini yosunlar bürümüştü. Öte yandan birinin mezara iyi baktığı da belliydi; çünkü üstünde taze çiçekler vardı ve su haznesi de yeni doldurulmuştu.</p>

  <p>Hasta odasına döndüğünde genç adam amcasının artık soluk almadığını öğrenince şaşkına döndü. Ölüm onu uykusunda yakalamıştı ve ölünün yüzü gülümsüyor gibiydi.</p>

  <p>Genç adam annesine mezarlıkta gördüklerini anlattı.</p>

  <p>Dul kadın, "Ah!” diye bağırdı. "Bu Akiko olmalı!”</p>

  <p>Yeğen de, “İyi ama Akiko kimdi, anne?” diye sordu.</p>

  <p>Dul kadın şöyle yanıtladı:</p>

  <p>"Sevgili amcan gençliğinde, komşunun kızı olan, Akiko adındaki güzel bir kızla nişanlanmıştı. Akiko kararlaştırılan düğün gününden hemen önce veremden öldüğünde sözlüsü büyük bir yasa büründü. Akiko’nun cenazesi kaldırıldıktan sonra, asla evlenmemek üzere yemin etti, sevgilisine yakın olabilmek için de mezarlığa bitişik bu evi yaptı. Tüm bunlar neredeyse elli yıl önce oldu. Bu elli yıl boyunca, amcan yaz kış demeden her gün mezarın başına gidip dua etti, mezar taşını sildi, adaklar sundu. Ama bu konunun açılmasını hiç istemez, olan biten hakkında hiç konuşmazdı. Demek ki sonunda Akiko gelip onu almış. O beyaz kelebek Akiko’nun ruhuydu.”</p>

  <h3 id="sigil_toc_id_4">IV</h3>

  <p>İmparatorluk sarayında kelebek kılığına girmiş dansçılar tarafından yapılan ve Kelebek Dansı (<i>Koço-Mai</i>) denen çok eski bir Japon dansının varlığından söz etmeyi az kalsın unutuyordum. Bu dansın günümüzde de yapılıp yapılmadığını bilmiyorum. Pek zor öğrenilen bir dans olduğu söylenilir. Dansın gerektiği gibi yapılması için bazı hareketleri iyi bilen, her adımı geleneksel kurallara göre atabilen, her duruşu bilen altı dansçı gerekirmiş. Davullar, trampetler, küçük büyük flütler ve Batı’da bilinmeyen bir tür panflütle çalınan ezgiye uyarak çok ağır hareketlerle birbirlerinin çevresinde dönerlermiş.</p>
</body>
</html>
