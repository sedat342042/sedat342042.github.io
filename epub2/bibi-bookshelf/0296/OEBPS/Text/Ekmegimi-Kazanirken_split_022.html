<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_17">XI</h2>

  <p class="normal">Geniş, hızlı ve bir kuğu gibi beyaz “Perm” vapurunda yine bulaşıkçıydım. Artık ben “pis” bir bulaşıkçı ya da “aşçı yamağı”yım. Ayda yedi ruble kazanıyorum. Görevim, aşçılara yardım etmek.</p>

  <p class="normal">Büfeci şişman, kibirli ve kafası top gibi dazlak bir adam. Ellerini arkasında kavuşturarak, yakıcı sıcakta gölgeli bir köşe arayan erkek domuz gibi bütün gün güvertede ağır ağır geziniyor; büfeyi, kırkını aşmış, güzel, ama yüzü buruşmuş bir kadın olan karısı yönetiyor. O kadar çok pudralanıyor ki, yanaklarından parlak renkli elbisesine yapış yapış beyaz tozlar dökülüyor.</p>

  <p class="normal">Mutfağı “Ayıcık” lakaplı, ufak tefek, tombul, gaga burunlu, alaycı bakışlı biri olan değerli aşçı İvan İvanoviç yönetiyor. Çok şık giyiniyor. Kolalı yakalar takıp her gün tıraş oluyor. Yanakları mavi, siyah bıyıkları yukarı doğru kıvrık. Boş anlarında pişik kırmızı parmaklarıyla onları burarak, sürekli bıyıklarıyla oynuyor; yuvarlak, küçük bir el aynasında kendini seyrediyor.</p>

  <p class="normal">Geminin en ilginç adamı geniş göğüslü, dört köşe bir adam olan ateşçi Yakov Şumov. Kısa ve basık burunlu yüzü bir kürek gibi yamyassı, ayı gözünü andıran küçücük gözleri, gür kaşlarının altına saklanmış. Yanakları bataklık yosununa benzeyen küçük tüy bukleleriyle örtülü. Başındaki kıllar sık dokunmuş bir şapka biçimini alıyor, eğri büğrü parmaklarını bu saçların arasına zar zor sokuyor.</p>

  <p class="normal">Yakov Şumov parasına oynanan kâğıt oyununda çok ustaydı. Şaşılacak kadar da oburdu. Aç bir köpek gibi sürekli mutfağın etrafında dolanır, et parçaları ve kemik dilenirdi. Akşamları da “Ayıcık”la çay içer ve ona başından geçen tuhaf olayları anlatırdı.</p>

  <p class="normal">Gençliğinde Riyazan’da belediyede çoban yardımcısıymış; sonra, oradan geçen bir keşiş onu kandırıp manastıra götürmüş, manastırda tam dört yıl papaz çömezliği yapmış.</p>

  <p class="normal">Hızlı hızlı konuşarak maskaralık ederdi.</p>

  <p class="normal">“Az kalsın bir keşiş, Tanrı’nın kara yıldızı olacaktım, ama tam o sırada, manastıra, ibadet etmek üzere Penzalı bir kadın geldi. Öyle hoş bir kadındı ki, aklımı başımdan aldı; ‘Sen boylu poslu, güçlü bir adamsın. Ben de namuslu dul bir kadınım. Tek başımayım. Sen yanımda kapıcılık yapsan ne iyi olur. Benim küçük bir evim var. Kuştüyü ticareti yapıyorum,’ dedi. Beni yanına kapıcı olarak aldı. Onun sevgilisi oldum. Tam üç yıl gül gibi geçinip gittik.”</p>

  <p class="normal">“Ayıcık”, burnundaki sivilceleri kaygıyla inceleyerek, “Amma da atıyorsun ha!” dedi. “Yalana para ödenseydi, şimdi binlerce rublen olurdu!”</p>

  <p class="normal">Yakov bir şeyler çiğniyor, zor seçilir yüzünde kırçıllı sakalları oynuyor, tüylü kulaklarıyla aşçının sözlerini dinledikten sonra aynı hızlı tempoyla anlatmaya devam ediyordu:</p>

  <p class="normal">“Kadın benden yaşlıydı. Ondan sıkıldım, usandım, sonra yeğeniyle ilişki kurdum. Kadın bunu öğrenince beni ensemden tutup kapı dışarı etti.”</p>

  <p class="normal">Aşçı, Yakov gibi sade ve ahenkli bir tarzda konuşarak, “Sen buna layıkmışsın!” dedi.</p>

  <p class="normal">Ateşçi, ağzının kenarına bir parça şeker tıkarak anlatmaya devam etti:</p>

  <p class="normal">“Bir süre avare avare dolaştım, sonra Vladimir’li ihtiyar bir seyyar satıcının peşine takıldım. Onunla bütün dünyayı dolaştık. Balkan dağlarını, Türkleri, Romenleri, Yunanlıları, Avusturyalıları ziyaret ettik. Bütün ülkeleri dolaştık. Birinden alıp, diğerine satıyorduk.”</p>

  <p class="normal">Aşçı, ciddi bir tavırla sordu:</p>

  <p class="normal">“Peki hırsızlık da yaptınız mı?”</p>

  <p class="normal">“İhtiyarın böyle bir şey yapması mümkün değildi. Bana, ‘Yabancı bir ülkede namuslu davran. Oralarda kurallar başkadır. Önemsiz şeyler için bile kelleni uçururlar,’ dedi. Doğrusunu istersen, ben çalmayı denedim, ama şansım yaver gitmedi. Bir tüccarın avlusundaki atı aşırayım dedim, beceremedim. Enselediler ve meydan dayağı attılar, sonra da sürükleye sürükleye polise götürdüler... Biz iki kişiydik. Diğeri sabıkalı, gerçek bir at hırsızıydı. Ben daha çok merakımı gidermek için bu işe girişmiştim. Ben bu tüccarın evinde daha önce çalışmış, yeni banyosuna soba kurmuştum. Adam hastalandı. Rüyasında beni görmüş, ama kötü bir biçimde görmüş. Korkmuş ve hemen polis amirlerine yalvarmaya başlamış:</p>

  <p class="normal">“‘Onu –yani beni– bırakın,’ demiş. Onu rüyamda gördüm. ‘Beni bağışlamazsan iyileşmezsin,’ diyor. ‘Galiba bir büyücü!’ demiş. Yani ben büyücü oluyorum. Tanınmış bir tüccar olduğundan, beni serbest bıraktılar.”</p>

  <p class="normal">Aşçı, “Seni bırakacaklardı, ama içindeki budalalıkların çıksın diye seni üç gün için suyun içine bırakacaklardı,” diye lafı gediğine oturttu.</p>

  <p class="normal">Yakov, onun lafını hemen onayladı:</p>

  <p class="normal">“Doğru! Bende budalalık istediğin kadar, bütün bir köye yetecek kadar var.”</p>

  <p class="normal">Aşçı, parmağını boynu ile dar yakasının arasına daldırarak, kızgınlıkla yakayı çekiştirdi; başını sallayarak, can sıkıntısıyla sızlandı:</p>

  <p class="normal">“Saçmalığa bak! Şu dünyada senin gibi hapishane kaçkınları ne diye yer, içer, orada burada sürter? Söylesene, sen ne diye yaşıyorsun?”</p>

  <p class="normal">Ateşçi, bir şeyler çiğneyerek cevap verdi:</p>

  <p class="normal">“Ben ne bileyim... Yaşayıp gidiyorum işte. İnsanların bazısı yatar, bazısı yürür, memurlar oturmaktan minder çürütür, ama herkes yemek zorundadır!”</p>

  <p class="normal">Aşçı, daha da öfkelendi:</p>

  <p class="normal">“Sen öyle bir domuzsun ki, sözle anlatılamaz! Domuz pisliğisin.”</p>

  <p class="normal">Yakov şaşırdı:</p>

  <p class="normal">“Niçin küfrediyorsun? İnsanların hepsi aynı meşe ağacının palamutudur. Küfretme. Küfredince daha iyi biri mi olacağım sanki.”</p>

  <p class="normal">Bu adam beni birden, hem de sımsıkı kendine bağlamıştı. Sonsuz bir hayretle onu izliyor, ağzım bir karış açık anlattıklarını dinliyordum. Yanılmıyorsam, onun kendine özgü sağlam bir hayat bilgisi vardı. Herkese “sen” diye hitap eder, gür kaşlarının altından herkese düpedüz dimdik, başına buyruk bakışıyla bakar, adeta herkesi; kaptanı, büfeciyi, birinci mevkinin önemli yolcularını kendisiyle, tayfalarla, büfe çalışanlarıyla ve güverte yolcularıyla aynı seviyeye getiriyor gibi görünürdü.</p>

  <p class="normal">Bazen kaptanın ya da makinistin karşısında ayakta dikilir, uzun maymun kollarını arkasında kavuşturarak, tembelliği ya da bir yolcuyu kâğıt oyununda düşüncesizce soyduğu için yediği azarları hiç ses çıkarmadan dinlerdi. Görünüşe bakılırsa, azarlar onu hiç etkilemiyor, ilk iskelede vapurdan indirileceği tehditleri de hiç gözünü korkutmuyordu.</p>

  <p class="normal">Bu adamda da, “Haroşoye Delo”da olduğu gibi, başkalarında olmayan bir şeyler vardı. İnsanların kendisini anlayamadıklarına kendisi de inanmıştı.</p>

  <p class="normal">Bu adamı asla üzgün, düşüncelere dalmış bir halde görmedim. Uzun süre sustuğunu da hatırlamıyorum. Kıllı ağzından sözcükler hep –sanki elinde olmadan– ardı arkası kesilmeyen bir sel gibi akardı.</p>

  <p class="normal">Onu azarladıklarında ya da birinin ilgi çekici öyküsünü dinlediğinde, sanki duyduklarını kendi kendine tekrarlıyormuş ya da sessizce konuşmasına devam ediyormuş gibi dudakları kımıldardı.</p>

  <p class="normal">Her gün, vardiyasını bitirdikten sonra yalınayak, terli, neft yağıyla sıvanmış kuşaksız gömleği sırılsıklam, gür kıvırcık kıllarla kaplı göğsü açık bir halde kazan dairesinden dışarı fırlar ve derhal onun hoş, tekdüze ve kısık sesi güverteye yayılmaya başlar, sözcükler adeta yağmur damlaları gibi ağzından dökülürdü:</p>

  <p class="normal">“Selam anne! Nereye gidiyorsun? Çistopol’a mı? Bilirim; orada bulundum. Zengin bir Tatar’ın yanında ırgat olarak çalıştım. Tatar’ın adı Usan Hubaydulin’di. İhtiyarın üç karısı vardı. Sağlam yapılı, kırmızı suratlı bir adamdı. Karılarından biri gençti. Eğlenceli bir Tatar kızıydı. Onunla günaha girdim.”</p>

  <p class="normal">O her yerde bulunmuştu. Yolunun üstündeki bütün kadınlarla “günah” işlemişti. Sanki hayatında hiç hakarete uğramamış, hiç aşağılanmamış gibi her şeyi sakin bir tavırla anlatıyordu.</p>

  <p class="normal">Biraz sonra geminin kıç tarafında bir yerde sesi çınlardı:</p>

  <p class="normal">“Ey namuslu ahali! Kâğıt oynamak isteyen kim var? Üç rublesine, kayışına kim oyun oynar? Kâğıt oyunu, insanı avutan bir oyundur. Oturduğun yerde para kazanabilirsin. Bu tam bir tüccar işidir.”</p>

  <p class="normal">Güzel, kötü, fena gibi kelimeleri çok seyrek kullandığını fark ettim. Buna karşılık “eğlenceli, avutucu, meraklı” gibi kelimeleri sık sık kullanıyordu. Güzel bir kadın onun için “eğlenceli bir karı”, güneşli güzel bir gün ise “avutucu” bir gündür. En çok da “boş ver!” sözünü kullanırdı.</p>

  <p class="normal">Herkes onu tembel bilirdi, ama bence balçıklı, pis kokulu, boğucu, cehennem sıcağı altında ocağın karşısındaki zor işini herkes kadar o da büyük bir dikkat ve özenle yapıyordu, ama diğer ateşçiler gibi yorgunluktan yakındığını hatırlamıyorum.</p>

  <p class="normal">Bir gün yolculardan yaşlı bir kadının para çantası çalınmıştı. Aydınlık ve sessiz bir akşamdı. Herkes sakin sakin oturuyordu. Kaptan, yaşlı kadına beş ruble verdi, yolcular da aralarında bir o kadarını topladılar. Parayı kadına verdiklerinde, yaşlı kadın istavroz çıkarıp yerlere kadar eğilerek, “Evlatlarım, burada benim paramdan üç ruble on kopek fazla var,” dedi.</p>

  <p class="normal">Birisi neşeyle haykırdı:</p>

  <p class="normal">“Hepsini alsana ihtiyar. Niye yok yere söyleniyorsun? Üç rublenin fazlası mı olur?”</p>

  <p class="normal">Bir diğeri ahenkli bir sesle, “Para, insan değil ki fazlası olsun,” dedi.</p>

  <p class="normal">Yakov ise yaşlı kadının yanına gitti ve ciddi bir tavırla ona, “Fazla olan parayı bana ver de oyun oynayayım!” teklifinde bulundu.</p>

  <p class="normal">İnsanlar, ateşçinin şaka yaptığını düşünerek gülmeye başladılar, ama o şaşıran yaşlı kadını kandırabilmek için ısrar etmeye başladı:</p>

  <p class="normal">“Haydi ihtiyar. Parayı ver! Para senin neyine? Yarın mezara gideceksin.”</p>

  <p class="normal">Söverek onu kovdular. O ise, başını sallayarak şaşkınlık içinde söyleniyordu:</p>

  <p class="normal">“Ne tuhaf millet! Başkasının işine ne diye burunlarını sokuyorlar! Paraların fazla olduğunu kadının kendisi söylemişti. Oysa bu üç ruble ile pekâlâ avunurdum.”</p>

  <p class="normal">Paralar, dış görünüşleriyle onu çok eğlendiriyor olmalıydı. Konuşurken gümüş ya da bakır paraları pantolonuna sürterek parlatmayı pek severdi. Parayı pırıl pırıl olana kadar parlattıktan sonra, eğri büğrü parmaklarıyla basık burunlu yüzüne doğru tutar ve kaşlarını kımıldatarak dikkatle incelerdi.</p>

  <p class="normal">Bir gün bana, “stukolka” oynamayı teklif etti. Ben bu oyunu bilmiyordum.</p>

  <p class="normal">“Bilmiyor musun?” diye hayret etti. “Nasıl olur? Bir de okur yazar olacaksın! Sana öğretmek gerekir. Hadi gel öylesine, şekerine oynayalım.”</p>

  <p class="normal">Benden yarım funt kesmeşeker kazandı ve bütün şekerleri tüylü yanaklarının ardına gizlediği ağzına attı, sonra da oyunu öğrendiğime aklı yatınca, “Haydi, şimdi ciddi olarak parasına oynayalım!” dedi. “Paran var mı?”</p>

  <p class="normal">“Beş rublem var.”</p>

  <p class="normal">“Bende de iki rubleden biraz fazla var.”</p>

  <p class="normal">Elbette beni hemen soydu. Kaybettiğimi geri almak ümidiyle beş rublelik kısa paltomu ortaya koydum. Yine kaybettim. Bunun üzerine Yakov, memnuniyetsiz, hatta öfkeli bir tavırla, “Hayır, sen kumar oynayamazsın!” dedi. “Çok hırslısın. Önce paltonu, sonra da çizmelerini çıkarıp veriyorsun. Bunlara ihtiyacım yok. Elbiseni ve paranı geri al. Dört rubleni de al, ama bir rublesi sana verdiğim dersin karşılığı bende kalsın. Anlaştık mı?”</p>

  <p class="normal">Ona büyük bir minnet duyuyordum.</p>

  <p class="normal">Teşekkürlerime karşılık, “Boş ver!” dedi. “Oyun oyundur. Bir tür eğlencedir, ama sen onu bir kavga dövüş gibi düşünüyorsun. Dövüşürken bile insanın kendini kaybetmemesi, hesaplı vurması gerekir. Niye bu kadar heyecanlanıyorsun? Sen gençsin. Kendine hâkim olmak zorundasın. Birincide kazanamadın, beşincide kazanamadın. Yedincide artık bırak, oyundan çekil. Biraz yatışınca yine oyuna devam edersin. Oyun böyledir.”</p>

  <p class="normal">Bu adamı hem gittikçe daha çok beğeniyor hem de beğenmiyordum. Bazen anlattığı öyküler bana büyükannemi anımsatıyordu. Onda benim ilgimi çeken bir sürü şey vardı, ama onun insanlara karşı duyduğu ve anlaşılan ömür boyu duyacağı derin kayıtsızlık bana son derece itici geliyordu.</p>

  <p class="normal">Bir gün güneş batarken ikinci mevki yolcularından iriyarı bir Perm’li tüccar suya düştü ve kızılımsı altın rengi suda çırpınarak gözden kayboldu. Makineyi hemen durdurdular. Vapur, çarklarının altında batan güneşin kırmızı ışıklarının kan rengine boyadığı bir köpük bulutu bırakarak durdu. Bu köpüren kan içinde geminin kıçından bir hayli uzakta kara bir vücut batıp çıkıyor, ırmaktan insanın ruhunu sarsan vahşi çığlıklar yükseliyordu. Yolcular da feryat ediyor, itişip kakışıyor, geminin kenarına toplanıyorlardı. Boğulmakta olan adamın kızıl saçlı, kel kafalı onun gibi sarhoş arkadaşı önüne gelene yumruklar savuruyor, kalabalığı yararak geminin kenarına doğru ilerliyor ve bağırıyordu:</p>

  <p class="normal">“Çekilin. Ben şimdi ona ulaşırım.”</p>

  <p class="normal">İki tayfa suya atlamış, boğulmakta olan adama doğru kulaç atarak yüzüyorlardı. Geminin kıç tarafından bir sandal suya indirildi. Kumanda sesleri ve kadınların keskin çığlıkları arasında Yakov’un kısık sesi sakin bir sel gibi etrafa yayılıyordu.</p>

  <p class="normal">“Boğulacak, nasıl olsa boğulacak! Çünkü üzerinde palto var. İnsan uzun bir kıyafet giyerse muhakkak boğulur. Örneğin kadınlar, niçin erkeklerden daha çabuk boğulurlar? Etekleri yüzünden. Bir kadın suya düşer düşmez, külçe gibi suyun dibini boylayıverir. Bakın boğuldu işte! Ben boşuna konuşmam.”</p>

  <p class="normal">Tüccar gerçekten de boğulmuştu. Onu iki saat aradılar, ama bulamadılar. Ayılan arkadaşı geminin kıç tarafına oturmuş sızlanıp duruyor, kederli kederli homurdanıyordu:</p>

  <p class="normal">“Şu olanlara bak! Şimdi ben ne yapacağım ha? Ailesine ne diyeceğim ha? Onun ailesi de var.”</p>

  <p class="normal">Yakov, adamın karşısına dikildi. Elini arkasında kenetleyerek onu avutmaya çalıştı.</p>

  <p class="normal">“Boş ver tüccar! Kimse ölümün kendisini nerede bulacağını bilemez. Adamın biri mantar yer, hastalanıp ölür! Binlerce insan mantar yer, onlara bir şey olmaz da, bir tanesi ölüverir. Oysa mantar dediğin nedir ki?”</p>

  <p class="normal">Geniş, güçlü kuvvetli bir değirmentaşı gibi, tüccarın karşısına dikilmiş, kelimeler kepek taneleri gibi ağzından dökülüyordu.</p>

  <p class="normal">Tüccar önce, geniş avuçlarıyla sakalındaki yaşları kurulayarak sessizce ağladı. Ama sonra, dinlemekten bıkarak, ulumaya başladı:</p>

  <p class="normal">“Canavar! Niye yüreğimi paramparça ediyorsun? İnanan insanlar; şunu alıp götürün. Yoksa bir kaza çıkacak!”</p>

  <p class="normal">Yakov sakince uzaklaşırken, “Ne tuhaf insanlar!” diye söylendi. “Birine iyilik edersin, karşılığında sana kazık atar!”</p>

  <p class="normal">Bazen ateşçinin aptal olduğunu düşünürdüm, ama daha çok, onun aptal rolü oynadığını sanıyorum. Dünyada nereleri gezdiği, neler gördüğü hakkında ağzından laf almak için dayanılmaz bir istek duyuyor, ama bunu pek başaramıyordum.</p>

  <p class="normal">Başını arkaya atarak, kara ayı gözlerini azıcık aralayarak, yosun gibi sakallı yüzünü okşar ve kelimeleri uzatarak hatırlamaya çalışırdı:</p>

  <p class="normal">“Her yerde karınca sürüsü gibi insan var kardeş. Oraya buraya koşuşturup duruyorlar. Herkesten çok da köylü var elbette. Köylüler sonbahar yaprakları gibi boydan boya dünyayı kaplamışlar... Bulgarlar mı? Bulgarları da gördüm, Yunanlıları da... Sırpları, Romenleri ve her türlü Çingene’yi de gördüm. Onların o kadar çok çeşidi var ki! Nasıl insanlar mı? Nasıl olacak! Aynı bizde olduğu gibi, şehirde şehirliler, köylerde köylüler var... Bize oldukça benziyorlar. Hatta bazıları dilimizi konuşuyor, ama kötü bir biçimde; örneğin Tatarlar ya da Moldovyalılar gibi. Yunanlılar dilimizi konuşamıyorlar. Ağızlarına geleni söylüyorlar. Sözde birkaç laf ediyorlar, ama anlamak mümkün değil, onlarla el işaretleriyle konuşmak gerek. Benim ihtiyar, Yunanlıların ne dediğini anlıyormuş gibi davranırdı, ‘Karamara, kalimera,’ diye mırıldanıp dururdu. Kurnaz bir ihtiyardı. İnsanları adamakıllı kandırırdı. Yine nasıl insanlar diye mi soruyorsun? Çok tuhafsın be... İnsanlar nasıl olabilir ki? Hepsi de ayaktakımı elbette. Romenler de öyle... Zaten hepsinin dinleri aynı. Bulgarlar da ayaktakımı, ama onlar bizim dine inanıyorlar... Yunanlılar ise Türkler gibidir.”</p>

  <p class="normal">Bildiklerinin hepsini anlatmadığını sanıyordum. Söylemek istemediği daha başka şeyler vardı.</p>

  <p class="normal">Dergilerdeki resimlerden, Yunanistan’ın başkentinin çok eski ve çok güzel bir şehir olan Atina olduğunu biliyordum, ama Yakov kuşkuyla başını sallayarak Atina şehrini reddediyordu:</p>

  <p class="normal">“Sana palavra atmışlar kardeş. Atina diye bir yer yok. Athos vardır. O da şehir değil, üstünde manastır olan bir dağdır. O kadar. Oraya kutsal Athos Dağı derler. Hatta resimleri de vardı. İhtiyar bunları alıp satardı. Tuna Nehri üzerinde Belgrad diye bir şehir vardır... Aynı Yoroslav ya da Nijniy’e benzer. Onların şehirlerinde iş yok, ama köyleri bambaşka! Hele kadınları... Kadınları kırk yıl seyretsen, yine de güzelliklerine doyamazsın... Bu kadınlardan biri yüzünden az daha orada kalacaktım. Dur bakayım, adı neydi?”</p>

  <p class="normal">Avuçlarıyla kara yüzünü kuvvetle ovuşturuyor, sert saçları hafifçe hışırdıyor, boğazının derinliklerinden bir yerden kırık bir çıngırağa benzeyen bir gülme sesi çınlıyordu.</p>

  <p class="normal">“Amma unutkan adamım! Oysa onunla bir zamanlar... Vedalaşırken ağlamıştı... Ben de ağlamıştım Tanrı için!”</p>

  <p class="normal">Kadınlara nasıl davranmak gerektiğini sakin bir utanmazlıkla bana öğretmeye başladı.</p>

  <p class="normal">Onunla geminin kıç tarafında oturuyoruz. Sıcak, mehtabın aydınlattığı gece bize doğru yüzüyor. Gümüşi suların ardında çayırlı kıyılar belli belirsiz görünüyor. Sarı birtakım ışıklar, dünyanın cazibesine kapılan birtakım yıldızlar tepelerde yanıp sönüyorlar. Etrafımızdaki her şey kımıldıyor, hiç yorulmaksızın titreşiyor, sakin ama gerçek bir hayatla yaşıyor...</p>

  <p class="normal">Tatlı, hüzünlü sessizliğin içine, kısık sesle birtakım sözcükler dökülüyor:</p>

  <p class="normal">“Bazen kollarını açar, bacaklarını ayırırdı.”</p>

  <p class="normal">Yakov’un hikâyesi utanmazcaydı, ama iğrenç değildi. Konuşmasında ne övünme ne de kabalık vardı. Sadece saflık ve biraz da hüzün hissediliyordu. Gökyüzündeki ay da utanmazca çıplaktır. O da insanı, aynı biçimde hüzünlü hüzünlü düşünceye salarak heyecanlandırmaktadır. Yalnız en iyi, en güzel şeyler aklıma geliyor, Kraliçe Margot’yu ve içinde taşıdığı gerçekle asla unutulmayacak olan şu mısraları hatırlıyorum:</p>

  <p class="indentmetinitalik">“Ama şarkıya güzellik gerek.</p>

  <p class="indentmetinitalik">Güzelliğe ise şarkı da gerekmez!”</p>

  <div class="clrb"></div>

  <p class="normal">Yarı uykuluymuşum gibi bu hülyalı ruh halini üzerimden silkeleyerek, ateşçiyi yine hayatıyla ve gördükleri şeylerle ilgili sorguya çekiyorum.</p>

  <p class="normal">“Tuhafsın,” diyor. “Sana ne söylememi istiyorsun? Ben her şeyi gördüm. Sor: Manastırları gördün mü? Gördüm. Peki meyhaneleri gördün mü? Onları da gördüm. Beylerin yaşantısını da gördüm, köylülerinkini de... Tok da yaşadım, aç da...”</p>

  <p class="normal">Adeta derin bir ırmağın üzerindeki sallantılı, tehlikeli bir köprüden geçiyormuş gibi ağır ağır hafızasını yokluyordu:</p>

  <p class="normal">“Örneğin bir seferinde at hırsızlığı yüzünden attıkları karakolda oturuyor, bana Sibirya yolu gözüktü diye düşünüyordum. Komiser sövüp duruyor, yeni evindeki sobaların duman çıkarmasından yakınıyordu.</p>

  <p class="normal">“Ona, ‘Efendim, bu benim işim. Ben tamir edebilirim,’ dedim.</p>

  <p class="normal">“Komiser, ‘Sus. En iyi usta bile bir şey yapamadı,’ dedi. Ben de ona, ‘Bazen bir çobanın, bir generalden daha akıllı çıktığı görülmüştür,’ diye karşılık verdim.</p>

  <p class="normal">“O zaman çok cesaretlenmiştim. Nasıl olsa Sibirya beni bekliyordu. Komiser, ‘Hadi başla!’ dedi, ‘Ama eskisinden daha berbat bir hale getirirsen kemiklerini kırarım!’</p>

  <p class="normal">“İki günde işi hallettim. Komiser hayret etti, ‘Seni budala, ah!’ diye haykırdı. ‘Mademki usta bir işçisin, ne diye at hırsızlığı yapıyorsun?’</p>

  <p class="normal">“Ona, ‘Bunu sadece akılsızlığımdan yaptım,’ dedim.</p>

  <p class="normal">“‘Doğru,’ dedi, ‘Gerçekten akılsızlık etmişsin. Sana acıyorum.’</p>

  <p class="normal">“Evet, sözüm ona acıyormuş. Gördün mü? Polis, görevi gereği acımasızdır, ama yine de bana acımıştı işte.”</p>

  <p class="normal">“Ee, ne olmuş yani?” diye sordum.</p>

  <p class="normal">“Hiç. Acıdı işte. Daha ne olacaktı?”</p>

  <p class="normal">“Senin acınacak neyin var? Taş gibi adamsın!”</p>

  <p class="normal">Yakov safça güldü.</p>

  <p class="normal">“Ne tuhafsın!” dedi. “Taş diyorsun ha? Taşlara da acımayı becerebilmelisin. Taş da bir işe yarar. Taşla sokakları döşerler. Her şeye acımak gerekir. Hiçbir şey boşuna yer kaplamaz. Örneğin kum nedir? Ama işte, kumun üzerinde de otlar biter.”</p>

  <p class="normal">Ateşçi böyle konuşurken benim aklımın ermediği bir şeyler bildiğini apaçık görüyordum.</p>

  <p class="normal">“Aşçı hakkında ne düşünüyorsun?” diye sordum.</p>

  <p class="normal">Yakov, umursamaz bir tavırla, “Ayıcık hakkında mı?” dedi. “Onun hakkında ne düşünebilirim ki? Onda düşünmeye değer hiçbir şey yok.”</p>

  <p class="normal">Bu doğruydu. İvan İvanoviç öyle dümdüz, kaypak bir adamdı ki, düşüncelerimizin onda takılıp kalması olanaksızdı. Onda ilginç olan sadece bir şey vardı; ateşçiyi sevmez, hep ona söver ve her zaman çay içmeye davet ederdi.</p>

  <p class="normal">Bir gün ona şöyle demişti:</p>

  <p class="normal">“Eğer toprak köleliği hâlâ devam etseydi, ben de senin efendin olsaydım, senin gibi asalağı haftada yedi kez kamçılardım.”</p>

  <p class="normal">Yakov, ciddi bir tavırla, “Yedi defa biraz çok!” diye çıkıştı.</p>

  <p class="normal">Aşçı, hem ateşçiye söver hem de nedense onu her türlü abur cuburla beslerdi.</p>

  <p class="normal">Yemeği kabaca önüne koyar ve “Tıkın!” derdi.</p>

  <p class="normal">Yakov, ağır ağır çiğner ve konuşurdu:</p>

  <p class="normal">“Sayende gücüm kuvvetim yerine geldi İvan İvanoviç!”</p>

  <p class="normal">“Güç senin gibi tembelin neyine gerek?”</p>

  <p class="normal">“Olur mu? Uzun yaşarım o zaman.”</p>

  <p class="normal">“Yaşayacaksın da ne olacak? Canavar!”</p>

  <p class="normal">“Canavarlar da yaşar. Yaşamanın eğlenceli olduğunu düşünmüyor musun yoksa? Yaşamak çok avutucu bir şey İvan İvanoviç...”</p>

  <p class="normal">“Ne safdil adamsın!”</p>

  <p class="normal">“Ne demek o?”</p>

  <p class="normal">“Safdil.”</p>

  <p class="normal">Yakov, hayretler içinde, “Ne biçim söz?” dedi.</p>

  <p class="normal">Ayıcık ise bana dönüp, “Düşünsene... Ocağın karşısında, cehennem sıcağında kanımız kemiğimiz kuruyor. Oysa o bir domuz gibi tıkınıp duruyor!”</p>

  <p class="normal">Aşçı, ağzındaki lokmayı geviş getirir gibi çiğneyerek, “Her koyun kendi bacağından asılır,” dedi.</p>

  <p class="normal">Kazan dairesinde çalışmanın, mutfak fırını karşısında çalışmaktan daha zahmetli ve daha sıcak olduğunu biliyordum. Birkaç gece Yakov’la beraber kazanı karıştırmayı denemiştim. İşinin zorluğunu nedense aşçıya söylemeyişi bana tuhaf geliyordu. Hayır! Bu adamın bildiği başka şeyler vardı.</p>

  <p class="normal">Kaptan, makinist, lostromo, kısacası diline üşenmeyen herkes ona küfrederdi.</p>

  <p class="normal">Bu tuhaf bir durumdu; onu niçin işten atmıyorlardı; ateşçiler onun gevezeliğiyle, kâğıt oynamasıyla alay etmelerine rağmen, ona, diğer insanlardan gözle görülür şekilde daha iyi davranıyorlardı.</p>

  <p class="normal">“Yakov iyi adam mıdır?” diye onlara sorardım.</p>

  <p class="normal">“Yakov mu? Oldukça iyidir. Hiç kin gütmez. Ona istediğini yapabilirsin. İstersen koynuna kızgın kömür bile koy.”</p>

  <p class="normal">Kazan dairesindeki zahmetli işine ve bir aygır iştahına sahip olmasına rağmen ateşçi çok az uyurdu. Vardiyası bitince, şık giysisini bile değiştirmeden, kan ter içinde, pis bir halde bütün gece yolcularla sohbet ederek geminin kıç tarafında dikilir ya da kâğıt oynardı.</p>

  <p class="normal">Yakov, gözlerimin önünde kilitli bir sandık gibi duruyordu. Bu sandığın içinde bana gerekli olan bir şeyin gizli olduğunu hissediyor ve inatla onu açacak anahtarı arıyordum.</p>

  <p class="normal">Kaşlarının örttüğü gözleriyle beni inceleyerek sorardı:</p>

  <p class="normal">“Ne istiyorsun kardeş? Neyin peşindesin, bir türlü anlayamıyorum. Evet, gerçekten de dünyada pek çok yeri dolaştım. Daha ne öğrenmek istiyorsun? Çok tuhafsın! En iyisi, dinle de, sana başımdan geçen olaylardan birini anlatayım.”</p>

  <p class="normal">Ve anlatmaya başlıyor:</p>

  <p class="normal">“Bir zamanlar taşra şehirlerinden birinde genç, veremli bir yargıç vardı. Karısı iriyarı, çocuksuz bir Alman’dı. Bu Alman kadın bir manifatura tüccarına âşık olmuş. Tüccar evliymiş, güzel bir karısı, üç çocuğu varmış. Tüccar, Alman kadının kendisine âşık olduğunu fark etmiş ve onunla alay etmeyi kafasına koymuş. Kadını bir gece bahçesine davet etmiş; iki arkadaşını da çağırıp, onları bahçede, çalıların arasına gizlemiş.</p>

  <p class="normal">“Şu işe bak! Neyse... Alman kadın geldi, ‘Ben her şeyimle seninim!’ dedi.</p>

  <p class="normal">“Tüccar da ona ‘Hanımefendi, ben hislerinize karşılık veremem,’ diye yanıt verdi. ‘Ben evli bir adamım, ama bak senin için iki arkadaşımı getirdim. Biri dul, diğeri bekârdır.’</p>

  <p class="normal">“Bunun üzerine Alman kadın, ‘Ya!’ deyip tüccarın suratına öyle bir tokat attı ki, tüccar oturduğu sıradan düşüp, sırtüstü yere serildi.</p>

  <p class="normal">“Kadın, ayakkabısının ökçesiyle adamın suratına, kafasına vurdu. Ben de yargıcın kapıcısı olduğum için kadını oraya götürmüştüm.</p>

  <p class="normal">“Derken, tüccarın iki arkadaşı fırlayıp, kadının saçlarına yapıştılar. Ben de tahta perdenin üstünden atlayıp onları ayırmaya çalıştım; ‘Yapmayın tüccar beyler!’ dedim. ‘Hanımefendi, kalbinin sesini dinleyerek ona geldi; oysa adam ona çok ayıp etti.’</p>

  <p class="normal">“Kadını alıp götürdüm.</p>

  <p class="normal">“Adamlar tuğlayla kafamı yardılar. Kadın bu işe çok sıkıldı. Avluda kendini kaybetmiş bir hale geziniyor, bir yandan da konuşuyordu:</p>

  <p class="normal">“‘Yakov, kocam ölür ölmez Almanların, yani bizimkilerin yanına gideceğim,’ diyordu.</p>

  <p class="normal">“Ben de ona, ‘Elbette, gitmelisiniz,’ diyordum.</p>

  <p class="normal">“Yargıç öldü ve kadın çekip gitti.</p>

  <p class="normal">“Kibar, akıllı bir kadındı. Yargıç da kibardı; huzur içinde yatsın.”</p>

  <p class="normal">Anlattığı hikâyenin anlamını kavrayamayarak, şaşkın bir halde susuyordum. Bu hikâyede tanıdık, acımasız, tuhaf bir şeyler olduğunu hissediyordum, ama ne diyeyim?</p>

  <p class="normal">Yakov, “Hikâye güzel mi?” diye soruyor.</p>

  <p class="normal">Bir şeyler söylüyor, öfke dolu küfürler yağdırıyordum, ama o sakin bir tavırla açıklıyor:</p>

  <p class="normal">“Karnı tok insanlar her şeyden heveslerini almışlardır. Bir gün içlerinden şaka yapmak geçer, ama herhalde onu da beceremiyorlar. Elbette bunlar ciddi, ticaretle uğraşan insanlardır. Ticaret akıl gerektirir, ama hep aklını kullanarak yaşamak can sıkıcıdır. İşte bazen canları böyle eğlenmek ister.”</p>

  <p class="normal">Küpeştenin ardında, köpükler içindeki ırmak hızla akıp gidiyordu. Koşuşan suların kaynadığı duyuluyor, siyah kıyı ağır ağır onu uğurluyor.</p>

  <p class="normal">Güvertede yolcular horluyor. Başı açık, kır saçlı, siyahlara bürünmüş, uzun boylu, zayıf bir kadın sıraların, uykulu vücutların arasından sessizce bize doğru yürüyor.</p>

  <p class="normal">Ateşçi, omzuyla beni dürterek, alçak sesle, “Bak onun da canı sıkılıyor,” dedi.</p>

  <p class="normal">Öyle sanıyordum ki başkalarının sıkıntısı onu eğlendiriyordu.</p>

  <p class="normal">Çok şey anlatıyordu. Onu can kulağıyla dinliyordum. Bütün hikâyelerini anımsıyorum, ama aralarından bir tanesinin bile neşeli olduğunu anımsamıyorum. Kitaplardan daha sakin bir dille konuşuyordu. Kitaplarda sık sık yazarın duygusunu, öfkesini, sevincini, hüznünü, alayını hissederdim.</p>

  <p class="normal">Ateşçi ise ne gülüyor ne de yargılıyordu. Hiçbir şey onu incitmiyor, hiçbir şey de hissedilir bir şekilde sevindirmiyordu. Yargıç karşısında tarafsız bir tanık gibi, sanığa, suçlayana, yargıca karşı aynı derecede mesafeli duruyor; bu kayıtsızlık bende gittikçe artan öfkeli bir can sıkıntısı, Yakov’a karşı kızgınlık dolu bir düşmanlığa yol açıyordu.</p>

  <p class="normal">Yaşam onun karşısında, kazan altında yanan ateş gibi yanıyordu. O, ayı pençesine benzeyen nasırlı elinde bir tokmakla ocağın karşısında duruyor, sessizce emniyet sübabına vurarak kömürü azaltıp çoğaltıyordu.</p>

  <p class="normal">“Seni hiç incittiler mi?”</p>

  <p class="normal">“Beni kim incitebilir ki? Ben güçlüyüm. Bir tane indirdim mi...”</p>

  <p class="normal">“Ben dayaktan bahsetmiyorum. Yani ruhunu incittiler mi?”</p>

  <p class="normal">“Ruhu incitmek mümkün değildir. Ruh, hakaret kabul etmez. İnsan ruhuna asla, hiçbir şekilde el süremezsin.”</p>

  <p class="normal">Güverte yolcuları, tayfalar, bütün insanlar topraktan, işten, ekmekten ve kadınlardan söz ettikleri gibi, ruhtan da sık sık bahsederlerdi.</p>

  <p class="normal">Ruh kelimesi, basit insanların konuşmalarında, geçer akçe gibi kullandıkları çok yaygın bir sözdü. Bu sözcüğün, insanların kaypak dillerine dolanmasından hiç hoşlanmıyordum. Köylülerin kızgınlıkla ya da zevkle açık saçık küfrederek ruhu kirletmeleri yüreğimi sızlatıyordu.</p>

  <p class="normal">Ninemin ruhtan, aşkın, güzelliğin, sevincin bu gizemli hazinesinden nasıl sakınarak söz ettiğini çok iyi anımsıyorum; iyi bir insanın ölümünden sonra beyaz meleklerin onun ruhunu mavi gökyüzüne, ninemin iyi kalpli Tanrı’sına götürdüğüne ve Tanrı’nın da, ruhu şefkatle, “Ne o tatlı, saf yüreklim; çok mu eziyet çektin, çok mu halsiz düştün?” diyerek karşıladığına ve ruha, İsrail kanatlarından altı beyaz kanat verdiğine inanırdım.</p>

  <p class="normal">Yakov Şumov da, ninem gibi ruhtan sakınarak, çok az, gönülsüzce söz ederdi.</p>

  <p class="normal">Küfrederken ruha hiç değinmez, başkaları ruh hakkında tartışırlarken, bir boğanınki gibi kırmızı boynunu büker ve susardı.</p>

  <p class="normal">Ona ruhun ne olduğunu sorduğumda, “Ruh, Tanrı’nın soluğudur,” yanıtını verdi.</p>

  <p class="normal">Bana bu cevap az geldi. Ona başka şeyler de sordum. Bunun üzerine ateşçi, başını eğerek, “Papazlar bile ruh hakkında az şey biliyorlar kardeş. Bu gizemli bir konudur,” dedi.</p>

  <p class="normal">Sürekli kendisi hakkında düşünmeye, onu anlamam için ısrarlı bir şekilde çaba harcamaya beni zorluyor, ama bu çabalarım başarısızlıkla sonuçlanıyordu. Onda, başka bir şey göremiyordum. Geniş vücudunu siper ederek her şeyi gizliyordu.</p>

  <p class="normal">Büfecinin karısı bana kuşkulu bir şekilde şefkatli davranıyordu. Sabahları yıkanma suyunu –bu iş ikinci mevki hizmetçisi temiz ve neşeli bir kız olan Luşa’nın görevi olmasına rağmen– ben götürmek zorundaydım. Daracık kamarada yarı beline kadar çıplak büfecinin karısının yanında dikilip, ekşi hamur gibi pelteleşmiş sarı vücuduna bakınca, Kraliçe Margot’nun dökme gibi esmer vücudu aklıma gelirdi ve iğrenirdim. Büfecinin karısı ise kâh hazin hazin homurdanarak, kâh öfkeli ve alaycı bir eda ile söylenerek hep bir şeylerden söz ederdi. Ne hakkında konuştuğunu uzaktan uzağa tahmin etmeme rağmen, konuşmalarının anlamını çıkaramazdım.</p>

  <p class="normal">Bu sözlerin acınacak, sefil, yüz kızartıcı anlamları vardı, ama ben öfkelenmiyordum, çünkü büfecinin karısından ve vapurda olup biten her şeyden uzak yaşıyordum. Ben, büyük yosunlu bir kayanın altındaydım. Bu kaya, gece gündüz bilinmeyen bir yere sürüklenen bu dünyayı benden saklıyordu.</p>

  <p class="normal">Hayal meyal Luşa’nın şu alaycı sözlerini işitiyorum:</p>

  <p class="normal">“Bizim Gavrilovna sana sırılsıklam âşık. Ağzını aç da, mutluluğu yakala!”</p>

  <p class="normal">Benimle alay eden yalnız o değildi. Bütün büfe personeli, kadının bana olan zaafını biliyordu.</p>

  <p class="normal">Aşçı ise yüzünü ekşiterek, “Bu karı her şeyden tattı. Şimdi de canı pasta çekiyor; kremalı pasta!” diyordu. “Bana bak Peşkov, gözünü dört aç!”</p>

  <p class="normal">Yakov da babacan bir tavırla bana akıl veriyordu:</p>

  <p class="normal">“İki yaş daha büyük olsaydın, elbette sana başka şeyler söylerdim, ama şimdi senin yaşında yüz vermemek herhalde daha iyi olur! Ama yine de sen bilirsin.”</p>

  <p class="normal">“Yapma; bu rezillik,” diyorum.</p>

  <p class="normal">“Elbette,” diye onaylıyor, ama hemen ardından önüne düşen saçlarını parmaklarıyla karmakarışık etmeye uğraşarak yuvarlak sözlerini etmeye başlıyor:</p>

  <p class="normal">“Onu da anlamak gerekir. Onun hali perişan. Köpek bile okşanmayı sever; insanlar daha çok sever. Mantarın nemle yaşaması gibi, kadın da okşanmayla yaşar. Herhalde kendisi de utanıyordur, ama elinden ne gelir? Vücudu okşanmak istiyor; işte o kadar.”</p>

  <p class="normal">Bakışlarını yakalayamadığım gözlerine ısrarla bakarak, “Ona acıyor musun?” diye soruyorum.</p>

  <p class="normal">“Ben mi? O, benim anam mı? Analara bile acımıyorlar; sen de ne diyorsun. Çok tuhafsın!”</p>

  <p class="normal">Kırık bir çıngırak gibi alçak sesle gülüyordu.</p>

  <p class="normal">Bazen ona bakarken sessiz ve uçsuz bucaksız bir boşluğa, karanlığa yuvarlanıyormuş hissine kapılırdım.</p>

  <p class="normal">“Bak herkes evleniyor. Peki, sen niye evlenmiyorsun Yakov?”</p>

  <p class="normal">“Niye evleneyim ki? İstediğim zaman kadın bulabilirim. Tanrıya şükür bu kolay. Evli adamın bir yere yerleşmesi, köylülük yapması gerekir. Benim toprağım ise hem kötü hem de az... Zaten onu da amcam zorla elimden aldı. Kardeşim askerden dönünce tartışıp mahkemelik oldular. Onun kafasına kazık indirdi. Kan döktü. Bu yüzden onu bir buçuk yıllığına hapse yolladılar. Hapisten çıkınca, aynı nedenden yine hapse düştü. Karısı hoş ve genç bir kadındı. Daha ne diyeyim? Evlenince kendi kulübenin sahibi olup oturursun! İnsan asker olunca, elbette hayatına kendi yön veremez.”</p>

  <p class="normal">“Tanrı’ya dua eder misin?”</p>

  <p class="normal">“Ne tuhafsın! Elbette ederim.”</p>

  <p class="normal">“Nasıl dua edersin?”</p>

  <p class="normal">“Her türlü.”</p>

  <p class="normal">“Hangi duaları edersin?”</p>

  <p class="normal">“Ben dua bilmem. Sadece ‘Hazreti İsa, yaşarken bana merhamet et. Öldüğümde huzur ver... Tanrım, beni hastalıklardan koru,’ derim. Başka şeyler de söylerim.”</p>

  <p class="normal">“Nedir onlar?”</p>

  <p class="normal">“Öyle şeyler! Ne söylersen söyle; Tanrı’ya ulaşır!”</p>

  <p class="normal">Bana eğlendirici oyunlar oynayan akıllı bir kedi yavrusuna karşı duyulan merak ve şefkatle davranırdı. Bazen geceleri onunla otururdum. O, neft yağı, yanık ve soğan kokardı. Soğanı çok sever, çiğ soğanları elma gibi yerdi. Birdenbire bana, “Haydi Alyoşa, şiir oku!” derdi.</p>

  <p class="normal">Birçok şiiri ezbere biliyordum. Ayrıca en sevdiğim şiirlerin yazılı olduğu kalın bir defterim vardı. Ona Ruslan’ı okuyorum. Hiç kımıldamadan, kör ve dilsiz bir halde, hırıltılı soluğunu tutarak dinliyor ve alçak sesle, “Hoş, ahenkli bir masal!” diyor.</p>

  <p class="normal">“Bunu kendisi uydurmuş değil mi? Puşkin mi? Muhin-Puşkin diye bir soylu var; onu görmüştüm..”</p>

  <p class="normal">“Bu, o değil. Bunu uzun zaman önce öldürdüler.”</p>

  <p class="normal">“Niçin?”</p>

  <p class="normal">Kraliçe Margot’nun kullandığı kısa sözcüklerle Puşkin’in hikâyesini ona anlatıyorum.</p>

  <p class="normal">Yakov dinliyor, sonra sakin bir tavırla, “Kadınlar yüzünden nice erkek heba oluyor,” diyor.</p>

  <p class="normal">Ona sık sık kitaplardan öğrenmiş olduğum çeşitli hikâyeleri anlatıyorum.</p>

  <p class="normal">Bütün hikâyeler bende, ateşli tutkularla, çılgın kahramanlıklarla, masalsı başarılarla, düellolarla, ölümlerle, asil sözlerle ve namussuzca davranışlarla dolu canlı, güzel bir hayatın birbirine karışmış, upuzun hikâyeleri halindeydi. Rocambole bende, La Mole’nin, Hannibal’ın, Colonno’nın şövalyelik; XI. Louis, Baba Grandet’nin çizgilerini almakta; Kornet Otletoyev, IV. Henri<sup class="calibre2"><a href="../Text/Ekmegimi-Kazanirken_split_032.html#footnote-127975-16" id="footnote-127975-16-backlink">[16]</a></sup> ile karışmaktaydı.</p>

  <p class="normal">İsteğime göre kişilerin karakterlerini değiştirdiğim, olayların akışını karıştırdığım bu hikâye, benim için herkesle istediği gibi oynayan dedemin Tanrısı kadar özgür olduğum bir dünyaydı. Gerçeği olduğu gibi görmemi engellemeden, insanları anlama arzumu kırmadan, bu kitap keşmekeşi beni saydam, ama içinden geçilmez bir bulut halinde birçok bulaşıcı pislikten, hayatın tehlikeli zehirlerinden korumaktaydı.</p>

  <p class="normal">Kitaplar beni birçok şeye karşı dirençli kıldılar. İnsanların nasıl sevip, ıstırap çektiklerini öğrendikten sonra geneleve gitmem mümkün değildi.</p>

  <p class="normal">Sefahatten iğreniyor ve bundan keyif alanlara da acıyordum. Rocambole, bana olaylar karşısında dimdik durmamı, hal ve şartların gücü ne olursa olsun teslim olmamamı öğretiyordu. Dumas’nın kahramanları, önemli ve yüce bir davaya kendini adama arzusunu telkin ediyorlardı. En sevdiğim kitap kahramanı IV. Henri’ydi.</p>

  <p class="normal">Beranger’in şu ünlü şarkısı ondan söz ediyordu:</p>

  <p class="indentmetinitalik">“O köylüye çok kolaylık sağladı</p>

  <p class="indentmetinitalik">Kendisi de içmeyi severdi.</p>

  <p class="indentmetinitalik">Olsun! Halkı mutlu olduktan sonra</p>

  <p class="indentmetinitalik">Kral niye içmesin?”</p>

  <div class="clrb"></div>

  <p class="normal">Romanlar, IV. Henri’yi iyi kalpli, halkına yakın bir insan olarak tasvir ediyorlardı. Güneş gibi parlak bir insan olan IV. Henri, bana Fransa’nın dünyanın en güzel ülkesi, kral mantosu içinde de, köylü kıyafetleri içinde de aynı ölçüde soylu insanların ve şövalyelerin diyarı olduğu kanısını veriyordu.</p>

  <p class="normal">Ange Pitou da, d’Artagnan gibi mertti. IV. Henri’yi öldürdüklerinde acımdan ağlamaya başladım ve Ravaillac’a karşı duyduğum nefretle dişlerimi gıcırdattım. Bu kral, neredeyse her zaman ateşçiye anlattığım hikâyelerin başkahramanı oluyordu. Bence Yakov da Fransa’yı ve Henri’yi sevmeye başlamıştı.</p>

  <p class="normal">“Kral Henri iyi adammış gerçekten. Onunla ister balığa çık, ister canının çektiği bir şeyi yap,” derdi.</p>

  <p class="normal">Ben anlatırken etkilendiğini belli etmez, sorularla hikâyemi bölmez, kaşları inmiş, yüzü hareketsiz bir halde, yosun tutmuş bir kaya gibi hiçbir şey söylemeden dinler ama herhangi bir nedenden dolayı konuşmama ara versem derhal sorardı:</p>

  <p class="normal">“Bitti mi?”</p>

  <p class="normal">“Henüz bitmedi.”</p>

  <p class="normal">“Durma o zaman!”</p>

  <p class="normal">İçini çekerek Fransızlar hakkında konuşurdu.</p>

  <p class="normal">“Onlar serin yerlerde yaşıyorlar.”</p>

  <p class="normal">“Nasıl yani?”</p>

  <p class="normal">“Baksana; biz sıcak yerde yaşayıp, çalışıyoruz, oysa onlar hep serin yerlerde... Yapacak işleri de yok... Sadece içip dolaşıyorlar... Ne hoş bir hayat!”</p>

  <p class="normal">“Onlar da çalışıyorlar.”</p>

  <p class="normal">Ateşçi, haklı olarak, “Ama senin hikâyelerinden bu anlaşılmıyor,” dedi.</p>

  <p class="normal">Birden okuduğum kitapların ezici çoğunluğunda bu asil insanların nasıl çalıştıklarından ve nasıl geçindiklerinden hemen hemen hiç söz edilmediğinin farkına vardım.</p>

  <p class="normal">Yakov, oturduğu yere serilerek, “Şimdi biraz uyuyacağım,” der ve bir dakika sonra burnundan ıslık çalarak düzenli soluk almaya başlardı.</p>

  <p class="normal">Sonbaharda Kama kıyıları soluklaşıp, ağaçlar altuni bir renk alıp, güneşin eğik ışınları ağarmaya başlayınca Yakov ansızın gemiden ayrıldı.</p>

  <p class="normal">Daha bir gün önce bana, “Öbür gün Perm’de olacağız Alyoşacığım,” demişti. “Hamama gidip, güzel bir buhar banyosu yaparız, sonra da müzikli bir meyhaneye gideriz. Ne hoş olur! Çalgıların çalışını izlemeyi seviyorum.”</p>

  <p class="normal">Ama Sarapul’da gemiye sakalsız, bıyıksız, kadın suratlı şişman bir adam bindi. Sırtındaki kalın, uzun kaftan ve başındaki tilki kürkünden yapılmış kulaklıklı başlık, onu büsbütün kadına benzetiyordu. Hemen daha sıcak bir yer olan mutfağın yanındaki küçük masaya oturdu. Bir çay takımı getirtti. Kaftanının düğmelerini çözmeden, başlığını çıkarmadan sarı kaynamış suyu içmeye ve bolca ter dökmeye başladı.</p>

  <p class="normal">Sonbahar bulutları yorulmak bilmeden ince bir yağmur serpiştiriyordu. Bu adam kareli mendiliyle yüzündeki teri silince, sanki yağmur azalıyor, terleyince yağmur da çoğalıyormuş gibi oluyordu.</p>

  <p class="normal">Biraz sonra Yakov, adamın yanında beliriverdi. Birlikte bir yıllığın içindeki haritayı gözden geçirmeye başladılar.</p>

  <p class="normal">Yolcu, parmağını haritanın üzerinde dolaştırıyor, ateşçi ise sakin bir tavırla, “Ne yapalım! Önemli değil. Başka şeyler bana vız gelir,” diyordu.</p>

  <p class="normal">Yolcu, yıllığı ayaklarının dibinde yarı açık duran bir torbaya koyduktan sonra, yine ince bir sesle, “İyi öyleyse,” dedi.</p>

  <p class="normal">Ve sonra alçak sesle sohbet ederek çay içmeye koyuldular.</p>

  <p class="normal">Yakov, vardiyaya giderken, ona adamın kim olduğunu sordum.</p>

  <p class="normal">Gülerek, “Güvercin gibi bir adam, yani, senin anlayacağın, hadım. Sibirya’dan, çok uzaklardan geliyor. Acayip birisi. Büyük toprak sahibi...”</p>

  <p class="normal">Hayvan tırnağı gibi siyah, sert topuklarını güvertenin tahtalarına vurarak yanımdan ayrıldı, ama böğrünü kaşıyarak tekrar durdu:</p>

  <p class="normal">“Bu adam beni işçi olarak işe aldı. Perm’e varır varmaz vapurdan ineceğim. Elveda Alyoşacığım! Trenle gideceğiz. Irmak üzerinde, hatta atla yolculuk yapacağız. Beş hafta yolculuk etmemiz gerekiyormuş... Adamın oturduğu yere bak!”</p>

  <p class="normal">Yakov’un bu umulmadık kararından hayrete düşmüş bir halde, “Sen onu tanımıyor musun?” diye sordum.</p>

  <p class="normal">“Nereden tanıyayım? Onu daha önce hiç görmedim. Yaşadığı yerde de hiç bulunmadım.”</p>

  <p class="normal">Ertesi sabah Yakov, sırtında yağlı, kısa bir gocuk, çıplak ayaklarında eski püskü pabuçlar, başında “Ayıcık”ın kenarlıksız hasır şapkası olduğu halde, dökme demiri andıran parmaklarıyla elimi sıktı ve “Benimle gelsene,” dedi.</p>

  <p class="normal">“Ona, yani güvercine söylersek, seni de alır. Söylememi ister misin? Fazlalık olan yerini kesip atarlar, para da verirler. Bir adamı sakatlamak onlar için bayramdır; bu iş için ödül de verirler.”</p>

  <p class="normal">Hadım, koltuğunun altında bembeyaz bir çıkınla geminin bordasında durmuş, ölü gözlerini ısrarla Yakov’a dikmişti. Suda boğulmuş bir adam gibi şiş ve göbekliydi. Ona alçak sesle bir küfür savurdum. Ateşçi bir daha elimi sıktı, “Bırak onu, boş ver,” dedi.</p>

  <p class="normal">“Herkes kendi Tanrısı’na dilediği gibi inanır. Bizi ne ilgilendirir ki? Haydi hoşça kal! Mutlu ol!”</p>

  <p class="normal">Ve Yakov Şumov, bir ayı gibi sallana sallana yürüyerek, yüreğimde oldukça ağır, karışık birtakım duygular bırakarak çıkıp gitti.</p>

  <p class="normal">Ateşçiye hem acıyor hem de güceniyordum. Hatırlıyorum, galiba biraz da gıpta etmiştim.</p>

  <p class="normal">Endişeli endişeli, bu adam niçin bilmediği yerlere gitti diye düşünmüştüm.</p>

  <p class="normal">Ve, bu Yakov Şumov, nasıl bir adamdı?</p>
</body>
</html>
