<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_26">XX</h2>

  <p class="normal">Üç yıl ölü bir şehirde, taş binalar arasında şantiye şefi olarak çalıştım ve işçilerin sonbaharda biçimsiz taş dükkânları nasıl yıktıklarını, ilkbaharda ise aynı dükkânları nasıl yaptıklarını izleyerek denetledim.</p>

  <p class="normal">Patron, bana verdiği beş rubleyi hak ettiğimden emin olmak istiyordu. Eğer dükkânın döşemesi yenileniyorsa, alttaki toprağı bir metre derinliğinde kazmaya mecburdum. Toprağı kaldırmak için serseriler bir ruble alıyorlardı; oysa ben hiçbir şey almıyordum, ama bu işle uğraşırken dülgerlere göz kulak olamıyordum. Onlar da kapı tokmaklarını, kilitlerini söküyor, her türlü ufak tefek eşyayı çalıyorlardı.</p>

  <p class="normal">Hem işçiler hem de müteahhitler beni aldatmak, bir şeyler çalmak için her yolu deniyorlar, üstelik bunu açık açık, sanki can sıkıcı bir görevi yerine getiriyormuş gibi yapıyorlardı. Onları suç üstü yakaladığımda hiç kızmıyorlar, yalnızca şaşırıyorlardı.</p>

  <p class="normal">“Beş ruble için, sanki yirmi ruble alıyormuşsun gibi çabalıyorsun. Bu çok gülünç!”</p>

  <p class="normal">Yaptırdığı işten bir ruble kazanırken, diğer yandan bunun on katı zarara uğradığını patrona söylediğimde göz kırparak şöyle dedi:</p>

  <p class="normal">“Tamam! Görmüyormuş gibi davran.”</p>

  <p class="normal">Hırsızlara suç ortaklığı yaptığımdan şüphelendiğini anlıyordum. Bu beni incitmiyor, sadece ondan tiksinmeme yol açıyordu. Düzen böyleydi; herkes çalıyor, patron da başkasının malını elinden almaktan hoşlanıyordu.</p>

  <p class="normal">Fuardan sonra onarımını üstlendiği dükkânları denetlemeye gittiği zaman unutulmuş bir semaver, kap kacak, halı, makas, kimi zaman bir sandık ya da başka bir mal bulunca, “Eşyaların listesini çıkarıp depoya götür!” derdi.</p>

  <p class="normal">Sonra bu eşyaları depodan evine götürür, listeyi birkaç defa daha yeniden yaptırırdı.</p>

  <p class="normal">Ben eşyaları sevmiyor, hiçbir şeye sahip olmak istemiyordum. Hatta kitaplar bile beni rahatsız ediyordu.</p>

  <p class="normal">Beranger’in küçük bir kitabından ve Heine’nin şiirlerinden başka hiçbir şeye sahip değildim. Puşkin’in kitaplarını da satın almak istiyordum, ama şehrin tek kitapçısı kötü kalpli ihtiyar çok para istiyordu.</p>

  <p class="normal">Patronumun evini tıka basa dolduran mobilyalardan, halılardan ve aynalardan hiç hoşlanmıyordum. Bu eşyalar biçimsizlikleriyle, boya ve cila kokularıyla sinirime dokunuyordu.</p>

  <p class="normal">Zaten patronumun odalarını hiç beğenmiyordum... Gereksiz ve faydasız eşyalarla ağzına kadar dolu sandıklara benziyorlardı.</p>

  <p class="normal">Sonra, patronumun başkalarına ait eşyaları taşımasından ve etrafındaki gereksiz eşyaları büsbütün artırmasından da nefret ediyordum.</p>

  <p class="normal">Kraliçe Margot’nun evi de tıka basa eşya doluydu, ama hiç değilse güzel döşenmişti...</p>

  <p class="normal">Genel olarak yaşam bana karmakarışık ve saçma görünüyordu; içinde, apaçık ortada olan aptallıklar vardı.</p>

  <p class="normal">Fuarda, dükkânları yeniden yapıyorduk. Oysa ilkbaharda nehir taşarak buraları sular altında bırakıyor, döşemeleri kabartıyor, kapı önlerine hasar veriyor, sular çekilince de kirişler çürümeye başlıyordu. On yıldır fuar sular altında kalıyor, sel suları binalara, kaldırımlara zarar veriyordu. Her yıl yenilenen bu su taşkınları insanları büyük zararlara uğratıyor, bunların kendiliğinden düzelemeyeceğini de herkes biliyordu.</p>

  <p class="normal">Her ilkbaharda çözülen buzlar, mavnaları ve onlarca küçük gemiyi parçalardı. Sahipleri sızlanırlar ve yeni gemiler yaparlar, sonra, buzlar çözüldüğünde bunlar yine parçalanırdı...</p>

  <p class="normal">Bu konuyu Osip’e sorduğumda şaşırmış ve kahkahalarla gülmüştü.</p>

  <p class="normal">“Ah, seni balıkçıl kuşu! Yine gaganı nereye taktın? Bunlardan sana ne ha?”</p>

  <p class="normal">Ama hemen sonra daha ciddi bir tavırla, hiç de bir ihtiyarınkine benzemeyen canlı mavi gözlerindeki ışıltıyı söndürmeden şöyle demişti:</p>

  <p class="normal">“Doğru bir gözlem yapmışsın. Bunun sana şimdi bir yararı olmasa da, ileride işine yarayabilir. Bak, şunu da aklında tut.”</p>

  <p class="normal">Ve kuru sözlerle, bolca esprili sözler ve beklenmedik kıyaslamalar serpiştirdiği cümlelerle anlatmaya başladı:</p>

  <p class="normal">“Örneğin, insanlar, ‘Toprağımız az; oysa Volga ilkbaharda kıyıları aşındırıyor, toprağı sürüklüyor ve tortu halinde yatağında biriktiriyor’ diye sızlanıp duruyorlar. O zaman da diğerleri Volga’nın suyu azalıyor diye yakınıyor. İlkbahar selleri, yaz yağmurları çukurları kazıyor ve toprak yine nehire sürükleniyor!”</p>

  <p class="normal">Hiç acımadan ve öfkelenmeden konuşuyordu. Sanki sahip olduğu hayattan yakınma bilgisinden keyif alıyor gibiydi. Sözleri, benim düşüncelerimle uyuşmasına rağmen onları dinlemek hoşuma gitmiyordu.</p>

  <p class="normal">”Yangınları da göz önüne al...”</p>

  <p class="normal">Volga’nın ötesindeki ormanlarda yangınsız geçen tek bir yaz bile anımsamıyorum. Her yıl temmuz ayında gökyüzü donuk sarı bir dumanla kaplanırdı. Kıpkırmızı güneş, ışınlarını kaybederek, yeryüzüne hasta bir göz gibi bakardı.</p>

  <p class="normal">Osip, “Ormanlar önemsiz!” derdi.</p>

  <p class="normal">“Ormanlar, asilzadelerin ve devletin malıdır. Köylünün ormanı yoktur. Şehirler yansa o kadar önemli değil! Şehirlerde zenginler oturur; onların acınacak tarafı yok, ama yazın kaç köy ve kasaba yanıyor düşünsene. En az yüz. İşte bu zarar ziyan...”</p>

  <p class="normal">Sessizce gülüyordu.</p>

  <p class="normal">“Mal mülk var, ama akıl yok! Bu demek oluyor ki, sence ve bence insanlar kendileri ya da toprak için değil, ateş ve su için çalışıyorlar.”</p>

  <p class="normal">“Niye gülüyorsun peki?”</p>

  <p class="normal">“Niye gülmeyeyim ki? Gözyaşlarıyla bir yangını söndüremezsin, ama gözyaşları selleri çoğaltır.”</p>

  <p class="normal">Bu saygıdeğer ihtiyarın şimdiye kadar gördüğüm en akıllı insan olduğunu biliyordum, ama neyi sever, neden nefret ederdi?</p>

  <p class="normal">Ben bunu düşünürken, o, içimde yanan ateşe kuru sözcükler serpiştirmeye devam ediyordu:</p>

  <p class="normal">“Baksana. İnsanlar kendilerinin ve başkalarının güçlerini nasıl bilinçsizce harcıyorlar. Patronun, senin gücünü harcıyor. Ya votka dünyaya kaça mal oluyor? Bunu hesaplamak imkânsız. Bir kulübe yanarsa, yenisini yapabilirsin, ama bir insan boş yere mahvolursa, iş işten geçmiş olur. Örneğin Ardalyon ya da Grişa’yı ele alalım. Baksana, adam nasıl baştan çıktı... Biraz akılsızdır, ama çok içten bir insandır! Kurtlar ormanda bir leşin başına nasıl üşüşürlerse, kadınlar da ona öyle musallat oldular...”</p>

  <p class="normal">Ona masum bir tavırla, merakla soruyorum:</p>

  <p class="normal">“Düşüncelerimi patrona niye anlatıyorsun?”</p>

  <p class="normal">Sakin sakin, hatta nazik bir tavırla açıklıyor:</p>

  <p class="normal">“Senin zararlı düşüncelerini öğrensin diye anlatıyorum. Onun sana yol göstermesi gerekir. Patronundan başka sana akıl öğretecek kim var? Ben kötü niyetimden değil, sana acıdığım için ona söyledim. Sen hiç de aptal bir delikanlı değilsin, ama zihnini karıştıran bir şeytan var... Çalsan, kızlarla gezsen sesimi çıkarmam, içsen bir şey söylemem, ama küstahça davranışlarından patronu haberdar ederim; bunu böyle bil!”</p>

  <p class="normal">“Bundan böyle seninle konuşmayacağım!”</p>

  <p class="normal">Tırnağıyla avucundaki katranı kazıyarak bir süre sessiz durdu, sonra şefkatli gözleriyle bana şöyle bir bakarak, “Yalan söylüyorsun,” dedi. “Bal gibi konuşursun. Başka konuşacağın kim var? Hiç kimse...”</p>

  <p class="normal">Tertemiz, düzenli Osip’i, birden hiçbir şeyi umursamayan ateşçi Yakov’a benzettim.</p>

  <p class="normal">Osip, kimi zaman bana eski din bilgini Pyotr Vasilyev’i, kimi zaman da arabacı Pyotr’u anımsatıyordu. Bazen onda dedemle ortak yönler bulduğum da oluyordu.</p>

  <p class="normal">Osip’in bugüne kadar görmüş olduğum ihtiyarlarla az ya da çok benzerliği vardı. Bu ihtiyarların hepsi de oldukça ilginç insanlardı, ama onlarla bir arada yaşamanın olanaksızlığını, bunun çok zor ve zahmetli bir şey olduğunu hissediyordum. Sanki insanın ruhunu kemiriyorlardı. Osip, iyi biri miydi? Hayır... Kötü müydü? Hayır... Onun akıllı bir insan olduğunu ise apaçık görüyordum, ama kıvraklığıyla beni hayrete düşüren bu zekâ beni uyuşturuyordu. En sonunda, bu zekânın bana düşmanlık yapmak için her yola başvurduğunu hissetmeye başladım...</p>

  <p class="normal">Ruhumda birtakım karanlık düşünceler kaynaşıyordu...</p>

  <p class="normal">“Tatlı sözlerine ve gülümsemelerine rağmen, bütün insanlar birbirlerine yabancıdır. Zaten dünyadaki herkes birbirine uzaktır. Herhalde dünyaya kimse güçlü bir sevgiyle bağlı değil... Dünyayı ve her şeyi seven yalnız ninemdi. Ninem ve mükemmel Kraliçe Margot...”</p>

  <p class="normal">Bazen bu ve benzeri düşünceler kafamda kara bir bulut halinde yoğunlaşır, yaşamak bunaltıcı ve üzücü bir hal alırdı, ama başka nasıl yaşayacak, nereye gidecektim? Hatta Osip’ten başka konuşacak kimsem de yoktu. Ben de, onunla gittikçe daha fazla konuşmaya başladım.</p>

  <p class="normal">Benim coşkulu gevezeliklerimi ilgiyle dinliyor, bir şeyler anlamaya çalışarak, soru üstüne soru soruyor, sakin sakin konuşuyordu:</p>

  <p class="normal">“Ağaçkakan inatçıdır, ama korkunç değildir. Ondan kimse korkmaz. Sana içtenlikle şunu öğütlüyorum; bir manastıra git, reşit olana kadar orada yaşa. Güzel konuşmalarınla hacılara teselli verir, kendin de huzura kavuşursun. Rahipler de bu işten kazanç sağlar. Sana içtenlikle bunu öneririm. Senin bu dünya işlerine göre bir insan olmadığın anlaşılıyor...”</p>

  <p class="normal">Manastıra gitmeye hiç de istekli değildim, ama bir şeylere takılıp kaldığımı ve tuhaf şeylerin büyülü çemberi içinde dönüp durduğumu hissediyordum. Bu çok can sıkıcıydı. Mantarlar artık tükenmişti. Boş ormanda yapacak bir şey yoktu. Zaten orasını karış karış biliyordum...</p>

  <p class="normal">Votka içmiyor, kızlarla dolaşmıyordum. Ruhu mest eden bu iki şeyin yerini bende kitaplar almıştı, ama okudukça insanların çoğunun yaşadığını düşündüğüm boş ve faydasız hayat bana daha katlanılmaz ve zor görünüyordu.</p>

  <p class="normal">On beş yaşımı yeni doldurmuştum, ama bazen kendimi yaşlı bir insan gibi hissediyordum. Başımdan geçenler, okuduklarım, zihnimi kurcalayan şeyler yüzünden sanki şişmiştim, üzerime bir ağırlık çökmüştü. İç dünyamı yokladığımda, izlenimlerimin birikimini, çeşitli eşyaların tıka basa ve gelişigüzel bir şekilde yığıldığı karanlık bir mahzene benzetiyordum. Bunları yerli yerine koymaya ne gücüm ne de yeteneğim yetiyordu...</p>

  <p class="normal">Ve birçok şey öğrenmeme rağmen bunlar yerine oturmamıştı.</p>

  <p class="normal">Sallanıyor ve bir masa üzerine eğri olarak konulmuş bir kap, suyu nasıl sarsarsa, beni de öyle sarsıyordu.</p>

  <p class="normal">Felaketleri, hastalıkları, yakınmaları sevmez, nefret ederdim. Kan, dövüş gibi gaddarlıkları, hatta sözlü alayları görmeyi hazmedemezdim. Bu tepki hızla soğuk bir öfkeye dönüşür, ben de vahşi bir hayvan gibi dövüşür, sonra da yaptıklarımdan ıstırap çekecek kadar utanç duyardım.</p>

  <p class="normal">Bazen başkalarına işkence eden adamı dövmeye öyle can atar ve öylesine körü körüne kavgaya atılırdım ki, güçsüzlükten kaynaklanan bu umutsuzluk nöbetlerini hatırlayınca utanıyor ve sıkılıyorum.</p>

  <p class="normal">İçimde iki kişilik yaşıyordu: Bunlardan biri, bir sürü tiksindirici ve alçakça şeyle karşılaştığı için biraz ürkmüştü. Günlük yaşamın korkunç bilgileri karşısında aciz kalan bu kişi hayata, insanlara güvensizlik ve şüpheyle bakmaya, herkese, hatta kendisine bile güçsüz bir merhamet duymaya başlamıştı. Bu kişi, kitaplarla baş başa, sessiz, yalnız, insanlardan uzak bir hayatı, manastırı, orman bekçi kulübesini, İran’ı, şehrin kenar mahallelerinden birinde gece bekçiliğini düşlüyordu. Az insanın olduğu, insanlardan olabildiğince uzak bir yaşamdı bu.</p>

  <p class="normal">Dürüst ve zekice yazılmış kitapların kutsal ruhu tarafından sınanmış ikinci kişilik ise günlük yaşamın korkunçluğunun baş edilmez gücünü görerek, bu gücün kafasını koparabileceğini, çamurlu ayaklarıyla kalbini çiğneyebileceğini hissediyor ve dişlerini kenetleyip, yumruklarını sıkarak her türlü tartışma ve kavgaya hazır bir halde, gayretle kendini savunuyordu. Bu kişilik, sevme ve merhamet duygularını yoğun olarak yaşıyor ve Fransız roman kahramanları gibi kılıcını kınından çekerek dövüşe hazır bir pozisyon alıyordu.</p>

  <p class="normal">O günlerde tehlikeli bir düşmanım vardı. Bu düşman, Küçük Pokrovskya Caddesi’ndeki genelevlerden birinin kapıcısıydı. Bir sabah fuara giderken onunla karşılaşmıştım. Evin dış kapısı önünde duran bir faytondan körkütük sarhoş bir kızı indiriyordu. Onu ayaklarından tutmuştu. Kızın çorapları sıyrılmış, eteği beline kadar açılmıştı. Adam utanmazca kızı sürüklüyor, bağırarak ve gülerek vücuduna tükürüyordu. Kız oraya buraya çarparak arabadan aşağı kayıyordu. Üstü başı buruş buruş, gözleri kapalı ve ağzı bir karış açıktı. Yumuşak ve sanki çıkmış gibi duran kollarını başının arkasına atmıştı. Sırtı, ensesi ve morarmış yüzü önce arabanın oturma yerine, sonra basamağına çarptı. Sonunda başını taşa çarparak kaldırıma düştü.</p>

  <p class="normal">Arabacı atını kırbaçlayarak uzaklaştı. Kapıcı, kızı bacaklarından yakaladı ve geri geri giderek, kaldırımda bir ceset gibi sürüklemeye başladı. Çılgına dönmüştüm; koştum. Neyse ki, koşarken elimdeki su tesviye aletini farkında olmadan ya atmış ya da düşürmüştüm. Bu hem beni hem de kapıcıyı büyük bir beladan kurtarmıştı. Hızla adamın üstüne atılarak, onu bir yumrukta yere yıktım, sonra da koşa koşa merdivenlerden çıkarak, deli gibi kapının zilini çalmaya başladım. Vahşi ifadeli birtakım insanlar dışarı fırladılar. Onlara hiçbir şey anlatamadım ve yerden aletimi alarak uzaklaştım.</p>

  <p class="normal">Yolda arabacıya yetiştim. Oturduğu yerden bana bakarak yaptığımı onaylayan bir tavırla, “Herifin suratına nasıl da patlattın!” dedi.</p>

  <p class="normal">Ona, kapıcının kızı horlamasına nasıl izin verdiğini kızgınlıkla sordum.</p>

  <p class="normal">Sakin bir tavırla, ama küstahça bana şöyle karşılık verdi:</p>

  <p class="normal">“Bana ne! Kızı arabaya bindirdiklerinde beyler paramı ödemişti. Kim kimi dövmüşse dövmüş. Bu beni ilgilendirmez!”</p>

  <p class="normal">“Ya onu öldürselerdi?”</p>

  <p class="normal">Arabacı, sanki sarhoş kızları defalarca öldürmeye yeltenmiş gibi, “İnsan böyle kadınları çabucak öldürebilir de,” dedi.</p>

  <p class="normal">O günden sonra hemen her sabah kapıcıyı gördüm.</p>

  <p class="normal">Ben sokaktan geçerken ya yolu süpürüyor ya da yolumu gözlüyormuş gibi eşikte oturuyor olurdu. Ben ona yaklaşırdım; o da ayağa fırlar, kollarını sıvar ve beni uyarırdı:</p>

  <p class="normal">“Şimdi ağzını burnunu kıracağım!”</p>

  <p class="normal">Kırk yaşının üstündeydi. Ufak tefek, eğri bacaklı, gebe bir kadın gibi koca göbekli bir adamdı. Gülerek ışıltılı gözlerle bana bakardı. Gözlerinin iyilik ve neşe dolu bakışını görmek bana çok tuhaf geliyor, aynı zamanda beni korkutuyordu. Dövüşmesini beceremiyordu. Zaten kolları da benimkilerden daha kısaydı. İki üç kapışmadan sonra vazgeçip teslim oluyor, sırtını kapıya yaslayarak, şaşkın bir tavırla, “Tamam, yeter artık!” diye söyleniyordu.</p>

  <p class="normal">Bu meydan savaşlarından bıkmıştım.</p>

  <p class="normal">Bir gün ona, “Bana bak budala!” dedim. “Lütfen yakamı bırak artık!”</p>

  <p class="normal">Sitemli bir tavırla sordu:</p>

  <p class="normal">“Peki sen niçin dövüşüyorsun?”</p>

  <p class="normal">Ben de ona kızı niçin iğrenç bir şekilde aşağıladığını sordum.</p>

  <p class="normal">“Sana ne? Kıza acıyor musun?”</p>

  <p class="normal">“Elbette acıyorum...”</p>

  <p class="normal">Bir an sustu; dudaklarını sildi ve sordu:</p>

  <p class="normal">“Peki bir kediye acır mısın?”</p>

  <p class="normal">“Elbette kediye de acırım...”</p>

  <p class="normal">Bunun üzerine bana, “Sen aptalın, dalaverecinin tekisin!” dedi.</p>

  <p class="normal">“Dur hele. Ben sana gösteririm!”</p>

  <p class="normal">Bu sokaktan geçmesem olmazdı. Burası en kestirme yoldu, ama bu adamla karşılaşmamak için sabahları daha erken kalkmaya başladım. Buna rağmen birkaç gün sonra onu yine gördüm.</p>

  <p class="normal">Eşikte oturmuş, kucağındaki kül rengi kediyi okşuyordu.</p>

  <p class="normal">Ona üç adım kadar yaklaştığımda ayağa fırladı, kediyi bacağından yakaladı ve var gücüyle başını bir kaldırım taşına çarptı. Sıcak kanlar üstüme sıçradı; sonra da kediyi ayaklarımın dibine fırlattı ve avlu kapısında dikilerek bana, “Peki buna ne dersin?” diye sordu.</p>

  <p class="normal">Artık duramazdım. Avluda iki köpek gibi yuvarlanmaya başladık. Sonra kendimi kaybetmiş bir halde bayırdaki otların üzerine oturdum. Tarif edilemez bir sıkıntı içinde avaz avaz bağırıp, feryat etmemek için dudaklarımı ısırıyordum. Bu olayı hatırladığımda nefretle ürperiyor ve nasıl olup da kimseyi öldürmediğime şaşıyorum.</p>

  <p class="normal">Bu iğrençlikleri ne diye anlatıyorum?</p>

  <p class="normal">Bu olayların geçip gitmediğini, hâlâ sürdüğünü bilmeniz için saygıdeğer baylar! Siz iyi uydurulmuş dehşet sahnelerinden hoşlanıyorsunuz; hayal ürünü korkunç öyküler sizi heyecanlandırıyor. Oysa ben, korkunç olan gerçek olaylar, dehşet verici günlük olaylar biliyorum. İşte, nasıl ve neyle yaşadığınızı anımsamanız için bu olaylar hakkındaki hikâyelerle keyfinizi kaçırıp sizi heyecanlandırmayı kendimde yadsınamaz bir hak olarak görüyorum.</p>

  <p class="normal">Hepimiz alçakça, pis bir yaşam sürüyoruz. İşte asıl mesele bu! İnsanları çok seviyorum, kimseye acı vermek istemem, ama aşırı hassasiyet göstermek ve korkunç gerçeğin güzel yanlarının rengârenk kelimelerle örtbas edilmesi doğru değil. Hayata doğru! Kalplerimizde ve beyinlerimizde ne kadar iyi ve insani şey varsa, hepsini yaşamın içinde eritmeliyiz.</p>

  <p class="normal">Beni en çok deliye döndüren şey, insanların kadınlara karşı davranışıydı. Çok roman okuduğum için kadınları hayattaki en iyi ve en önemli varlıklar olarak görüyordum. Ninemin, akıllı azize Vasillisa hakkında anlattığı öyküler, talihsiz çamaşırcı kadın Natalya ve kadınların, bu hayat analarının sevinçten ve aşktan yoksun bu hayatı süsleyen yüzlerce, binlerce bakış ve gülümseyişi bu görüşümü destekliyordu.</p>

  <p class="normal">Turgenyev’in kitapları kadınların şanlı ve şerefli varlıklar olduklarını vurguluyor, onları övüyordu. Ben de kadınlar hakkında bildiğim bütün güzel şeyleri benim için unutulmaz olan Kraliçe Margot’nun hayaliyle süslüyordum. Özellikle Turgenyev ve Heine, bana bu konuda çok şey kazandırmıştı.</p>

  <p class="normal">Akşamları fuardan dönerken tepede, kale duvarlarının dibinde duruyor, Volga ötelerinden günbatımını, gökyüzünde alev gibi ırmakların akışını, sevgili yeryüzü ırmağının önce kızıl, sonra da lacivert renge bürünüşünü izliyordum. Bazen böyle anlarda bütün yeryüzünün kocaman bir mahpus mavnası gibi olduğunu düşünür ve onu, görünmeyen bir geminin ağır ağır sularda sürüklediği bir domuza benzetirdim; ama daha çok, dünyanın büyüklüğünü, kitaplardan öğrendiğim şehirleri, insanların başka türlü yaşadığı yabancı ülkeleri düşünüyordum.</p>

  <p class="normal">Yabancı yazarların kitaplarında hayat daha saf, daha güzeldi. Çevremde yavaşça ve tekdüze bir biçimde kaynayan hayattan daha az zahmetliydi. Bu, endişelerimi biraz dindiriyor, başka bir hayatın olabileceğine ilişkin inatçı hayaller kurmama yol açıyordu.</p>

  <p class="normal">Hep beni geniş ve aydınlık bir yola çıkaracak zeki ve sade bir insanla karşılaşacağımı sanıyordum.</p>

  <p class="normal">Bir gün, kale duvarları dibindeki bir sırada otururken yanı başımda Yakov dayımı buldum.</p>

  <p class="normal">Yanıma nasıl geldiğini fark etmemiş, onu hemen tanıyamamıştım. Birkaç yıldan beri aynı şehirde oturmamıza rağmen, seyrek olarak tesadüfen ve uzaktan birbirimizi görüyorduk.</p>

  <p class="normal">Şakacı bir tavırla beni göğsümden dürterek, “Ah, ne kadar da büyümüşsün!” dedi ve çok eskiden tanışan iki yabancı gibi sohbet etmeye koyulduk.</p>

  <p class="normal">Ninemin anlattıklarından, Yakov dayımın elindeki bütün parayı harcayıp işsiz kaldığını biliyordum. Dayım, geçici cezaevlerinden birinde müdür yardımcılığı yapmış, ama bu görevi kötü bir şekilde son bulmuştu. Cezaevi müdürü hastalanınca, Yakov dayım evinde neşeli içki âlemleri düzenlemeye başlamıştı. Olay duyulunca onu görevden almışlar ve geceleri mahkûmların şehirde dolaşmasına göz yummakla suçlayarak mahkemeye vermişlerdi. Mahkûmlardan hiçbiri kaçmamıştı, ama içlerinden biri, bir papazı boğazlamaya çalışırken suçüstü yakalanmış; soruşturma uzamış, ama olay mahkemeye varmamıştı; mahkûmlar ve gardiyanlar, iyi kalpli dayımın hakkını korumuşlardı.</p>

  <p class="normal">Şimdi işsizdi; bir zamanların en ünlü kilise korosu olan Rukavişnikov’un korosunda söyleyen oğlu sayesinde geçiniyordu.</p>

  <p class="normal">Oğlundan tuhaf bir dille söz ediyordu:</p>

  <p class="normal">“Oğlum ciddi ve önemli biri. O bir solist! Semaveri zamanında hazırlamazsam ya da kıyafetini fırçalamazsam öfkeleniyor! Titiz çocuk. Hem de tertemiz...”</p>

  <p class="normal">Dayım çok yaşlanmıştı. Üstü başı kir içindeydi. Saçları dökülmüş, derisi pörsümüştü. Güzel bukleleri iyice azalmış, kulakları sarkmıştı. Gözlerinin aklarında ve tıraşlı yanaklarının marokeni andıran derisinde kırmızı damarcıklardan oluşan sık bir ağ belirmişti. Şakacı bir tavırla konuşuyordu. Dişleri eksiksiz olmasına rağmen, sanki ağzında konuşmasını engelleyen bir şey var gibiydi.</p>

  <p class="normal">Neşeyle yaşamasını bilen, çok şey görüp geçirmiş, bu nedenle çok şey bilmesi gereken bir insanla konuşma fırsatını yakaladığıma memnun olmuştum; onun canlı ve neşeli türküleri hafızama iyice yerleşmişti.</p>

  <p class="normal">Dedemin dayım hakkında söyledikleri hâlâ kulağımda çınlıyordu:</p>

  <p class="normal">“Şarkılarına bakılırsa Kral Davud, yaptığı işlere bakılırsa tehlikeli Absalom!”</p>

  <p class="normal">Bulvarda, yanımızdan iyi giyimli insanlar, şık hanımefendiler, memurlar, subaylar geçiyordu; dayımın sonbaharlık bir pardösüsü, buruşmuş bir kasketi, rengi atmış çizmeleri vardı. Ezilip büzülüyordu; anlaşılan kılığından utanıyordu. Paçainski yamacındaki meyhanelerden birine girdik ve pazar yerine bakan pencerenin yanına yerleştik.</p>

  <p class="indentmetinitalik">“Bir dilenci, kurutmak için çoraplarını</p>

  <p class="indentmetinitalik"><span class="indentmetinitalik1">asmıştı</span></p>

  <p class="indentmetinitalik">Başka bir dilenci, gelip onları çalmıştı.”</p>

  <div class="clrb"></div>

  <p class="normal">Şarkının kelimelerini ağzıma alır almaz, birden ilk kez içerdiği alaycı anlamın farkına vardım ve bana öyle geldi ki, neşeli dayım aslında kötü kalpli ve akıllı biriymiş! Ama dayım kadehine votka doldururken düşünceli bir tavırla, “Evet, hayatımı yaşadım, keyfimin istediğini yaptım, ama bu yetmez.!” dedi. “Bu şarkı benim değil; bunu papaz okulu öğretmenlerinden biri bestelemişti. Rahmetlinin adı neydi yahu? Unutmuşum... Onunla ahbaptık. Bekârdı. Ayyaştı. Donarak öldü. Bu şekilde kendini içkiye vuran hatırladığım o kadar çok insan var ki! Sen içmiyor musun? İçme; biraz bekle. Dedeni sık sık görüyor musun? Aksi ihtiyar! Galiba bunuyor.”</p>

  <p class="normal">İçtikten sonra canlandı. Doğruldu, gençleşti ve daha coşkulu konuşmaya başladı.</p>

  <p class="normal">Ona, mahkûmlarla ilgili olayı sordum.</p>

  <p class="normal">“Sen de duydun mu?” diye sordu.</p>

  <p class="normal">Etrafına göz gezdirdi ve sesini alçaltarak konuşmaya başladı:</p>

  <p class="normal">“Mahkûmun başına ne gelecek ki? Ben onların yargıcı değilim. Onlar da, herkes gibi insan. Onlara, ‘Kardeşlerim, gelin iyi geçinelim, neşe içinde yaşayalım,’ dedim. Şarkının söylediği gibi:</p>

  <p class="indentmetinitalik">“Kader, neşemize engel olamaz</p>

  <p class="indentmetinitalik">İsterse varsın belimizi büksün</p>

  <p class="indentmetinitalik">Biz gülüp eğlenmek için yaşayacağız</p>

  <p class="indentmetinitalik">Başka türlü yaşayanlar budaladır.”</p>

  <div class="clrb"></div>

  <p class="normal">Gülmeye başladı; pencereden, pazar barakalarının altında başlayan ve kararmaya yüz tutan yamaca şöyle bir göz attı, sonra bıyıklarını burarak konuşmasını sürdürdü:</p>

  <p class="normal">“Onlar elbette memnundu, çünkü hapiste sıkılıyorlardı. Yoklamadan sonra hemen yanıma gelirlerdi. Votkayı, mezeyi bazen ben alırdım, bazen de onlar. Sonra eğlence başlardı! Ben şarkıyı, dansı severim. Onların arasında da çok güzel şarkı söyleyenler, dans edenler vardı. Üstelik şaşılacak kadar güzel dans ediyorlardı! Mahkûmların arasında zincire vurulmuş olanlar vardı. Bu durumda dans edemeyecekleri için, işin gerçeği, zincirlerin çıkarılmasına müsaade ederdim. Demircinin yardımı olmadan zincirlerini çıkarmayı becerebiliyorlardı. Hayret edilecek kadar becerikliydiler! Hırsızlık yapmaları için onları şehre yolladığım iddiasının ise aslı yok. Zaten bu iddia kanıtlanamamıştır.”</p>

  <p class="normal">Sustu ve pencereden yamacın dibinde dükkânlarını kapayan hurdacılara baktı. Demir sürgüler şakırdıyor, paslı menteşeler gıcırdıyor, tahtalar boğuk sesler çıkararak düşüyordu.</p>

  <p class="normal">Dayım bana neşeyle göz kırparak, alçak sesle devam etti:</p>

  <p class="normal">“Doğrusunu söylemek gerekirse, mahkûmlardan biri gerçekten de geceleri dışarı çıkıyordu, ama o prangalı bir mahkûm değildi. Buralı, Nijnili basit bir hırsızdı. Metresi yakınlarda, Peçorka’da oturuyordu. Şu papaz olayı da yanlışlıkla olmuş. Papazı tüccar sanmış. Mevsim kıştı. Geceleyin, kar fırtınasında göz gözü görmüyordu. Herkes kürk palto giymişti. Bu kargaşada kimin tüccar, kimin papaz olduğunu nasıl ayırt edeceksin?”</p>

  <p class="normal">Bu bana gülünç geldi; dayım da gülerek, “Yemin ederim,” dedi. “Onları ancak şeytan ayırt edebilirdi.”</p>

  <p class="normal">Dayım beklenmedik bir anda, tuhaf bir şekilde öfkelendi, meze tabağını kenara itti, tiksintiyle yüzünü ekşitti; bir sigara yakıp, boğuk bir sesle mırıldandı:</p>

  <p class="normal">“Birbirlerinden çalıyorlar, sonra da birbirlerini yakalıyor, hapse atıyorlar, Sibirya’ya, kürek cezasına mahkûm ediyorlar. Benim bu işle ne alakam var? Hepsine boş verdim gitti. Vicdanım rahat!”</p>

  <p class="normal">Gözümün önüne kıllı ateşçi geldi; o da sık sık, “Boş ver,” derdi ve onun adı da Yakov’du...</p>

  <p class="normal">Dayım, yumuşak bir sesle, “Ne düşünüyorsun?” diye sordu.</p>

  <p class="normal">“Mahkûmlara acır mıydınız?”</p>

  <p class="normal">“Onlara kolaylıkla acınır. İçlerinde öyle çocuklar var ki, şaşar kalırsın. Bazen onlara bakar, ben amirim, ama onların tırnağı bile olamam, diye düşünürdüm. Akıllı, becerikli, şeytan gibi insanlardı.”</p>

  <p class="normal">Votka ve anılar dayımın keyfini tekrar yerine getirmişti.</p>

  <p class="normal">Dirseğini pencere kenarına yaslayıp, sararmış elinin parmakları arasında tuttuğu sigara izmaritini sallayarak coşkuyla konuşmaya başladı:</p>

  <p class="normal">“İçlerinde kalpazanlıktan hüküm giymiş oymacı ve saatçi olan bir adam vardı. Hapisten kaçmayı başarabilmişti. Onun konuşmasını dinlemeliydin! Ateş gibiydi! Adam sanki konuşmuyor, bir solist gibi şakıyordu! ‘Söyleyin bana; niçin hazine para basabiliyor da, ben basamıyorum? Bunu bana açıklayın,’ diyordu.</p>

  <p class="normal">“Bunu ben dahil, kimse açıklayamıyordu. Oysa ben onun amiriydim.</p>

  <p class="normal">“Bir diğeri Moskovalı ünlü bir hırsızdı; şık giyimli, temiz, sessiz biriydi. O da kibar bir dille konuşurdu; ‘İnsanlar serseme dönene kadar çalışıyorlar. Ben bunu istemiyorum. Bir zamanlar ben de böyle çalışmıştım. Çalışıp çalışıp yorgunluktan serseme döndüm. Kazandıklarımın bir kopeğini içkiye, iki kopeğini kumara, beş kopeğini de kadınlara kaptırıyordum. Hayır, ben bu oyunda yokum’...”</p>

  <p class="normal">Yakov dayım masaya doğru eğildi.</p>

  <p class="normal">Öyle coşkulu anlatıyordu ki, kafasının tepesine kadar kızarmıştı. Küçük kulakları bile titriyordu. Devam etti:</p>

  <p class="normal">“Bu adamlar hiç de aptal değil. Kafaları iyi çalışıyor, ama hepsinin canı cehenneme! Örneğin beni ele alalım... Ben nasıl yaşadım sanki? Aklıma geldikçe utanıyorum. Hayatı hep ucundan, köşesinden yaşadım... Acım bana aitti, ama neşem çalıntıydı...</p>

  <p class="normal">“Babam ‘Sakın ha!’ diye bağırır, karım ise ‘Bunu yapamazsın’ diye söylenirdi. Bir rubleyi harcamaya korktuğum zamanlar oldu. Hayatımın nasıl geçip gittiğinin farkına varamadım. Şimdi bu ihtiyarlık günlerimde oğluma uşaklık ediyorum. Ne diye gizleyeyim? Ben efendi efendi ona hizmet ediyorum, o da bana bir beyefendi gibi bağırıp çağırıyor. O, bana, ‘Baba!’ diye bağırsa, ben ‘Uşak!’ diye anlıyorum. Dünyaya bunun için mi geldim? Oğluma hizmet etmek için mi bunca yıl didinip durdum? Hoş, böyle olmasaydı bile, yaşamımın ne anlamı vardı ki? Hayattan çok mu keyif almıştım?..”</p>

  <p class="normal">Onu dalgın dalgın dinlemiştim; gönülsüzce ve karşılık beklemeksizin ona, “Nasıl yaşamam gerektiğini ben de bilmiyorum,” dedim.</p>

  <p class="normal">Alaycı bir tavırla güldü.</p>

  <p class="normal">“Eh! Zaten bunu kim biliyor ki? Bunu bilen birini ben görmedim! Herkes, kendi alıştığı gibi yaşıyor...”</p>

  <p class="normal">Sonra dargın ve kırgın bir ses tonuyla yine konuşmaya başladı:</p>

  <p class="normal">“Hapishanede tecavüzden hüküm giymiş Aryol şehrinden biri vardı. Soyluydu... Çok iyi bir dansçıydı. Bazen Vanka şarkısını söyleyerek herkesi eğlendirirdi:</p>

  <p class="indentmetinitalik">‘Vanka mezarlıkta yürüyor</p>

  <p class="indentmetinitalik">Bu çok kolay bir iş diyor</p>

  <p class="indentmetinitalik">Ah sen Vanka, kuytu mezarlıktan çıkıp</p>

  <p class="indentmetinitalik">Bize burnunu göster!’...</p>

  <div class="clrb"></div>

  <p class="normal">“Ben bu şarkının hiç de gülünç olmadığını, ama gerçeği yansıttığını düşünürüm.</p>

  <p class="normal">“Dönüp dolaşıp gideceğimiz yer sonunda mezarlıktır. Bu yüzden ister cezaevi müdürü olayım, ister mahkûm; benim için fark etmez.”</p>

  <p class="normal">Konuşmaktan yorulmuştu. Votkasını bitirdi ve tek gözüyle kuşlar gibi boş şişeye baktı, sessizce bir sigara daha yaktı; dumanını bıyıklarının arasından savurdu.</p>

  <p class="normal">Yakov dayıya hiç benzemeyen duvarcı Pyotr da sık sık, “Ne kadar çabalarsan çabala, neye bel bağlarsan bağla, mezarlıktan kaçış yok!” derdi.</p>

  <p class="normal">Bu ve benzeri ne çok atasözü öğrenmiştim!</p>

  <p class="normal">Dayıma başka bir şey sormak artık içimden gelmiyordu. Yanında olmak beni üzüyordu, ona acıyordum. Coşkulu şarkılarını ve tatlı bir hüznün arasından sevinç sızan gitarın çınlayan sesini sürekli anımsıyorum. Neşeli Tziganok’u da unutmamıştım.</p>

  <p class="normal">Dayımın buruş buruş yüzüne bakarken ister istemez düşünüyordum; Tziganok’u haç altında nasıl ezdiklerini anımsıyor mu acaba?</p>

  <p class="normal">Ona bu soruyu sormak istemiyordum.</p>

  <p class="normal">Ağzına kadar nemli ağustos loşluğuyla dolu yamaca bakıyordum. Yamaçtan elma ve kavun kokuları yayılıyor, şehre giden dar yolda fenerler parıldıyor, her şey bana çok tanıdık geliyordu. İşte şimdi Ribinsk gemisinin düdüğü çalmaya başlayacak, sonra da Perm’e giden geminin...</p>

  <p class="normal">Dayım, “Artık gitmem gerekiyor,” dedi.</p>

  <p class="normal">Meyhanenin kapısında elimi sıkarken bana şakacı bir tavırla tavsiyelerde bulundu:</p>

  <p class="normal">“Kendini melankoliye kaptırma. Canın sıkkın gibi duruyorsun; öyle değil mi? Boş ver! Henüz gençsin. En önemlisi, şu sözü aklında iyi tut; kader, neşemize engel olamaz. Haydi hoşça kal. Benim Uspenya’ya gitmem gerekiyor.”</p>

  <p class="normal">Neşeli dayım sözleriyle kafamı daha da karıştırarak uzaklaştı. Şehre tırmandım, kırlara çıktım. Dolunay vardı. Gökyüzünde yoğun bulutlar süzülüyor, bunların koyu gölgeleri benim gölgemi yeryüzünden siliyordu. Kırlardan geçip, şehrin çevresini dolaşarak Volga kıyısına, Otkos’a geldim. Orada tozlu çimenlere uzandım ve uzun süre nehrin ötesini, çayırları, hareketsiz toprağı seyrettim. Bulutların gölgeleri ağır ağır Volga’nın üzerinde sürükleniyordu. Çayırların üstüne geldiklerinde, sanki nehrin suyunda yıkanmış gibi daha da berraklaşıyorlardı. Çevremdeki her şey yarı uykulu ve sönüktü. Her şey hayata duyulan tutkulu bir aşk yüzünden değil, katı bir zorunluluğa uyarak gönülsüzce kımıldıyordu.</p>

  <p class="normal">İçimden bütün bu dünyaya ve kendime öyle güçlü bir tekme atmak geliyordu ki, bu tekmeyle birlikte, bu arada ben de dahil olmak üzere her şey güzel, dürüst bir hayatın başlangıcı olan, birbirini seven insanların neşeli danslarının kasırgasıyla fırıl fırıl dönmeye başlasın.</p>

  <p class="normal">“Bir şeyler yapmalıyım, yoksa mahvolacağım!” diye düşünüyordum.</p>

  <p class="normal">Güneşin yüzünü görmek bir yana, varlığını bile hissetmediğimiz, onu unuttuğumuz iç karartıcı sonbahar günlerinde defalarca ormanda yolumu şaşırıp dolaştığım olmuştur.</p>

  <p class="normal">Yolumu kaybeder, patikaları şaşırır, sonunda yorgun düşmüş, dişlerim sıkılmış bir halde sık ormana dalar, ölü dalların ve oynak bataklık tümseklerinin arasından geçerek, er geç doğru yolu bulmayı başarırdım.</p>

  <p class="normal">İşte, yolumu yine böyle bulmaya karar verdim.</p>

  <p class="normal">Aynı yılın sonbaharında orada okuma fırsatını bulmak umuduyla Kazan şehrinin yolunu tuttum.</p>

  <div class="calibre1" id="calibre_pb_35"></div>
</body>
</html>
