<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_20">XIV</h2>

  <p class="normal">Atölyede yapmak zorunda olduğum işler basitti. Sabahları, herkes uyurken ustaların semaverini hazırlamam gerekiyordu. Onlar mutfakta çaylarını içerlerken Pavel’le beraber atölyeyi derleyip toplar, boyalar için yumurtaların sarısını beyazından ayırırdık. Sonra ben dükkânın yolunu tutardım. Akşamları beni boyaları ezip karıştırmaya ve ustalıklarını “dikkatle seyretmeye” zorlarlardı. Başlangıçta bu dikkatle seyretme işini büyük bir ilgiyle yapıyordum, ama parça parça olmuş bu işle uğraşan hemen herkesin yaptıkları işi sevmediğini, ıstırap verici bir can sıkıntısıyla kıvrandığını çok geçmeden anladım.</p>

  <p class="normal">Akşamlarım boştu. Adamlara vapurdaki yaşantımdan söz ediyor, kitaplardan okuduğum çeşitli hikâyeleri anlatıyordum. Böylece kendim de fark etmeden atölyede hikâyeci ve oyuncu olarak özel bir konum kazandım.</p>

  <p class="normal">Çok geçmeden bu insanların hepsinin benden çok daha az şey bildiklerinin, benden daha az şey gördüklerinin farkına vardım. Neredeyse hepsi, çocukluklarından itibaren bu işin dar kafesi içine hapsedilmişler ve o zamandan beri orada kalmışlardı.</p>

  <p class="normal">Atölyedekilerden sadece Jiharev, Moskova’ya gitmişti. Bundan ciddi bir tavırla kaşlarını çatarak söz ederdi:</p>

  <p class="normal">“Moskova, insanın gözünün yaşına bakmaz. Orada gözünü dört açmalısın!”</p>

  <p class="normal">Diğerleri sadece Şuya’da ve Vladimir’de bulunmuşlardı. Kazan şehrinden söz ederlerken bana sorarlardı:</p>

  <p class="normal">“Orada çok Rus var mı? Kilise var mı?”</p>

  <p class="normal">Perm şehrinin Sibirya’da olduğunu sanıyor, Sibirya’nın Ural Dağları’nın ardında olduğuna inanmıyorlardı.</p>

  <p class="normal">“Levreklerle mersin balıklarını Hazar Denizi’nden getirmiyorlar mı? Demek ki Ural Dağları deniz kıyısındadır.”</p>

  <p class="normal">Bazen İngiltere’nin okyanusun ötesinde bulunduğunu, Napolyon Bonaparte’ın Katuga soylularından olduğunu ileri sürerken benimle alay ettiklerini düşünürdüm. Kendi gözlerimle gördüğüm şeyleri onlara anlattığımda bana pek inanmıyorlardı, ama hemen hepsi korkunç masalları, içinden çıkılması zor hikâyeleri seviyorlardı. Hatta yaşlıların bile hayal ürünü olan şeyleri gerçek olana tercih ettikleri apaçık ortadaydı. Olaylar ne kadar akıl almaz olursa, hikâyede hayal gücü ne kadar çok olursa, beni o kadar dikkatle dinlediklerini çok iyi görüyordum. Genellikle gerçekler onların ilgisini çekmiyordu. Şimdi yaşadıkları sefaleti ve çirkinliği görmek istemeyerek, hülyalı hülyalı geleceğe bakıyorlardı.</p>

  <p class="normal">Gerçek yaşamla kitap arasındaki zıtlığı çok keskin hissettiğim için, bu durum beni daha çok hayrete düşürüyordu. Gözümün önünde canlı Smuriy, ateşçi Yakov, kaçak Aleksandr Vasilyev, Jiharev, çamaşırcı Natalya gibi kitaplardakine benzemeyen insanlar vardı.</p>

  <p class="normal">Davidov’un sandığından Galitsinski’nin yıpranmış hikâyeleri, Bulgarin’in <span class="ideitalik">Vijigin</span>’i, Baron Brombeus’un bir kitabı çıktı. Bu kitapların hepsini yüksek sesle okudum. Herkes beğendi; Lariyoniç ise, “Okuma kavga ve gürültüyü ortadan kaldırıyor. Bu güzel bir şey,” dedi.</p>

  <p class="normal">Büyük bir gayretle kitap aramaya koyuldum. Buluyor ve hemen her akşam onları okuyordum. Bunlar güzel akşamlardı. Atölyeye, geceleyin olduğu gibi bir sessizlik çöker, masaların üstünde cam küreler, soğuk beyaz yıldızlar gibi asılı dururdu. Bu kürelerin ışıkları, masalara yapışırcasına eğilmiş karmakarışık saçlı ya da dazlak kafaları aydınlatıyordu. Sakin ve düşüncelere dalmış yüzler görüyordum. Ara sıra kitabın yazarını ya da kahramanını öven haykırışlar duyuluyordu. İnsanlar kendilerine benzemeyecek şekilde dikkatli ve sakindi. Bu saatlerde onları çok seviyordum. Onların da bana karşı davranışları iyiydi. Hak ettiğim yeri bulduğumu hissediyordum.</p>

  <p class="normal">Bir gün Sitanov, “Bu kitaplar bize sanki ilkbaharı getirdi. Hani kışlık pencere macunlarını söküp çıkarırsın ve ilk kez pencereleri ardına kadar açarsın ya; işte öyle!” dedi.</p>

  <p class="normal">Kitap bulmak zor bir işti. Bir kütüphaneye üye olmak da kimsenin aklına gelmemişti, ama yine de her yolu deneyerek, sadaka dilenir gibi her yerden isteyerek kitap buluyordum. Bir gün itfaiye şefi bana, Lermontov’un bir kitabını verdi. İşte o zaman şiirin gücünü, insanların üzerindeki güçlü etkisini hissettim.</p>

  <p class="normal">Hatırlıyorum da; daha <span class="ideitalik">Şeytan</span>’ın ilk satırlarını okurken Sitanov, önce kitaba, sonra benim yüzüme şöyle bir baktı, fırçasını masanın üstüne koydu, uzun kollarını dizlerinin arasına sokup, gülümseyerek sallanmaya başladı. Altındaki sandalye de gıcırdıyordu.</p>

  <p class="normal">Lariyoniç, “Sessiz olun çocuklar!” dedi ve işini bırakarak kitabı okumakta olduğum Sitanov’un masasının yanına geldi. Bu manzum şiir bana ıstırap verici ve hoş duygular yaşatıyordu. Sesim kısılıyor, şiirin dizelerini iyi göremiyor; gözlerim dolu dolu oluyordu, ama beni en çok atölyedeki boğuk ve sakıngan hareketler heyecanlandırıyordu. Sanki bütün atölye ağır ağır dönüp duruyor, mıknatıs gibi insanları üzerime doğru çekiyordu. İlk bölümü bitirdiğimde hemen hepsi birbirlerine sımsıkı yaslanıp sarılarak, surat asarak ya da gülümseyerek masanın etrafını sarmışlardı.</p>

  <p class="normal">Jiharev, başımı kitabın üzerine eğerek, “Oku, oku,” diyordu.</p>

  <p class="normal">Okumayı bitirdim. Kitabı aldı, başlığına baktı ve koltuğunun altına sıkıştırdıktan sonra, “Bunu bir kere daha okumak gerekir,” dedi. “Yarın kitabı tekrar okursun. Ben bir yere saklarım.”</p>

  <p class="normal">Uzaklaşıp, Lermontov’u masasının çekmecesine kilitledi ve yine işinin başına geçti. Atölye sessizdi. İnsanlar sakınarak masalarına dağılıyorlardı. Sitanov pencereye yaklaştı, alnını cama yasladı ve öylece kalakaldı. Jiharev ise yine fırçasını bir yana koyup, sert bir sesle, “Tanrı’nın kulları! Azizlerin hayatı işte buna denir!” dedi.</p>

  <p class="normal">Omuzlarını kaldırıp başını gizledi ve devam etti: “Şeytanın resmini bile çizebilirim. Vücudu kapkara, kıllı, kanatları alev kırmızısı, sülgen boyası gibi; yüzü, elleri, ayakları ise kireç gibi bembeyaz, tıpkı ayışığındaki kar gibi.”</p>

  <p class="normal">Hiç yapmadığı bir şekilde, akşam yemeğine kadar taburesinin üzerinde kımıldanıp durdu; parmaklarıyla oynadı ve şeytan, kadınlar, Havva, cennet, azizlerin işlediği günahlar hakkında anlaşılmaz şeyler söyledi.</p>

  <p class="normal">“Bunların hepsi doğru,” diye konuşuyordu. “Eğer azizler günahkâr kadınlarla günaha girerlerse, temiz ruhlarla günaha girmek şeytanın onurunu okşar.”</p>

  <p class="normal">Onu sessizce dinliyorlardı. Herhalde benim gibi onların da içinden konuşmak gelmiyordu. Sık sık saate bakarak gönülsüzce çalışıyorlardı. Saat dokuzu vurunca hep beraber işi bıraktılar.</p>

  <p class="normal">Sitanov ve Jiharev avluya çıktı. Ben de onlarla çıktım. Orada Sitanov, yıldızlara baktı:</p>

  <p class="indentmetinitalik">“Boşlukta parıldayan</p>

  <p class="indentmetinitalik">Göçebe kervanlar.”</p>

  <div class="clrb"></div>

  <p class="normal">İşte, bunu kimse uyduramazdı.</p>

  <p class="normal">Jiharev, şiddetli soğuktan ürpererek, “Ben hiçbir kelimeyi anımsamıyorum. Hiçbir şey anımsamıyorum, ama görüyorum! Adamın bizi şeytana acımak zorunda bırakması ne şaşırtıcı değil mi? Ona acıdık mı yani?”</p>

  <p class="normal">Sitanov, “Acıdık,” diye onayladı.</p>

  <p class="normal">Jiharev, hafızalardan silinmeyecek bir tavırla, “İşte, insan diye buna denir!” diye haykırdı.</p>

  <p class="normal">Koridorda beni uyardı:</p>

  <p class="normal">“Maksimiç, sakın dükkânda bu kitaptan kimseye bahsetme. Bu kitap büyük olasılıkla yasaklanmıştır.”</p>

  <p class="normal">Buna sevinmiştim; demek bu papazın bana günah çıkartırken sorduğu kitaplardan biriydi!</p>

  <p class="normal">Akşam yemeği alışıldık gürültü ve konuşmalar olmadan, durgun geçti. Sanki herkesin ısrarla düşünmesi gereken ciddi bir şey olmuştu. Akşam yemeğinden sonra herkes uykuya çekilince, Jiharev, kitabı çıkarıp, “Haydi şunu bir daha oku! Daha yavaş, ağır ağır,” dedi.</p>

  <p class="normal">Birkaç kişi sessizce yatağından kalktı, masaya yaklaştı, soyunuk bir halde bağdaş kurup oturarak masanın etrafına yerleşti ve tekrar okumayı bitirince Jiharev, parmaklarıyla masayı takırdatarak, “Yaşam budur işte!” dedi.</p>

  <p class="normal">“Ah şeytan, şeytan; öyle değil mi kardeş?”</p>

  <p class="normal">Sitanov, omzumun üstünden eğilerek bir şey okudu ve “Bunu defterime çekeceğim,” diyerek güldü.</p>

  <p class="normal">Jiharev ayağa kalktı, kitabı kendi masasına götürdü, sonra birden durdu ve küskün, titrek bir sesle konuşmaya başladı:</p>

  <p class="normal">“Kör köpek yavruları gibi yaşıyoruz. Neyin ne için olduğunu bilmiyoruz. Biz ne Tanrı’nın ne de şeytanın işine yaramayız! Biz ne biçim Tanrı’nın kullarıyız? Hazreti İbrahim bir kuldu, ama Tanrı onunla konuştu. Musa’yla da konuştu. Musa’nın ismini de o verdi. Musa, Tanrı’nın adamı demektir. Peki biz kimin kullarıyız?”</p>

  <p class="normal">Kitabı kilitledi ve Sitanov’a, “Meyhaneye geliyor musun?” diye sorarak giyinmeye başladı.</p>

  <p class="normal">Sitanov sessizce, “Sevgilime gideceğim,” yanıtını verdi.</p>

  <p class="normal">Onlar gidince kapının yanına, döşemeye, Pavel Odintsov’un yanına uzandım.</p>

  <p class="normal">Pavel, uzun süre kımıldandı, gürültüyle burnundan soludu ve birden sessizce ağlamaya başladı.</p>

  <p class="normal">“Neyin var?”</p>

  <p class="normal">“Hepsine ölesiye acıyorum,” dedi. “Dört yıldır onlarla beraberim, hepsini tanıyorum.”</p>

  <p class="normal">Ben de bu insanlara acıyordum. Uzun süre uyumadık. Bu insanların her birinde iyi ve çocuksu, merhametimizi daha da artıran güzel taraflar bularak, onlar hakkında sohbet ettik.</p>

  <p class="normal">Pavel Odintsov’la çok iyi anlaşıyordum. Sonraları çalışa çalışa iyi bir usta oldu, ama bu kısa sürdü. Otuzuna doğru kendini içkiye vurmuş. Daha sonra onu Moskova’daki Hitrov pazarında avare bir halde gördüm. Çok geçmeden tifodan öldüğünü duydum. Yaşamım boyunca gözlerimin önünde anlamsızca ölüp giden iyi insanların ne kadar çok olduğunu hatırlayınca tüylerim ürperiyor! Bütün insanlar yıpranıp ölür. Bu çok doğaldır, ama hiçbir yerde insanlar, Rusya’da olduğu gibi korkunç bir şekilde yıpranıp, anlamsızca ölmezler.</p>

  <p class="normal">O zamanlar Pavel, benden iki yaş büyük, yuvarlak kafalı bir çocuktu. Canlı, zeki ve dürüsttü. Çok yetenekliydi. Kuşların, kedilerin ve köpeklerin resimlerini iyi çizer, işçilerin karikatürlerini olağanüstü bir ustalıkla yapardı. Onları hep kanatlı olarak çizerdi. Sitanov’u gamlı, tek ayaklı su çulluğu, Jiharev’i ibiği kopmuş, tüyleri yolunmuş bir horoz, hasta Davidov’u korkunç bir sukuşu olarak resmederdi, ama en iyi ihtiyar kakmacı Gogolev’in karikatürünü çizebilirdi; onu uzun kulaklı, komik gagalı, küçücük ayaklarının her birinde altı pençe olan bir yarasa olarak gösterirdi. Esmer, yuvarlak yüzüne beyaz yuvarlaklar göz olarak yerleştirilmişti. Gözbebekleri mercimek tanesine benziyordu ve gözlerin içine enlemesine oturtulmuştu. Bu da yüze canlı ve çok bayağı bir ifade katıyordu.</p>

  <p class="normal">Pavel, karikatürleri gösterdiğinde ustalar ona kızmadılar, ama Gogolev’in karikatürü hepsinde tatsız bir izlenim bıraktı. Sanatçıya sert bir dille nasihat ettiler:</p>

  <p class="normal">“Sen en iyisi bunu yırt. İhtiyar görecek olursa, seni öldüresiye döver!”</p>

  <p class="normal">Pis, her zaman sarhoş olan ihtiyar, insanı bıktıracak kadar sofu ve anlatılamayacak kadar kötü kalpliydi. Atölyede olup biten her şeyi, patron kadının yeğenini evlendirmeyi planlandığı tezgâhtara yetiştirirdi. Bu evlenme işi yüzünden tezgâhtar şimdiden kendini evin ve insanların efendisi olarak görüyordu. Atölye ondan nefret ediyor, ama korkuyordu. Bu yüzden Gogolev’den de korkuyordu.</p>

  <p class="normal">Pavel, sanki Gogolev’e bir dakika rahat yüzü göstermemeyi kafasına koymuş gibi, kudurmuşçasına, her türlü yolu deneyerek kakmacıyı rahatsız ediyordu. Ben de tüm gayretimle ona bu konuda yardımcı oluyordum. Atölyedekiler bizim her zaman merhametsizce kaba olan bu şakalarımızla eğleniyor, bir yandan da bizi uyarıyorlardı:</p>

  <p class="normal">“Bir gün yakalanacaksınız çocuklar! Hamamböceği canınıza okuyacak!”</p>

  <p class="normal">“Hamamböceği”, atölyenin tezgâhtara taktığı isimdi.</p>

  <p class="normal">Bu ikizler gözümüzü korkutmuyordu. Kakmacının uyurken yüzünü rengârenk boyuyorduk. İçkiden sızıp kaldığı bir gün burnunu yaldızladık. Üç gün süngerimsi burnunun tümseklerindeki yaldızı çıkaramadı, ama ihtiyarı çileden çıkarmayı başardığımız her seferinde aklıma vapur, Viyatkalı küçük er gelirdi ve duygularım karmakarışık olurdu.</p>

  <p class="normal">Gogolev, yaşına rağmen öyle kuvvetliydi ki, baskın yapıp bizi suçüstü yakalar, sık sık pataklardı. Patakladıktan sonra da patron kadına gidip bizden yakınırdı.</p>

  <p class="normal">Kendisi de her gün içen patron kadın, bu yüzden hep saf ve neşeliydi.</p>

  <p class="normal">Şiş ellerini masaya vurarak bizi korkutmaya çalışır ve bağırırdı:</p>

  <p class="normal">“Yine yaramazlık mı yapıyorsunuz şeytanlar! O ihtiyar bir adam; ona karşı saygılı olmak gerekir. Kim onun şarap kadehine boya doldurdu?”</p>

  <p class="normal">“Biz yaptık.”</p>

  <p class="normal">Patron kadın şaşkına dönerdi:</p>

  <p class="normal">“Ah, aman Tanrım! Bir de itiraf ediyorlar! Ah, lanet olasıcalar! İhtiyarlara saygılı olmalısınız!”</p>

  <p class="normal">Bizi kapı dışarı eder, sonra akşama tezgâhtara şikâyet eder, tezgâhtar da beni öfkeyle uyarırdı:</p>

  <p class="normal">“Bunu nasıl yaparsın? Sen kitap okuyorsun, hatta kutsal kitap bile okuyorsun, sonra da kalkıp böyle yaramazlıklar yapıyorsun ha? Ayağını denk al kardeş; bak karışmam!”</p>

  <p class="normal">Patron kadın yalnızdı ve çok acınacak bir haldeydi.</p>

  <p class="normal">Bazen tatlı likörleri içip sarhoş olur, pencerenin yanına oturup şarkı söylerdi:</p>

  <p class="indentmetinitalik">“Hiç kimse bana acımıyor.</p>

  <p class="indentmetinitalik">Ben de kimseye acımıyorum.</p>

  <p class="indentmetinitalik">Hiç kimse sıkıntımı bilmiyor.</p>

  <p class="indentmetinitalik">Ben derdimi kime dökeyim?”</p>

  <div class="clrb"></div>

  <p class="normal">Sonra hıçkırıklara boğularak, titrek, ihtiyar sesiyle içini çeke çeke ağlardı:</p>

  <p class="normal">“Hu, hu, hu, hu...”</p>

  <p class="normal">Bir gün elinde bir çanak dolusu kaynamış sütle merdivenden inerken gördüm, fakat aniden ayakları burkuldu, yere düştü ve o durumda elindeki çanağı bırakmadan, ağır ağır, basamaklara çarparak merdivenden aşağı kaydı. Süt, elbisesine dökülmüştü. Kadın, kollarını uzatarak öfkeyle çanağa bağırıyordu:</p>

  <p class="normal">“Ne oluyor lanet olası? Nereye gidiyorsun?”</p>

  <p class="normal">Şişman değildi, ama pelte gibi yumuşaktı. Artık fare yakalayamayan, karın tokluğundan ağırlaşmış, eski zafer dolu keyifli günlerini hatırlayarak tatlı tatlı mırıldayan ihtiyar bir kediyi anımsatıyordu.</p>

  <p class="normal">Sitanov, düşünceli bir tavırla kaşlarını çatarak, “Eskiden burası iyi iş yapan güzel bir atölyeydi,” dedi. “Başımızda akıllı bir adam vardı. Şimdi ne yapsak boşuna; her şey Hamamböceği’nin elinde. Çalışıyorsun, çalışıyorsun, başkasına yarıyor. Bunu düşününce kafamın tası atıyor. Canım işi gücü bırakmak, çatıya çıkmak, yaz boyunca gökyüzüne bakarak sırtüstü uzanmak istiyor.”</p>

  <p class="normal">Pavel Odintsov da, Sitanov’un bu fikirlerini benimsemişti.</p>

  <p class="normal">Bir büyük edasıyla durmadan sigara içiyordu.</p>

  <p class="normal">Tanrı’dan, sarhoşluktan, kadınlardan söz ediyor, bazıların bir şeyler yarattığını, diğerlerinin ise onların yarattığı eserlerin değerini anlamayarak yok ettiğini söylüyor, felsefe yapıyordu.</p>

  <p class="normal">Böyle anlarda ince, sevimli yüzü buruşur, yaşlanırdı. Yerdeki yatağına oturur, kollarını dizlerine dolar, pencerelerin açık mavi karelerini, ahırın kar yığınlarıyla kaplı çatısını, kış göğünün yıldızlarını uzun uzun seyrederdi.</p>

  <p class="normal">İşçiler horluyor, uykularında bir şeyler mırıldanıyorlardı. İçlerinden biri kelimeleri yutarak sayıklıyor, Davidov yattığı yerde hayatının geri kalanını öksürüyordu. Köşede, uykunun ve sarhoşluğun etkisiyle yığılıp kalan “Tanrı’nın kulları” Kapendühin, Sorokin ve Perşin, koyun koyuna yatıyorlar. Suratsız, kolsuz ve bacaksız ikonlar duvarlardan bizi seyrediyor. Ağır beziryağı kokusu, bozuk yumurta kokusu ve döşeme aralarındaki ekşimiş çamur kokusu insana nefes aldırmıyor.</p>

  <p class="normal">Pavel, “Hepsine öyle acıyorum ki!” diye fısıldıyor.</p>

  <p class="normal">İnsanlara karşı bu merhamet duygusu beni gitgide daha çok endişelendiriyordu.</p>

  <p class="normal">Daha önce de söylediğim gibi, atölyede çalışanların hepsi benim ve Pavel’in gözünde iyi insanlardı. Oysa hayat onlara layık değil, kötü ve son derece sıkıcıydı.</p>

  <p class="normal">Tipili kış günlerinde yeryüzündeki her şeyin, evlerin, ağaçların sarsıldığı, ağladığı, uluduğu, büyük perhiz için çanların hüzünle çaldığı zamanlarda can sıkıntısı ağır bir kurşun dalgası gibi atölyeye yayılır, insanları boğar, içlerinde canlı olan ne varsa öldürerek, onları votka gibi bir avunma aracı olan meyhanelere sürüklerdi.</p>

  <p class="normal">Böyle akşamlarda kitapların da bir yararı olmazdı. Pavel ve ben, kendi yöntemlerimizle insanları eğlendirmeye çalışırdık. Yüzümüze kurum ve boya sürer, kenevirle süslerdik. Kendi yarattığımız çeşitli komedileri oynayarak insanları gülmeye zorlayıp can sıkıntısına karşı kahramanca bir mücadele verirdik.</p>

  <p class="normal">“Askerin, Deli Petro’yu Kurtarışının Hikâyesi”ni hatırlayarak kitabı özetledim ve diyalog haline getirdim. Davidov’un yatağına tırmanıyor, neşeyle hayali İsveçlilerin kafalarını uçurarak oyunlarımızı orada oynuyorduk. İnsanlar kahkahayla gülüyordu.</p>

  <p class="normal">Çin şeytanı Tsingi Yu Tong’un efsanesinden özellikle hoşlanıyorlardı.</p>

  <p class="normal">Pavel, iyilik yapmak isteyen talihsiz şeytanı oynuyordu. Geri kalan rolleri ben canlandırıyordum. Kadın, erkek rollerini, cansız nesneleri, iyilik meleğini, hatta Çin şeytanının başarısız her iyilik girişiminden sonra bezgin bir halde üzerinde oturup dinlendiği taşı bile ben oynuyordum.</p>

  <p class="normal">İnsanlar kahkahalar atıyordu. Onları güldürmenin bu kadar kolay oluşuna hayret ediyordum. Bu durum ağrıma gidiyordu.</p>

  <p class="normal">Bize, “Ah, sizi gidi palyaçolar, maskaralar!” diye bağırıyorlardı.</p>

  <p class="normal">Ama bu insanların ruhlarının hüzünden çok, neşeye yakın olduğu düşüncesi gitgide zihnimi daha çok kurcalıyordu.</p>

  <p class="normal">Neşe bizde asla uzun sürmez ve ona değer verilmez. Ruslara özgü uykulu can sıkıntısını yatıştıran bir araç olarak görülür.</p>

  <p class="normal">Kendiliğinden ortaya çıkmayan bir neşenin iç gücü kuşkuludur, çünkü neşe, sadece hüzünlü günlerin çağrısıyla kendini göstermektedir.</p>

  <p class="normal">Ve sık sık Rus neşesi beklenmedik bir anda, farkına varılmadan zalim bir kavgaya dönüşür. Elini kolunu bağlayan zincirleri parçalarcasına dans eden bir adam, aniden içindeki vahşi yaratığı salarak, hayvansı bir can sıkıntısıyla herkesi ve her şeyi paramparça eder, ısırır, kırıp geçirir.</p>

  <p class="normal">Dış etkilerle ortaya çıkan bu zoraki neşe beni kızdırıyordu. Hırsımdan kendimi unuturcasına coşarak, birdenbire aklıma esen hayali birtakım şeyleri anlatmaya ya da oynamaya başlıyordum. İnsanlarda gerçek, özgür, doğal ve kolay bir neşe yaratmayı öyle çok istiyordum ki! Bir ölçüde bu amacıma erişiyordum. İnsanlar bana övgüler yağdırıyor, buluşlarıma şaşırıyorlardı; fakat azalttığımı sandığım can sıkıntısı yine insanları ezerek ağır ağır yoğunlaşıyor, fazlalaşıyordu.</p>

  <p class="normal">Kül renkli Lariyoniç, şefkatle, “Çok şakacısın. Tanrı seni korusun!” diyordu.</p>

  <p class="normal">Jiharev, “Bizi neşelendiriyor,” diye onu onayladı. “Maksimiç, sen doğruca sirkin ya da tiyatronun yolunu tut. Senden iyi palyaço olur.”</p>

  <p class="normal">Atölyedeki işçilerin içinde belli başlı kutsal günlerde atölyeye giden sadece iki kişi vardı; Kapendühin ve Sitanov.</p>

  <p class="normal">Yaşlı ustalar, bu günahlarından arınmaları için kutsal sularla yıkanmalarını ciddi bir tavırla önerirlerdi. Özellikle Sitanov sık sık beni kandırmaya çalışırdı.</p>

  <p class="normal">“Her şeyi bırak, oyunculuk öğren!”</p>

  <p class="normal">Ve coşkuyla “aktör Yakovlev’in kederli hayatını” anlatırdı.</p>

  <p class="normal">“Bak hayatta neler olabiliyor!”</p>

  <p class="normal">Kraliçe Marie Stuart’tan söz etmeyi sever, ona “fettan” derdi. En çok da “İspanyol soylusu”na hayranlık duyardı.</p>

  <p class="normal">“Don Sezar de Bazan, dünyanın en asil adamı. Olağanüstü bir insan,” derdi.</p>

  <p class="normal">Kendisinde de İspanyol soylusuna benzer bir şeyler vardı. Bir gün yangın kulesinin önünde üç itfaiye eri, bir köylüyü döverek eğleniyorlardı. Kırk kişilik bir kalabalık da erlere övgüler yağdırarak dövüşü seyrediyordu. Sitanov, kavganın içine daldı, uzun kollarının sert vuruşlarıyla itfaiye erlerini yere yıktı, köylüyü kaldırdı, onu kalabalığa teslim ederek, “Alın götürün şunu!” diye haykırdı.</p>

  <p class="normal">Üç kişiye karşı tek başına kalmıştı. İtfaiye kışlası on adım ilerideydi. Erler yardım çağırıp Sitanov’u dövebilirlerdi, ama şansı varmış ki itfaiye erleri korkuya kapılarak kışlaya kaçtılar.</p>

  <p class="normal">Sitanov da arkalarından, “Köpekler!” diye haykırdı.</p>

  <p class="normal">Pazar günleri gençler, civardaki köylerin köylüleriyle ve lağım işçileriyle boks maçı yapmak için Petropavlosk Mezarlığı’nın arkasındaki ormanlık alanda toplanırlardı. Lağımcılar, şehir gençlerinin karşısına Mordova’lı dev yapılı ünlü bir dövüşçüyü çıkarırlardı. Bu, küçücük kafalı, gözleri hep hastalıklı ve sulu olan bir adamdı. Kısa kaftanının kir pas içindeki yenleriyle gözyaşlarını silerek, bacaklarını genişçe açar, arkadaşlarının ilerisinde durur, saf bir tavırla, “Çıksanıza! Soğuktan donuyorum!” diye onları çağırırdı.</p>

  <p class="normal">Bizim taraftan ona karşı Kapendühin çıkar ve Mordova’lı hep onu döverdi, ama kanlar içinde kalan Kazak, nefes nefese, “Şu Mordova’lının hakkından gelmezsem yaşamak bana haram olsun,” diye tekrarlayıp dururdu.</p>

  <p class="normal">Sonunda bu, hayatının amacı haline geldi. Votka içmeyi bile bıraktı. Yatmadan önce vücudunu karla ovalıyor, bol miktarda et yiyor ve kaslarını güçlendirerek defalarca kırk kiloluk gülleleri kaldırıyordu, ama bu da işe yaramadı.</p>

  <p class="normal">Bunun üzerine eldivenlerinin içine kurşun parçaları dikti.</p>

  <p class="normal">Sitanov’a böbürlene böbürlene, “Şimdi Mordova’lının sonu geldi!” dedi.</p>

  <p class="normal">Sitanov, sert bir tavırla onu uyardı:</p>

  <p class="normal">“Bundan vazgeç, yoksa maçtan önce seni ihbar ederim.”</p>

  <p class="normal">Kapendühin, ona inanmadı, ama maça çıktıklarında Sitanov, birden Mordova’lıya dönerek:</p>

  <p class="normal">“Sen çekil Vasiliy İvaniç. Kapendühin’le önce ben dövüşeceğim!”</p>

  <p class="normal">Kazak kıpkırmızı kesilerek bağırmaya başladı:</p>

  <p class="normal">“Ben seninle dövüşmem; defol git!”</p>

  <p class="normal">Sitanov, “Dövüşürsün,” dedi ve tehditkâr bakışlarını Kazak’ın yüzüne dikerek üzerine yürüdü.</p>

  <p class="normal">Kapendühin olduğu yerde kımıldadı, eldivenlerini çıkarıp koynuna soktu ve hızla maç alanından uzaklaştı.</p>

  <p class="normal">Hem bizim taraf hem de rakip taraf şaşkınlık içindeydi.</p>

  <p class="normal">Efendi görünüşlü bir adam, Sitanov’a kızgın bir tavırla, “Kişisel sorunları maçlarda halletmek hiç de doğru değil kardeşim,” dedi.</p>

  <p class="normal">Dört bir yandan Sitanov’a saldırıp küfrediyorlardı.</p>

  <p class="normal">Sitanov uzun süre sustu; sonunda efendi adama dönerek, “Ya ben bir cinayeti önlediysem?” dedi.</p>

  <p class="normal">Efendi adam derhal durumu kavradı, şapkasını çıkararak, “Öyleyse sana teşekkürlerimi sunarım,” dedi.</p>

  <p class="normal">“Yalnız bundan kimseye bahsetmeyin!”</p>

  <p class="normal">“Yok canım. Kapendühin eşsiz bir boksördür. Başarısızlığın onu çileden çıkardığını biliyoruz. Artık maçtan önce eldivenlerini incelememiz gerekecek.”</p>

  <p class="normal">“Nasıl isterseniz.”</p>

  <p class="normal">Efendi adam uzaklaşınca, bizim takım Sitanov’a küfretmeye başladı.</p>

  <p class="normal">“Sen de halt ettin odun herif! Kazak, ne güzel onu dövecekti. Şimdi yine yenik olarak dolaşacağız.”</p>

  <p class="normal">Uzun süre bıkıp usanmadan, keyif alırcasına küfrettiler.</p>

  <p class="normal">Sitanov, içini çekerek, “Sizi gidi serseri takımı!” dedi.</p>

  <p class="normal">Sonra kimsenin beklemediği bir şekilde Mordova’lıyı dövüşe çağırdı.</p>

  <p class="normal">Mordova’lı, yumruklarını neşeyle sallayıp, şakalar yaparak dövüş pozisyonu aldı.</p>

  <p class="normal">“Haydi dövüşelim. Isınmış oluruz...”</p>

  <p class="normal">Birkaç kişi el ele tutuşup kalabalığı geriye doğru iterek, geniş, ferah bir alan oluşturdular.</p>

  <p class="normal">Dövüşçüler dikkatli bakışlarla birbirlerini inceledi. Sağ kollarını ileri uzatıp, sol kollarını göğüslerinin üstünde tutarak birbirlerini yoklamaya başladılar.</p>

  <p class="normal">İşin uzmanları, Sitanov’un kollarının Mordova’lıdan daha uzun olduğunu derhal fark ettiler.</p>

  <p class="normal">Ortalığa bir sessizlik çöktü. Boksörlerin ayağının altındaki karlar çıtırdıyordu.</p>

  <p class="normal">İzleyicilerden birisi gerginliğe hâkim olamayarak, dokunaklı ve hevesli bir sesle, “Başlayın artık,” diye mırıldandı.</p>

  <p class="normal">Sitanov, sağ yumruğunu salladı, Mordova’lı sol yumruğunu kaldırarak savunmaya geçti ve Sitanov’un sol yumruğunu mide boşluğuna indirmesiyle ilk darbeyi aldı; hırıldadı, geri çekildi ve keyifli bir sesle, “Genç, ama hiç de budala değil!” dedi.</p>

  <p class="normal">Birbirlerinin göğsüne sert yumruklar savurarak dövüşmeye başladılar.</p>

  <p class="normal">Birkaç dakika sonra hem bizimkiler hem de karşı taraf coşkuyla haykırıyordu:</p>

  <p class="normal">“Daha hızlı vur ikona ressamı!”</p>

  <p class="normal">“Kakmacı, şunun yüzünü kabartmalarla süsle!”</p>

  <p class="normal">Mordova’lı, Sitanov’dan çok daha güçlüydü, ama ondan daha yavaş hareket ediyor, hızlı yumruk atamıyordu. Attığı her yumruğa karşılık iki üç darbe alıyordu, ama buna rağmen Mordova’lı hiç acı çekiyor gibi durmuyordu. Sürekli kıs kıs gülüyordu ve ansızın Sitanov’un koltuğunun altına bir yumruk indirerek, sağ kolunu omzundan çıkarıverdi.</p>

  <p class="normal">Birkaç ses hemen bir ağızdan bağırdı:</p>

  <p class="normal">“Ayırın. Berabere kaldılar.”</p>

  <p class="normal">Kalabalığı yararak dövüşçüleri ayırdılar.</p>

  <p class="normal">Mordova’lı saf saf konuşuyordu:</p>

  <p class="normal">“İkon ressamı çok güçlü değil, ama çevik. İyi bir boksör olacak. Bunu şimdiden herkese söylüyorum.”</p>

  <p class="normal">Ardından yeniyetme çocuklar genel bir dövüşe başladılar. Ben de Sitanov’u çıkıkçıya götürdüm. Davranışı, benim gözümdeki değerini daha da artırmıştı. Ona daha çok saygı ve sempati duymaya başlamıştım.</p>

  <p class="normal">Sitanov daima doğru sözlü ve dürüsttü. Bunu adeta bir görev olarak kabul ediyordu. Geniş, kaygısız bir adam olan Kapendühin, onunla sinsice alay ederdi:</p>

  <p class="normal">“Sen her şeyi gösteriş olsun diye yapıyorsun. Bayram arifesindeki bir semaver gibi ruhunu temizledin. Şimdi de, ne güzel, pırıl pırıl parlıyor diyerek övünüyorsun. Oysa senin ruhun bakırdan. Sıkıcı bir adamsın!”</p>

  <p class="normal">Sitanov, kendini işe vererek ya da Lermontov’un şiirlerini defterine geçirerek, sakin bir tavırla hiç ses çıkarmazdı. Bütün boş zamanını bu deftere şiir yazma işine ayırıyordu.</p>

  <p class="normal">Ona, “Sizin paranız var. Kitabı satın alsaydınız!” teklifinde bulunduğum zaman, “Hayır, insanın kendi eliyle yazması daha iyi!” cevabını verdi.</p>

  <p class="normal">Güzel, ince el yazısıyla süslü bir sayfa yazdıktan sonra mürekkebin kurumasını bekleyerek sessizce durdu:</p>

  <p class="indentmetinitalik">“Acımadan, üzülmeden</p>

  <p class="indentmetinitalik">Ne gerçek bir mutluluğun</p>

  <p class="indentmetinitalik">Ne de uzun ömürlü bir güzelliğin olduğu</p>

  <p class="indentmetinitalik">Toprağa bakacaksın.”</p>

  <div class="clrb"></div>

  <p class="normal">Ve gözlerini kapayıp, “Bu doğru! Gerçeği çok iyi biliyor!” dedi.</p>

  <p class="normal">Sitanov’la Kapendühin arasındaki ilişki beni çok şaşırtıyordu.</p>

  <p class="normal">Kapendühin, sarhoş olunca hep arkadaşıyla dövüşmeye kalkar; Sitanov, uzun süre onu caydırmaya çalışırdı.</p>

  <p class="normal">“Bana sataşma! Bırak yakamı!”</p>

  <p class="normal">Fakat sonra sarhoş Kazak’ı öylesine şiddetli dövmeye başlardı ki, kendi aralarındaki kavgalara duyarsız olan işçiler kavgaya el koyarak arkadaşları ayırırlardı.</p>

  <p class="normal">“Eğer Yevgeni’yi zamanında durdurmazsak, adamı öldürecek, sonra kendisi de üzülecek,” diyorlardı.</p>

  <p class="normal">Kapendühin, ayık olduğu zamanlarda da hiç durmadan Sitanov’u aşağılar, onun şiire olan tutkusuyla çirkin bir şekilde alay eder, ama kıskançlığını uyandırmayı başaramazdı.</p>

  <p class="normal">Sitanov, Kazak’ın alaylarını sessizce, darılmadan dinler, hatta ara sıra Kapendühin’le birlikte kendisi de gülerdi.</p>

  <p class="normal">Yan yana uyurlar, geceleri uzun uzun fısıldaşarak sohbet ederlerdi.</p>

  <p class="normal">Bu sohbetler bana rahat vermez, birbirine benzemeyen bu insanların dostça nelerden söz ettiklerini gerçekten bilmek isterdim.</p>

  <p class="normal">Yanlarına gittiğim zaman Kazak, “Ne istiyorsun?” diye homurdanırdı.</p>

  <p class="normal">Sitanov ise beni görmüyor gibi dururdu, ama bir gün beni yanlarına çağırdılar.</p>

  <p class="normal">Kazak, “Maksimiç, eğer zengin olsaydın ne yapardın?” diye sordu.</p>

  <p class="normal">“Kitap alırdım.”</p>

  <p class="normal">“Daha başka?”</p>

  <p class="normal">“Bilmem.”</p>

  <p class="normal">Kapendühin, sıkıntıyla, “Aman sen de!” diyerek arkasını döndü; Sitanov ise sakin bir tavırla, “Gördün mü?” dedi. “Ne genci ne de yaşlısı bunun cevabını biliyor. Ben sana diyorum; zenginlik, tek başına bir işe yaramaz. Başka şeyler de gerekli.”</p>

  <p class="normal">“Neden bahsediyorsunuz?” diye sordum.</p>

  <p class="normal">Kazak, “Uykumuz gelmedi. Konuşuyoruz işte,” dedi.</p>

  <p class="normal">Daha sonraları onların sohbetine iyice kulak verince, geceleri insanlardan, gündüz de konuşmaktan hoşlandıkları şeylerden söz ettiklerini öğrendim: Tanrı’dan, doğruluktan, mutluluktan, kadınların aptallığından ve kurnazlığından, zenginlerin açgözlülüğünden, hayatın karmaşık ve anlamsız oluşundan söz ediyorlardı.</p>

  <p class="normal">Bu konuşmaları hep büyük bir hevesle dinlerdim; bu beni heyecanlandırırdı. Neredeyse herkesin aynı şeyi konuşması hoşuma gidiyordu.</p>

  <p class="normal">Hemen herkes, “Hayat kötü. Daha iyi yaşamalı!” deyip duruyordu. Ama daha iyi yaşama isteğinin insanlar üzerinde zorlayıcı bir etkisinin olmadığını, atölye yaşamında işçilerin birbirleriyle ilişkilerinde hiçbir şeyi değiştirmediğini de görüyordum.</p>

  <p class="normal">Bütün bu konuşmalar gözümün önündeki hayatı aydınlatarak, onun ardında kasvetli bir boşluk açıyorlardı.</p>

  <p class="normal">İnsanlar, rüzgârın suda sürüklediği çöpler gibi amaçsız ve allak bullak bir halde, kendileri de bu kargaşadan rahatsız olduklarını söylemeyerek bu boşlukta savrulup gidiyorlardı.</p>

  <p class="normal">Büyük bir hevesle birçok şeyden söz ederler, hep birini eleştirirler, pişman olurlar, övünürler ve önemsiz şeyler yüzünden kötü bir şekilde kavga ederek birbirlerini fena halde üzerlerdi. Öldükten sonra başlarına ne geleceğini anlamaya çalışırlardı. Oysa atölyenin girişinde, bulaşık teknesinin durduğu yerdeki döşeme tahtası iyice çürümüştü. Döşemenin altındaki nemli, çürük ve ıslak delikten soğuk ve ekşi toprak kokusu geliyor, bu yüzden ayaklarımız buz kesiyordu. Pavel’le ben de bu deliği kuru ot ve bezlerle tıkıyorduk. Atölyedekiler, döşeme tahtasının değişmesi gerektiğinden sık sık söz ederlerdi. Oysa delik daha da genişliyor, kar fırtınasının olduğu günlerde bacadan eser gibi, soğuk hava içeri giriyordu. İnsanlar üşütüyor, öksürüyorlardı. Pencerenin teneke pervanesi korkunç tiz sesler çıkarıyor, işçiler pis küfürler ediyordu.</p>

  <p class="normal">Pervaneyi yağladığımda Jiharev, kulak kabartarak, “Artık pervane ötmüyor. Ortalık sıkıcı oldu,” dedi.</p>

  <p class="normal">Hamamdan dönünce tozlu ve pis yataklara yatıyorlardı. Pislik ve berbat kokular genellikle kimseyi öfkelendirmiyordu.</p>

  <p class="normal">Yaşamı zorlaştıran, ama kolayca ortadan kaldırılabilecek birçok adi ve önemsiz şey vardı, ama bunun için hiç kimse uğraşmıyordu.</p>

  <p class="normal">Sık sık, “İnsanlara acıyan yok. Ne Tanrı insanlara acıyor ne de insanlar kendilerine,” derlerdi.</p>

  <p class="normal">Fakat Pavel’le ben pisliğin ve böceklerin kemirdiği ölüm hastası Davidov’u yıkadığımızda bizi alaya aldılar; gömleklerini çıkarıp, üzerinde bit olup olmadığına bakmamızı istediler. Sanki ayıp ve gülünç bir şey yapmışız gibi aşağılayarak, hamamcı adını taktılar.</p>

  <p class="normal">Davidov, Noel’den büyük perhize kadar sürekli öksürerek yatağında yattı. Yukarıdan kokmuş kan pıhtıları tükürüyor, bulaşık kovasına düşmeyen kanlar yere damlıyordu. Geceleri sayıklayarak haykırıyor, herkesi uyandırıyordu.</p>

  <p class="normal">Neredeyse her gün, “Onu hastaneye yatırmak gerekir,” diyorlardı, fakat önce Davidov’un evrakının süresi dolmuş olduğu görüldü; sonra bir parça düzelir gibi oldu; sonunda, “Ne yapsak fark etmez. Nasıl olsa ölecek,” kararı verildi.</p>

  <p class="normal">Zaten kendisi de, “Ben yakında öleceğim,” diyordu.</p>

  <p class="normal">Kendi halinde bir mizahçıydı. Yaptığı ufak tefek şakalarla atölyedeki ağır can sıkıntısını dağıtmaya uğraşırdı. Cansız, kemikli yüzünü aşağı sarkıtır ve ıslık çalar gibi bir sesle seslenirdi:</p>

  <p class="normal">“Hey millet, yukarıda yatanın sesine kulak ver!”</p>

  <p class="normal">Sonra saçma bir dörtlüğü ahenkle okurdu:</p>

  <p class="indentmetinitalik">“Ben ranzalarda yaşarım</p>

  <p class="indentmetinitalik">Erken uyanırım</p>

  <p class="indentmetinitalik">Hem rüyamda hem de gerçekte</p>

  <p class="indentmetinitalik">Hamamböceklerinin beni yediğini</p>

  <p class="indentmetinitalik"><span class="indentmetinitalik1">görürüm.”</span></p>

  <div class="clrb"></div>

  <p class="normal">İnsanlar, “Hiç moralini bozmuyor!” diye hayranlıklarını dile getirirlerdi.</p>

  <p class="normal">Ara sıra Pavel’le ranzasına tırmanırdık.</p>

  <p class="normal">Kendini zorlayarak şakalar yapardı.</p>

  <p class="normal">“Değerli misafirlerim, size ne ikram edeyim? Canlı, küçük bir örümceğe ne dersiniz?”</p>

  <p class="normal">Yavaş yavaş ölüyordu. Bu durum onu bezdirmişti. İçten bir sıkıntıyla konuşurdu:</p>

  <p class="normal">“Bir türlü ölemedim gitti. Ne berbat bir durum!”</p>

  <p class="normal">Ölüme meydan okuyuşu Pavel’i çok korkutuyordu. Geceleri beni uyandırır ve fısıldardı:</p>

  <p class="normal">“Maksimiç, galiba öldü. Adam geceleyin ölüp gidecek, biz de altında yatıyor olacağız! Aman Tanrım! Ölülerden çok korkarım,” ya da “Yaşadı da ne oldu sanki? Daha yirmi yaşını bile doldurmadı, ama ölüyor!” derdi.</p>

  <p class="normal">Mehtaplı bir gecede beni uyandırdı; faltaşı gibi açılmış korkulu gözleriyle bana bakarak, “Dinle!” dedi.</p>

  <p class="normal">Davidov, ranzasında hırıldıyor, hızlı hızlı, ama açık seçik bir dille, “Onu buraya ver, ver!” diyordu.</p>

  <p class="normal">Sonra hıçkırmaya başladı.</p>

  <p class="normal">Pavel, “Ölüyor. Yemin ederim ölüyor. Bak görürsün!” diye heyecanlanıyordu.</p>

  <p class="normal">Bütün gün avludaki karları kıra taşımıştım. Çok bitkindim. Uyumak istiyordum, ama Pavel yalvarıp duruyordu:</p>

  <p class="normal">“Uyuma ne olur! İsa aşkına uyuma!”</p>

  <p class="normal">“Kalkın. Davidov öldü!”</p>

  <p class="normal">Birileri uyandı... Birkaç karaltı yatağından kalktı. Öfkeli sorular işitildi.</p>

  <p class="normal">Kapendühin, ranzaya tırmandı ve şaşkın bir halde, “Gerçekten de ölmüş galiba, ama vücudu hâlâ sıcak,” dedi.</p>

  <p class="normal">Ortalığa sessizlik çöktü.</p>

  <p class="normal">Jiharev haç çıkardı ve yorganına sarınarak, “Eh, huzur içinde yatsın,” dedi.</p>

  <p class="normal">Birisi, “Onu koridora çıkaralım,” dedi.</p>

  <p class="normal">Kapendühin, ranzadan indi, pencereden baktı, “Bırakalım sabaha kadar yatsın. Sağken de kimseye zararı dokunmazdı,” dedi.</p>

  <p class="normal">Pavel, başını yastığın altına gömmüş hıçkırıyordu.</p>

  <p class="normal">Sitanov uyanmadı bile.</p>
</body>
</html>
