<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_7">I</h2>

  <p class="normal">Ben de ekmeğimi kazanmaya başladım. Şehrin ana caddesinde, “Moda Ayakkabı Mağazası”nda çırak olarak çalışıyorum. Patronum ufak tefek, tombul bir adam; esmer, ablak bir suratı, yeşile çalan yosun tutmuş gibi kirli dişleri ve feri kaçmış gözleri var. Bana gözleri iyi görmüyormuş gibi geliyor ve bunu anlamak için yüzümü buruşturuyorum.</p>

  <p class="normal">Yavaş, ama sert bir ses tonuyla, “Suratını öyle ekşitme,” diyor.</p>

  <p class="normal">Bu donuk gözlerin beni görmesi hiç de hoşuma gitmiyor. Ayrıca beni iyi gördüklerine inanmak da istemiyorum. Acaba patronum yüzümü buruşturduğumu sadece tahmin mi ediyor?</p>

  <p class="normal">Kalın dudaklarını neredeyse hiç kıpırdatmadan, biraz daha yavaşça bana çıkışıyor:</p>

  <p class="normal">“Sana suratını ekşitme dedim!”</p>

  <p class="normal">Kuru fısıltısını yeniden duyuyorum.</p>

  <p class="normal">“Ellerini kaşıma! Şehrin ana caddesinde, birinci sınıf bir mağazada çalışıyorsun, bunu unutma! Çırak dediğin, kapının yanında bir heykel gibi dimdik ayakta durmalı!”</p>

  <p class="normal">Heykelin nasıl bir şey olduğunu bilmiyorum ve ellerimi kaşımaktan da kendimi alamıyorum. Çünkü iki kolum da dirseklerime kadar uyuzun kemirdiği kırmızı benekler ve yaralarla kaplı.</p>

  <p class="normal">Patron ellerimi inceleyerek:</p>

  <p class="normal">“Evinde neyle uğraşırdın?” diye soruyor.</p>

  <p class="normal">Anlatıyorum. Gri saçlarının sımsıkı örttüğü yuvarlak kafasını iki yana sallıyor ve öfkeyle söyleniyor:</p>

  <p class="normal">“Paçavracılık dilencilikten de, hırsızlıktan da kötüdür.”</p>

  <p class="normal">İftihar eder gibi:</p>

  <p class="normal">“Hırsızlık yapmıştım zaten,” diye açıklıyorum.</p>

  <p class="normal">O zaman, adeta kedinin pençelerini uzatması gibi, ellerini yazı masasının üstüne koyuyor. Ürkerek, boş bakan gözlerini yüzüme dikip, “Nee? Ne hırsızlığı?” diye tıslıyor.</p>

  <p class="normal">Nasıl hırsızlık yaptığımı ve ne çaldığımı ona söylüyorum.</p>

  <p class="normal">“Neyse, bunu boş verelim. Ama eğer benden ayakkabı ya da para aşıracak olursan, ergenlik yaşına kadar seni hapse attırırım.”</p>

  <p class="normal">Bu sözleri sakin bir tavırla söylemişti. Korktum ve ondan büsbütün hoşlanmamaya başladım.</p>

  <p class="normal">Mağazada patrondan başka, kuzenim Saşa Yakovov ve becerikli, yılışık, kırmızı yüzlü bir adam olan baş tezgâhtar çalışıyordu. Saşa deve tüyü rengi küçük bir ceket, uzun pantolon giyiyor, kolluk ve kravat takıyordu. Kibirli bir hali vardı. Beni fark etmiyormuş gibi davranıyordu.</p>

  <p class="normal">Dedem beni patrona götürüp Saşa’dan bana yardım etmesini ve işi öğretmesini rica ettiğinde Saşa, kurumlu bir tavırla kaşlarını çatarak:</p>

  <p class="normal">“Ama sözümü dinlemesi gerekir!” diye ikaz etmişti.</p>

  <p class="normal">Dedem, elini başımın üstüne koyarak, bana doğru eğildi:</p>

  <p class="normal">“Onu dinle,” dedi. “O senden hem yaşça büyük, hem de deneyimli.”</p>

  <p class="normal">Saşa gözlerini faltaşı gibi açıp:</p>

  <p class="normal">“Dedenin söylediğini sakın unutma!” diye tembihledi.</p>

  <p class="normal">Ve böylece daha ilk günden başlayarak, yaşça benden büyük olmasının üstünlüğünden büyük bir istekle yararlanmaya başladı.</p>

  <p class="normal">Patron ona:</p>

  <p class="normal">“Kaşirin, gözlerini öyle faltaşı gibi kocaman açma!” diye tavsiyede bulundu.</p>

  <p class="normal">Saşa:</p>

  <p class="normal">“Ben bir şey yapmadım ki,” diye başını eğerek cevap verdi. Ama patron ona rahat vermiyordu.</p>

  <p class="normal">“Başını öyle tos vuracakmış gibi eğme, sonra müşteriler seni teke sanacaklar.”</p>

  <p class="normal">Tezgâhtar saygıyla gülüyor, patron biçimsizce dudaklarını uzatıyor, kıpkırmızı kesilen Saşa, tezgâhın arkasına saklanıyordu.</p>

  <p class="normal">Bu konuşmalardan hiç hoşlanmıyordum. Zaten sözcüklerin birçoğunu anlamıyordum. Bazen, bu insanların başka dilde konuştuklarını sanıyordum.</p>

  <p class="normal">Bir kadın müşteri içeri girdiğinde, patron elini cebinden çıkarır, bıyıklarını sıvazlar, yüzüne tatlı bir gülümseme yapıştırırdı. Bu gülümseme yanaklarını kırışıklıklarla doldurur ama boş bakan gözlerinin ifadesini değiştirmezdi. Tezgâhtar dimdik durur, dirseklerini sımsıkı böğründe birleştirir, ellerini saygıyla havaya kaldırır, Saşa, patlaklıklarını gizlemeye uğraşarak ürkek bir tavırla gözlerini kırpıştırırdı. Ben ise kapıda dikilir, çaktırmadan kollarımı kaşıyarak satış törenini izlerdim.</p>

  <p class="normal">Kadın müşterinin önünde diz çöken tezgâhtar, parmaklarını aralayarak ayakkabıları giydirip çıkarırdı. Elleri titrer, sanki kırmaktan korkar gibi büyük bir özenle kadının bacağına dokunurdu. Oysa kadının bacağı öylesine kalın olurdu ki, ağzı aşağıda, yuvarlak bir şişeye benzerdi.</p>

  <p class="normal">Bir gün, kadının biri ayağını sallayıp kirpi gibi büzülerek:</p>

  <p class="normal">“Ah, beni nasıl da gıdıklıyorsunuz,” demişti.</p>

  <p class="normal">Tezgâhtar telaşla ve ateşli bir sesle:</p>

  <p class="normal">“Efendim, nezaketen yapıyorum,” diye açıklamıştı.</p>

  <p class="normal">Onun kadın müşterilere bir kene gibi yapışmasını seyretmek gülünç oluyordu, gülmemek için başımı kapının camına doğru çevirirdim. Ama satış sahnesini izlemek, karşı konulmaz bir istekle beni çekiyor, tezgâhtarın yapmacık hareketleri beni çok eğlendiriyordu, ama bir yandan da, hiçbir zaman parmaklarımı böylesine nazik bir şekilde ayıramayacağımı ve bir başkasının ayağına böylesine ustaca ayakkabı giydiremeyeceğimi düşünürdüm.</p>

  <p class="normal">Patron, sık sık tezgâhın arkasındaki küçük odaya kapanır, Saşa’yı da oraya çağırır, tezgâhtar müşteri bayanla baş başa kalırdı. Bir seferinde, kızıl saçlı bir kadının bacağına dokunduktan sonra, elinin üç parmağını bir tutam halinde birleştirip öptü.</p>

  <p class="normal">Kadın:</p>

  <p class="normal">“Ah, ne kadar yaramazsınız!” diye içini çekti.</p>

  <p class="normal">Tezgâhtar yanaklarını şişirdi ve ağzından zar zor:</p>

  <p class="normal">“Mm-uh!” diye bir ses çıktı.</p>

  <p class="normal">Bu sırada kahkahalarla öyle bir güleceğim geldi ki, yere yuvarlanmamak için kapının tokmağına tutundum ve öylece asılı kaldım. Kapı açıldı. Başımı cama vurdum ve cam kırıldı. Tezgâhtar tepinerek üzerime yürüyor, patron ağır altın yüzüğüyle kafama vuruyordu. Saşa ise kulağımı çekmeye çalıştı. Akşam eve yürürken beni sertçe azarladı:</p>

  <p class="normal">“Böyle şeyler için seni kapı dışarı ederler! Bunda gülünecek ne vardı ki?”</p>

  <p class="normal">Ve, bir tezgâhtar kadınların hoşuna giderse o mağazada daha çok alışveriş yapılacağını açıkladı.</p>

  <p class="normal">“Bir kadın ayakkabıya ihtiyacı olmasa da, hoşuna giden tezgâhtarı görmek için fazladan bir ayakkabı alabilir. Ama sen bunu anlamıyorsun! Seninle işimiz var!”</p>

  <p class="normal">Bu söz beni incitmişti. Kimse benimle uğraşmıyordu, hele Saşa hiç.</p>

  <p class="normal">Sabahları, hastalıklı ve öfkeli bir kadın olan aşçı, beni Saşa’dan bir saat önce uyandırırdı. Patronun, tezgâhtarın ve Saşa’nın ayakkabılarını ve elbiselerini temizler, semaveri yakar, bütün sobalar için odun taşır, öğle yemeği için tabakları yıkardım. Mağazaya varınca yeri süpürür, etrafın tozunu alır, çayı hazırlar, müşterilerin paketlerini evlerine götürür, öğle yemeğini getirmek için eve giderdim. Bu sırada kapıda durma görevimi Saşa üstlenirdi. Ama bu iş onuruna dokunduğu için:</p>

  <p class="normal">“Miskin! Senin işini de biz yapıyoruz,” diye beni azarlardı.</p>

  <p class="normal">Canım sıkılıyor, çok üzülüyordum. Ben, sabahtan akşama kadar Kanavino’nun kumlu sokaklarında, bulanık Oka’nın kıyısında, kırlarda ve ormanlarda başına buyruk yaşamaya alışıktım. Ninem ve arkadaşlarımı arıyordum, konuşacak kimse yoktu. Hayat, silik ve yalancı arka yüzünü göstererek beni öfkelendiriyordu.</p>

  <p class="normal">Kadın müşterilerin hiçbir şey satın almadan gittiği çok olurdu. O zaman üçü de kendilerini incinmiş hissederlerdi. Patron, tatlı gülümsemesini cebine sokar ve:</p>

  <p class="normal">“Kaşirin, malları topla!” diye emrederek küfürler yağdırmaya başlardı:</p>

  <p class="normal">“Şu domuz karının yaptığına bak! Her şeyin altını üstüne getirip gitti! Bu salak karı evde canı sıkılınca mağazalarda sürtüyor. Ah, sen benim karım olacaktın ki, o zaman sana...”</p>

  <p class="normal">Kupkuru, kara gözlü, koca burunlu olan karısı onunla konuşurken tepinir ve ona sanki hizmetkârıymış gibi bağırırdı.</p>

  <p class="normal">Sık sık tanıdık bir kadın müşteriyi nazik bir şekilde selamlayıp, tatlı sözlerle uğurladıktan sonra, arkasından utanmadan bir yığın çirkin laf ederlerdi. İçimden, sokağa fırlayıp koşarak kadına yetişmek ve hakkında neler konuştuklarını bir bir anlatmak gelirdi.</p>

  <p class="normal">İnsanların, çoğunlukla birbirlerinin arkasından kötü sözler söyleyip dedikodu yaptıklarını biliyordum. Ama bunlar sanki biri tarafından dünyanın en iyi insanları olarak kabul edilmiş ve dünyayı yargılama görevi kendilerine verilmiş gibi, herkes hakkında insanı çileden çıkaracak tarzda rezilce konuşurlardı. Çoğu insanı kıskanır, kimseyi övmezlerdi. Herkes hakkında hiç olmazsa az çok, kötü bazı şeyler bilirlerdi.</p>

  <p class="normal">Bir keresinde, mağazaya kırmızı yanaklı, gözleri ışıl ışıl parlayan genç bir kadın gelmişti. Yakası siyah kürklü kadife bir manto giymişti ve yüzü, kürkün üstünde eşsiz bir çiçek gibi yükseliyordu. Mantoyu sırtından çıkarıp Saşa’nın eline bırakınca daha da güzelleşti. Zarif vücudu gri mavi ipek bir elbiseyle sımsıkı sarılmıştı, kulaklarındaki pırlantalar göz kamaştırıyordu. Bana peri padişahının kızını hatırlattı. Onun valinin karısı olduğuna emindim. Kadını, sanki bir tanrıçaymış gibi eğilerek, tatlı iltifatlara boğarak, özel bir saygı göstererek karşıladılar. Üç adam tıpkı şeytanlar gibi mağazanın içinde şuraya buraya koşuşturup duruyordu. Görüntüleri dolapların camlarına yansıyor, sanki çevredeki her şey tutuşup eriyor, adeta başka bir görünüşe, başka bir şekle bürünüyordu.</p>

  <p class="normal">Ama kadın, hemen pahalı bir ayakkabı seçip gittikten sonra patron dudaklarını şapırdatarak ıslık çalar gibi:</p>

  <p class="normal">“Kan-cık,” dedi.</p>

  <p class="normal">Tezgâhtarın ağzından ise hor gören bir tavırla, “Tek kelimeyle artist,” lafı çıktı.</p>

  <p class="normal">Ve birbirlerine, kadının âşıklarından, maceralarından söz etmeye başladılar.</p>

  <p class="normal">Öğle yemeğinden sonra patron, mağazanın arkasındaki küçük odaya uyumaya gitti, ben de altın saatini açarak, içine sirke damlattım. Uyandıktan sonra, elinde saatle, hayretler içinde homurdanarak mağazaya girişini görmek beni pek memnun etti.</p>

  <p class="normal">“Bu hiç hayra alamet değil! Saatim aniden ter içinde kaldı! Saatin terlemesi de hiç görülmüş şey değil! Bu bir uğursuzluk işareti mi acaba?”</p>

  <p class="normal">Mağazadaki koşuşturmalara ve evdeki işlerin çokluğuna rağmen ağır bir can sıkıntısı içimi kaplıyordu. “Beni mağazadan kovmaları için ne yapmam gerekir?” diye sık sık düşünür olmuştum.</p>

  <p class="normal">Üstleri başları karla kaplı birtakım insanlar sessizce mağazanın önünden geçerek, bir görünüp bir kayboluyorlardı. Sanki birini gömmeye gidiyorlardı da, cenazeyi kaldırmaya geç kaldıklarından, yetişmek için acele ediyorlardı. Atlar, kar yığınlarını güçlükle aşarak sarsılıyorlardı. Mağazanın arkasındaki kilisenin kulesindeki çanın sesi her gün tasayla yükselirdi. Büyük perhiz günleri, çanın her vuruşu, sanki insanın başına yastıkla vuruluyormuş gibi bir etki yapıyordu. İnsanın canını acıtmıyor, ama sersemletiyor ve kulakları sağır ediyordu.</p>

  <p class="normal">Bir gün avluda, mağazanın kapısının önünde, yeni gelmiş malları sandıktan çıkarıp ayırırken yanıma eğri büğrü bir ihtiyar olan kilise bekçisi yaklaştı. Adeta paçavralardan yapılmış gibi yumuşacık, köpekler paramparça etmiş gibi üstü başı yırtık pırtıktı.</p>

  <p class="normal">“Tanrı’nın kulu, bir çift lastik çalıp bana versen olmaz mı?” diye teklif etti.</p>

  <p class="normal">Cevap vermedim. Boş bir sandığın üzerine oturup esnedi, ağzının önünde haç çıkardı ve yeniden:</p>

  <p class="normal">“Çalsan olmaz mı?” diye sordu.</p>

  <p class="normal">“Hırsızlık yapmak doğru bir şey değil,” dedim ona.</p>

  <p class="normal">“Ama gel gelelim yine de çalıyorlar. Bu ihtiyarın isteğini geri çevirme!”</p>

  <p class="normal">Aralarında yaşadığım insanlara hiç benzemiyordu ve bu hoşuma gitmişti. Benim çalmaya tamamen hazır biri olduğuma emin olduğunu hissettiğim için ona vitrinden bir çift lastik vermeye razı oldum. Sakince, hiçbir sevinç belirtisi göstermeden:</p>

  <p class="normal">“Tamam, öyleyse!” dedi. “Bana oyun oynamazsın değil mi? Ama beni aldatmayacağını biliyorum.”</p>

  <p class="normal">Çizmesinin altındaki çamurlu, ıslak karları temizleyerek bir süre sessizce oturdu, kilden yapılmış çubuğunu tüttürmeye başladı ve aniden beni ürküttü.</p>

  <p class="normal">“Ya seni aldatırsam? Bu lastikleri patronuna götürüp yarım rubleye bana sattığını söylersem ne olur ha? Bunlar iki rubleden fazla eder, ama sen bana yarı fiyatına satıyor, adeta armağan ediyorsun!”</p>

  <p class="normal">Sanki, dediğini yapmış gibi, nutkum tutularak yüzüne baktım. O ise çizmelerine bakıyor, mavi dumanlar savurarak çubuğunu fosur fosur tüttürüyor ve hafifçe burnundan gelen bir sesle konuşuyordu:</p>

  <p class="normal">“Şayet patronun bana; git de şu delikanlıyı dene, hırsız mı değil mi bakalım, demişse ne olacak?”</p>

  <p class="normal">Kızarak öfkeyle, “Sana lastikleri vermeyeceğim,” dedim.</p>

  <p class="normal">“Artık vermemek olmaz, söz verdin bir kere!”</p>

  <p class="normal">Elimden tutup beni kendine doğru çekti ve soğuk parmağıyla alnıma vurarak, ağır ağır devam etti:</p>

  <p class="normal">“Sen nasıl oluyor da, böyle birdenbire hiç düşünmeden ‘Al, buyur!’ diyebiliyorsun, ha?”</p>

  <p class="normal">“Ama sen istedin.”</p>

  <p class="normal">“Sen bana ne bakıyorsun, ben başka şeyler de isteyebilirim. Senden kiliseyi soymanı istesem soyar mıydın? İnsana inanılır mı hiç? Ah, seni küçük budala!”</p>

  <p class="normal">Beni iterek ayağa kalktı.</p>

  <p class="normal">“Bana çalıntı lastikler gerekli değil, ben bey değilim ki lastik giyeyim. Sadece şaka yapmıştım. Bu saf kalbinden dolayı seni paskalya günü çan kulesine çıkarırım, çan çalar, şehri seyredersin.”</p>

  <p class="normal">“Ben şehri biliyorum.”</p>

  <p class="normal">“Çan kulesinden bakınca daha güzeldir.”</p>

  <p class="normal">Çizmelerinin ucunu karların içine gömerek, ağır ağır kilisenin köşesinde gözden kayboldu. Arkasından bakarken korkmuş, ürkerek düşünüyordum. İhtiyar gerçekten şaka mı yapmıştı, yoksa beni yoklamak için patron tarafından gizlice mi gönderilmişti? Mağazaya girmeye korkuyordum.</p>

  <p class="normal">Saşa avluya fırlayıp bağırmaya başladı:</p>

  <p class="normal">“Hangi cehennemin dibindeydin?”</p>

  <p class="normal">Birdenbire öfkeden kudurarak elimdeki kerpetenle üstüne yürüdüm. Tezgâhtarla birlikte patronun eşyalarını çaldıklarını biliyordum. Bir çift ayakkabı ya da terliği soba borusunun içinde gizler, mağazadan çıkarken paltolarının kollarında saklarlardı. Bundan hiç hoşlanmıyordum ama, patronun tehdidini de hatırlayarak ürküyordum.</p>

  <p class="normal">Saşa’ya:</p>

  <p class="normal">“Sen hırsızlık yapıyor musun?” diye sordum.</p>

  <p class="normal">Sertçe:</p>

  <p class="normal">“Ben değil, ama baş tezgâhtar yapıyor,” diye açıklama yaptı. “Ben sadece ona yardım ediyorum. ‘Bana yardım et!’ diyor. Onu dinlemek zorundayım, yoksa bana kötülük edebilir. Patron mu! O daha dünkü tezgâhtar. Her şeyi anlıyor. Ama sen çeneni tut!”</p>

  <p class="normal">Konuşurken bir yandan aynaya bakıyor, bir yandan da tezgâhtarın yaptığı gibi hiç doğal olmayan hareketlerle parmaklarını aralayarak kravatını düzeltiyor, durmadan bana büyüklüğünü ve otoritesini gösteriyordu. Tok bir sesle bana bağırıyor, beni tiksindiren bir hareketle kolunu uzatarak emirler yağdırıyordu. Ondan daha uzun boylu ve daha güçlüydüm, ama bir deri bir kemik ve hantaldım. O ise tıknaz ve yağlıydı, ama hareketleri çok çevikti. Ceketinin ve uzun pantolonunun içinde önemli ve ciddi biri gibi görünüyordu. Ama yine de onda tatsız, gülünç bir şeyler vardı. Garip bir kadın olan aşçıdan nefret ederdi. Bu kadının iyi mi kötü mü olduğunu anlamak mümkün değildi.</p>

  <p class="normal">Aşçı kadın kara ve ateşli gözlerini açarak:</p>

  <p class="normal">“Hayatta en çok sevdiğim şey kavga dövüştür,” derdi. “Ne dövüşü olursa olsun benim için hepsi bir; ister horoz, ister köpek, ister insan dövüşü olsun; hiç fark etmez!”</p>

  <p class="normal">Avluda horozlar veya güvercinler dövüştüğü zaman işini gücünü bırakır, pencereden büyük bir sükûnet içinde sonuna kadar dövüşü izlerdi.</p>

  <p class="normal">Akşamları Saşa’yla bana:</p>

  <p class="normal">“Çocuklar, boş boş ne oturuyorsunuz, dövüşseniz ne güzel olur!” derdi.</p>

  <p class="normal">Saşa da:</p>

  <p class="normal">“Bana bak salak karı, ben çocuk değilim, ikinci tezgâhtarım,” diye kızardı.</p>

  <p class="normal">“Ama ben seni öyle görmüyorum. Bana göre, insan evli değilse çocuktur!”</p>

  <p class="normal">“Salak karı, odun kafalı.”</p>

  <p class="normal">“Şeytan akıllıdır, ama Tanrı onu sevmez.”</p>

  <p class="normal">Kadının bulup bulup söylediği bu atasözleri Saşa’yı çok sinirlendirir, kadına sataşırdı. Kadın da, gözünün ucuyla nefretle bakarak:</p>

  <p class="normal">“Seni hamamböceği, zavallı yaratık!” derdi.</p>

  <p class="normal">Saşa, birçok kez, uyurken aşçı kadının yüzüne ayakkabı boyası veya kurum sürmeye, yastığına iğne batırmaya ya da ona herhangi bir oyun oynamaya beni ikna etmek için uğraşmıştı. Ama ben aşçı kadından korkuyordum. Hem kadının uykusu da hafifti, sık sık uyanırdı. Sonra da lambayı yakar, gözünü bir köşeye dikerek, yatağında otururdu. Bazen, ocağın arkasına, yanıma gelir, beni uyandırarak hırıltılı bir sesle:</p>

  <p class="normal">“Uykum yok Leksey’ciğim, içimde bir korku var, haydi konuş benimle,” derdi.</p>

  <p class="normal">Uykumun arasında ona bir şeyler anlatırdım. O da hiç konuşmadan beni dinler, oturduğu yerde sallanırdı. Bana öyle geliyordu ki, sıcak vücudu balmumu ve günlük kokuyordu, sanki yakında ölecekti.</p>

  <p class="normal">Belki de hemen şimdi yüzüstü yere düşüp ölecekti. Korkudan yüksek sesle konuşmaya başlardım. Ama beni sustururdu:</p>

  <p class="normal">“Sus! Herifler uyanacak, seni âşığım sanacaklar!”</p>

  <p class="normal">Yanımda hep aynı vaziyette otururdu. İki büklüm olur, ellerini dizlerinin arasına sokar ve sivri kemikli bacaklarıyla onları sıkıştırırdı. Göğsü yoktu. Kaburga kemikleri, kalın patiska gömleğinin altından bile, kuruyup çatlamış bir fıçının çemberleri gibi görünürdü. Uzun süre sessizce oturur, sonra aniden:</p>

  <p class="normal">“Hep böyle kasvet içinde yaşamaktansa ölmek daha iyi,” diye fısıldardı.</p>

  <p class="normal">Ya da bilinmeyen birine seslenerek:</p>

  <p class="normal">“Bu kadar yaşadın da ne oldu?” derdi.</p>

  <p class="normal">Birden sözümü yarıda kesip doğrulur ve “Uyu!” der, sonra da hayalet gibi hiç ses çıkarmadan mutfağın karanlığında eriyip giderdi.</p>

  <p class="normal">Saşa arkasından ona:</p>

  <p class="normal">“Cadaloz!” derdi.</p>

  <p class="normal">“Bunu onun yüzüne söylesene!” derdim.</p>

  <p class="normal">“Korkacağımı mı sanıyorsun?”</p>

  <p class="normal">Sonra yüzünü buruşturarak:</p>

  <p class="normal">“Yok, yüzüne söyleyemem. Belki sahiden de cadıdır,” diye eklerdi.</p>

  <p class="normal">Herkesten nefret eden ve sert davranan aşçı kadın bana da hiç yüz vermezdi. Sabahın altısında ayağımdan tutup çekerek bağırırdı:</p>

  <p class="normal">“Yeteri kadar uyudun! Odun taşı! Semaveri hazırla! Patatesleri ayıkla!”</p>

  <p class="normal">Saşa uyanır:</p>

  <p class="normal">“Ne diye bar bar bağırıyorsun? Patrona söyleyeceğim, burada uyumanın imkânı yok.”</p>

  <p class="normal">Kuru, kemikli vücudunu mutfakta hızla sürüklerken, uykusuzluktan çakmak çakmak olmuş gözlerinin alev saçan bakışıyla ona döner:</p>

  <p class="normal">“Hay, Tanrının belası! Sen benim üvey oğlum olsaydın, senin derini yüzerdim,” derdi.</p>

  <p class="normal">Saşa:</p>

  <p class="normal">“Lânet karı!” diye küfreder, mağazaya giderken de yolda, “Onu kovmaları için bir şeyler yapmak gerek,” diyerek beni kandırmaya çalışırdı. “Kimseye çaktırmadan yemeklere tuz katalım. Yemekler çok tuzlu olursa onu kovarlar. Ya da gazyağı dökelim. Neden öyle aval aval bakıyorsun?”</p>

  <p class="normal">“Ya sen?”</p>

  <p class="normal">Öfkeyle soluyup duruyordu.</p>

  <p class="normal">“Korkak!”</p>

  <p class="normal">Aşçı kadın gözlerimizin önünde öldü. Semaveri kaldırmak için eğilmişti ve aniden sanki biri göğsünden dürtmüş gibi yere çöküverdi. Sonra ellerini öne uzatarak, sessizce yana yıkıldı. Ağzından kan sızmaya başladı.</p>

  <p class="normal">İkimiz de kadının öldüğünü anlamıştık. Ama korkudan donakaldığımız için, konuşacak gücü kendimizde bulamayarak uzun süre ona bakakaldık. Sonunda Saşa rüzgâr gibi mutfaktan dışarı fırladı. Ben ise ne yapacağımı bilemeden şaşırmış bir halde yüzümü cama, ışığa doğru yasladım. Patron geldi, endişeli bir halde yere çömeldi. Parmağıyla aşçı kadının yüzünü yokladı:</p>

  <p class="normal">“Gerçekten de ölmüş. Niye acaba?”</p>

  <p class="normal">Ve köşede kerametli ermiş Nikola’nın ikonu önünde haç çıkarmaya başladı. Duasını bitirince, koridora doğru seslenerek:</p>

  <p class="normal">“Kaşirin, koş, polise haber ver!” diye emretti.</p>

  <p class="normal">Bir polis geldi. Evin içinde biraz gezindi, bahşişini alıp çıktı, gitti.</p>

  <p class="normal">Sonra, bir yük arabacısıyla birlikte yeniden geldi. Aşçı kadını ayaklarından ve başından tutup sokağa taşıdılar. Koridora göz atan patronun karısı, bana:</p>

  <p class="normal">“Döşemeyi sil!” diye buyurdu.</p>

  <p class="normal">Patron ise:</p>

  <p class="normal">“İyi ki akşam öldü,” dedi.</p>

  <p class="normal">Bunun neden iyi olduğunu anlamamıştım. Yatacağımız zaman Saşa alışılmadık hoş bir sesle:</p>

  <p class="normal">“Lambayı söndürme!” dedi.</p>

  <p class="normal">“Korkuyor musun?”</p>

  <p class="normal">Yorganı başına çekerek uzun süre sessizce yattı. Gece adeta bir şey bekliyormuş gibi sessizce kulak kabartıyordu. Bana öyle geliyordu ki, sanki neredeyse bir saniye sonra çanlar çalmaya başlayacak ve bütün şehir halkı panik içinde koşup, bağırmaya başlayacaktı.</p>

  <p class="normal">Saşa yorganın altından burnunu çıkardı.</p>

  <p class="normal">“Haydi ocağın üstünde yan yana yatalım, ne dersin?” dedi yavaşça.</p>

  <p class="normal">“Ocağın üstü çok sıcak.”</p>

  <p class="normal">Biraz sustuktan sonra:</p>

  <p class="normal">“Hemen öldü, değil mi? Cadı derken olana bak! Bir türlü uykuya dalamıyorum,” dedi.</p>

  <p class="normal">“Ben de.”</p>

  <p class="normal">Sonra, mezarlarından çıkarak şehirde gece yarılarına kadar dolaşan ölülerin, yaşadıkları yerlerde geride kalan akrabalarını nasıl aramaya çıktıklarından söz etmeye başladı.</p>

  <p class="normal">“Ölüler yalnızca yaşadıkları şehri unutmaz, ama sokakları ve evleri hatırlayamazlarmış,” diye fısıltıyla konuşuyordu.</p>

  <p class="normal">Sessizlik gittikçe artıyor, karanlık adeta koyulaşıyordu. Saşa başını kaldırdı ve:</p>

  <p class="normal">“Sandığıma bakalım, ister misin?” diye sordu.</p>

  <p class="normal">Sandıkta ne sakladığını uzun zamandır öğrenmek istiyordum. Asma bir kilitle kilitler ve her zaman birtakım önlemler alarak açardı. Sandığına şöyle bir göz atmaya kalksam, kaba bir tavırla:</p>

  <p class="normal">“Bir şey mi istiyorsun? Ne var?” diye sorardı.</p>

  <p class="normal">Sandığa bakmayı kabul edince, Saşa ayaklarını yere sarkıtmadan yatağın üstüne oturdu ve emreder gibi bir ses tonuyla sandığı yatağa, ayaklarının ucuna koymamı buyurdu. Kilidin anahtarı, haçla beraber boynuna asılıydı. Mutfağın karanlık köşelerine şöyle bir göz gezdirdikten sonra, ciddi bir tavırla kaşlarını çattı, kilidi açtı, sanki çok sıcakmış gibi sandığın kapağına üfledi, sonunda kapağı kaldırarak, içinden birkaç takım çamaşır çıkardı.</p>

  <p class="normal">Sandık yarısına kadar ilaç kutularıyla, alacalı bulacalı çay kâğıtlarına sarılı paketlerle, ayakkabı boyası ve sardalya tenekeleriyle doluydu.</p>

  <p class="normal">“Bunlar ne böyle?” diye sordum.</p>

  <p class="normal">“Bekle de gör.”</p>

  <p class="normal">Ayaklarını sandığa doladı ve bir şarkı mırıldanarak üzerine doğru eğildi.</p>

  <p class="normal">Ben oyuncak göreceğimi umuyordum. Hiç oyuncağım olmamıştı. Oyuncaklara hiç önem vermiyormuş gibi görünsem de, aslında oyuncağı olanlara gıpta ederdim. Saşa gibi ağırbaşlı bir çocuğun oyuncakları olması hoşuma gitti. O bunları utanıp sıkılarak gizlese de, ben bu utancı anlayabiliyordum.</p>

  <p class="normal">İlk kutuyu açarak içinden gözlük çerçevesi çıkardı, burnunun üstüne taktı ve bana sertçe bakarak: “Camları olmaması önemli değil. Bu gözlükler de böyle işte!” dedi.</p>

  <p class="normal">“Ver de bakayım.”</p>

  <p class="normal">“Bunlar senin gözlerine göre değil. Koyu renk gözler için, senin gözlerin açık renk.”</p>

  <p class="normal">Bunu söylerken, önemli bir insan tavrıyla öksürdü, ama hemen korkuya kapılarak bütün mutfağa göz gezdirdi.</p>

  <p class="normal">Boya kutusunun içinde çeşit çeşit düğmeler vardı.</p>

  <p class="normal">Saşa gururlanarak:</p>

  <p class="normal">“Hepsini kendim sokaktan topladım. Otuz yedi tane oldu,” dedi.</p>

  <p class="normal">Üçüncü kutuda yine sokaktan toplanmış büyük bakır iğneler, ayakkabılar için aşınmış ya da kırılmış ökçe demirleri, ayakkabı ya da terlik tokaları, bir bakır kapı tokmağı, kırılmış, kemikten bir baston sapı, bir genç kız tarağı, Tâbirname ve fal kitabı ve bunun gibi ıvır zıvır şeyler vardı.</p>

  <p class="normal">Paçavra ve kemik topladığım sıralarda, bu gibi önemsiz şeylerin on katını, bir ayda kolayca biriktirebilirdim.</p>

  <p class="normal">Saşa’nın eşyaları bende hayal kırıklığı, şaşkınlık ve ona karşı ıstırap verici bir acıma duygusu uyandırmıştı. O ise, her eşyayı dikkatle inceliyor, şefkatle okşuyor, kalın dudakları ciddiyetle aralanıyor, patlak gözleri şefkat ve sevgiyle parlıyor, gözlükleri onun çocuksu yüzünü gülünç bir hale sokuyordu.</p>

  <p class="normal">Gözlük çerçeveleri içinden bana şöyle bir göz attıktan sonra kırılgan, tiz bir çocuk sesiyle:</p>

  <p class="normal">“Sana bir şey hediye etmemi ister misin?” diye sordu.</p>

  <p class="normal">“Hayır, gerek yok.”</p>

  <p class="normal">Teklifini reddetmem ve zenginliğine karşı gösterdiğim yetersiz ilgiden incinmiş olacak ki, bir süre sustu.</p>

  <p class="normal">Sonra sessizce:</p>

  <p class="normal">“Havluyu getir de hepsini silelim. Toz içinde kalmışlar,” dedi.</p>

  <p class="normal">Eşyaların hepsi silinip yerine konulduktan sonra yüzü duvara dönük olarak yatakta bir takla attı. Dışarıda yağmur yağıyor, çatılardan sızan yağmur damlalarının ve camlara vuran rüzgârın sesi duyuluyordu.</p>

  <p class="normal">Saşa bana bakmadan:</p>

  <p class="normal">“Biraz bekle, bahçe biraz kuruduktan sonra, sana öyle bir şey göstereceğim ki, şaşkınlıktan ağzın bir karış açık kalacak!” dedi.</p>

  <p class="normal">Ses çıkarmadım. Yatağıma yerleşmeye çalışıyordum.</p>

  <p class="normal">Aradan birkaç saniye geçti. Ve Saşa aniden yerinden fırladı.</p>

  <p class="normal">Elleriyle duvarı tırmalayarak acı bir sesle bağırmaya başladı:</p>

  <p class="normal">“Korkuyorum Tanrım, korkuyorum. Merhamet et Tanrım! Ne oluyor böyle?”</p>

  <p class="normal">Korkudan az kalsın dilim tutulacaktı. Avluya bakan pencerede, aşçı kadını, tıpkı sağlığında horoz dövüşünü seyrederken yaptığı gibi sırtı bana dönük, başı öne eğik, alnını cama yaslamış şekilde görür gibi oldum.</p>

  <p class="normal">Saşa, duvarı tırmalayarak, tepinerek hüngür hüngür ağlıyordu. Etrafıma bakınmadan, büyük bir zorlukla, adeta kızgın kömürlerin üzerinde yürüyormuşum gibi ilerleyerek Saşa’nın yanına yattım.</p>

  <p class="normal">Kana kana ağladıktan sonra yorgunluktan uyuyakaldık.</p>

  <p class="normal">Bu olaydan birkaç gün sonra bir bayram dolayısıyla öğlene kadar çalıştık. Evde öğle yemeğini yedik, yemekten sonra patron ve ailesi uykuya çekilince, Saşa esrarlı bir sesle:</p>

  <p class="normal">“Gidelim!” dedi.</p>

  <p class="normal">Ağzımın bir karış açık kalmasına neden olacak şeyi görmeye gideceğimizi anlamıştım.</p>

  <p class="normal">Bahçeye çıktık. İki ev arasında, dar bir toprak şeridinde, koca gövdeleri yeşil sarmaşıklarla kaplı on beş kadar yaşlı ıhlamur ağacı vardı. Siyah, çıplak dalları, ölü kolları gibi dışarı fırlamıştı. Hiçbirinin üzerinde bir tane bile karga yuvası yoktu. Ağaçlar, tıpkı mezarlıktaki anıtlara benziyordu. Bahçede bu ıhlamur ağaçlarından başka ne çalı ne de ot vardı. Dar yolun toprağı, iyice çiğnenmiş dökme demir gibi siyahtı. Hatta, geçen yıldan kalma kuru yaprakların altından görünen çiğnenmemiş kısmı bile, yosun bağlayan durgun sular gibi küf tutmuştu.</p>

  <p class="normal">Saşa, köşe başından çitin arkasına dolandı, bir ıhlamur ağacının dibinde durdu. Gözlerini iri iri açarak komşu evin bulanık camlarına baktı. Çömeldi, yaprak yığınını eşeledi, ortaya kalın bir kök ve iki tuğla çıktı. Tuğlaları kaldırdı, bunların altından sac bir levha, onun da altından dört köşe bir tahta parçası göründü. Sonunda, kökün altına doğru giden büyük bir delik açıldı.</p>

  <p class="normal">Saşa, bir kibrit çaktı, sonra yanmış bir mum parçasını tutuşturdu, bunu deliğe soktu ve bana:</p>

  <p class="normal">“Bak, ama korkma,” dedi.</p>

  <p class="normal">Görünüşe bakılırsa kendisi korkmuştu. Elindeki mum titriyordu. Beti benzi atmıştı. Dudakları hoşa gitmeyecek bir biçimde sarkmış, gözleri yaşarmıştı. Boşta kalan elini yavaşça sırtına doğru götürdü. Onun korkusu bana da geçmişti. Sakına sakına, kökün altındaki deliğe göz attım. Ağacın kökü, deliğin kubbesini oluşturuyordu. Saşa, deliğin dibinde üç mum yaktı ve içerisi mavi ışıkla doldu. Delik yeterince genişti, bir kova kadar derin, ama kovadan daha genişti. Kenarları baştan başa renkli cam parçaları ve çay bardağı kırıkları ile döşenmişti. Ortada, kırmızı beze sarılmış küçük bir tümseğin üstünde çikolata kâğıdıyla kaplı küçük bir tabut duruyordu. Tabutun üstü, yarısına kadar simli bir örtüye benzeyen kumaş parçasıyla örtülüydü. Örtünün altından küçük bir kuşun gri renkli pençeleriyle, sivri bir serçe gagası görünüyordu. Tabutun arkasında bir mihrap yükseliyordu. Üzerinde ise bakırdan bir haç vardı. Mihrabın çevresinde, gümüş ve altın simli şekerleme kâğıtlarına sarılı şamdanlara yerleştirilmiş üç mum yanıyordu.</p>

  <p class="normal">Alevlerin ucu deliğin ağzına doğru eğiliyordu. Mağaranın içinde rengârenk kıvılcımlar ve lekeler sönük bir ışıkla parıldıyordu. Balmumu, toprak ve ılık leş kokusu yüzüme vuruyor, gözlerimin önünde gökkuşağı parçaları titreşiyordu. Bütün bunlar beni kederli bir şaşkınlığa sürüklüyor ve korkumu biraz olsun bastırıyordu. Saşa:</p>

  <p class="normal">“Güzel mi?” diye sordu.</p>

  <p class="normal">“Bunlar ne için?”</p>

  <p class="normal">“Burası küçük bir kilise,” diye açıkladı. “Benziyor mu?”</p>

  <p class="normal">“Bilmiyorum.”</p>

  <p class="normal">“Serçe de bir ölü. Belki mumya olur, çünkü o, haksız yere acı çekmiş bir çilekeş.”</p>

  <p class="normal">“Sen onu bulduğunda ölmüş müydü?”</p>

  <p class="normal">“Hayır, ahıra girmişti. Onu kasketimle yakaladım ve boğarak öldürdüm.”</p>

  <p class="normal">“Niçin?”</p>

  <p class="normal">“Öyle işte.”</p>

  <p class="normal">Gözlerimin içine bakarak tekrar:</p>

  <p class="normal">“Güzel mi?” diye sordu.</p>

  <p class="normal">“Değil!”</p>

  <p class="normal">Yeniden deliğe eğildi, hızla üstünü tahta ve sac levhayla örttü, tuğlaları toprağın altına tıktı, ayağa kalktı, dizlerindeki çamurları temizlerken, sert bir tavırla sordu:</p>

  <p class="normal">“Niye beğenmiyorsun?”</p>

  <p class="normal">“Serçeye yazık.”</p>

  <p class="normal">Bir süre dik dik yüzüme baktı ve göğsümden iterek:</p>

  <p class="normal">“Budala! Kıskandığın için beğenmediğini söylüyorsun! Kanatnaya Sokağı’ndaki bahçede yaptığın şeyin bundan daha mı iyi olduğunu sanıyorsun?” diye bağırdı.</p>

  <p class="normal">Yaptığım küçük kulübeyi hatırladım ve hiç tereddüt etmeden:</p>

  <p class="normal">“Tabii ki daha iyiydi,” dedim.</p>

  <p class="normal">Saşa, ceketini çıkarıp yere attı. Kollarını sıvayıp, avuçlarına tükürdükten sonra:</p>

  <p class="normal">“Öyleyse, dövüşelim!” teklifinde bulundu.</p>

  <p class="normal">İçimden hiç dövüşmek gelmiyordu. Beni halsiz bırakan bir can sıkıntısıyla boğuluyordum ve kuzenimin kinci yüzüne bakmak bana sıkıntı veriyordu.</p>

  <p class="normal">Üzerime saldırdı, göğsüme bir kafa attı ve beni yere devirdi, üstüme çıkıp bağırmaya başladı:</p>

  <p class="normal">“Yaşamak mı yoksa ölmek mi istersin?”</p>

  <p class="normal">Ama ben ondan daha güçlüydüm, çok da öfkelenmiştim. Bir dakika sonra kuzenim, ellerini başının arkasına uzatmış bir halde yüzükoyun yerde yatıyor ve hırıldıyordu. Korkuya kapılarak onu kaldırmaya çalıştım, ama elleri ve ayaklarıyla beni itiyordu. Bu beni daha çok korkuttu. Ne yapacağımı bilemeden kenara çekildim. O ise başını kaldırdı ve:</p>

  <p class="normal">“Ne yaptığını gördün mü? Patronlar beni görünceye kadar yerde böyle yatacağım. Sonra da şikâyet edip seni kovduracağım!”</p>

  <p class="normal">Küfrediyor, tehditler savuruyordu. Sözleri beni öfkelendirmişti. Mağarasına daldım, taşları söktüm, serçeli tabutu çitin üstünden sokağa fırlattım. Mağaranın içini delik deşik edip ayaklarımla çiğnedim.</p>

  <p class="normal">“Al sana. Gördün mü şimdi?”</p>

  <p class="normal">Saşa, benim ortalığı birbirine katmama garip bir şekilde hiç tepki vermedi. Yerde oturmuş, ağzı yarı açık, kaşlarını çatarak, hiçbir şey söylemeden beni izledi. İşimi bitirince, ağır ağır ayağa kalktı, silkelendi, ceketini omuzlarına attıktan sonra, sakin ve iç karartıcı bir sesle:</p>

  <p class="normal">“Şimdi neler olacağını görürsün, sabret biraz! Ben hepsini bilerek özellikle senin için yaptım; bu bir büyüydü! Ya!”</p>

  <p class="normal">Sözleriyle vurulup, yaralanmış gibi yere çöktüm, vücudum sanki buz kesmişti. O ise bana dönüp bakmadan, sükûnetiyle beni daha da sarsarak çıkıp gitti.</p>

  <p class="normal">Hemen ertesi gün şehirden, patrondan, büyüleriyle beraber Saşa’dan, bütün bu aptalca, usanç verici yaşantıdan kaçarak uzaklaşmaya karar verdim.</p>

  <p class="normal">Ertesi sabah, yeni aşçı kadın beni uyandırdıktan sonra bağırmaya başladı:</p>

  <p class="normal">“Aman Tanrım! Yüzüne ne olmuş senin?”</p>

  <p class="normal">Sıkıntıyla:</p>

  <p class="normal">“Büyünün etkisi başladı,” diye düşündüm.</p>

  <p class="normal">Ama aşçı kadın makaraları koyverip kahkahalar atıyordu, elimde olmadan ben de gülüp kadının aynasında yüzüme göz attım; yüzüm koyu bir is tabakasıyla sıvanmıştı.</p>

  <p class="normal">“Bunu Saşa mı yaptı?”</p>

  <p class="normal">Aşçı kadın alay eder gibi:</p>

  <p class="normal">“Hayır, ben yaptım!” diye bağırdı.</p>

  <p class="normal">Ayakkabıları temizlemeye başladım. Elimi ayakkabılardan birine soktum. Parmağıma bir iğne saplandı.</p>

  <p class="normal">“İşte büyü!”</p>

  <p class="normal">Bütün ayakkabıların içinden iğneler ve topluiğneler çıkıyordu. Hepsi de avucuma saplanacak şekilde ustalıkla yerleştirilmişti. Bunun üzerine, bir kova soğuk su aldım ve büyük bir zevkle, henüz uyanmamış olan ya da uyuma numarası yapan büyücünün başından aşağı boca ettim.</p>

  <p class="normal">Yine de kendimi kötü hissediyordum. İçinde serçe bulunan tabut, gri, bükük pençeler, acınacak şekilde dışarı fırlamış balmumu rengi gaga, etraftaki gökkuşağı olmak isteyen ama olamayan rengârenk kıvılcımların durup dinlenmeden yanıp sönüşü, hepsi hayal meyal gözümün önüne geliyordu. Tabut genişliyor, kuşun tırnakları büyüyor, uzuyor, canlanarak titriyordu.</p>

  <p class="normal">O günün akşamı kaçmayı kararlaştırmıştım. Ama yemekten önce gaz ocağında, sefertası içindeki çorbayı ısıtırken hayallere dalarak çorbayı taşırdım. Gaz ocağını söndüreyim derken, sefertasını ellerimin üstüne devirdim. Beni hemen hastaneye kaldırdılar.</p>

  <p class="normal">Hastanenin ıstırap veren kâbusunu hatırlıyorum; sarı, sallantılı bir boşlukta kefenler içindeki gri ve beyaz vücutlar kaynaşıyor, mırıldanıyor, inliyordu. Koltuk değnekleriyle gezen, bıyık gibi gür kaşları olan uzun boylu bir adam uzun, kara sakalını sallayarak, ıslık çalıp homurdanıyordu:</p>

  <p class="normal">“Piskoposa haber vereceğim!”</p>

  <p class="normal">Karyolalar tabutları anımsatıyor, burunlarını dikmiş yatan hastalar ölü serçelere benziyordu. Sarı duvarlar sallanıyor, tavan bir yelken gibi şişiyor, döşeme, yatak sıralarını bir yaklaştırıp bir uzaklaştırarak sallanıyordu. Her şey belirsiz, tüyler ürperticiydi. Pencerenin ardındaki ağaç dalları değnek gibi dimdik duruyor, sanki biri bunları silkeliyordu.</p>

  <p class="normal">Kapıda, kızıl saçlı, cılız bir ölü hoplayıp zıplıyor, kısa kollarıyla kefenini çekiyor ve tiz çığlıklar kopararak bağırıyordu:</p>

  <p class="normal">“Ben deli istemiyorum!”</p>

  <p class="normal">Koltuk değnekli adamsa, onun başının üstünden feryat ediyordu:</p>

  <p class="normal">“Pis-koposa!..”</p>

  <p class="normal">Dedem, ninem, herkes, hep bana, hastanede insanların öldürüldüklerini söylerlerdi. Ben de hayatımı sona ermiş kabul ediyordum.</p>

  <p class="normal">Gözlüklü ve kefenli bir kadın yanıma yaklaştı, yatağın baş ucundaki kara tahtaya bir şeyler yazdı. Tebeşir kırıldı, kırıntıları başımın üstüne döküldü.</p>

  <p class="normal">“Senin adın ne?” diye sordu.</p>

  <p class="normal">“Hiç.”</p>

  <p class="normal">“Bir adın yok mu canım?”</p>

  <p class="normal">“Hayır.”</p>

  <p class="normal">“Aptallık etme, yoksa sopayı yersin!”</p>

  <p class="normal">O söylemese de dayak yiyeceğime emindim, bu yüzden hiç cevap vermedim. Bir kedi gibi tısladı ve yine bir kedi gibi hiç gürültü yapmadan sessizce dışarı çıktı.</p>

  <p class="normal">İki lamba yaktılar. Sarı ışıkları sanki birinin yitirdiği gözleri gibi tavanda asılı kaldı. Bunlar, tatsız bir şekilde insanın gözlerini kamaştırarak, birbirlerine yaklaşmaya çalışarak sarkıyor ve yanıp sönüyorlardı.</p>

  <p class="normal">Köşeden biri:</p>

  <p class="normal">“İskambil oynayalım mı?” dedi.</p>

  <p class="normal">“Ellerim olmadan nasıl oynayabilirim ki?”</p>

  <p class="normal">“Ha, senin elini kesmişlerdi.”</p>

  <p class="normal">İskambil oynadığı için adamın elini kestiklerini derhal anladım. Acaba, öldürmeden önce bana ne yapacaklardı?</p>

  <p class="normal">Kollarım, sanki biri kemiklerimi çekip çıkarıyormuş gibi sızlıyor ve acıyordu. Korku ve acıdan sessizce ağlamaya başladım. Gözyaşlarım belli olmasın diye gözlerimi yumdum. Ama yaşlar, gözkapaklarımı aralıyor, şakaklarımdan akıyor, kulaklarıma damlıyordu.</p>

  <p class="normal">Gece oldu. Herkes, gri yorganların altına gizlenerek yatağa serildi. Her an ortalık daha da sessizleşiyordu. Sadece köşede biri homurdanıyordu:</p>

  <p class="normal">“Bu işten bir şey çıkmaz, adam da adi, kadın da...”</p>

  <p class="normal">Henüz hayattaydım ve beni hastaneden kaçırması için nineme mektup yazmayı düşündüm. Ama bu mümkün değildi; ellerimi kımıldatamıyordum, hem ne ile yazacaktım? Ya bu hastaneden sıvışmayı başaramazsam?</p>

  <p class="normal">Gece, sonsuza dek sürecekmiş gibi gitgide koyulaşıyordu.</p>

  <p class="normal">Ayaklarımı yere indirip sessizce kapıya yaklaştım. Kapının bir kanadı açıktı. Koridorda, lambanın altında, arkalıklı tahta bir iskemlede, ak saçları kirpi gibi dimdik bir baş duruyor ve dumanlar savuruyordu. Siyah göz çukurlarını bana dikmişti. Gizlenmeye vakit bulamadım.</p>

  <p class="normal">“Kim geziniyor orda? Gel buraya!”</p>

  <p class="normal">Sesi, korkutucu değil, yumuşaktı. Yaklaştım ve kısa kıllarla kaplı yuvarlak yüze baktım. Başını gümüş ışıklarla kuşatarak her yana sarkan saçları sakalından uzundu. Belindeki kuşakta bir anahtar destesi asılıydı. Sakalı ve saçları daha uzun olsaydı, havari Pyotr’a benzeyecekti.</p>

  <p class="normal">“Bu, şu elleri haşlanmış olan değil mi? Ne diye gece vakti ortalıkta geziniyorsun? İzin aldın mı?”</p>

  <p class="normal">Sigara dumanını göğsüme ve yüzüme üfledi. Sıcacık eliyle boynumdan tutup beni kendine çekti.</p>

  <p class="normal">“Korkuyor musun?”</p>

  <p class="normal">“Korkuyorum.”</p>

  <p class="normal">“Başlangıçta herkes korkar. Ama korkacak bir şey yok. Özellikle benimle beraberken! Burada kimsenin incinmesine izin vermem. Sigara içmek ister misin? Ama içme. Senin için erken, iki yıl daha sabret! Annen, baban nerede? Demek annen baban yok. Neyse, onlar olmadan da yaşanır, sen korkma yeter! Anladın mı?”</p>

  <p class="normal">Sade, arkadaşça ve anlaşılır sözcüklerle konuşan insanlara uzun zamandır rastlamamıştım. Onu dinlemek beni tarif edemeyeceğim kadar çok sevindirmişti.</p>

  <p class="normal">Beni yatağıma kadar götürdüğünde:</p>

  <p class="normal">“Yanımda kalın!” diye rica ettim.</p>

  <p class="normal">“Olur,” diyerek kabul etti.</p>

  <p class="normal">“Kimsin sen?”</p>

  <p class="normal">“Ben mi? Askerim. Hem de halis bir Kafkas askeriyim. Savaştım. Başka ne yapacaktım ki? Bir asker savaşmak için yaşar. Macarlarla, Çerkezlerle, Polonyalılarla, daha pek çoğuyla savaştım. Yavrum, savaş korkunç bir rezalettir!”</p>

  <p class="normal">Bir dakika için gözlerimi kapadım. Açtığımda, askerin yerinde siyah bir elbise giymiş ninem oturuyor, asker de, onun yanında ayakta durmuş, konuşuyordu.</p>

  <p class="normal">“Şuna bak. Demek hepsi öldü, ha?”</p>

  <p class="normal">Güneş ışığı koğuşun içinde oynaşıp duruyordu: Önce etraftaki her şeyi yaldızlayarak gizleniyor, sonra yaramazlık yapan bir çocuk gibi tekrar ortaya çıkarak göz kamaştırıcı bakışlarını üzerimize dikiyordu.</p>

  <p class="normal">Ninem bana doğru eğilerek sordu:</p>

  <p class="normal">“Ne oldu mavişim? Sakatladılar mı seni? Ben bunu ona, o kızıl şeytana söylemiştim.”</p>

  <p class="normal">Asker yanımızdan ayrılırken:</p>

  <p class="normal">“Şimdi ben her şeyi kanun gereğince yola koyarım,” dedi.</p>

  <p class="normal">Ninem gözyaşlarını silerken:</p>

  <p class="normal">“Bu asker de bizim oralı çıktı. Balahnoluymuş,” diye konuşuyordu.</p>

  <p class="normal">Ben hâlâ rüya gördüğümü sanıyor ve susuyordum. Doktor geldi, yanaklarıma pansuman yaptı ve işte nihayet ninemle arabaya kurulmuş, şehrin sokaklarından geçiyoruz.</p>

  <p class="normal">“Deden iyice aklını kaçırdı,” diye anlatmaya başladı. “O kadar cimri oldu ki, ona bakınca midem bulanıyor. Geçenlerde, yeni ahbaplarından kürkçü Hlist, onun dua kitabının arkasındaki yüz rubleyi aşırmış! Neler oldu, hiç sorma!”</p>

  <p class="normal">Güneş, göz alıcı bir şekilde parlıyor, bulutlar, beyaz kuşlar gibi gökte süzülüyordu. Küçük bir köprüden Volga’yı geçiyoruz. Buzlar uğulduyor, kabarıyor, sular köprünün kemerlerine çarparak sesler çıkarıyor, kalın gövdeli, kırmızı fuar kilisesinin altın renkli haçları ışıl ışıl parlıyor. Yolda, bir kucak dolusu söğüt dalı taşıyan güler yüzlü bir kadına rastlıyoruz. Bahar geliyor, paskalya yaklaştı!</p>

  <p class="normal">Yüreğim, bir çayır kuşunun yüreği gibi çarpmaya başladı.</p>

  <p class="normal">“Seni çok seviyorum nine!”</p>

  <p class="normal">Bu sözüm onu hiç şaşırtmadı, sakin bir sesle:</p>

  <p class="normal">“Çünkü sen benim kanımdansın,” dedi. “Övünmek gibi olmasın ama Meryem Ana’ya şükürler olsun, beni yabancılar da seviyor.”</p>

  <p class="normal">Sonra gülümseyerek ekledi:</p>

  <p class="normal">“O da yakında sevinecek, oğlu dirilecek! Kızım Varyuşa da...”</p>

  <p class="normal">Sözünü tamamlayamadan sustu.</p>
</body>
</html>
