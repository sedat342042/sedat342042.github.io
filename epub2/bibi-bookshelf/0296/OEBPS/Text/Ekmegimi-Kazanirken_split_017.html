<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_12">VI</h2>

  <p class="normal">Sarapul’da Maksim gemiden ayrıldı. Sessizce, kimseyle vedalaşmadan, ciddi ve sakin bir yüzle çıkıp gitti. Onun ardından gülümseyerek, neşeli kadın ve giysisi buruş buruş olmuş, gözleri şişmiş genç kız da indi. Sergey ise kaptanın kamarasının önünde uzun süre diz çökmüş bir halde durdu. Kapının aynasını öpüyor, kafasını vuruyor ve yalvarıyordu:</p>

  <p class="normal">“Affedin beni; ben suçlu değilim. Maksim’in suçu...”</p>

  <p class="normal">Tayfalar, büfe çalışanları, hatta bazı yolcular bile onun yalan söylediğini biliyorlar, ama bir yandan da onu cesaretlendirmek için bağırıyorlar, “Dayan, dayan, seni affedecek!” diyorlardı.</p>

  <p class="normal">Kaptan onu kovdu. Hatta bir kez ona öyle bir tekme attı ki, Sergey sırtüstü yuvarlandı, ama yine de onu affetti. Sergey hemen çay takımlarını oraya buraya taşımaya, bir köpek gibi merhamet dileyen gözlerle yolculara bakarak güvertede koşuşmaya başladı.</p>

  <p class="normal">Maksim’in yerine kıyıdan bir deri bir kemik, ufacık başlı, kızarık gözlü Viyatkalı bir er aldılar. Aşçı yamağı onu derhal tavuk kesmeye yolladı. Er iki tavuğu kesti ama diğerlerini güvertede elinden kaçırdı. Yolcular tavukları yakalamak için koşmaya başladılar. Üç tavuk geminin kenarından suya uçtu. Bunun üzerine er, mutfağın yanındaki odunların üzerine çökerek acı acı ağlamaya başladı.</p>

  <p class="normal">Smuriy, hayretle, “Sen budala mısın? Askerler ağlar mı hiç?” diye sordu.</p>

  <p class="normal">Er, alçak sesle, “Ben geri hizmetteydim,” dedi.</p>

  <p class="normal">Bu sözler onu büsbütün rezil etti. Yarım saat sonra vapurdaki herkes kahkahalarla ona gülüyor, yanına sokulup yüzüne dik dik bakarak, “Bu mu?” diye soruyorlardı.</p>

  <p class="normal">Sarsılarak, katılarak, çirkin ve tuhaf bir şekilde gülüyorlardı.</p>

  <p class="normal">Er, önceleri bu insanları görmüyor, onların gülüşlerini duymuyordu.</p>

  <p class="normal">Eski basma mintanının koluyla gözyaşlarını silerken, sanki onları gizlemeye uğraşıyordu, ama çok geçmeden kırmızı gözleri hiddetle alevlendi ve Viyatka şivesiyle hızlı hızlı konuşmaya başladı:</p>

  <p class="normal">“Niye gözlerinizi faltaşı gibi açıp bana bakıyorsunuz? Tanrı cezanızı versin!”</p>

  <p class="normal">Bu, insanları daha da neşelendirdi. Eri parmaklarıyla göstermeye, gömleğinden, önlüğünden çekiştirmeye, onunla bir teke ile oynar gibi oynamaya başladılar. Öğle yemeğine kadar onu bu şekilde sıkıştırdılar. Yemekten sonra ise biri, tahta bir kaşığın sapına sıkılmış bir limon geçirdi ve erin arkasındaki önlüğünün bağına bağladı. Er yürüdükçe, arkasındaki kaşık sallanıyor, herkes kahkahaya boğuluyordu. Niye güldüklerini anlamayan er, kapana kısılmış bir fare gibi ortalıkta dört dönüyordu.</p>

  <p class="normal">Smuriy hiç ses çıkarmadan, ciddi bir yüzle onu izliyordu. Aşçının yüzü yine kadınsı bir hale bürünmüştü. Ere acımıştım. Aşçıya, “Arkasında kaşık olduğunu ona söylesem mi?” diye sordum. Aşçı sessizce başını sallayarak onayladı.</p>

  <p class="normal">Neye güldüklerini ere açıkladığımda, hemen el yordamıyla kaşığı buldu, kopardı, yere fırlattı, ayaklarıyla ezdi ve sonra iki eliyle saçlarıma yapıştı. Derhal çevremizi saran insanların büyük sevinci arasında dövüşmeye başladık.</p>

  <p class="normal">Smuriy, izleyicileri dağıtarak bizi ayırdı. Önce benim kulağımı çekti, sonra erin kulağına yapıştı. Bu küçük adamın, aşçının eli altında başını sallayarak zıp zıp zıpladığını görenler, çıldırmışçasına bağırmaya, ıslıklar çalmaya, tepinmeye, gülmekten yerlere yatmaya başladı.</p>

  <p class="normal">“Yaşa garnizon! Aşçının göbeğine bir kafa indir!”</p>

  <p class="normal">İnsanların bu vahşi sevinci, içimde üzerlerine atılıp kafalarında odun kırmak arzusu uyandırdı.</p>

  <p class="normal">Smuriy, eri bıraktı, ellerini arkasına bağlayarak, bıyıkları dimdik bir halde, bir yaban domuzu gibi korkunç bir şekilde dişlerini göstererek vapur halkının üzerine yürüdü.</p>

  <p class="normal">“Yerlerinize marş! Asyalılar!”</p>

  <p class="normal">Er yine üzerime atıldı, ama Smuriy tek eliyle onu kucaklayarak tulumbanın altına götürdü. Onun cılız vücudunu, tıpkı bir bez bebek gibi evirip çevirerek, başına su dökmeye başladı.</p>

  <p class="normal">Tayfalar, lostromo, kaptanın yardımcısı koşup geldi. Halk yeniden toplandı. Büfeci, her zamanki dilsiz haliyle herkesten bir baş yukarıda duruyordu. Er, mutfağın yanındaki odunların üzerine çökerek, titreyen elleriyle çizmelerini çıkardı ve ayağına çorap yerine sardığı bezleri sıkmaya başladı. Oysa bezler kupkuruydu, ama seyrek saçlarından sular damlıyordu. Bu durum insanları yine güldürdü. Er, tiz bir sesle, “Ne olursa olsun o çocuğu öldüreceğim!” diye söylendi.</p>

  <p class="normal">Smuriy, beni omzumdan tutarak kaptan yardımcısına bir şeyler söyledi. Tayfalar insanları dağıttı. Herkes dağılıp gittiği zaman aşçı, ere sordu:</p>

  <p class="normal">“Seni ne yapmalı acaba?”</p>

  <p class="normal">Öteki ses çıkarmadı. Bana vahşi gözlerle bakıyor ve garip bir şekilde titriyordu.</p>

  <p class="normal">Smuriy, “Sakin ol! Sinir hastası!” dedi.</p>

  <p class="normal">Er de ona, “Ben senin emir erin değilim düdük!” diye cevap verdi.</p>

  <p class="normal">Aşçının bozulduğunu gördüm. Şiş yanakları gevşeyerek sarktı, tükürdü ve benimle beraber çıkıp gitti. Afallamış bir halde ardından yürüyor ve hep eri süzüyordum. Smuriy ise hayretler içinde homurdanıyordu:</p>

  <p class="normal">“Paşa gibi çalım satıyor! Buyrun işte!”</p>

  <p class="normal">Sergey, koşarak peşimizden yetişti ve nedense fısıldayarak, “Boğazını kesmek istiyor!” dedi.</p>

  <p class="normal">Smuriy, “Nerede?” diye gürledi ve koştu.</p>

  <p class="normal">Er, tayfalar için ayrılan kamaranın kapısında, elinde büyük bir bıçakla duruyordu. Bu bıçakla tavukları boğazlar, çıra için tahtaları keserlerdi. Bıçak, bir testere gibi kördü. Kamaranın önünde insanlar toplanmıştı. Islak kafalı bu küçük gülünç adamı dikkatle inceliyorlardı. Kısa ve kalkık burunlu yüzü bir paça gibi titriyordu. Ağzı bitkin bir halde açılmıştı, dudakları da titriyordu, bu arada:</p>

  <p class="normal">“Zalimler... Zalimler,” diye mırıldanıyordu.</p>

  <p class="normal">Bir şeyin üzerine sıçrayarak insanların başlarının üzerinden yüzlerini seyrettim: Hepsi de gülümsüyor, kıs kıs gülüyor, birbirlerine:</p>

  <p class="normal">“Bak, bak!” diyorlardı.</p>

  <p class="normal">Er, bir çocuğunki gibi cılız eliyle gömleğini pantolonunun içine sokmaya çalışınca, yanımdaki yakışıklı bey içini çekerek, “Az önce ölmeye çalışıyordu, ama şimdi pantolonunu düzeltiyor,” dedi.</p>

  <p class="normal">İnsanlar daha yüksek sesle gülmeye başladı. Her şey apaçık ortadaydı. Kimse erin kendini boğazlayacağına inanmıyordu. Doğrusu ben de inanmıyordum. Smuriy, ere şöyle bir göz attıktan sonra göbeği ile insanları iterek, “Çekil budala!” diye söylendi.</p>

  <p class="normal">İnsanların hepsine birden, “Budala!” diye çıkışıyor, bir grup insanın yanına gidiyor ve onlara, “Yerine geç budala!” diye bağırıyordu.</p>

  <p class="normal">Bu davranış gülünç olmakla birlikte doğruydu. Bu sabahtan beri bütün insanlar kocaman bir budala olup çıkmıştı.</p>

  <p class="normal">Halkı dağıttıktan sonra ere yaklaşıp elini uzattı.</p>

  <p class="normal">“Bana bıçağı ver...”</p>

  <p class="normal">Er, bıçağı sivri tarafından uzatarak, “Fark etmez,” dedi. Aşçı, bıçağı bana vererek eri kamaranın içine itti.</p>

  <p class="normal">“Yat zıbar! Sen ne biçim şeysin böyle?”</p>

  <p class="normal">Er sessizce karyolanın üstüne oturdu.</p>

  <p class="normal">“Bu sana yemek ve votka getirecek. Votka içer misin?”</p>

  <p class="normal">“Biraz içerim.”</p>

  <p class="normal">“Bana bak; sakın bu çocuğa dokunma. Seninle alay eden o değildi; duyuyor musun beni? O değildi diyorum.”</p>

  <p class="normal">Er, sessizce, “Peki, niye bana eziyet ettiler?” diye sordu.</p>

  <p class="normal">Smuriy biraz durakladıktan sonra yüzünü asarak cevap verdi:</p>

  <p class="normal">“Ben nereden bileyim?”</p>

  <p class="normal">Benimle mutfağa giderken homurdanıyordu.</p>

  <p class="normal">“Evet, gerçekten de zavallı adama musallat oldular. Nasıl, gördün mü? İnsanlar adamı deli eder kardeşim. Tahtakuruları gibi insana yapışırlar, ne yapacağını şaşırırsın. Hatta tahtakurusu ne demek? Tahtakurularından bile beterdirler.”</p>

  <p class="normal">Ere ekmek, et ve votka götürdüğüm zaman onu yatağın üstünde bir ileri bir geri sallanıp bir kadın gibi sessizce, hıçkırıklarla ağlarken buldum. Tabağı küçük masanın üstüne koyup, ona, “Ye hadi,” dedim.</p>

  <p class="normal">“Kapıyı kapa!”</p>

  <p class="normal">“Karanlık olur sonra.”</p>

  <p class="normal">“Kapa, yoksa yine musallat olurlar.”</p>

  <p class="normal">Dışarı çıktım. Erden hiç hoşlanmamıştım. Bende ne merhamet ne de acıma duygusu uyandırmıştı. Bu bana sıkıntı veriyordu. Ninem, defalarca bana, “İnsanlara acımalısın; onların hepsi de mutsuzdur, hepsi zor durumdadır,” diye öğüt vermişti.</p>

  <p class="normal">Aşçı, bana, “Götürdün mü, ne yapıyor?” diye sordu.</p>

  <p class="normal">“Ağlıyor.”</p>

  <p class="normal">“Miskin. Ne biçim asker bu!”</p>

  <p class="normal">“Ben ona acıyorum.”</p>

  <p class="normal">“Öyle mi? Ne demek oluyor bu?”</p>

  <p class="normal">“İnsanlara acımak gerekir.”</p>

  <p class="normal">Smuriy, beni elimden tuttu, kendine doğru çekti ve ciddi bir tavırla:</p>

  <p class="normal">“Kendini acımaya zorlama, yalan söylemek bir işe yaramaz, anladın mı? Kendine karşı dürüst olmalısın,” dedi.</p>

  <p class="normal">Ve beni iterek, asık bir yüzle ekledi:</p>

  <p class="normal">“Burası sana göre değil. Hadi bir sigara iç!”</p>

  <p class="normal">Yolcuların davranışından dolayı derinden sarsılmış ve heyecanlanmıştım. Ere sataşmaları, Smuriy onu kulağından çektiği zaman kahkahalarla gülmeleri beni son derece kırmış, incitmişti. Bu tiksinti verici acınacak durum nasıl hoşlarına gidebiliyordu. Bunda gülüp eğlenecek ne vardı?</p>

  <p class="normal">İşte, yine alçak tentenin altına oturup sereserpe uzandılar.</p>

  <p class="normal">Sanki bir saat önce ıslık çalıp, askeri yuhalayan onlar değilmiş gibi yiyor, içiyor, oyun oynuyor, sakin ve ciddi bir tavırla sohbet ediyor, ırmağı seyrediyorlardı. Hepsi her zamanki gibi sessiz ve tembeldi. Sabahtan akşama kadar vapurda sinekler ya da güneş ışığında uçuşan çiçek tozları gibi avare avare dolaşıp duruyorlardı. İşte onlarca insan itişip, haç çıkararak vapurdan iskeleye çıkıyor ve yine onlar gibi heybelerin ve sandıkların ağırlığı altında iki büklüm olmuş, aynı giysiler giymiş bir yığın insan vapura biniyor.</p>

  <p class="normal">İnsanların sürekli değişmesi, vapurun yaşantısında hiçbir şey değiştirmiyor.</p>

  <p class="normal">Gelen yolcular da, giden yolcuların konuştuğunu konuşacak, aynı sözcüklerle topraktan, işten, Tanrı’dan, kadınlardan söz edeceklerdi.</p>

  <p class="normal">“Tanrı insana sabretmeyi buyurdu, sen de sabret! Elden ne gelir ki? Kaderimiz böyleymiş.”</p>

  <p class="normal">Bu sözleri duyunca içimi sıkıntı basıyor, öfkeleniyordum. Çirkefliklere dayanamıyorum, bana yapılan kötülüğe, haksızlığa, hakaretlere katlanmak istemiyorum. Böyle davranışları hak etmediğimi iyice biliyor ve hissediyorum. Er de bunu hak etmemişti. Gülünç olmayı belki de kendisi istemişti.</p>

  <p class="normal">Ciddi, iyi kalpli bir çocuk olan Maksim’i vapurdan kovdular, ama alçak bir insan olan Sergey’i vapurda tuttular. Bunun böyle olmaması gerekirdi. İnsanı delirtecek kadar çileden çıkarabilen bu insanlar niye hep tayfaların öfkeli ihtarlarına uysalca boyun eğiyorlar, onların kötü sözlerini masum bir tavırla dinliyorlar?</p>

  <p class="normal">Lostromo, güzel, ama kötü bakışlı gözlerini süzerek haykırıyor:</p>

  <p class="normal">“Niye güvertenin o tarafına toplanıp duruyorsunuz? Gemiyi yan yatırdınız; dağılın iblisler!”</p>

  <p class="normal">“İblisler” salına salına geminin öbür tarafına gidiyorlar, ama oradan da koyunlar gibi kovuluyorlar.</p>

  <p class="normal">“Ah, lanet olası herifler!”</p>

  <p class="normal">Güneşin gündüz kızdırdığı sac tente altında sıcak gecelerde vapur çok bunaltıcı oluyor; yolcular, hamamböcekleri gibi güvertenin her yanına dağılarak, buldukları her yere uzanıyorlar. Bir iskeleye yanaşıldığında, tayfalar onları tekmeyle uyandırıyorlar.</p>

  <p class="normal">“Hey, yine yola sereserpe uzanmışsınız! Çekilin yoldan, yerinize geçin!”</p>

  <p class="normal">Onlar da kalkıyor, uykulu uykulu itildikleri yöne doğru gidiyorlar. Tayfalar da, tıpkı onlar gibi, yalnızca başka türlü giyinmişler, ama bir polis gibi onlara emirler yağdırıyorlar.</p>

  <p class="normal">Bu insanlarda ilk göze çarpan şey sessiz, ürkek, hüzünlü ve uysal olmalarıydı. Bu uysallık kabuğunun altından merhametsiz, anlamsız ve neredeyse hazin bir şirretliğin ortaya çıkışını görmek öyle garip ve korkunçtu ki... Bence bu insanlar sanki nereye götürüldüklerini bilmiyorlar, vapurdan nerede inecekleri ise onlar için hiç fark etmiyor. Nerede inerlerse insinler, orada biraz kaldıktan sonra bu ya da başka bir vapura binip başka bir yere gidecekler. Hepsi de ne yapacağını şaşırmış, kimsesiz insanlar. Bütün dünya onlara yabancı. Ve hepsi son derece ürkek...</p>

  <p class="normal">Bir gece yarısından sonra makinede sanki top atılmış gibi bir şey patladı. Güverte hemen beyaz bir buhar bulutuyla kaplandı. Koyu bir buhar, makine dairesinden yükseliyor, bütün deliklerden sızıyordu.</p>

  <p class="normal">Görünmeyen birisi kulakları patlatırcasına haykırıyordu:</p>

  <p class="normal">“Gavrilo, sülgen, keçe!”</p>

  <p class="normal">Ben makine dairesinin yanında, bulaşık yıkadığım masanın üstünde uyuyordum. Patlama ve sarsıntıdan uyandığım sırada güverte sessizdi. Kızgın bir buhar, makinelerde tıslıyor, sık sık çekiçler vuruluyordu, ama bir an sonra bütün güverte yolcuları farklı seslerle ulumaya, feryat etmeye başladılar. Ortalık tüyler ürpertici bir hale büründü.</p>

  <p class="normal">Çabucak dağılan beyaz dumanlar arasında başları açık kadınlar, yuvarlak, balık gözlü, saçları darmadağınık adamlar birbirlerini yere devirerek oraya buraya koşturup duruyorlardı. Hepsi ayakları takılıp düşerek, Tanrı’ya ve Aziz Nikola’ya yakararak, birbirlerine vurarak birtakım bohçalar, çuvallar ve sandıklar sürüklüyorlardı. Bu, korkunç olduğu kadar ilginç bir manzaraydı. Ben de insanların ardından koşuyor, ne yapmaya çalıştıklarını izliyordum.</p>

  <p class="normal">İlk kez bir gece velvelesi görüyordum ve derhal insanların yanlışlıkla böyle davrandıklarını anladım. Vapur hızını kesmeden gidiyordu. Güvertenin sağ tarafında, çok yakınlarda orakçıların yaktığı ateş parlıyordu. Berrak bir geceydi. Dolunay yükseklerde ışıldıyordu, ama insanlar güvertede daha hızlı koşup duruyorlardı.</p>

  <p class="normal">Kamara yolcuları da dışarı fırlamışlardı. Biri güverteden suya atladı, bir diğeri onu izledi, sonra bir başkası daha atladı. İki köylü ve bir rahip, güverteye çakılı bir sırayı ellerindeki odunlarla kırıp ayırmaya uğraşıyorlardı. Geminin kıç tarafından, içi tavuk dolu büyük bir kafesi suya fırlattılar. Güvertenin ortasında, kaptan köprüsüne giden merdivenin yanında bir köylü diz çökmüş, yanından geçenlere yalvarıp yakarıyor ve bir kurt gibi uluyordu:</p>

  <p class="normal">“Ortodokslar, ben bir günahkârım.”</p>

  <p class="normal">Üstünde yalnız pantolon olan, gömleksiz şişman bir adam göğsünü yumrukluyor ve haykırıyordu:</p>

  <p class="normal">“Kayık, kayık şeytanlar!”</p>

  <p class="normal">Tayfalar koşuyor, yolcuların yakalarına yapışarak kafalarına vuruyor ve güverteye fırlatıyorlardı. Geceliğinin üzerine bir palto geçirmiş olan Smuriy, ağır adımlarla ortalıkta dolaşıyor ve gür bir sesle insanları yatıştırmaya uğraşıyordu.</p>

  <p class="normal">“Utanın be! Neyiniz var? Çıldırdınız mı? Vapur duruyor işte; ne oldu? İşte kıyı! Suya atlayan aptalları da orakçılar kurtarıp kayıklarına almışlar. İşte, şuradaki iki kayığın içindeler!”</p>

  <p class="normal">Üçüncü sınıf yolcularının hepsini yumrukladı. Onlar da sessiz sedasız, bir çuval gibi yere serildiler.</p>

  <p class="normal">Bu velvele daha dinmeden pelerinli bir kadın, elinde bir kaşıkla Smuriy’nin üzerine çullandı ve çorba kaşığını onun burnuna doğru sallayarak bağırmaya başladı:</p>

  <p class="normal">“Sen buna nasıl cüret edersin?”</p>

  <p class="normal">Sırılsıklam olmuş bir adam onu tutmaya çalışarak bıyıklarını emiyor ve sıkıntıyla söyleniyordu:</p>

  <p class="normal">“Bırak şu odun kafalıyı!”</p>

  <p class="normal">Smuriy, kollarını iki yana açarak, mahçup bir tavırla gözlerini kırpıştırıyor ve bana soruyordu:</p>

  <p class="normal">“Bu da ne demek oluyor? Bu kadın benden ne istiyor? Günaydın! Onu hayatımda ilk kez görüyorum.”</p>

  <p class="normal">Kan tüküren ufak tefek bir köylü çığlıklar atıyordu:</p>

  <p class="normal">“Şu insanlara bak! Hepsi de haydut!”</p>

  <p class="normal">Yaz boyunca buna benzer paniklere iki defa şahit oldum. İkisi de doğrudan doğruya bir tehlikeden değil de, bir tehlike olasılığının yarattığı korkudan kaynaklanıyordu.</p>

  <p class="normal">Bir keresinde yolcular iki hırsız yakaladılar. Hırsızlardan biri hacı giysileri giymişti. Onları tayfalardan gizli bir saat boyunca dövdüler. Tayfalar, hırsızları ellerinden alınca, bu kez de onlara sövmeye başladılar.</p>

  <p class="normal">“Malum; hırsızı hırsız korur!”</p>

  <p class="normal">“Siz de dolandırıcısınız, o yüzden birbirinizin yaptıklarına göz yumuyorsunuz.”</p>

  <p class="normal">Hırsızları sersemletinceye kadar dövmüşlerdi. İskelelerden birinde onları polise teslim ettiklerinde ayakta duracak halleri kalmamıştı.</p>

  <p class="normal">Buna benzer bir sürü olay beni çok heyecanlandırıyor, insanların iyi mi, kötü mü, mazlum mu, zalim mi olduklarını anlamama olanak vermiyordu. Aslında zalim ve çok kötü olan bu insanlar nasıl böyle utanılacak kadar uysal görünebiliyorlardı?</p>

  <p class="normal">Bunu aşçıya soruyordum, ama yüzü sigarasının dumanları arasında gizlenen aşçı çoğunlukla can sıkıntısıyla şu karşılığı veriyordu:</p>

  <p class="normal">“Aklını kurcalayan şeye bak! İnsanlar böyledir işte. Biri akıllı, diğeri aptaldır. Sen söylenip duracağına kitap oku! Doğru yazılmış kitaplarda her şey vardır.”</p>

  <p class="normal">Dini kitaplarla, ermişlerin hayatını anlatan kitapları sevmezdi.</p>

  <p class="normal">“Bunlar papazlarla, papaz çocukları için yazılmış,” derdi.</p>

  <p class="normal">Onun hoşlanacağı bir şey yapmak ve ona kitap hediye etmek istedim. Kazan iskelesinde beş kopeğe <span class="ideitalik">Bir Askerin Petro’yu Kurtarışının Efsanesi</span> adlı kitabı aldım, ama o sırada aşçı sarhoş ve kızgındı; hediyeyi ona vermeye cesaret edemedim ve <span class="ideitalik">Efsane</span>’yi önce kendim okudum. Kitap çok hoşuma gitti. Her şey çok yalın, anlaşılır, ilginç ve açık seçik bir dille yazılmıştı. Hocamın da kitaptan keyif alacağına emindim, ama kitabı ona verdiğimde aşçı hiç ses çıkarmadan, yusyuvarlak bir top haline getirene kadar buruşturup güverteden denize fırlattı ve yüzünü asarak, “Bak senin kitabını ne yapıyorum aptal!” dedi. “Ben seni bir köpek gibi eğitmeye uğraşıyorum, ama sen saçma sapan şeyler okumak istiyorsun!”</p>

  <p class="normal">Tepinip bağırmaya başladı.</p>

  <p class="normal">“Ne biçim kitap bu? Ben bütün saçmalıkları okudum zaten! Bu kitapta yazılan şey gerçek mi? Söyle bakalım!”</p>

  <p class="normal">“Bilmiyorum...”</p>

  <p class="normal">“Ben biliyorum ama! Bir adamın kafası uçurulursa, o adam merdivenden aşağı yuvarlanır ve diğerleri de ambarın damına tırmanmaya çalışmazlar. Kuru otları yaksalardı, her şey olup biterdi. Anladın mı?”</p>

  <p class="normal">“Anladım.”</p>

  <p class="normal">“İşte böyle! Ben Çar Petro hakkında birçok şey okudum. Böyle bir olay onun başına gelmedi. Yıkıl karşımdan!”</p>

  <p class="normal">Aşçının haklı olduğunu anlıyordum, ama her şeye rağmen kitap hoşuma gitmişti. <span class="ideitalik">Efsane</span>’yi bir daha satın alıp, ikinci kez okudum ve hayretler içinde kitabın gerçekten de kötü olduğuna inandım. Ona daha çabuk inanmaya ve daha yakın ilgi göstermeye başladım. O da gittikçe artan bir can sıkıntısıyla, nedense daha sık tekrarlar oldu:</p>

  <p class="normal">“Ah seni okutabilseydik! Burası sana göre değil...”</p>

  <p class="normal">Ben de buranın bana göre olmadığını hissediyordum. Sergey, bana çok kötü davranıyordu. Masamdan çay bardaklarını çalıp, büfeciden gizli olarak yolculara çay sattığını defalarca fark etmiştim. Bunun hırsızlık sayıldığını biliyordum. Smuriy, beni defalarca uyarmıştı; “Bak, sakın masandaki çay takımından garsonlara vereyim deme!”</p>

  <p class="normal">Başıma daha birçok kötü şey geliyordu. Canım sık sık iskeleye inip vapurdan uzaklaşmak, ormana kaçmak istiyordu, ama Smuriy beni caydırıyordu. Bana karşı daha nazik davranmaya başlamıştı ve vapurun sürekli hareket halinde oluşu beni oldukça büyülüyordu. Geminin iskelelerde durması benim için tatsız bir şeydi. Kama’dan Beliy’e, Viyatka’ya, hatta Volga’ya gideceğimizi ve oralarda yeni kıyılar, şehirler, yeni insanlar görmemi sağlayacak şeyler olmasını umuyordum, ama bu gerçekleşmedi.</p>

  <p class="normal">Vapurdaki hayatım beklenmedik, yüz kızartıcı bir şekilde sona erdi; bir akşam Kazan’dan Nijni’ye giderken büfeci beni yanına çağırdı. Kamarasına girdim... Ardımdan kapıyı kapattı ve yumuşak bir taburenin üstünde somurtarak oturmakta olan Smuriy’e dönüp, “İşte,” dedi.</p>

  <p class="normal">Smuriy, kaba bir tavırla sordu:</p>

  <p class="normal">“Sergey’e takımları veriyor musun?”</p>

  <p class="normal">“Ben görmeden alıyor.”</p>

  <p class="normal">Büfeci sessizce, “Görmüyor, ama biliyor,” dedi.</p>

  <p class="normal">Smuriy, dizini önce yumruklayıp sonra kaşıyarak, “Durun, daha zamanımız var,” dedi.</p>

  <p class="normal">Ve kara kara düşünmeye başladı. Büfeciyle bakıştık, ama sanki gözlüklerinin ardında gözleri yoktu.</p>

  <p class="normal">Bu adam sessiz sakin bir hayat sürüyor, hiç ses çıkarmadan yürüyor, alçak sesle konuşuyordu.</p>

  <p class="normal">Bazen soluk sakalı ve boş bakan gözleriyle bir köşede beliriverir, sonra hemen gözden kaybolurdu. Yatmadan önce büfede hiç sönmeyen kandilin yandığı Meryem Ana ikonunun önünde diz çökerdi. Onu, kapının kupa asına benzeyen deliğinden izledim, ama büfecinin nasıl dua ettiğini görmeyi başaramadım. Sadece diz çöker, içini çekerek, sakalını sıvazlayarak ikona ve kandile bakardı.</p>

  <p class="normal">Bir süre sustuktan sonra Smuriy sordu:</p>

  <p class="normal">“Sergey sana para vermiş miydi?”</p>

  <p class="normal">“Hayır.”</p>

  <p class="normal">“Hiç mi vermedi?”</p>

  <p class="normal">“Hiç.”</p>

  <p class="normal">Smuriy, büfeciye, “Yalan söylemez,” dedi, ama o, yavan bir sesle, “Fark etmez, buyrunuz,” dedi.</p>

  <p class="normal">Aşçı, bana, “Haydi gidelim!” diye bağırdı.</p>

  <p class="normal">Masama yaklaştı ve hafifçe tepeme bir fiske vurdu; “Aptal!” dedi. “Ama ben de aptalım. Sana göz kulak olmam gerekirdi.”</p>

  <p class="normal">Nijniy’de büfeci paramı verip beni kovdu ve bana sekiz rubleye yakın para ödedi. Kazandığım ilk hatırı sayılır para buydu.</p>

  <p class="normal">Smuriy benimle vedalaşırken sıkıntılı bir sesle söyleniyordu; “Bak işte! Şimdi gözünü dört aç; anlıyor musun? Sadece ağzını açmak doğru değil!”</p>

  <p class="normal">Elime boncuklarla işli alacalı bulacalı bir tütün kesesi tutuşturdu:</p>

  <p class="normal">“Bu senin! Güzel bir elişidir. Vaftiz kızım işlemişti. Haydi hoşça kal. Kitap oku. Bu en iyi şeydir!”</p>

  <p class="normal">Beni koltukaltlarımdan tutup havaya kaldırdı, öptü ve sertçe iskelenin üstüne bıraktı. Ona da, kendime de acıyordum. Bu iriyarı, şişman ve yalnız adamın hamalları iteleyerek vapura dönüşünü izlerken avaz avaz bağırıp ağlamamak için kendimi zor tuttum; daha sonra tıpkı onun gibi iyi kalpli, yalnız, hayatla bağını koparmamış birçok insanla karşılaştım.</p>
</body>
</html>
