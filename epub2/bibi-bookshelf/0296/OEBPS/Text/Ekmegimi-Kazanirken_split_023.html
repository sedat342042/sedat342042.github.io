<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_18">XII</h2>

  <p class="normal">Sonbaharın sonunda vapur seferleri sona erince bir ikon atölyesine çırak olarak girdim, ama hemen ertesi gün tatlı ve her zaman biraz çakırkeyif, yaşlı bir kadın olan patronum bana Vladimir lehçesiyle, “Şimdi günler kısa, geceler uzundur,” dedi. “Sabahtan dükkâna gider, çıraklık yapar, akşamları da sanat öğrenirsin.”</p>

  <p class="normal">Sonra beni ufak tefek, ayağına çabuk, güzel ve tatlı yüzlü bir delikanlı olan tezgâhtarın ellerine teslim etti. Sabahları, şafağın soğuk loşluğunda onunla birlikte şehri boylu boyunca kesen, tüccarların yaşadığı İlinka Caddesi’nden geçerek “Aşağı Pazar”a giderdik. Dükkân, bir kapalıçarşının ikinci katındaydı. Burası bir depodan bozma, üstü çinkoyla örtülü bir terasa açılan küçük tek pencereli, demir kapılı karanlık bir yerdi. Dükkân her boyda ikonlarla ve bu ikonların konulmasına yarayan düz, cilalı ya da kabartmalarla süslü dolaplarla, kilise-Slav diliyle yazılmış sarı deri ciltli kitaplarla tıka basa doluydu. Bizim dükkânın yanında da yine ikon ve kutsal kitap satılan başka bir dükkân daha vardı. Bu dükkânın sahibi kara sakallı tüccar, ünü Volga’nın ötesinde, Kerjenets taraflarında çok tanınmış olan dogmacı bir din adamının akrabasıydı. Tüccarın yanında ufak, soluk, ihtiyar yüzlü, bir fare yavrusununki gibi endişeli bakışlı, cılız, çevik, benim yaşlarımda bir çocuk olan oğlu çalışıyordu.</p>

  <p class="normal">Dükkânı açtıktan sonra koşa koşa meyhaneye gidip kaynar su getirmek zorundaydım. Çaylar içildikten sonra dükkâna çekidüzen vermem, eşyaların tozunu almam gerekliydi. Daha sonra da müşterilerin komşu dükkâna girip girmediklerini gözümü dört açarak izlemek için terasta dikilirdim.</p>

  <p class="normal">Tezgâhtar, kendinden emin bir tavırla, “Müşteri aptaldır,” derdi. “Malın nereden alındığı onun için hiç fark etmez; yeter ki ucuz olsun. Zaten müşteri maldan da anlamaz!”</p>

  <p class="normal">İkonların levhalarını hızla şaklatarak, meslekteki ince bilgisiyle övünerek bana akıl öğretirdi.</p>

  <p class="normal">“Atölye işi mallar ucuzdur. On iki üzerine on beş santimlik bir iş, bize şu kadara mal olur... Yirmi dört üzerine otuz santimlik bir iş ise bize şu kadara çıkar... Azizleri biliyor musun? Şunları sakın unutma; Vonifati ayyaşlığa, büyük çilekeş Varvara diş ağrısına, beklenmedik ölümlere, Aziz Vasili sıtma ve hummaya karşı etkilidir. Bakireleri tanıyor musun? Dikkat et, bunları da öğren.”</p>

  <p class="normal">Boylarına ve işlerine göre ikonların fiyatlarını, aralarındaki farkları hızla öğrendim, ama hangisinin ne işe yaradığını akılda tutmak oldukça güçtü.</p>

  <p class="normal">Bazen dükkânın kapısında dikilmiş dalgın dalgın bir şey düşünürken tezgâhtar aniden bilgimi yoklamaya başlardı.</p>

  <p class="normal">“Zor doğumları kolaylaştıran kimdir?”</p>

  <p class="normal">Eğer yanlış cevap verirsem, hor görür bir ifadeyle sorardı:</p>

  <p class="normal">“Senin şu kafan ne işe yarıyor?”</p>

  <p class="normal">En zor olan şey, inatla müşterileri dükkâna çağırmaktı. Çirkin bir şekilde yapılmış ikonlar hiç hoşuma gitmiyor, bunları satmak sıkıntı veriyordu.</p>

  <p class="normal">Ninemin anlattıklarına göre kutsal bakireyi genç, güzel ve iyi yüzlü olarak hayal ediyordum. Dergideki resimlerde de öyleydi. Oysa ikonlar onu yaşlı, sert, uzun gaga burunlu olarak tasvir ediyorlardı. Elleri de tahtadandı.</p>

  <p class="normal">Pazarın kurulduğu çarşamba ve cuma günleri harıl harıl alışveriş canlanırdı. Köylüler, kocakarılar, bazen bütün bir aile bir arada, şüpheci, asık suratlı orman halkı olan Volga boyundaki tüm eski din taraftarları terasa gelirdi. Bazen koyun postuna ve evde dokunmuş kalın çuhalara bürünmüş şişman ve kaba bir adamın sanki bastığı yerleri çökerteceğinden korkuyormuş gibi ağır adımlarla galeride dolaştığını görür, onun karşısında sıkılır ve utanırdım. Büyük çaba harcayarak onun yoluna çıkar, ağır çizmelerinin çevresinde dönüp durur, sivrisinek gibi vızıldardım:</p>

  <p class="normal">“Ne istiyorsunuz beyefendi? İlaveli, tefsirli <span class="ideitalik">Zebur</span> kitaplarını mı? Yefrem Sirin’in ya da Kiril’in kitaplarını mı? Evkat kitabı mı? Buyrun bir göz atın! Arzu ettiğiniz bütün ikonlar değişik fiyatlarla, en iyi işçilikle, koyu renkte, her boyda burada bulunur. İstediğiniz bütün azizlerin ve bakirelerin ikonlarını sipariş üzerine yapıyoruz. Burası Rusya’nın en iyi atölyesidir! Şehrin de ilk akla gelen ticarethanesidir!”</p>

  <p class="normal">Yüz ifadesinden hiçbir şey okunmayan tuhaf müşteri uzun süre susup, bana, bir köpeğe bakar gibi baktıktan sonra, aniden kütük gibi eliyle beni bir kenara iter ve komşu dükkâna giderdi; sonra bizim tezgâhtar koca kulaklarını ovuşturarak, kızgınlıkla homurdanır:</p>

  <p class="normal">“Adamı kaçırdın satıcı müsvettesi!” derdi.</p>

  <p class="normal">Komşu dükkândan yumuşak, tatlı sesler, insanı kendinden geçiren konuşmalar duyulurdu:</p>

  <p class="normal">“Biz koyun postu, çizme satmıyoruz azizim. Gümüşten de, altından da daha değerli, paha biçilmez Tanrı’nın hayır duasını satıyoruz.”</p>

  <p class="normal">Bizim tezgâhtar kıskançlık ve hayranlıkla, “İblis!” diye mırıldanırdı. “Köylünün gözünü nasıl da boyuyor! Sen de ders al, ders!”</p>

  <p class="normal">Ben de bütün iyi niyetimle öğrenmeye çalışıyordum. İnsan bir işe girişmişse, onu iyi yapmalıdır, ama ben müşterileri kandırıp dükkâna çekmekte ve onlara mal satmakta hiç de başarılı olamıyordum. Bu, yüzü hiç gülmeyen, sözlerinde cimri köylüler, her zaman bir şeyden ürkmüş gibi duran, süklüm püklüm, sıçana benzeyen kocakarılar bende daima bir acıma duygusu uyandırıyorlardı. İçimden, üzerine hiç kâr eklemeden, sessizce müşteriye ikonun gerçek fiyatını söylemek geçiyordu. Bu insanların hepsi de bana fakir ve aç görünüyordu ve bunların, bir <span class="ideitalik">Zebur</span> kitabına üç büyük ruble ödediklerini görmek bana tuhaf geliyordu. En çok satın aldıkları kitap da buydu.</p>

  <p class="normal">Kitaplar hakkındaki bilgileriyle ve ikonların gerçek değerini anlamalarıyla beni hayrete düşürürlerdi. Bir gün dükkâna soktuğum ak saçlı bir ihtiyar bana şöyle demişti:</p>

  <p class="normal">“Rusya’nın en iyi ikon atölyesinin sizinki olduğu doğru değil küçük. En iyisi, Moskova’daki Rogojin’in atölyesidir!”</p>

  <p class="normal">Bozularak bir kenara çekildim. İhtiyar da komşu dükkâna da girmeyerek, uzaklaşıp gitti.</p>

  <p class="normal">Tezgâhtar, alaylı bir tavırla, “Gördün mü?” dedi.</p>

  <p class="normal">“Siz bana Rogojin’in atölyesinden bahsetmemişsiniz.”</p>

  <p class="normal">Tezgâhtar küfürler yağdırmaya başladı:</p>

  <p class="normal">“Bu sümsük herifler sessiz sessiz orada burada sürterler, her şeyi bilirler. İhtiyar köpekler!”</p>

  <p class="normal">Yakışıklı, semiz, onurlu tezgâhtar, köylülerden nefret eder, iyi anlarında bana yakınırdı:</p>

  <p class="normal">“Ben akıllı bir adamım. Temizliği, güzel kokuları, kolonyayı severim. Bu kadar değerli olmama rağmen, patrona beş kopek kazandırabilmek için leş gibi kokan bir köylünün karşısında yerlere kadar eğilmeye mecburum! Bu hoşuma mı gidiyor sanıyorsun? Köylü de kim oluyormuş? Ekşimiş yünler içinde bir bitli! Oysa ki...”</p>

  <p class="normal">Sonra üzüntülü bir edayla susardı.</p>

  <p class="normal">Ben köylülerden hoşlanırım. Onların her birinde, Yakov’da olduğu gibi gizemli bir şeyler olduğunu hissediyordum.</p>

  <p class="normal">Ara sıra dükkâna, gocuğunun üzerine bir yamçı geçirmiş, iri bir karaltı girer, tüylü şapkasını çıkarır, kutsanmamış ikonlara gözlerinin takılmamasına çabalayarak, Meryem Ana kandilinin ışıldadığı köşeye bakarak iki parmağı ile haç çıkarır, sonra sessizce etrafa göz gezdirir ve “Yorumlu bir <span class="ideitalik">Zebur</span> kitabı versenize,” der.</p>

  <p class="normal">Yamçının kollarını sıvadıktan sonra, kanayacak kadar çatlamış olan kül rengi dudaklarını oynatarak, giriş sayfasını uzun uzun gözden geçirir:</p>

  <p class="normal">“Daha eskisi yok mu?” diye sorardı.</p>

  <p class="normal">“Eskileri, bildiğiniz gibi binlerce ruble eder.”</p>

  <p class="normal">“Onu biliyoruz.”</p>

  <p class="normal">Köylü, parmağını ıslatıp sayfayı çeviriyor. Dokunduğu yerde kara bir parmak izi bırakıyor.</p>

  <p class="normal">Tezgâhtar, öfke dolu bakışlarla alıcının tepesinden bakarak:</p>

  <p class="normal">“Kutsal eserlerin hepsi eskidir. Tanrı kelamını değiştirmemiştir,” diyor.</p>

  <p class="normal">“Onu biliyoruz, işittik, Tanrı değiştirmedi, ama Nikon değiştirirdi.”<sup class="calibre2"><a href="../Text/Ekmegimi-Kazanirken_split_032.html#footnote-127975-17" id="footnote-127975-17-backlink">[17]</a></sup></p>

  <p class="normal">Ve müşteri kitabı kapattıktan sonra sessizce çıkıp gidiyor.</p>

  <p class="normal">Bazen bu orman insanları tezgâhtarla ağız dalaşına girerlerdi. Onların kutsal kitapları tezgâhtardan daha iyi tanıdıklarını apaçık görüyordum.</p>

  <p class="normal">Tezgâhtar, “Bataklık putperestleri,” diye homurdanırdı.</p>

  <p class="normal">Köylünün yeni kitaptan hoşlanmasa bile, saygıyla baktığını, sanki kitap kuşmuş da elinden uçabilirmiş gibi özenle dokunduğunu da fark ediyordum. Bu hali görmek çok hoşuma gidiyordu, çünkü kitap, benim için, içinde onu yazanın ruhunun saklı olduğu bir mucizeydi. Kitabı açtığım zaman bu ruhu özgür bırakıyordum. O da benimle esrarengiz bir şekilde konuşurdu.</p>

  <p class="normal">Sık sık yaşlı erkek ve kadınlar satmak üzere dükkâna Nikon’dan önceki zamana ait eski harflerle yazılmış kitapları veya bunların Irgız ya da Ker Jenets rahibeleri tarafından yazılmış güzel kopyalarını, Rostov’lu Dmitri tarafından düzeltilmemiş dini hizmet zaman listelerini, eski stilde işlenmiş ikonları, haçları ve Primorye işi dövmelerle süslenmiş küçük sandıkları, Moskova prenslerinin şarapçıbaşılarına armağan ettikleri gümüş kepçeleri getirirlerdi. Bütün bunlar esrarengiz bir hava içinde, sıkıntılı bir tavırla etrafı kollayarak teklif edilirdi.</p>

  <p class="normal">Hem bizim tezgâhtar hem de komşumuz gözlerini dört açarak bu satıcıları izlerler ve birbirlerinin ellerinden kapmaya uğraşırlardı. Bütün bu eski eserleri beş on rubleye satın alırlar ve panayırda zengin eski din taraftarlarına yüzlerce rubleye satarlardı.</p>

  <p class="normal">Tezgâhtar, bana tembih ederdi:</p>

  <p class="normal">“Bu iblisleri, bu büyücüleri iyi izle! Gözünü dört açıp, onları kolla! Onlar, kendileriyle birlikte mutluluk da getirirler.”</p>

  <p class="normal">Böyle bir satıcı geldiği zaman, tezgâhtar beni eski kitap, ikon ve her türlü eski eser uzmanı olan eski dincilerden Pyotr Vasilyiç’i çağırmaya gönderirdi.</p>

  <p class="normal">Bu adam uzun boylu, Vasiliy Blajenniy gibi uzun sakallı, zeki bakışlı, sevimli yüzlü bir ihtiyardı. Bir ayağından ameliyat geçirdiği için, elinde uzun bir bastonla hafifçe topallayarak yürürdü. Yaz kış papaz cübbesine benzer, ince, kısa bir pardösü ve tuhaf biçimli, tencereyi andıran kadife bir kasket giyerdi. Zinde, dimdik bir adam olan Pyotr Vasilyiç dükkâna girerken omuzlarını sarkıtır, sırtını kamburlaştırır, sessizce inler, sık sık iki parmağıyla haç çıkarır ve devamlı dualar, sureler mırıldanırdı. Bu sofuluk, halsizlik ve ihtiyarlık gösterisi, satıcının hemen ona güvenmesini sağlardı.</p>

  <p class="normal">İhtiyar, “Şu alıp veremediğiniz şey nedir?” diye sorardı.</p>

  <p class="normal">“Bu adam satılık bir ikon getirmiş. Straganov işi olduğunu söylüyor.”</p>

  <p class="normal">“Ne işi?”</p>

  <p class="normal">“Straganov işi.”</p>

  <p class="normal">“Ah! İyi işitmiyorum. Nikon’un çirkef sözlerini duymayayım diye ulu Tanrı kulaklarımı tıkadı.”</p>

  <p class="normal">Kasketini çıkarıp, ikonu yatay biçimde tutar, resmi uzunlamasına, yandan, yukarıdan inceler, çerçevenin köşebentlerine bakar, gözlerini süzerek mırıldanırdı:</p>

  <p class="normal">“Bizim eski kutsal eserlere olan sevgimizi fark ederek şeytandan sinsice her türlü sahtekârlığı öğrenen imansız Nikoncular, şimdi de kutsal resimlerin taklidini öyle ustaca yapıyorlar ki, bilemezsiniz! Görünüşte kutsal resim sahiden Straganov, Ustijaj, hatta Suzdal stiline benzese de, iyice yakından bakınca taklit olduğu belli oluyor.”</p>

  <p class="normal">Eğer “taklit” diyorsa, bu ikon değerli ve nadir bulunan bir eser demektir. Aralarında belirledikleri bazı şifreli sözcükler, tezgâhtara ikon ya da kitap için ne kadar para verilebileceğini gösteriyordu. “Keder ve hakaret” sözcüklerinin on ruble, “Kaplan Nikon” sözcüğünün ise yirmi beş ruble anlamına geldiğini biliyordum. Satıcıyı nasıl kandırdıklarını görmekten utanç duyuyordum, ama din adamının ustaca oyunu ilgimi çekiyordu.</p>

  <p class="normal">“Kaptan Nikon’un kara çocukları, şeytanın yönettiği şu Nikoncuların elinden her iş gelir. Bu cila da sanki gerçek gibi. Kıyafet de aynı elden çıkmış gibi duruyor, ama yüze bakın; aynı fırça değil. Simon Uşakov gibi eski ustalar –her ne kadar o da kâfir olsa da– bütün ikonu, elbisesini, yüzünü kendileri boyarlar, cilasını da yaparlardı, ama günümüzün zavallı insancıkları bunu beceremiyorlar. Eskiden ikona yapımı kutsal bir işti. Bugün ise yalnızca bir sanat kolu.”</p>

  <p class="normal">Nihayet ikonayı özenle tezgâhın üstüne koyar ve kasketini başına geçirirken, “Günah,” diye söylenirdi.</p>

  <p class="normal">Bu söz, “Satın al,” demekti.</p>

  <p class="normal">Bu etkileyici sözlerin ırmağında boğulan, ihtiyarın bilgisi karşısında hayrete düşen satıcı saygılı bir tavırla, “Peki efendim. Bu ikona için ne dersiniz?” diye sorardı.</p>

  <p class="normal">“Bu ikona Nikoncuların elinden çıkmış.”</p>

  <p class="normal">“Böyle bir şey olamaz! Dedelerim, büyükdedelerim bunun önünde dua ederlermiş.”</p>

  <p class="normal">“Nikon, senin büyükdedelerinden de önce yaşamıştı.”</p>

  <p class="normal">İhtiyar, ikonayı satıcının yüzüne yaklaştırır ve sertçe söylenirdi:</p>

  <p class="normal">“Şuna bak! Nasıl da neşeli bir yüzü var! Böyle ikona mı olur? Bu sadece bir resim; kör bir sanat ürünü, Nikon’un eğlencesi... Bunda ruhtan eser yok! Ben yalan mı söyleyeceğim? Ben gerçek uğruna zulüm görmüş bir ihtiyarım. Yakında Tanrı’nın huzuruna çıkacağım! Ne diye vicdanımı rahatsız edecek bir iş yapayım ki?”</p>

  <p class="normal">İhtiyarlığın verdiği güçsüzlükten bitkin, esere biçtiği değere kuşkuyla bakılmasından incinmiş bir halde terasa çıkardı.</p>

  <p class="normal">Tezgâhtar, ikona için birkaç ruble öder, satıcı ise, Pyotr Vasilyiç’in karşısında iki kat eğilerek çıkıp giderdi. Çay için kaynar su almak üzere beni meyhaneye yollarlardı. Döndüğümde din bilginini canlanmış ve neşeli bir halde bulurdum. Satın aldıkları ikonayı sevgi dolu bakışlarla, dikkatle incelerken tezgâhtara ders verirdi:</p>

  <p class="normal">“Bak ne kadar sert ifadeli bir ikona. Tanrı korkusuyla ustaca resmedilmiş. İnsanca hiçbir yanı yok.”</p>

  <p class="normal">Sevincinden gözleri ışıl ışıl parlayan ve yerinde duramayan tezgâhtar, “Peki, bu kimin eseri?” diye sorar.</p>

  <p class="normal">“Bunu öğrenmen için daha erken.”</p>

  <p class="normal">“İşin uzmanları buna ne verir acaba?”</p>

  <p class="normal">“Onu bilemem. Ver de birine göstereyim.”</p>

  <p class="normal">“Ah, Pyotr Vasilyiç!”</p>

  <p class="normal">“Satarsam, elli rublesi senin, üstü benim olur.”</p>

  <p class="normal">“Oh!”</p>

  <p class="normal">“Ohlayıp durma!”</p>

  <p class="normal">Çay içiyor ve utanmazca pazarlık ederek, birbirlerine hileci gözlerle bakıyorlardı.</p>

  <p class="normal">Tezgâhtarın, ihtiyar adamın elinin altında olduğu çok açıktı.</p>

  <p class="normal">İhtiyar çıkıp gidince, bana, “Bana bak! Sakın gevezelik yapıp, patrona bu alışverişten bahsetme,” diyecekti.</p>

  <p class="normal">İkonanın satışı üzerinde anlaşmaya vardıktan sonra tezgâhtar, “Şehirde neler olup bitiyor Pyotr Vasilyiç?” diye sorardı.</p>

  <p class="normal">İhtiyar sarı eliyle sakalını sıvazladıktan sonra yağlı dudaklarını uzata uzata zengin tüccarların hayatını anlatır, ticari başarılardan, eğlencelerden, hastalıklardan, düğünlerden, birbirlerini aldatan karı kocalardan söz ederdi. İhtiyar, bu yağlı hikâyeleri, iyi bir aşçı kadının gözleme pişirmesi gibi hızla, ustaca pişirip, üzerine cızırtılı bir kahkaha ilave ederdi. Tezgâhtarın tombul yüzü kıskançlık ve hayranlıktan kararır, gözleri hülyalı bir buğu ile örtülür, içini çekerek hazin hazin söylenirdi:</p>

  <p class="normal">“İnsanlar hayatını yaşıyor; oysa ben...”</p>

  <p class="normal">Din bilgini, kalın, uğultulu bir sesle, “Herkesin alınyazısı farklıdır,” derdi.</p>

  <p class="normal">“Birinin yazgısını melekler gümüşten küçük çekiçlerle döver, bir diğerininkini ise şeytan baltanın tersiyle.”</p>

  <p class="normal">Bu güçlü kuvvetli, sırım gibi kuru ihtiyar her şeyden haberdardı; bütün şehir hayatını, tüccarların, memurların, papazların, esnafların bütün sırlarını biliyordu. Gözleri yırtıcı bir kuş gibi keskindi. Yaradılışında sanki kurtlukla tilkilik el ele vermiş gibiydi. İçimde hep onu sinirlendirmek isteği vardı ama o bana uzaktan, adeta bir sisin arasından bakıyordu. İhtiyar bana, uçsuz bucaksız bir boşlukla çevriliymiş gibi gelirdi. İnsan ona biraz yaklaşsa bu boşluğa yuvarlanırdı. Onda ateşçi Şumov’a benzer bir şeyler olduğunu hissediyordum.</p>

  <p class="normal">Tezgâhtarın hem yüzüne karşı hem de arkasından ihtiyarın zekâsına ve aklına hayranlığı olmasına rağmen, yine de benim gibi onu kızdırmak, üzmek istediği anlar olurdu.</p>

  <p class="normal">Dik dik gözlerini ihtiyarın yüzüne dikerek, damdan düşer gibi, “Sen, insanları kandıran düzenbazın tekisin,” derdi.</p>

  <p class="normal">İhtiyar uyuşuk uyuşuk gülümseyerek, “Yalnız Tanrı aldanmaz!” diye karşılık verirdi. “Biz aptallar arasında yaşıyoruz. Bir aptalı aldatmazsan, o neye yarar ki?”</p>

  <p class="normal">Tezgâhtar sinirlenirdi:</p>

  <p class="normal">“Bütün köylüler aptal değildir. Zaten tüccarlar da köylülerin arasından çıkar.”</p>

  <p class="normal">“Biz tüccarlardan bahsetmiyoruz. Aptallar dolandırıcılık yapamaz! Aptal, kutsal bir insandır, beyni uykudadır.”</p>

  <p class="normal">İhtiyar gittikçe daha uyuşuk bir halde konuşuyor, bu da sinirime dokunuyordu. Bana sanki bir tümseğin üzerindeymiş, çevresi bir bataklıkla sarılıymış hissini veriyordu. Onu kızdırmak olanaksızdı. Ya öfke ona erişemiyordu ya da öfkesini çok derinlerde saklamasını becerebiliyordu, ama bana sık sık takılırdı. Yanıma kadar sokulur, sakalının altından alayla gülümseyerek sorardı:</p>

  <p class="normal">“Şu Fransız yazarının adı ne demiştin? Ponos mu?”</p>

  <p class="normal">Adları değiştirip bozarak yaptığı bu pis oyun beni delicesine sinirlendiriyordu, fakat yine de öfkemi yenerek cevap veriyorum:</p>

  <p class="normal">“Ponson de Terrail.”</p>

  <p class="normal">“Nerede kaybediyor?”<sup class="calibre2"><a href="../Text/Ekmegimi-Kazanirken_split_032.html#footnote-127975-18" id="footnote-127975-18-backlink">[18]</a></sup></p>

  <p class="normal">“Saçmalamayın. Siz küçük değilsiniz.”</p>

  <p class="normal">“Doğru; çocuk değilim. Sen ne okuyorsun?”</p>

  <p class="normal">“Yefrem Sirin’i okuyorum.”</p>

  <p class="normal">“Peki hangisi daha iyi yazıyor; senin okuduğun şu dünya yazarları mı, yoksa bu mu?”</p>

  <p class="normal">Susuyorum.</p>

  <p class="normal">“Şu dünya kitapları en çok neden bahsediyor?”</p>

  <p class="normal">“Her şeyden; hayatta olup bitenlerden.”</p>

  <p class="normal">“Köpeklerden, atlardan bahsediyor öyleyse; çünkü onlar çiftleşirler.”</p>

  <p class="normal">Tezgâhtar kahkahayla gülüyor, ben öfkeleniyorum. Bunlar beni çok sıkıyor ve üzüyor, ama onlardan uzaklaşma girişiminde bulunduğum an tezgâhtar beni durduruyor:</p>

  <p class="normal">“Nereye gidiyorsun?”</p>

  <p class="normal">Ve ihtiyar yine bana azap çektirmeye başlıyor:</p>

  <p class="normal">“Haydi okumuş adam; şu problemi çöz bakalım: Karşında bin tane çıplak insan duruyor. Bunların beş yüzü kadın, beş yüzü de erkek. Aralarında Adem ile Havva da var. Peki, Adem ile Havva’yı nasıl bulacaksın?”</p>

  <p class="normal">Uzun süre benden yanıt almaya çalıştıktan sonra, zafer kazanmış bir tavırla, “Küçük budala,” diyor. “Onlar doğmadılar ki, yaratıldılar. Demek ki onların göbek bağı yoktu.”</p>

  <p class="normal">İhtiyar bunun gibi sayısız “problem” bilir, bunlarla bana işkence ederdi.</p>

  <p class="normal">Dükkânda not tuttuğum ilk günlerde tezgâhtara okumuş olduğum bazı kitapların içeriğini anlatmıştım. Bu anlattıklarım bana karşı şimdi koz olarak kullanılıyordu. Tezgâhtar bunları bilerek anlaşılmaz hale getirmiş ve çirkinleştirerek Pyotr Vasilyiç’e anlatmış. İhtiyar, sorduğu utanmazca sorularla ona ustaca yardımcı oluyordu. Salyalı dilleri, yüz kızartıcı sözleriyle Eugenie Grandet’ye, Ludmila’ya, IV. Henri’ye çamur atıyorlardı.</p>

  <p class="normal">Bunları kötülük olsun diye değil, can sıkıntısından yaptıklarını biliyordum, ama bu benim içimi rahatlatmıyordu. Bir çirkef yarattıktan sonra, domuzlar gibi bunun içinde debeleniyor, güzel ve kendilerine yabancı, anlaşılmaz, gülünç gelen şeyleri çiğneyip kirletmekten aldıkları keyifle homurdanıyorlardı.</p>

  <p class="normal">Bütün kapalıçarşı, tüccarları ve tezgâhtarları ile birlikte çocukça budalalıklar ve gaddar eğlencelerle dolu tuhaf bir yaşam sürüyorlardı. Eğer başka yerden gelen bir köylü şehrin şu ya da bu semtine en kestirme nasıl gidebileceğini sorsa, ona hep yanlış yönü işaret ederlerdi. Bu öylesine alışkanlık haline gelmişti ki, yalancılar bile artık keyif alamaz olmuştu. Bir çift fare yakalayıp, onları kuyruklarından birbirine bağlar ve yola salarlar, sonra farelerin can havliyle ters yöne kaçmak istemelerini ve birbirlerini ısırmalarını hayran hayran izlerlerdi. Bazen farenin üstüne gazyağı döküp ateşe veriyorlardı. Bir köpeğin kuyruğuna teneke bir kova bağlarlardı. Vahşi bir korkuya kapılan köpek var gücüyle havlar ve gürültüyle bir yerlere kaçışır, insanlar bunu izleyip kahkahalarla gülerlerdi.</p>

  <p class="normal">Buna benzer bir sürü eğlenceleri vardı. Sanki bütün insanlar, özellikle de köylüler kapalıçarşı halkının eğlencesi olmak için dünyaya gelmişlerdi. İnsanlara karşı davranışlarında, sürekli onlarla alay etmek, onlara acı çektirmek, onları mahçup etmek arzusu hissediliyordu. Okuduğum kitapların, insanların birbirleriyle alay etme konusunda sürdürdükleri sürekli çabadan hiç söz etmemeleri gerçekten de tuhaf bir durumdu.</p>

  <p class="normal">Kapalıçarşının bunun gibi eğlencelerinden biri, bana özellikle iğrenç geliyor ve beni üzüyordu.</p>

  <p class="normal">Dükkânımızın altında yün ve keçe çizme satan bir tüccarın, oburluğuyla bütün “Aşağı Pazar”ı hayrete düşüren bir tezgâhtarı vardı. Patronu, çalışanının bu becerisiyle, köpeğinin sertliğiyle ya da atının gücüyle övünürmüş gibi böbürlenirdi. Sık sık da komşu dükkândakileri iddiaya girmeye çağırırdı.</p>

  <p class="normal">“Kim on rublesine bahse girer? Mişka’nın iki saatte on funt jambon yiyeceğini iddia ediyorum!”</p>

  <p class="normal">Herkes Mişka’nın bu işi becerebileceğini bildiğinden, “Bahse girmeyelim, ama jambonu satın alabiliriz. O tıkınırken biz de seyrederiz,” derlerdi.</p>

  <p class="normal">“Yalnız et kemiksiz olsun!”</p>

  <p class="normal">Uyuşuk uyuşuk biraz tartışırlar ve sonra karanlık depodan cılız, sakalsız, elmacık kemikleri çıkık, üstünde, belinden kırmızı bir kuşakla bağlanmış, her tarafına yün yapışmış uzun bir palto olan delikanlı çıkagelir. Küçük başındaki kasketi saygılı bir tavırla çıkarttıktan sonra, iyice çukurlarına kaçmış gözlerinin donuk bakışıyla sessizce patronunun kandan kıpkırmızı kesilmiş, kalın, sert kıllarla kaplı yuvarlak yüzüne bakar.</p>

  <p class="normal">“Dört kilo jambon yiyebilir misin?”</p>

  <p class="normal">Mişka, ince bir sesle ve işbilir bir tavırla sorar:</p>

  <p class="normal">“Ne kadar sürede efendim?”</p>

  <p class="normal">“İki saatte.”</p>

  <p class="normal">“Zor efendim.”</p>

  <p class="normal">“Nesi zor bunun?”</p>

  <p class="normal">“İki şişe de bira içmeme izin verin efendim.”</p>

  <p class="normal">Patron, “Peki, öyle olsun,” der ve böbürlenirdi: “Onun karnının aç olduğunu sanmayın. Sabahleyin iki funt buğday ekmeği yuttu, öğleyin de, her zamanki gibi öğle yemeğini yedi.”</p>

  <p class="normal">Jambonu getirirler. Hepsi de yaşını başını almış, kışlık paltolarına sımsıkı sarınmış, iri kantar taşlarına benzeyen azılı tüccarlardan oluşan seyirciler bir araya gelir. Hepsi de koca göbekli, bitmek bilmeyen can sıkıntısından dolayı uykulu bir sisle dolu gözleri küçücük ve şiş...</p>

  <p class="normal">Ellerini yenlerine sokarak, bıçak ve kocaman bir parça çavdar ekmeğini yanına almış oburun çevresini sımsıkı bir halka oluşturarak sararlar. Tezgâhtar haç çıkarır, bir yün çuvalının üstüne oturur, jambonu bir sandığın üstüne koyar ve bas bas bağırarak onu tartar.</p>

  <p class="normal">İnce bir dilim ekmek, kalın bir parça et kestikten sonra, obur bunları üst üste koyar ve iki eliyle ağzına götürür. Dudakları titrer. Bir köpeğinkine benzeyen uzun diliyle dudaklarını yalar, ince, keskin dişleri ortaya çıkar ve bir köpek gibi etin üzerine eğilir.</p>

  <p class="normal">“Başladı!”</p>

  <p class="normal">“Gözünüzü saatten ayırmayın!”</p>

  <p class="normal">Bütün bakışlar işgüzar bir tavırla oburun yüzüne, alt çenesine, kulaklarının yanındaki yuvarlak lokma şişkinliğe çevrilir, sivri çenesinin düzgün bir şekilde nasıl inip kalktığını seyrederler, sonra uyuşuk bir tavırla birbirlerine düşüncelerini söylerler.</p>

  <p class="normal">“Tıpkı bir ayı gibi öğütüyor.”</p>

  <p class="normal">“Sen hiç, bir ayıyı yemek yerken gördün mü?”</p>

  <p class="normal">“Ben ormanda mı yaşıyorum? Lafın gelişi; ayı gibi yiyor derler.”</p>

  <p class="normal">“Domuz gibi yiyor derler.”</p>

  <p class="normal">“Domuz domuzu yemez.”</p>

  <p class="normal">Öylesine gülüşürler ve içlerinden bilgiç biri derhal düzeltir:</p>

  <p class="normal">“Domuz her şeyi yer. Yavrularını da, kız kardeşini de.”</p>

  <p class="normal">Oburun yüzü yavaş yavaş kararır, kulakları morarmaya başlar, çukurlarına kaçmış gözleri yuvalarından fırlayacak gibi olur. Güçlükle nefes alır, ama çenesi yine düzenli bir şekilde oynar.</p>

  <p class="normal">Onu yüreklendirirler.</p>

  <p class="normal">“Dayan Mihaylo, süre doluyor!”</p>

  <p class="normal">Obur, endişeli bir ifadeyle kalın eti gözleriyle tartar, birayı içer ve avurtlarını şakırdatarak yemeye devam eder. Seyirciler hareketlenir; Mişka’nın patronunun elindeki saate daha sık göz atarlar ve birbirlerini uyarırlar:</p>

  <p class="normal">“Saati geri almasın! Saati ondan almalı!”</p>

  <p class="normal">“Mişka’yı iyi kollayın; yenlerinin içine et parçası atmasın!”</p>

  <p class="normal">“Zamanında yiyemeyecek!”</p>

  <p class="normal">Mişka’nın patronu coşkuyla bağırır:</p>

  <p class="normal">“Yirmi beş rublesine iddiaya giriyorum! Mişka, sakın yüzümü kara çıkarma!”</p>

  <p class="normal">Seyirciler patronu kışkırtıyorlar, ama kimse kalkıp da bahse girmiyor. Mişka ise durmadan çiğniyor, çiğniyor; yüzü jambona benzemeye başlıyor, sivri, kıkırdaklı burnu acıklı acıklı ıslık çalıyor. Onu izlemek insanı ürkütüyor. Bana sanki şimdi, “Bana merhamet edin!” diye bağırmaya, ağlamaya başlayacakmış gibi geliyor ya da etler boğazında kalacak, baş aşağı seyircilerin ayağının dibine düşüp ölecek...</p>

  <p class="normal">Sonunda hepsini yedi; sarhoş gözlerini kocaman açarak, bitkin bir sesle hırıldadı:</p>

  <p class="normal">“İçecek bir şey verin!”</p>

  <p class="normal">Patron saate bakarak homurdandı:</p>

  <p class="normal">“Dört dakika geç kaldın namussuz!”</p>

  <p class="normal">Seyirciler ona sataşıyorlardı:</p>

  <p class="normal">“Seninle bahse girmediğimize pişmanız. Kaybedecektin!”</p>

  <p class="normal">“Ama yine de delikanlı canavar gibi.”</p>

  <p class="normal">“Evet, onu sirke göndermeli!”</p>

  <p class="normal">“Ama Tanrı bir insanı nasıl böyle çirkinleştirebiliyor öyle değil mi?”</p>

  <p class="normal">“Çay içmeye gitsek mi acaba?”</p>

  <p class="normal">Ve mavnalar gibi sallanarak meyhaneye doğru süzülüp giderlerdi.</p>

  <p class="normal">Bu demir gibi ağır insanların, bu zavallı delikanlının etrafında neden toplandığını, hastalıklı oburluğunun onları niye eğlendirdiğini anlamak isterdim.</p>

  <p class="normal">Yünle, koyun postuyla, kenevirle, halatla, keçe çizmelerle, saraçlarla dolup taşan bu daracık galeri loş ve sıkıcıydı. Bu galeriyi, yaya kaldırımından zamanla her tarafı aşınmış, sokağın çamuruyla kirlenmiş kalın, biçimsiz tuğla sütunlar ayırıyordu. Bütün tuğlaları ve aralarındaki yarıkları herhalde binlerce defa zihnimde saymışımdır ve onlar biçimsiz desenleriyle sonsuza dek hafızamda ağır bir ağ halinde yer etmiştir.</p>

  <p class="normal">Yaya kaldırımından ağır ağır yayalar, caddeden yavaşça arabalar ve yükle dolu kızaklar geçiyor. Caddenin ardında, iki katlı, kırmızı tuğlalı dükkânların oluşturduğu kare içinde sandıklarla, samanla, buruşmuş ambalaj kâğıtlarıyla dolup taşan çiğnenmiş, çamurlu, karla kaplı meydan var.</p>

  <p class="normal">Her şey; insanlarıyla, atlarıyla, bütün bu harekete karşın hareketsiz gibi görünüyor, görünmeyen zincirlerle birbirine bağlanmış gibi tembelce aynı yerde dönüp duruyorlardı. İnsan bu hayatın sessiz olduğunu, neredeyse dilsizliğe varacak kadar sesten mahrum bulunduğunu aniden hissediveriyordu.</p>

  <p class="normal">Kızaklar gıcırdıyor, dükkânların kapıları gürültüyle çarpıyor, börek satıcıları bağırıyordu, fakat insanların sesleri neşesiz, isteksiz çıkıyordu. Hepsi tekdüzeydi. İnsan, bu seslere hızla alışıyor, gittikçe fark etmez oluyor.</p>

  <p class="normal">Kiliselerin çanları boğuk boğuk çalıyor. Bu kederli ses, her zaman kulaklarımda yankılanıyor. Bu ses adeta pazarın üstünde sabahtan akşama kadar durmadan havada yüzüyor. Bütün düşünceleri, duyguları bastırarak, tabaka tabaka birbiri üstüne yığarak ezici metal bir tortu halinde bu izlenimlerin üzerine çöküyor.</p>

  <p class="normal">Soğuk ve usanç verici can sıkıntısının soluğu her yerde; çamurlu, karla kaplı toprakta, çatılardaki gri yığınlarda, binaların et rengi tuğlalarında hissediliyor.</p>

  <p class="normal">Can sıkıntısı bacalardan gri bir duman halinde yükseliyor, kurşuni, alçak ve boş gökyüzünde ağır ağır ilerliyor. Atlar, insanlar can sıkıntısıyla soluk alıyor. Can sıkıntısının kendine has bir kokusu var: Ağır ter kokusu, yağ kokusu, kendir yağı ve buna benzer börek, duman kokuları... Bu koku, sıcak, dar bir şapka gibi insanın başını sıkıyor, göğsüne sızarak tuhaf bir sarhoşluk yaratıyor; gözlerini kapayarak delicesine bağırmak, bir yerlere koşarak, ilk gördüğün duvara hızla başını çarpmak gibi kara bir istek uyandırıyor.</p>

  <p class="normal">Tüccarların besili, kanlı canlı, ayazın ısırdığı, uykudaymışlar gibi hareketsiz duran yüzlerine dikkatle bakıyordum. Adeta kuru kuma atılmış balıklar gibi ağızlarını açarak sık sık esniyorlar...</p>

  <p class="normal">Kışın alışveriş durgundur. Tüccarların gözlerinde yüzlerini yazın güzelleştiren, biraz olsun canlandıran o uyanık, hırs dolu pırıltıdan eser yok. Hareketlerini engelleyen ağır gocukları, onları yere eğilmek zorunda bırakıyor. Tüccarlar uyuşuk uyuşuk konuşuyor; kızdıklarında da tartışıyor. Bana öyle geliyor ki, bunlar bunu bilerek, sadece birbirlerine canlı olduklarını göstermek için yapıyorlar.</p>

  <p class="normal">Can sıkıntısının onları bunalttığını, öldürdüğünü açıkça görüyor, ancak bu can sıkıntısına karşı yapılan ve insanın bütün gücünü tüketen başarısız bir mücadele ile onların zalim ve akılsızca şakalarını açıklayabiliyordum.</p>

  <p class="normal">Ara sıra bu konu hakkında Pyotr Vasilyeviç’le sohbet ederdim. Gerçi bana genellikle alaylı ve küçümser bir tavır takınmasına rağmen, kitaplara olan hevesim hoşuna gidiyordu. Bazen benimle ciddi ve öğretici bir tavırla konuştuğu da oluyordu.</p>

  <p class="normal">“Şu tüccarların yaşantısını hiç beğenmiyorum,” derdim.</p>

  <p class="normal">Sakalının bir tutamını uzun parmağına dolayarak sorardı:</p>

  <p class="normal">“Sen onların yaşantısını nereden bileceksin? Yoksa onlara sık sık misafirliğe mi gidiyorsun? Burası bir sokaktır delikanlı. İnsanlar sokakta yaşamazlar, sadece alışveriş yapar, hızla geçip tekrar evlerine dönerler! İnsanlar sokağa giyinmiş olarak çıkarlar, ama giysilerinin altında onların nasıl olduğunu bilemeyiz! İnsan kendi evinde, dört duvar arasında çıplak oturur. Onların evlerinde nasıl yaşadıklarından senin haberin yok!”</p>

  <p class="normal">“İyi, ama burada ya da evde olsun insanların düşünceleri hep bir değil midir?”</p>

  <p class="normal">İhtiyar, gözlerini sertçe yuvarlaklaştırarak, inandırıcı ve kalın bir ses tonuyla:</p>

  <p class="normal">“Kim komşusunun düşüncelerini bilebilir ki? Düşünceler bit gibidir; ihtiyarların dediği gibi, onları asla sayamazsın. Örneğin, bir adam eve gelince, diz çöküp ağlamaya ve ‘Tanrım, beni bağışla. Bu kutsal günde günah işledim,’ diyerek Tanrı’ya yakarmaya başlayabilir. Belki de evi onun için sadece Tanrı’yla baş başa yaşadığı bir manastırdır! Bunu nereden bileceksin? Her küçük örümcek, ağını kuracağı köşeyi bilir. Ağını oraya kurar ve kendi ağırlığını çekecek kadar sağlam yapar,” derdi.</p>

  <p class="normal">İhtiyar ciddi ciddi konuştuğu zaman sesi sanki önemli sırlar açıklıyormuş gibi daha alçalıyor ve kalınlaşıyordu.</p>

  <p class="normal">“Sen düşünüp taşınıyorsun, ama senin için düşünmek henüz erken. Sen yaşlarında insanlar akıllarıyla değil, gözleriyle yaşarlar. Gözünü dört aç, hiçbir şeyi unutma ve ağzını sıkı tut. İş için akıl, ruh için inanç gereklidir. Kitap okuman güzel bir şey, ama her şeyin bir sınırı olduğunu bilmek gerekir. Delirecek, inancını kaybedecek kadar kitaba dalanlar var.”</p>

  <p class="normal">İhtiyar bana ölümsüz gibi görünüyordu. Onun yaşlanabileceğini, değişebileceğini hayal etmek zordu. Tüccarlar, haydutlar, sonradan meşhur olmuş kalpazanlar hakkında hikâyeler anlatmaktan çok hoşlanırdı. Eskiden dedemden bu tür hikâyeleri çokça dinlemiştim. Ayrıca dedem bu din bilgininden daha iyi anlatıyordu, ama bu hikâyelerden hep aynı anlam çıkıyordu; her zaman insanlara ve Tanrı’ya karşı günah işledikten sonra zengin olunabilirdi. Pyotr Vasilyeviç, insanlara acımazdı, ama Tanrı’dan samimiyetle, içini çekerek ve bakışlarını saklayarak söz ederdi.</p>

  <p class="normal">“İşte, Tanrı’yı da böyle aldatıyorlar, ama İsa babamız her şeyi görüyor ve ağlıyor, ‘Benim kullarım, zavallı kullarım; cehennem sizin için hazır’ diyor.”</p>

  <p class="normal">Bir seferinde ona hatırlatma cesaretinde bulundum:</p>

  <p class="normal">“Ama siz de köylüleri aldatıyorsunuz.”</p>

  <p class="normal">Bu sözüme gücenmedi.</p>

  <p class="normal">“Bu kadarcık şeyin ne önemi var? Üç beş rubleyi cebime indiriyorum, işte o kadar.”</p>

  <p class="normal">Beni kitap okurken bulduğunda kitabı elimden alır, kafa tutmaya hazır bir ifadeyle okuduklarım hakkında sorular sorar ve kuşkulu bir şaşkınlıkla, “Baksana, kitabı nasıl da anlıyor yumurcak!” der ve sonra anlaşılır, akılda kalan sözlerle ders verirdi:</p>

  <p class="normal">“Sözlerimi iyi dinle. İşe yarayacaktır. İki Kiril vardı; ikisi de piskopostu. Biri İskenderiyeli, diğeri Kudüslü’ydü. Birincisi lanetlenmiş kâfir Nastruis’a karşı gelmişti. Nastruis, Meryem Ana’nın insan olduğunu, bu yüzden Tanrı’yı doğuramayacağını, ancak adıyla ve yaptığı işlerle insan kabul edilen ‘dünyanın kurtarıcısı’ İsa’yı doğurduğunu, bundan dolayı Meryem Ana’ya ‘Tanrı’nın anası’ değil, ‘İsa’nın anası’ denmesi gerektiğini edepsizce savunuyordu. Anladın mı? Buna kâfirlik denir. Kudüslü Kiril ise kâfir Arius’a karşı mücadele etmişti...”</p>

  <p class="normal">İhtiyarın kilise tarihi bilgisi karşısında büyülenmiştim, ama o bakımlı papaz eliyle sakalını sıvazlayarak övünürdü:</p>

  <p class="normal">“Ben bu işin generaliyim. Troitsa yortusunda zehirli Nikoncu papazlar ve sivil bilginlerle yapılan bir açık oturuma katılmak için Moskova’ya gitmiştim. Ben profesörlerle tartıştım, küçüğüm. Papazın birinin söz kamçısıyla öyle bir canına okudum ki, adamın burnundan kan geldi ya, işte öyle!”</p>

  <p class="normal">İhtiyarın yanakları kıpkırmızı olmuştu. Gözleri ışıl ışıldı.</p>

  <p class="normal">Herhalde rakibinin burnundan kan getirmeyi başarısının zirvesi, altından zafer çelenginin en göz alıcı yakutu olarak görüyor ve bu olayı büyük bir zevkle anlatıyordu:</p>

  <p class="normal">“Yakışıklı, iriyarı bir papazcıktı. Rahlenin önünde duruyor, burnundan damla damla kan geliyordu. Rezil olduğunun farkında değildi. Bir çöl aslanı kadar vahşi bir papazdı. Sesi çan gibi uğulduyordu. Bense kaburgaları arasına şiş sokar gibi, sözlerimi ruhuna saplıyordum. O ise sıcak bir soba gibi kâfirlik öfkesiyle gitgide kızgın bir hal alıyordu. Neydi o günler!”</p>

  <p class="normal">Sıkça başka eski din bilginleri de dükkâna gelirdi. Bunlardan biri, yağdan muşambalaşmış bir pardösü giyen koca göbekli, tek gözü kör, şişmanlıktan yüzü sarkmış, domuz gibi homurdanan Pahomi; diğeri ise fare gibi, yumuşak, zarif ve canlı, ufak tefek bir ihtiyar olan Lukiyan’dı. Lukiyan, yanında uzun boylu, mahzun, arabacıya benzeyen, kara sakallı, biçimsiz, ölü suratlı, ama güzel gözlü, donuk bakışlı bir adamı getiriyordu.</p>

  <p class="normal">Hemen her gelişlerinde satmak üzere eski kitaplar, ikonalar, buhurdanlar, birtakım kâseler getirirlerdi. Bazen Volga’nın ötesinden gelen ihtiyar bir kadını ya da erkeği getirdikleri de olurdu. İşlerini bitirdikten sonra tarla sınırına tüneyen kargalar gibi tezgâhın başına otururlar, buğday ekmeği ve şekerle birlikte çay içer ve Nikoncuların yaptıkları zulümleri birbirlerine anlatırlardı. Şurada bir arama yapılmış, şu din kitaplarını almışlar; burada polis tekkeyi kapatmış, 103. maddeyi ihlalden sahiplerini mahkemeye vermiş. Sohbetlerinin başlıca konusu bu 103. maddeydi, ama bu maddeden büyük bir sükûnetle, sanki kaçınılmaz bir şeyden, kış soğuğundan konuşur gibi konuşuyorlardı.</p>

  <p class="normal">Bu ihtiyarların inançlarından dolayı yapılan soruşturmalar hakkındaki sohbetlerinde sıkça kulağıma çalınan polis, arama, hapishane, mahkeme, Sibirya sözleri onlara karşı sempati ve acıma duygularımı körüklüyor, yüreğime kızgın korlar gibi düşüyordu. Okuduğum kitaplar, amaçlarına erişmekte ısrarlı olanlara saygılı olmayı, manevi dayanıklılıklarına değer vermeyi öğretmişlerdi.</p>

  <p class="normal">Bu hayat öğretmenlerinde gördüğüm bütün kötü şeyleri unutuyor, sadece onların sakin ısrarını hissediyordum. Öyle sanıyordum ki, bu ısrarın ardında, bu öğretmenlerin kendi doğrularına sarsılmaz inançları ve bu uğurda her türlü işkenceyi çekmeye hazır olmaları gerçeği saklıydı.</p>

  <p class="normal">Daha sonraları halk arasında olsun, aydınlar arasında olsun, bunlara benzer birçok eski din taraftarı görme imkânı elde ettiğimde, bu ısrarın, bulundukları yerden başka gidecek yeri olmayan, zaten bir yere de gitmek istemeyen insanların edilgenliği olduğunu anladım. Eski sözlere ve köhneleşmiş fikirlere sımsıkı bağlı olan bu insanlar, bu sözlerin ve fikirlerin içinde donakalmışlardı. Bunların iradeleri sabitti; geleceğe doğru ilerlemeye güçleri yoktu. Dışarıdan gelen bir darbe onları alıştıkları yerden çekip attığında dağdan yuvarlanan bir kaya gibi alaşağı oluyorlardı. Bu insanlar geçmişle ilgili anılarının ölü gücüyle, acıya ve zulme karşı hastalıklı sevgileriyle köhneleşmiş gerçeklerin mezarlık bekçisi olmakta direniyorlardı. Onların elinden acı çekme olanağı alındığında ruhça çökkün bir halde, serin, rüzgârlı bir günde dağılan bulutlar gibi gözden kayboluyorlardı. Uğruna hoşnutlukla ve severek acı çekmeye hazır oldukları bu inanç şüphesiz kuvvetli bir inançtı, ama bana yıpranmış bir giysiyi hatırlatıyordu. Bu, zamanaşımına uğramış, her türlü yağ ve pisliğe bulanmış bir giysiydi. Düşünceler ve hisler, hurafelerin ve dogmaların kalın kabuğuna alışmıştı. Kanatlarını yitirmelerine, sakatlanmalarına rağmen rahat ve iyi bir yaşam sürdürüyorlardı.</p>

  <p class="normal">Alışkanlıktan kaynaklanan bu inanç, hayatımın en hazin ve en zararlı olgularından biridir. İnancın bu türünde, tıpkı taş bir duvarın gölgesinde olduğu gibi, yeni olan her şey ağır ağır, hatalı ve cılız bir şekilde yetişir. Bu kara inançta sevgi ışığı oldukça az, hakaret, kin ve nefretle karışık kıskançlık çok fazlaydı. Bu inancın ateşi sadece çürümenin fosforlu ışıltısıydı, ama buna inanmamam için çok zor yıllar geçirmem, ruhumda birçok şeyi halletmem ve hafızamdan birçok şeyi silip atmam gerekiyordu. Oysa can sıkıcı ve vicdansız bu hakikatin içinde bu hayat öğretmenleri, ilk rastladığımda bende manevi gücü çok yüksek, dünyanın en iyi insanları oldukları izlenimini bırakmışlardı. Neredeyse bunların her biri mahkûm edilmiş, hapiste yatmış, değişik şehirlerden sürgüne yollanmış mahkûmlarla seyahat etmişti. Hepsi sakınarak ve hep saklanarak yaşıyorlardı.</p>

  <p class="normal">Fakat Nikoncular tarafından manevi zulme uğradıklarından yakınan bu ihtiyarların seve seve, hatta büyük bir zevkle birbirlerine zulmettiklerini de görebiliyordum.</p>

  <p class="normal">Tek gözü kör Pahomi çakırkeyif olup, olağanüstü hafızasıyla övünmekten hoşlanırdı. Sofu bir Yahudi’nin Talmud’u bilmesi gibi, birkaç kitabı ezbere bilirdi. Parmağını herhangi bir sayfanın üstüne koyar, koyduğu yerden sonrasını yumuşak ve hım hım bir sesle ezbere okumaya başlardı. Hep yere bakar ve tek gözünün bakışları sanki kaybettiği çok değerli bir şeyi arıyormuşçasına döşemede dolaşırdı. Hünerlerini en çok Prens Mişetski’nin <span class="ideitalik">Rus Asmaları</span> adlı kitabında gösterirdi. Bu kitabın özellikle “Birçok Acıya Katlanmış Olağanüstü Çilekeşler” bölümünü iyi bilir; Pyotr Vasilyeviç ise sürekli onun yanlışlarını yakalamaya çalışırdı.</p>

  <p class="normal">“Uyduruyorsun! Bu kutsal Kipriyan’ın değil, bakir Denis’in başından geçmişti!”</p>

  <p class="normal">“Hangi Denis? Diyonozis desene şuna.”</p>

  <p class="normal">“Kelimelere takılıp kalma!”</p>

  <p class="normal">“Sen de bana akıl öğretme!”</p>

  <p class="normal">Bir dakika sonra öfkeden köpürerek birbirlerine dik dik bakar ve söylenirlerdi.</p>

  <p class="normal">“Pis boğaz, ar damarı çatlamış herif, obur!”</p>

  <p class="normal">Pahomi bir şeyi hesaplar gibi düşündükten sonra cevap verirdi:</p>

  <p class="normal">“Sen de şehvet düşkünü bir tekesin.”</p>

  <p class="normal">Tezgâhtar ellerini gömleğinin yenlerine sokarak, alaylı bir edayla gülümser, eski din koruyucularını çocuklar gibi kavga etmeye kışkırtırdı:</p>

  <p class="normal">“İşte böyle! Bir şey daha söyle!”</p>

  <p class="normal">Bir gün ihtiyarlar dövüşmeye başladılar. Pyotr Vasilyeviç, hiç beklenmedik bir çeviklikle arkadaşının suratına bir tokat indirdikten sonra, onu bozguna uğratıp kaçmak zorunda bıraktı. Bitkin bir tavırla yüzündeki teri silerken kaçan Pahomi’nin ardından haykırıyordu:</p>

  <p class="normal">“Bak, bu günah sana yazılacak! Senin yüzünden günah işledim lanet olası! Yazıklar olsun!”</p>

  <p class="normal">Özellikle arkadaşlarını, yeterince güçlü inançları olmadığını söyleyerek kınamaktan hoşlanır, onları “negativizm”e düşkün olmakla suçlardı.</p>

  <p class="normal">“Sizin aklınızı hep Aleksandr karıştırıyor. Horoz gibi ötüyor!”</p>

  <p class="normal">Anlaşılan, “negativizm” onu hem sinirlendiriyor hem de korkutuyordu, ama bu öğretinin özünde ne olduğu sorulduğunda anlaşılır bir yanıt veremezdi.</p>

  <p class="normal">“Negativizm, en kötü kâfirliktir. Negativizmde sadece akıl vardır, Tanrı’ya yer yoktur. Kazakları ele alalım. Onlar <span class="ideitalik">İncil</span> diye bir kitap okumazlar, çünkü Saratov’lu Almanlar Luther’in kutsal kitabını okuturlar. ‘Luther ismi ne kadar güzel; uyumlu Lut’tan geliyor çünkü,’ derler. Negativistler, işi gücü olmayan haylaz insanlardır. Ştundistler de öyle. Bunlar hep Batılı kâfirler yüzünden başımıza gelmiştir.”</p>

  <p class="normal">Sakat ayağını yere vurarak, soğuk ve inandırıcı bir sesle devam ederdi:</p>

  <p class="normal">“Bu yeni ayinleri yapan kiliseleri kovmalı, hatta yakmalı! Biz ezelden beri Rusya’dayız. Bizim inancımız gerçeğe uygundur. Doğu’nun, Rusya’nın köklü inancıdır. Batı’nın özgür düşüncesi dinimizi bozuyor. Almanlardan, Fransızlardan iyi olan ne kaldı? 1812’de yaptıklarına bakın!”</p>

  <p class="normal">Kendini konuşmaya öyle kaptırırdı ki, karşısında bir çocuk olduğunu unuturdu. Kuvvetli kollarını belime dolar, kâh kendine çekerek, kâh iterek, güzel, heyecanlı, coşkulu ve genç birinin ses tonuyla konuşurdu:</p>

  <p class="normal">“İnsan aklı, hayallerinin labirentinde yolunu kaybedebilir. İnsan, Tanrı’nın armağanı olan ruhuna işkence eden şeytana boyun eğip yolunu şaşırır, vahşi bir kurda dönüşür. Şeytanın müritleri neler icat ettiler biliyor musun? Bogomikiler, negativizmi kuşaktan kuşağa aktardılar. Şeytan’ın Tanrı’nın oğlu, Hazreti İsa’nın ise ağabeyi olduğunu söylediler. O kadar ileri gittiler! Hatta insanlara amirlerinin sözünü dinlememeyi, çalışmamayı, çocuklarını terk etmeyi öğütlediler. Onlara göre insanın hiçbir şeye, hiçbir düzene ihtiyacı yoktur; keyfince, şeytanın gösterdiği şekilde yaşamalıdır. Bunlar hep Aleksandr yüzünden oldu; pis solucan...”</p>

  <p class="normal">Bazen böyle konuştuğu zamanlarda tezgâhtar beni bir işe yollar, ihtiyardan uzaklaşırdım, ama ihtiyar tek başına kaldığı galeride kendi kendine konuşmaya devam ederdi:</p>

  <p class="normal">“Ah kanatsız ruhlar, ah doğuştan kör kedi yavruları. Sizden nasıl kaçsam acaba?”</p>

  <p class="normal">Ve sonra başını geriye atar, ellerini dizine yaslar, gri kış göğüne dikkatli ve sabit gözlerle bakarak uzun süre susardı.</p>

  <p class="normal">Bana gittikçe daha ilgili ve şefkatli davranmaya başlamıştı. Beni kitap okurken bulduğunda omzumu okşar ve “Oku yavrum, oku. İleride işine yarayacaktır! Sözüm ona aklın var, ama maalesef büyüklerine saygılı davranmıyor, herkesle tartışıyorsun; bu yaramazlığının sonu nereye varır sanıyorsun? Bu davranışlarının sonunda mahpushaneyi boylarsın yavrum. Kitap oku, fakat şunu unutma; kitap, kitaptır. Sen hep aklını kullanarak hareket etmelisin. Hlistlerden Danilo diye bir öğretmen vardı. Ne eski ne de yeni kitapların hiçbirine ihtiyacı olmadığını söyleyerek, hepsini çuvala koyup attı. Evet, şüphesiz bu aptallık! Hep şu Aleksandr bizim aklımızı karıştırıyor.”</p>

  <p class="normal">Aleksandr’ı gittikçe daha sık anar olmuştu. Bir gün, kaygılı ve sert bir edayla dükkâna girerken tezgâhtara haber verdi.</p>

  <p class="normal">“Aleksandr Vasilyev dün şehre gelmiş, buradaymış! Onu aradım, aradım, ama bulamadım. Gizleniyor olmalı! Biraz burada oturayım, belki uğrar.”</p>

  <p class="normal">Tezgâhtar düşmanca bir tavırla karşılık verdi:</p>

  <p class="normal">“Ben hiçbir şey bilmiyorum; kimseden haberim de yok!”</p>

  <p class="normal">İhtiyar, başını sallayarak:</p>

  <p class="normal">“Elbette. Sen sadece alıcıları ve satıcıları tanırsın. Başka kimseden haberin olmaz. Çay versene,” diye cevap verdi.</p>

  <p class="normal">Büyük bakır çaydanlığa kaynar su doldurmaya gittim. Döndüğümde dükkânda başka misafirler vardı: Neşeyle gülümseyen ihtiyar Lukiyan ve kapının arkasında, karanlık bir köşede tanımadığım bir adam oturuyordu. Adamın sırtında kalın bir palto, ayağında uzun keçe çizmeler vardı. Beline yeşil bir kuşak sarmıştı; şapkası kaşlarının üzerine düşüyordu. Silik bir yüzü vardı. Sessiz ve mütevazı görünüyordu. İşinden yeni ayrılmış ve bundan dolayı üzgün olan bir tezgâhtara benziyordu.</p>

  <p class="normal">Pyotr Vasilyeviç, onun yüzüne bakmadan sertçe bir şeyler söylüyor, adam hummalı bir şekilde sağ eliyle şapkasıyla oynayıp duruyordu. Haç çıkarmaya niyetlenir gibi elini kaldırıyor, şapkasını geriye doğru itiyordu. Neredeyse sabaha kadar kaşlarının üzerine düşen şapkayı düzeltmekle uğraştı. Bu hummalı hareketler bana budala, “Ölümün cebinde İyoşa”yı hatırlattı.</p>

  <p class="normal">Pyotr Vasilyeviç, “Bulanık ırmağımızda yüzen değişik balıklar var. Suyumuzu daha da bulandırıyorlar,” dedi.</p>

  <p class="normal">Tezgâhtara benzeyen adam sessiz, sakin bir tavırla sordu:</p>

  <p class="normal">“Benden bahsediyorsun değil mi?”</p>

  <p class="normal">“Senden bahsetsem ne olacak ki?..”</p>

  <p class="normal">Bunun üzerine adam alçak sesle, ama çok samimi bir tavırla bir daha sordu:</p>

  <p class="normal">“Peki, kendinden niye söz etmiyorsun adamım?”</p>

  <p class="normal">“Kendim hakkında sadece Tanrı’ya konuşurum. Benim işim budur.”</p>

  <p class="normal">Yeni gelen adam ciddi ve inandırıcı bir tavırla:</p>

  <p class="normal">“Hayır, bu benim de işim adamım,” dedi. “Gerçeğe yüz çevirme, gözlerini körleştirme. Bu, Tanrı ve insanlara karşı büyük bir günahtır.”</p>

  <p class="normal">Pyotr Vasilyeviç’e “adamım” demesi hoşuma gitmiş, sakin, ciddi ses tonu ise beni heyecanlandırmıştı. İyi papazların “Ey ruhumun efendisi Tanrım!” duasını okumaları gibi konuşuyor, sandalyesinden kayarak öne doğru eğiliyor ve kollarını sallıyordu:</p>

  <p class="normal">“Beni kınama. Ben, senden daha günahkâr ve kirli değilim.”</p>

  <p class="normal">İhtiyar din bilgini, onun söylediğine kulak asmayarak, “Semaver kaynamaya, fokurdamaya başladı,” dedi, ama diğeri konuşmaya devam ediyordu:</p>

  <p class="normal">“Kutsal ruhun pınarlarını kimin bulandırdığını yalnız Tanrı bilir. Bu belki sizin, belki de günlük hayattan uzak yaşayan insanların günahıdır. Ben öyle değilim. Sade yaşayan bir insanım.”</p>

  <p class="normal">“Senin sadeliğini gayet iyi bilirim.”</p>

  <p class="normal">“Siz insanları şaşırtıyor, doğru düşüncelerinden saptırıyorsunuz. Siz sofuluk satıyorsunuz. Buna ne diyeceksiniz?”</p>

  <p class="normal">Pyotr Vasilyeviç, “Saçmalık!” dedi, ama diğer adam sanki bir şey okuyormuş gibi avuçlarını yüzüne doğru yaklaştırarak, coşkulu bir şekilde konuşmaya başladı:</p>

  <p class="normal">“Siz insanları bulundukları yerden başka yere sürdürmekle iyi bir şey yaptığınızı mı sanıyorsunuz? Bence hayır! Ben insanları özgür bırakmanızı söylüyorum. Sizin evinizin, karınızın, sahip olduğunuz her şeyin Tanrı katında ne önemi var? İnsanların, uğruna birbirlerini boğazlayıp öldürdükleri altından, gümüşten, çürüme ve rezillikten başka bir şey olmayan her türlü servetten onları kurtarın. Ruhların kurtuluşu dünya kırlarında değil, cennet vadilerindedir. Bunların hepsinden sıyrılın, bütün bağlarınızı koparın. Bu dünyanın ağına düşmeyin. O İsa’ya karşı örülmüştür. Ben doğru yolda ilerliyorum. Karanlık dünyayı kabul etmiyorum.”</p>

  <p class="normal">İhtiyar, alaycı bir tavırla, “Peki ekmeği, suyu, giysiyi kabul ediyor musun? Bunlar da dünyevi şeyler,” dedi.</p>

  <p class="normal">Ama bu sözler Aleksandr’a dokunmadı; daha samimi bir şekilde konuşmasına devam etti. Gerçi sesi alçalıyor ve boru çalıyormuş gibi çıkıyordu:</p>

  <p class="normal">“Sence değerli olan nedir? Değerli olan sadece Tanrı’dır. Onun önünde dur. Ruhunu bu dünyanın dolambaçlı yollarından kurtar. Böylece Tanrı’yı görecek, Tanrı’ya yakın olacaksın. Ona ulaşmanın tek yolu budur! Kurtuluş oradadır! Seni baştan çıkaran her şeyden vazgeç! Onları ruhundan söküp at! Tanrı aşkına kendini maddi şeylerden soyutla ve her şeyi ruhunda sakla; ruhun ebediyen parlayacaktır.”</p>

  <p class="normal">Pyotr Vasilyeviç, ayağa kalkarak, “Sen uyuz köpeklerinin yanına gitmelisin,” dedi.</p>

  <p class="normal">“Geçen yıldan beri akıllanmışsındır diye düşünüyordum, ama daha kötü olmuşsun.”</p>

  <p class="normal">İhtiyar, sendeleyerek terasa çıktı. Bu, Aleksandr’ı telaşlandırdı.</p>

  <p class="normal">Şaşkın ve aceleci bir tavırla sordu:</p>

  <p class="normal">“Gidiyor musun? Nasıl olur?”</p>

  <p class="normal">Ama nazik Lukiyan, onu yatıştırırcasına göz kırptı, “Boş ver, boş ver,” dedi.</p>

  <p class="normal">Bunun üzerine Aleksandr ona çattı:</p>

  <p class="normal">“Sen de saçma sapan konuşuyorsun. Bunların ne manası var? Yok, iki parmakla haç çıkarılırmış, yok, üç parmakla...”</p>

  <p class="normal">Lukiyan, ona gülümsedi ve o da terasa çıktı; Aleksandr, tezgâhtara dönerek, kendinden emin bir tavırla:</p>

  <p class="normal">“Onlar benim varlığıma katlanamıyor, duman gibi ortadan kayboluyorlar,” dedi.</p>

  <p class="normal">Tezgâhtar, ona yan gözle baktı ve kuru bir sesle, “Ben bu işlerden anlamam,” dedi.</p>

  <p class="normal">Aleksandr, utanmış gibi şapkasını öne çekerek homurdanmaya başladı:</p>

  <p class="normal">“Niye anlayamayacaksın? Bunlar öyle işlerdir ki, derin derin düşünmeyi gerektirir.”</p>

  <p class="normal">Başını eğerek bir dakika kadar sessizce oturdu, sonra ihtiyarlar onu çağırdılar; vedalaşmadan üçü de çekip gitti.</p>

  <p class="normal">Aleksandr, karşımda bir şenlik ateşi gibi parıldamış, bir süre yandıktan sonra sönmüş, yaşamı reddetmesinde bir gerçek payı olduğunu hissetmeme neden olmuştu.</p>

  <p class="normal">Akşam uygun zamanını kollayıp, bu olayı sessiz ve şefkatli bir adam olan ikon atölyesinin başustası İvan Laryonoviç’e coşkuyla anlattım.</p>

  <p class="normal">Anlattıklarımı dinledikten sonra, “Herhalde bir kaçaktır,” diye açıkladı.</p>

  <p class="normal">“Büyük tarikatlar var. Hiçbir şeyi tanımıyorlar.”</p>

  <p class="normal">“Nerede yaşar onlar?”</p>

  <p class="normal">“Kaçarak, devamlı sürgün edilerek yaşarlar. Bu yüzden onlara kaçak derler. Dünya ve dünyayla ilgili her şeyin kendilerine yabancı olduğunu söylerler. Polis onları tehlikeli bulur ve yakalar.”</p>

  <p class="normal">Ben de zor bir hayat yaşamış olmama rağmen her şeyden kaçarak nasıl yaşanabileceğini bir türlü anlamıyordum. Beni saran yaşamda ilginç ve değerli bulduğum birçok şey vardı. Çok geçmeden Aleksandr Vasilyev hafızamdaki tazeliğini yitirdi.</p>

  <p class="normal">Ama hayatımın zor anlarında kırlardan geçerek gri bir keçi yolundan ormana doğru yürürken gözümün önüne gelir, bir işçininkine benzemeyen, beyaz, bakımlı eliyle şapkasını sinirli bir şekilde iterek homurdandığını hayal ederdim.</p>

  <p class="normal">“Ben doğru yolda yürüyor, hiçbir şeyi kabul etmiyorum. Bağlarımı koparıyorum.”</p>

  <p class="normal">Onunla beraber, ninemin rüyasında gördüğü haliyle babam aklıma gelirdi.</p>

  <p class="normal">Elinde ceviz dalından bir baston ve dili bir karış dışarı sarkarak peşinden koşan benekli bir köpekle yürürdü.</p>
</body>
</html>
