<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_13">VII</h2>

  <p class="normal">Dedem ve ninem yine şehre taşınmışlardı. Onların yanına kızgın ve kavga çıkarmaya hazır bir ruh haliyle geldim. İçimi sıkıntı basmıştı.</p>

  <p class="normal">Beni niye hırsız sanmışlardı?</p>

  <p class="normal">Ninem beni şefkatle karşıladı ve hemen semaveri hazırlamaya gitti.</p>

  <p class="normal">Dedem, her zamanki gibi alaycı bir tavırla sordu:</p>

  <p class="normal">“Çok altın biriktirebildin mi?”</p>

  <p class="normal">Pencerenin yanına oturarak, “Ne biriktirebildiysem, hepsi benimdir,” dedim.</p>

  <p class="normal">Kibirli bir tavırla cebimden sigara kutusunu çıkardım ve ciddi bir tavırla bir sigara yaktım.</p>

  <p class="normal">Gözlerini dikerek davranışlarımı izleyen dedem, “Demek öyle!” dedi. “Şeytan zıkkımı içiyorsun? Daha erken değil mi?”</p>

  <p class="normal">“Bana tütün kesesi bile hediye ettiler,” diye övündüm.</p>

  <p class="normal">Dedem, “Tütün kesesi ha!” diye feryat etti. “Sen benimle alay mı ediyorsun?”</p>

  <p class="normal">İnce, güçlü kollarını uzatarak üzerime saldırdı. Yeşil gözleri öfkeyle ışıldıyordu. Yerimden fırladım, karnına bir kafa attım. İhtiyar yere çöktü. Gözlerini şaşkınlıkla kırpıştırıp siyah ağzını açarak, uzun birkaç saniye bana bakakaldı, sonra sakin bir sesle sordu:</p>

  <p class="normal">“Demek bana, dedene vurdun. Öyle mi? Annenin öz babasına?”</p>

  <p class="normal">Berbat bir şey yaptığımı anlayarak, “Siz de beni yeteri kadar dövmüştünüz,” diye mırıldandım.</p>

  <p class="normal">Kupkuru ve zayıf dedem yerden kalktı, yanıma oturdu, çevik bir hareketle sigarayı elimden kaptı, pencereden fırlattı ve ürkek bir sesle, “Seni vahşi yaratık!” dedi. “Tanrı’nın seni bütün ömrün boyunca asla affetmeyeceğini anlıyor musun?”</p>

  <p class="normal">Sonra nineme döndü: “Ana, baksana. O, bana vurdu. Evet o! Vurdu; ona sor istersen.”</p>

  <p class="normal">Ninem bana bir şey sormadı; sadece yanıma sokuldu, saçlarımdan kavrayarak beni sarsmaya başladı; bir yandan da, “Al sana! Al sana!” deyip duruyordu.</p>

  <p class="normal">Canım acımadı, ama son derece incinmiştim. Hele dedemin sinsi gülüşü çok gücüme gitmişti. Dedem avuçlarıyla dizlerine şaplaklar indirerek sandalyesinde zıplıyor, kahkahalar atarak beddua ediyor, “Oh olsun sana! Al işte!” diye bağırıyordu.</p>

  <p class="normal">Ninemin elinden kurtulup kendimi sofaya attım. Çökkün ve bezgin bir durumda semaverin ıslık çalan sesini dinleyerek bir köşeye uzandım.</p>

  <p class="normal">Ninem yanıma sokuldu ve bana doğru eğilerek, zor duyulur bir sesle fısıldadı:</p>

  <p class="normal">“Beni bağışla. Zaten canın yanacak kadar saçlarını çekmedim, mahsus yaptım. Başka türlü olmazdı. Deden ihtiyar bir adam, artık pestili çıktı. Sonra, yüreği ne acılar gördü; onu incitmemek gerekir. Sen bir çocuk değilsin, bunu anlarsın. Anlamalısın Alyoşa! O adeta bir çocuk!”</p>

  <p class="normal">Sözleri, ılık bir su gibi içimi arıtmıştı. Bu dostça fısıltıdan dolayı hem utanmış hem de rahatlamıştım. Ninemi sımsıkı kucakladım, öpüştük.</p>

  <p class="normal">“Git, onun yanına git; boş ver! Yalnız onun yanında hemen sigara içmeye başlama. Alıştır biraz.”</p>

  <p class="normal">Odaya girip dedeme bir göz attım ve gülmemek için kendimi zor tuttum. Gerçekten bir çocuk gibi hayatından memnundu. Yüzü ışıl ışıldı. Bacaklarını bükmüş, kızıl tüylü elleriyle masaya vuruyordu.</p>

  <p class="normal">“Ne oldu teke? Yine toslamaya mı geldin? Ah, seni haydut! Aynı babası. Farmason’a bakın; eve girer girmez haç çıkaracağına, sigara içiyor. Ah, seni Bonapart müsveddesi!”</p>

  <p class="normal">Sustum. Dedem söylenecek her şeyi söylemiş, yorulunca susmuştu. Çay içerken, bana yine akıl öğretmeye başladı:</p>

  <p class="normal">“Ata dizgin nasıl gerekliyse, Tanrı korkusu da insana gereklidir. Ulu Tanrı’dan başka dostumuz yoktur. İnsan, insanın en gaddar düşmanıdır!”</p>

  <p class="normal">İnsanların birbirine düşman olduğu sözünde bir hakikat payı olduğunu ben de hissediyordum, ama diğer anlattıkları beni pek ilgilendirmiyordu.</p>

  <p class="normal">“Şimdi yine Matriyona teyzenin yanına git. İlkbaharda vapurlara girersin, ama kışın onların yanında kalmalısın. Baharda çekip gideceğinden onlara bahsetme sakın.”</p>

  <p class="normal">Az önce saçımı çekmiş gibi yaparak dedemi kandıran ninem, “İnsanları kandırmanın ne âlemi var?” dedi.</p>

  <p class="normal">Dedem üsteleyerek, “Kandırmadan yaşanmaz,” dedi.</p>

  <p class="normal">“Söyle bakalım. Başkalarını kandırmayan biri var mı?”</p>

  <p class="normal">Akşam dedem <span class="ideitalik">Zebur</span> okumaya koyulunca ninemle kırlarda gezintiye çıktık. Dedemin oturduğu iki pencereli küçük, derme çatma kulübe şehrin kenarında, bir zamanlar dedemin kendi evinin olduğu Kanatnaya Sokağı’nın karşısındaydı.</p>

  <p class="normal">Ninem kıs kıs gülerek, “Bak, sonunda nereye düştük!” dedi. “İhtiyar bir türlü gönlüne göre bir yer bulamıyor, devamlı taşınıp duruyor. Burada da rahatı yerinde değil, ama ben halimden memnunum.”</p>

  <p class="normal">Önümüzde girintili çıkıntılı dere yataklarıyla bölünmüş, bir ormanın sırtına yaslanmış ve akağaçlı büyük Kazan yoluyla sınırı çizilmiş üç kilometrelik bir kır alabildiğine uzanıyordu. Çalılar, boynuzlar gibi dere yataklarından fırlıyor ve batan güneşin soğuk ışınları bunları kar rengine boğuyordu. Hafif akşam rüzgârı, boz renkli otların saplarını sallıyor, yakındaki dere yatağının arkasında mahalle kızlarıyla, delikanlılarının karanlık gölgeleri tıpkı otlar gibi oynaşıyordu. Uzakta sağda eski Ortodoks mezarlığının kırmızı duvarı görünüyordu. Bu mezarlığa “Bugrov Tekkesi” diyorlardı. Solda, dere yatağının üst tarafında kapkara bir ağaç sürüsü yükseliyordu. Burası Yahudi mezarlığıydı. Etraftaki her şey fakirdi ve sessizce yarıklarla dolu toprağa yaslanmıştı. Şehrin kenarındaki küçücük evlerin pencereleri ürkek, cılız ve kötü beslenmiş tavukların gezindiği tozlu yola bakıyordu. Kızlar Manastırı yakınında bir sürü dolaşıyor, inekler böğürüyordu. Kışladan bir bando sesi kulağımıza geliyor, trampetlerden feryatlar ve çığlıklar yükseliyordu.</p>

  <p class="normal">Bir sarhoş, akordeonunu sonuna kadar açarak yürüyor, sendeliyor ve homurdanıyordu:</p>

  <p class="normal">“Sana yetişeceğim. Mutlaka...”</p>

  <p class="normal">Ninem gözlerini kısıp kızıl güneşe bakarken, “Enayi,” diye söylendi. “Nereye yetişeceksin? Az sonra yere düşüp uyuyakalacaksın; uyurken de seni bir güzel soyacaklar! Tek tesellin akordeonun da kaybolacak.”</p>

  <p class="normal">Nineme gemideki yaşantımı anlatıyor ve çevreme bakınıyordum. Gördüklerimden sonra burada içime hüzün çökmüştü ve kendimi tavada bir balık gibi hissediyordum. Onu dinlemek nasıl benim hoşuma gidiyorsa, ninem de beni sessizce ve dikkatle dinliyor. Ona Smuriy’den söz ettiğimde coşkuyla haç çıkararak:</p>

  <p class="normal">“Ne iyi adammış! Ona yardım et Meryem Ana! Onu sakın unutma! İyi olan şeyleri daima aklında tut, kötü olanı ise hemen unut!”</p>

  <p class="normal">Beni neden işten çıkardıklarını anlatmak benim için çok zordu, ama gönülsüz olarak anlattım. Anlattıklarım onu hiç etkilemedi, ama aldırmaz bir tavırla sadece, “Sen küçüksün, yaşamayı bilmiyorsun,” dedi.</p>

  <p class="normal">“Herkes birbirine, sen yaşamayı bilmiyorsun, diyor. Köylüler, tayfalar birbirlerine, Matriyona teyze de oğluna hep bunu söylüyor. Neyi bilmek gerekir?”</p>

  <p class="normal">Dudaklarını büküp, başını sallayarak, “Ben de bilmiyorum ki,” dedi.</p>

  <p class="normal">“Söylüyorsun ama!”</p>

  <p class="normal">Ninem, sakin bir tavırla, “Niye söylemeyeyim ki?” dedi. “Kızma, sen daha küçüksün, bilmen gerekmez. Sonra kim bilebilir ki? Ancak dolandırıcılar. Bak, örneğin deden akıllı ve bilgili olmasına rağmen bir şey yapamadı.”</p>

  <p class="normal">“Peki sen iyi yaşadın mı?”</p>

  <p class="normal">“Ben mi? Evet, yaşadım. İyi de yaşadım, kötü de. Her türlüsünü yaşadım.”</p>

  <p class="normal">Yanımızdan, arkalarından uzun gölgelerini sürükleyerek ağır ağır insanlar geçiyor, ayaklarının altından bir duman gibi yükselen toz bulutları bu gölgeleri saklıyor, akşam gittikçe daha kasvetli oluyor, pencereden dedemin homurtulu sesi duyuluyordu:</p>

  <p class="normal">“Ulu Tanrım, beni gazabına uğratma, öfkeyle cezalandırma!”</p>

  <p class="normal">Ninem, gülümseyerek:</p>

  <p class="normal">“Galiba Tanrı’yı usandırdı! Her akşam yakınır durur, ama niye? Artık ihtiyarladı, hiçbir şeye gereksinimi yok, ama devamlı şikâyet ediyor, öfkeleniyor. Bu akşam dualarına kulak veren Tanrı herhalde gülerek ‘Vasili Kaşirin, yine dırdır etmeye başladı!’ diyecek! Haydi gidip yatalım.”</p>

  <p class="normal">Ötücü kuş avcılığıyla uğraşmaya karar verdim. Bu işin bize iyi gelir getireceğini umuyordum. Ben yakalayacağım, ninem de satacak. Ağ, ökse, kapan satın aldım, kafesler yaptırdım ve işte, gün ağarırken bir hendeğin içinde, çalıların arasında oturuyorum. Ninem ise sepetini ve torbasını eline almış, mevsimin son mantarlarını, yabani meyveleri, fındıkları toplayarak ormanda geziniyor.</p>

  <p class="normal">Yorgun eylül güneşi yeni doğdu. Beyaz ışınları bazen bulutlar arasında gözden kayboluyor, bazen de gümüşi bir yelpaze gibi hendeğin içinde yüzüme vuruyor. Hendeğin dik killi yamacı karanlık ve çıplak, daha az meyilli olan diğer tarafı ise sararmış otlarla, sarı, kahverengi, kırmızı yapraklı sık çalılıklarla kaplı. Sert bir rüzgâr yaprakları koparıyor ve hendeğin üzerine savuruyor.</p>

  <p class="normal">Hendeğin dibinde saka yavruları cıvıldıyor. Gri renkli yabani otların arasında kırmızı başlıklı küçük kafalarını görüyorum. Meraklı iskete kuşları beyaz yanaklarını gülünç bir şekilde şişirerek etrafımda dolaşıyorlar. Tıpkı bayram günleri Kunavinolu genç kızların yaptığı gibi bağırışıyor, etrafta dört dönüyorlar. Aceleci, akıllı, hırçın, her şeyi bilmek, her şeye dokunmak istiyor ve birbiri ardına tuzağa düşüyorlar; çırpınıp durduklarını görünce onlara acıyorum, ama ben ticari bir iş yapıyorum, sert davranmak zorundayım. Kuşları yedek kafeslere koyup, kafesleri de bir çuvalda saklıyorum. Karanlıkta kuşlar uslu uslu oturuyorlar.</p>

  <p class="normal">Bir kanarya sürüsü akdiken çalılığına kondu... Çalılığa güneş vuruyor...</p>

  <p class="normal">Güneşten memnun olan kanaryalar daha artan bir neşeyle cıvıldaşıyorlar. Halleri okul çocuklarını andırıyor. Sıcak diyarlara uçmakta gecikmiş olan açgözlü, hamarat bir doğan, ince bir yabani gül dalına konmuş, gagasıyla kanatlarının tüylerini temizliyor ve uyanık kara gözleriyle avını arıyor. Bir çayır kuşu aniden havalanıp bir yaban arısı yakalıyor, onu dikkatle bir dikene geçiriyor ve gri renkli küçük kurnaz başını sağa sola döndürerek yeniden avını beklemeye başlıyor. Rüyalarımı süsleyen kâhin uğur kuşu sessizce uçup gitti. Keşke onu yakalayabilseydim! Bir şakrakkuşu, sürüsünden kopmuş, bir kızılağacın üstünde general gibi kurumlanarak oturuyor.</p>

  <p class="normal">Güneş yükseldikçe kuşlar çoğalıyor ve daha neşeyle cıvıldaşıyor. Hendek baştan başa en güçlü tonunu rüzgârla sallanan çalıların hışırtısının oluşturduğu bir müzikle doluyor. Kuşların coşkulu sesleri hafif ve tatlı bir hüzünle dolu bu gürültüyü bastıramıyor. Bu gürültüde yaz mevsiminin veda şarkısını duyuyorum. Gürültünün kulağıma fısıldadığı birtakım olağanüstü sözcükler kendiliğinden şarkıya dönüşüyor ve aynı anda hafızamda geçmişe ait sahneler canlanıyor.</p>

  <p class="normal">Yukarıdan bir yerden ninem bağırıyor:</p>

  <p class="normal">“Neredesin?”</p>

  <p class="normal">Hendeğin yanına oturmuş, yere bir örtü sermiş, üzerine ekmek, salatalıklar, turplar, elmalar dizmiş. Bu ziyafetin ortasına, güneşte ışıl ışıl parlayan küçük bir kesme sürahi konmuş. Sürahi, Napolyon’un başı biçiminde bir tıpayla kapalı ve içi ardıç rakısıyla dolu. Ninem minnetle:</p>

  <p class="normal">“Her şey ne kadar güzel Tanrım!” diyor.</p>

  <p class="normal">“Ben bir şarkı yazdım.”</p>

  <p class="normal">“Öyle mi?”</p>

  <p class="normal">Ona şiire benzer bir şeyler okuyorum.</p>

  <p class="indentmetinitalik">“Kışın gelişi gittikçe daha çok hissediliyor</p>

  <p class="indentmetinitalik">Elveda benim küçük güneşim, elveda!..”</p>

  <div class="clrb"></div>

  <p class="normal">Ama ninem şiirimi sonuna kadar dinlemeden sözümü kesiyor:</p>

  <p class="normal">“Böyle bir şarkı var, ama seninkinden daha güzel!”</p>

  <p class="normal">Ve heceleri uzatarak, şarkı söyler gibi okumaya başlıyor:</p>

  <p class="indentmetinitalik">“Ah! Yaz güneşi çekiliyor</p>

  <p class="indentmetinitalik">Karanlık gecelere, uzak dağların ardına!</p>

  <p class="indentmetinitalik">Ah ben zavallı kız!</p>

  <p class="indentmetinitalik">Bahar sevincim olmadan yapayalnız</p>

  <p class="indentmetinitalik"><span class="indentmetin">kaldım!</span></p>

  <p class="indentmetinitalik">Sabahleyin çit boyunda dolaşmaya çıkıp,</p>

  <p class="indentmetinitalik">Eski mayıs şenliklerini hatırlayacağım</p>

  <p class="indentmetinitalik">Temiz kırlar bana dargın</p>

  <p class="indentmetinitalik">Ben gençliğimi orada kaybettim.</p>

  <p class="indentmetinitalik">Ah sevgili arkadaşlarım, dostlarım</p>

  <p class="indentmetinitalik">İlk kar yağar yağmaz</p>

  <p class="indentmetinitalik">Kalbimi beyaz göğsümden çıkarıp alın</p>

  <p class="indentmetinitalik">Ve onu karların içine gömün!”</p>

  <div class="clrb"></div>

  <p class="normal">Yazarlık onurum hiç de incinmemişti. Şarkı çok hoşuma gitmiş, genç kıza çok acımıştım.</p>

  <p class="normal">Ninem, “Acı işte böyle dile getirilir!” dedi. “Görüyorsun, bu şarkıyı bir kız yazmış. İlkbaharda sevgilisiyle gezip eğlenmişler, kış yaklaşınca sevgilisi onu terk etmiş; herhalde başka bir kız bulmuş. Genç kız da yüreğinin acısını böyle dile getirmiş. İnsan, başına gelmeyen bir şeyi böyle güzel ve doğru bir şekilde anlatamaz, ama görüyorsun; bu kız ne güzel bir şarkı yazmış.”</p>

  <p class="normal">İlk seferinde kuşları kırk kopeğe satınca, ninem buna hayret etti.</p>

  <p class="normal">“Şu işe bak sen! Bu işi bir saçmalık, çocuk eğlencesi diye düşünüyordum. Neymiş meğer! Ucuza bile satmışsın.”</p>

  <p class="normal">“Öyle mi?”</p>

  <p class="normal">Pazar kurulduğu günler kuşları bir rubleye, hatta daha fazlasına satıyor, hayretler içinde kalıyordu: “Böyle önemsiz işlerden ne çok para kazanılıyormuş!”</p>

  <p class="normal">“Bir kadın gün boyu çamaşır yıkayıp, tahta silerek yirmi beş kopek kazanıyor. Şu işe bak! Bu hiç iyi bir şey değil! Kuşları kafeste tutmak da hoş bir şey değil! Bırak şu işi Alyoşa!”</p>

  <p class="normal">Ama kuş avcılığı işine iyice gönül vermiştim. Bu işten hoşlanıyor ve kuşlardan başka kimseye zarar vermeden, özgürce yaşıyordum. İyi av takımları almıştım. Yaşlı kuş avcılarıyla yaptığım sohbetler bana çok şey öğretti. Kuş avlamak için tek başıma yaklaşık otuz kilometrelik yolu yürüyor, Volga kıyısındaki Kstovo ormanına gidiyordum. Burada, direklik çam ormanında munta kuşlarıyla, meraklılarınca pek değer verilen uzun kuyruklu, beyaz, az rastlanır güzellikteki Apollon iskete kuşları vardı.</p>

  <p class="normal">Bazen akşamdan yola çıkıyor, bütün gece sonbahar yağmuru altında çamurlu Kazan yolunu teptiğim oluyordu. Sırtımda muşamba kaplı bir torba, onun içinde de kuş yemi olan kapanlar ve kafesler vardı. Elimde kalın bir ceviz dalı tutuyordum. Sonbahar karanlığında ürperiyor ve çok korkuyordum. Yıldırımın parçaladığı yaşlı akağaçlar, ıslak dallarını başımın üstüne uzatarak, yolun iki yanında sıralı duruyorlardı. Solda, dağın eteğinde, simsiyah Volga’nın üstünde, son vapurların ve mavnaların direklerinin seyrek ışıkları seçiliyordu. Sanki dipsiz bir uçuruma doğru süzülüyorlardı. Çarklar suyun içinde uğulduyor, düdükler ötüyordu.</p>

  <p class="normal">Dökme demir rengindeki topraktan, yolun kenarındaki köylerin kulübeleri yükseliyor, kızgın ve aç köpekler ayaklarıma saldırıyor, gece bekçisi düdüğünü çalıyor ve korkuyla haykırıyor:</p>

  <p class="normal">“Orada yürüyen kim? Gecenin bu saatinde şeytanlar kimi götürüyor?”</p>

  <p class="normal">Av takımımı elimden almalarından çok korktuğum için yanıma, gece bekçilerine vermek üzere beş kopek alıyordum. Fokino köyünün bekçisi benimle dost olmuştu.</p>

  <p class="normal">Beni görünce, “Yine mi yola koyuldun?” diye sızlanırdı. “Seni korkusuz gece yolcusu!”</p>

  <p class="normal">Adı Nifont’du. Ufak tefek, ak saçlıydı ve ermişlere benziyordu. Sık sık koynundan turp, elma, bir avuç leblebi çıkarır, “Al dostum, senin için yemiş ayırdım. Afiyetle ye!” der, sonra köyün dışına kadar beni geçirirdi.</p>

  <p class="normal">“Haydi Tanrı’ya emanet ol!”</p>

  <p class="normal">Şafak vaktine kadar ormana varırdım. Av takımlarımı kurar, yemlerimi yerleştirir, ormanın kenarına uzanır, günün doğmasını beklerdim. Ortalık sessizdi. Çevremdeki her şey derin bir sonbahar uykusuna dalmış gibi kıpırtısızdı. Gri bir sis perdesi ardından dağın eteğindeki geniş çayırlar belli belirsiz göze çarpıyordu. Volga’nın ortasından geçtiği bu çayırlar ırmağı aşıyor, küçülüyor ve sisin içinde dağılıp gidiyorlardı. Uzakta, ormanın ardında, çayırların olduğu tarafta güneş ağır ağır doğuyor, ormanın tepelerinde ışıklar yanıp sönüyor ve bu, insanı heyecanlandıran tuhaf bir kımıldanmanın başlangıcı oluyor. Sis hızla çayırların üstünden kalkıyor ve güneşin ışınlarıyla gümüşi bir renk alıyordu. Sisin altından ise çalılar, ağaçlar, saman yığınları ortaya çıkıyordu. Çayırlar adeta güneşin altında eriyor, kızılımsı altın rengine boyanarak dört bir yana akıp gidiyordu. İşte, güneş ışınları durgun suya vurmaya başladı ve sanki bütün nehir, güneşin vurduğu yöne doğru ilerleyip akıyor. Güneş yükselerek, çıplak ve üşümüş toprağı neşeyle kutsuyor ve toprak, sonbaharın tatlı kokularını etrafa yayıyor. Saydam hava toprağı sonsuzca genişleterek, onu kocaman gösteriyor. Her şey uzaklara doğru süzülüp gidiyor ve insanı dünyanın lacivert diyarlarına çağırıyor. Burada güneşin doğuşunu onlarca kez izledim ve her seferinde karşımda yepyeni güzelliklerle dolu yeni bir dünya doğdu.</p>

  <p class="normal">Güneşi özel bir aşkla seviyorum. Onun tatlı nağmelerle dolu adı, bu nağmelerde gizli olan çağrışımlar hoşuma gidiyor. Gözlerimi kapayıp, yüzümü onun sıcak ışınlarına vermeyi, bir çitin aralığından ya da dalların arasından bir kılıç gibi geçerken onu avuçlarımda yakalayıp tutmayı seviyorum. Dedem, “güneşe tapmayan Prens Mihail Çernigovski ve Boyar Feodorov”a büyük hayranlık duyardı. Bu insanları, Çingeneler gibi kapkara, asık suratlı, kötü kalpli ve fakir Mordovlular gibi hep gözleri ağrıyan kişiler olarak hayal ederdim. Güneş çayırların üstünde yükselince sevinçle gülümsemekten kendimi alamıyorum.</p>

  <p class="normal">Çam ormanı, yeşil pençelerindeki çiy damlalarını silkeleyerek, üzerimde gürültülü bir ses çıkarıyor. Gölgede, ağaçların altında, eğreltiotlarının işlemeli yaprakları üzerinde, sabah donlarının kırağıları gümüş renkli, simli bir kumaş gibi ışıldıyordu. Yağmurun ezdiği sararmış otların sapları yere doğru eğilmiş hareketsiz duruyor, ama parlak bir ışık onlara vurunca hafif bir titreme göze çarpıyor. Belki de son yaşam çabasıydı bu.</p>

  <p class="normal">Kuşlar da uyandı. Gri renkli arıkuşları tüy yumakları gibi daldan dala atlıyorlar. Alev renkli munta kuşları eğri büğrü gagalarıyla çam tepelerindeki kozalakları didikliyorlar. Bir çam dalının ucunda beyaz bir Apollon kuşu uzun tüylerini silkeleyerek sallanıyor, boncuk gibi kara gözüyle kurduğum bir ağı şüpheyle süzüyor. Göz açıp kapayıncaya kadar ciddi bir eda ile hayallere dalmış olan ormanın, yüzlerce kuşun cıvıltısıyla dünyanın en saf varlığının çarpınışlarıyla dolduğunu görüyorum. Dünya güzelliğinin babası olan insan, teselli bulmak için kuşları örnek alarak, hurileri, perileri ve diğer melekleri yaratmış olmalı.</p>

  <p class="normal">Küçük kuşları avlamaktan biraz üzülüyor, onları kafese koyduğum için vicdan azabı duyuyorum. Onları izlemek daha hoşuma gidiyor, ama av hırsım ve para kazanma isteğim acıma duygumu bastırıyor.</p>

  <p class="normal">Kuşlar kurnazlıklarıyla beni güldürüyor. Gök mavisi bir iskete kuşu, kurduğum kapanı dikkatle ve uzun uzadıya inceledikten sonra bir tehlikeyle karşı karşıya olduğunu sezdi. Yandan geçerek, yemleri kapanın küçük sopaları arasından güven içinde, ustalıkla taşımaya başladı. İskete kuşları çok akıllı hayvanlar, ama çok meraklı olmaları onları mahvediyor. Kibirli şakrakkuşları biraz aptaldır; karnı tok şehirlilerin kiliseye dalmaları gibi, sürüler halinde ağa kapılıyorlar! Yakalandıkları zaman, buna çok şaşırıyorlar. Gözleri sanki yuvalarından çıkıyor ve kalın gagalarıyla insanın parmağını didikliyorlar. Kuşa benzemeyen ve pek bilinmeyen sittell kuşu, uzun gagasını oynatıp kalın kuyruğuna yaslanarak uzun süre ağın önünde duruyor. Tıpkı bir ağaçkakan gibi ağaç gövdelerinde dolaşıyor ve iskete kuşlarının peşine takılıyor. Bu kül rengi küçük kuşta insanı ürküten bir şey var. Yapayalnız görünüyor; kimse onu sevmiyor, o da kimseyi sevmiyor. O da, saksağan gibi ufak ve parlak şeyleri çalıp saklamayı seviyor.</p>

  <p class="normal">Öğleye doğru avımı bitiriyorum. Ormandan ve kırlardan geçerek eve dönüyorum. Ana yoldan ve köylerden geçerek eve dönersem, köy çocukları ve delikanlılar kafeslerimi elimden alıp kırar, av takımlarımı parçalarlar. Başıma geldiği için biliyorum.</p>

  <p class="normal">Akşamüstü yorgun argın, aç olarak eve dönüyorum, ama bir gün içinde sanki daha büyümüş, yeni bir şeyler öğrenmiş, güçlenmiş gibiyim. Bu yeni güç, dedemin kötü alaylarına kızmadan, kin gütmeden katlanmamı sağlıyor. Bunu gören dedem benimle ciddi ve anlayışlı bir tavırla konuşmaya başlıyor:</p>

  <p class="normal">“Böyle saçma sapan işleri bırak! Hiç kimse kuş satarak adam olmamıştır. Ben böyle bir olay bilmiyorum. Kendine aklını kullanabileceğin bir iş seç!</p>

  <p class="normal">“İnsanlar Tanrı’nın tohumudur. Başaklanmaları ve iyi meyve vermeleri gerekir. İnsan bir ruble gibidir; iyi bir işe yatırırsan üç ruble olur. Hayatın kolay olduğunu mu düşünüyorsun? Hayır, hiç kolay değil! Dünya, için için karanlık bir gecedir ve herkes kendi yoluna ışık tutmak zorundadır. Hepimize on parmak verilmiş, ama herkes alabileceğinden daha fazlasını almak istiyor. İnsan güçlü olmalıdır. Gücü yoksa, kurnazlık etmelidir. Küçük ve güçsüz olanlar cennette de, cehennemde de bir işe yaramazlar! İnsanlarla bir arada yaşa, ama yalnız olduğunu da unutma! Herkesi dinle, ama kimsenin sözüne inanma! Onların sözünü dinlersen yolunu şaşırırsın. Çeneni sıkı tut. Evler ve şehirler lafla değil, para ve baltayla yapılmıştır. Sen bütün varlıkları bitleriyle koyunları olan Başkır ya da Kalmuk değilsin!”</p>

  <p class="normal">Bu şekilde bütün gece konuşabilirdi; söylediklerini artık ezberlemiştim. Sözleri hoşuma gidiyordu, ama taşıdıkları anlama şüpheyle bakıyordum. Sözlerinden anlaşıldığına göre, insanın istediği gibi yaşamasını engelleyen iki güç vardı; Tanrı ve insanlar.</p>

  <p class="normal">Ninem, pencerenin yanına oturmuş, dantel için iplik eğiriyordu. İğ, becerikli parmakları arasında vızıldıyordu. Dedemin sözlerini uzun süre sessizce dinledi, sonra aniden, “Her şey Meryem Ana’nın dilediği gibi olur,” dedi.</p>

  <p class="normal">Dedem, “Ne demek bu?” diye haykırdı.</p>

  <p class="normal">“Tanrı! Ben Tanrı’yı unutmadım. Tanrı’yı biliyorum. İhtiyar bunak kadın; aptalları da dünyaya Tanrı yollamadı ya!”</p>

  <p class="normal">Bence dünyada en rahat yaşam sürenler, Kazaklar ve askerler. Sade ve neşeli bir hayatları vardır. İyi havalarda, sabah erkenden evimizin karşısına, hendeğin arkasına gelir, beyaz mantarlar gibi çıplak kırlara doluşurlar, sonra karışık, ilginç bir oyuna başlarlardı. Beyaz gömlekler içinde becerikli ve güçlü ellerinde tüfeklerle neşeyle kırlarda koşarlar, bir hendeğin içinde gözden yiterler, sonra aniden bir boru sesiyle tekrar kırlara yayılırlardı. Trampetlerin iç karartıcı sesleri arasında tüfeklerine süngü takarak ve “Hurra!” diye bağırarak evimize doğru koşarlardı. O zaman, evimizi bir saman yığını gibi darmadağın edeceklerini sanırdım.</p>

  <p class="normal">Ben de, “Hurra!” diye bağırır, kendimi kaybedercesine onlarla birlikte koşardım. Trampetin acı ötüşü bende bir şeyleri yıkmak, tahta perdeleri paramparça etmek, çocukları dövmek gibi coşkulu istekler uyandırırdı.</p>

  <p class="normal">Dinlenme sırasında askerler bana kalitesiz tütünlerinden ikram ederler, ağır silahlarını gösterirlerdi. Bazen içlerinden biri süngüsünü karnıma doğru çevirerek, şakacıktan gaddar bir tavırla, “Hamamböceğini gebertelim!” diye haykırırdı.</p>

  <p class="normal">Süngüsü parlıyor, canlı gibi görünüyor, bir yılan gibi kıvrılıyor ve sanki beni sokmak istiyordu. Bu biraz ürkütücüydü, ama yine de hoşuma gidiyordu.</p>

  <p class="normal">Mordovyalı bir trampetçi, bana sopalarla trampet derisine nasıl vurulacağını öğretti. Önce canımı acıtacak kadar bileklerimden kavrıyor, ezilen parmaklarımın arasına sopaları tutuşturuyordu. Kuş gözlerini kocaman açarak korkunç bir sesle bağırıyordu:</p>

  <p class="normal">“Haydi vur! Bir iki, bir iki! Tram ta tatam! Sola daha hafif, sağa daha güçlü vur!”</p>

  <p class="normal">Eğitim bitene kadar askerlerle kırda koşardım. Sonra onların yüksek sesle söyledikleri şarkıları dinleyerek ve yeni basılmış paralar gibi gıcır gıcır parlayan iyi bakışlı yüzlerine dikkatle bakarak, onlarla beraber şehrin sokaklarından geçer, kışlalarına kadar onları uğurlardım.</p>

  <p class="normal">Aynı tip insanlardan oluşan bu yoğun insan seli, kendisine bağlanmak, bir nehire dalar gibi içine dalmak, bir ormana girer gibi içine girmek arzusu uyandıracak tek bir güç halinde sokaklardan neşeyle akardı. Bu insanlar hiçbir şeyden korkmuyor, her şeye korkusuzca bakıyorlardı. Bunlar her şeyin üstesinden gelebilir, istedikleri her şeyi elde edebilirlerdi. Her şeyden önemlisi, bunlar saf ve iyi kalpli insanlardı; ama bir gün dinlenirken genç bir erbaş bana kalın bir sigara verdi:</p>

  <p class="normal">“İç bakalım! Bu özel bir sigaradır. Kimseye vermezdim, ama iyi bir delikanlı olduğun için sana veriyorum.”</p>

  <p class="normal">Sigarayı yaktım. Erbaş bir adım geriledi ve kızıl bir alev gözlerimi kamaştırdı, parmaklarımı, burnumu, kaşlarımı yaktı. Gri, ekşi bir duman beni hapşırtıyor, öksürtüyordu. Gözlerim kör olmuş ve ürkmüş bir halde olduğum yerde tepiniyordum. Bir daire şeklinde etrafımı saran askerler ise neşeyle kahkahalar atıyorlardı. Ardımdan çalınan ıslıkların ve atılan kahkahaların eşliğinde eve döndüm. Bir şey, bir çoban kamçısı gibi arkamdan şaklıyordu. Yanan parmaklarım ağrıyor, yüzüm yanıyor, gözlerimden yaşlar fışkırıyordu, ama canımı sıkan şey acı değil, bana bunu neden yaptıklarını anlayamamaktan doğan bir şaşkınlıktı. Bu olay, bu iyi kalpli delikanlıları niye böyle eğlendirmişti?</p>

  <p class="normal">Eve gidince tavan arasına çıktım ve hayatımda sıkça karşılaştığım, tarif edilemeyecek kadar acımasız davranışları hatırlayarak, uzun süre orada oturdum. Sanki Sarapul’da gemiye binen küçük asker, kanlı canlı haliyle gözümün önünde beliriyor, karşımda duruyor ve heyecanla soruyordu:</p>

  <p class="normal">“Anladın mı şimdi?”</p>

  <p class="normal">Kısa bir süre sonra başıma daha acı ve şaşırtıcı bir olay geldi: Peçerski kasabasında oturan Kazakların kışlasına gidip gelmeye başlamıştım. Bu farklılık, onların ustaca ata binmelerinden, daha güzel giyinmelerinden dolayı değildi. Onlar başka türlü konuşuyor, başka şarkılar söylüyor ve olağanüstü güzel dans ediyorlardı. Bazı akşamlar atları tımar ettikten sonra ahırın yanında kümeler halinde toplanırlar ve ufak tefek kızıl saçlı bir Kazak kalkık perçemlerini silkeleyerek borazan gibi sesiyle şarkı söylemeye başlar, bir parça zorlanarak durgun Don ve mavi Tuna hakkında hüzünlü bir türkü tuttururdu. Daldan yere ölü bir halde düşünceye kadar kendinden geçip şarkı söyleyen ötücü kuşlar gibi gözleri kapalıydı. Gömleğinin yakasını da açar, köprücük kemikleri bakır gemler gibi görünürdü. Zaten adamın kendisi baştan aşağı bakırdanmış hissi uyandırıyordu. Altındaki toprak sarsılıyormuş gibi ince bacakları üzerinde sallanıp kollarını açarak, gözleri kapalı bir halde yüksek sesle şarkı söyleyen bu adam, insan olmaktan çıkmış da, adeta borazanın borusu, çobanın kavalı olmuştu. Bazen tıpkı o ötücü kuş gibi sırtüstü düşüp öleceğini sanırdım, çünkü şarkıyı bütün ruhuyla söyleyerek tüm gücünü tüketirdi.</p>

  <p class="normal">Arkadaşları ellerini ceplerine sokarak ya da arkalarında kenetleyerek halka halinde onun etrafında dururlar, sertçe onun bakır yüzüne bakarlar, yavaşça havada süzülen elini gözleriyle izlerler, kilise korosundaymış gibi ciddi ve sakin bir tavırla şarkı söylerlerdi. Sakallı sakalsız bütün bu insanlar o anda ikonaları andırırlardı: Onlar gibi korkutucu, onlar gibi dünyadan uzaktılar. Şarkı, uzun bir yol gibi uzun, onun gibi düz ve genişti. İnsan onu dinlerken gece mi, gündüz mü, çocuk mu, yoksa yaşlı mı olduğunu, her şeyi unuturdu! Şarkıcıların sesleri kesilir gibi olur, bozkırların özgür havasına özlem duyan atların solukları duyulur, sonbahar gecesinin kırdan sessizce, karşı konulmaz bir biçimde ilerleyişi işitilir. İnsanın yüreği büyür, alışılmamış bazı duygular insanlara, dünyaya duyulan büyük, sessiz bir aşkla içi içine sığmayarak paramparça olma isteği verirdi.</p>

  <p class="normal">Bu ufak tefek bakır tenli Kazak bana sanki insan değilmiş de, insanlardan daha iyi, daha üstün, önemli bir masal kahramanıymış gibi geliyordu. Onunla konuşamıyordum. Bana bir şey sorduğunda mutlulukla gülümsüyor ve mahçup mahçup susuyordum. Onu daha sık görmek ve nasıl şarkı söylediğini dinleyebilmek için bir köpek gibi sessiz ve uysalca peşinden gitmeye hazırdım.</p>

  <p class="normal">Bir gün onu, ahırın köşesinde dururken gördüm. Elini yüzüne doğru kaldırmış, parmağındaki parlak gümüş yüzüğü inceliyordu. Güzel dudakları kımıldıyor, kızıl bıyıkları titriyordu. Yüzü hüzünlü ve üzgündü, ama bir başka sefer, karanlık bir akşamda, elimde kafesler eski Pazar Meydanı’ndaki meyhaneye gitmiştim; meyhaneci kuşlara meraklıydı ve sık sık benden kuş satın alırdı.</p>

  <p class="normal">Kazak, tezgâhın yanında, soba ile duvar arasında bir köşede oturuyordu. Yanında kendinden iki kat daha iri cüsseli bir kadın vardı. Kadının yuvarlak yüzü bir maroken gibi parlıyordu. Kadın, Kazak’a bir annenin şefkatli gözleriyle, biraz da endişeli bir tavırla bakıyordu. Kazak sarhoştu. İleriye uzattığı ayaklarını yere vuruyor; bu arada kadının ayaklarına da çarparak acıtmış olacak ki, kadın irkiliyor, yüzünü ekşiterek sessizce ona yalvarıyordu:</p>

  <p class="normal">“Saçmalamayın ne olur.”</p>

  <p class="normal">Kazak bir gayretle kaşlarını kaldırıyor, ama kaşları yine gevşek bir şekilde düşüyordu. Herhalde ona fazla sıcak geliyordu; ceketinin önünü açmış, gömleğinin düğmelerini çözmüş ve boynu meydana çıkmıştı. Kadın, başörtüsünü başından omuzlarına kaydırmış, güçlü beyaz ellerini masanın üstüne koymuş, parmaklarını da kıpkırmızı oluncaya kadar birbirine kenetlemişti. Onları daha çok izledikçe, Kazak, gözüme iyi bir annenin kabahat işlemiş oğlu gibi görünüyordu. Kadın ona şefkatle ve sitemle bir şeyler söylüyor, o da mahcup mahcup susuyordu. Hak ettiği sitemlere ne karşılık verebilirdi ki?</p>

  <p class="normal">Kazak, sanki bir yanına iğne batırılmış gibi aniden ayağa kalktı, eğri taktığı kasket alnına düştü; onu avucuyla bastırdı, düğmelerini iliklemeden kapıya yöneldi. Kadın da ayağa kalktı ve meyhaneciye, “Biz birazdan geri döneriz Kuzmiç,” dedi.</p>

  <p class="normal">Meyhanedekiler arkalarından gülüp alay ettiler. İçlerinden biri gür bir sesle, sertçe, “Gemi kılavuzu döndüğünde kadına gününü göster!” dedi.</p>

  <p class="normal">Peşlerinden çıktım. On adım kadar önümdeydiler. Karanlıkta meydanın yan tarafından, çamurlara bata çıka geçerek, Volga’nın yüksek kıyısına, yamaca doğru yürüyorlardı. Kadının Kazak’ı tutarken nasıl yalpaladığını görüyor, çamurun, ayakları altında nasıl şapırdadığını duyuyordum.</p>

  <p class="normal">Kadın, alçak sesle yalvarırcasına soruyordu:</p>

  <p class="normal">“Nereye gidiyorsunuz? Nereye gidiyorsunuz böyle?”</p>

  <p class="normal">Yolumun üstü olmamasına rağmen onların peşinden, çamurların içinden geçerek yürüdüm. Yamacın kaldırımına vardıklarında Kazak durdu, kadından bir adım geri çekildi ve aniden onun yüzüne vurdu. Kadın şaşkınlıkla, korkuyla bir çığlık kopardı:</p>

  <p class="normal">“Ah! Bana niçin vurdun?”</p>

  <p class="normal">Ben de ürkmüştüm. Koşarak yanlarına yanaştım. Kazak, kadını belinden tuttu, parmaklığın üstünden aşırarak, yamaçtan aşağı fırlattı. Kendisi de onun peşinden atladı. İkisi de yamacın otları üzerinden aşağı doğru bir siyah küme halinde yuvarlandılar. Aşağıda yırtılan bir elbisenin sesini, Kazak’ın homurtularını duyunca korkudan donakaldım. Kadının ince, mırıltılı sesi kesik kesik duyuluyordu:</p>

  <p class="normal">“Bağıracağım... Bağıracağım!”</p>

  <p class="normal">Kadın yüksek sesle, yürek acısıyla ofladı ve ortalık sessizleşti. Bir taş arayıp buldum, aşağı attım. Otlar hışırdadı. Meydanda, meyhanenin camlı kapısı hızla çarptı. Biri herhalde düşmüş olacak; inledi. Sonra ortalığı yine sessizlik kapladı.</p>

  <p class="normal">Yamacın aşağısında kocaman bir top belirdi. Hıçkırarak ve gürültüyle soluyarak, yavaş yavaş, yalpalaya yalpalaya yukarı doğru çıkıyordu. Onun kadın olduğunu fark ettim. Bir koyun gibi dört ayak üzerinde yürüyordu. Beline kadar çıplak olduğunu, memelerinin sarktığını görüyordum ve sanki kadının üç yüzü varmış gibi görünüyordu. Düşe kalka parmaklığa vardı ve parmaklığın üstüne, hemen hemen yanı başımda bir yere çöktü. Dağılmış saçlarına çekidüzen vermeye çalışıyor, yorgunluktan canı çıkmış bir at gibi soluyordu. Beyaz teninde koyu çamur lekeleri göze çarpıyordu. Ağlıyor ve temizlenen bir kediyi andıran hareketlerle yanaklarındaki gözyaşlarını siliyordu. Beni gördü ve usulca sordu:</p>

  <p class="normal">“Tanrım! Bu da kim? Çekil git utanmaz!”</p>

  <p class="normal">Gidemiyordum. Hayretten, acı ve kasvetli bir duygu yüzünden donakalmıştım.</p>

  <p class="normal">Ninemin kız kardeşinin sözleri aklıma geliyordu.</p>

  <p class="normal">“Kadın, bir güçtür. Havva ana, Tanrı’yı bile kandırmıştır.”</p>

  <p class="normal">Kadın kalktı. Bluzunun yırtıklarıyla göğsünü kapadı, bacakları açıkta hızla uzaklaştı. Yamacın aşağısından Kazak ortaya çıktı. Elindeki beyaz paçavraları havada sallamaya başladı, yavaşça ıslık çaldı. Etrafı dinledi ve neşeli bir sesle konuşmaya başladı:</p>

  <p class="normal">“Darya! Ne oldu? Bir Kazak, kendisine gerekli olan her şeyi elde eder. Sarhoş olduğumu sandın değil mi? Hayır, sana öyle geldi. Darya!”</p>

  <p class="normal">Dimdik ayakta duruyor, sesi ayık ve alaycı çıkıyordu. Eğilip, elindeki paçavralarla çizmelerini sildi ve yine konuşmaya başladı:</p>

  <p class="normal">“Hey, gel de bluzunu al! Daşka! Nazlanma!”</p>

  <p class="normal">Kazak, yüksek sesle kadına yüz kızartıcı bir küfür savurdu.</p>

  <p class="normal">Bir moloz yığınının üstüne oturmuş, gecenin sessizliğinde tek başına yükselen bu hükmedici sesi dinliyordum. Gözlerimin önünde, meydandaki fenerlerin ışığı oynaşıyor, sağda, siyah bir ağaç kümesinin içinde Soylu Kızlar Enstitüsü’nün beyaz binası yükseliyordu. Kazak, birbiri ardına pis sözcükleri sıralayıp elindeki beyaz paçavraları sallayarak meydana doğru yürüdü, sonra bir kâbus gibi ortadan kayboldu.</p>

  <p class="normal">Yamacın aşağısında, su haznesinin buhar boşaltma borusundan buharlar çıkıyordu. Bir araba yokuş aşağı indi. Etrafta in cin top oynuyor. Adeta zehirlenmiş bir halde Kazak’a atma fırsatını bulamadığım soğuk bir taşı elimde sıkarak yamaç boyunca yürüyordum. Kilisenin yanında gece bekçisi beni durdurdu ve kızgın bir tavırla kim olduğumu, sırtımdaki çuvalda ne taşıdığımı sordu.</p>

  <p class="normal">Ona bütün ayrıntılarıyla Kazak’tan söz ettim. Kahkahalar atmaya başladı.</p>

  <p class="normal">“Çok güzel! Kazaklar çok bilmiş bir millettir kardeş. Onlar bizim dengimiz değil! Kadın da tam bir kancık köpek!..”</p>

  <p class="normal">Katılırcasına gülüyordu. Niye güldüğünü anlamadan yoluma devam ettim.</p>

  <p class="normal">Dehşet içinde düşünüyordum; ya böyle bir olay annemin ya da ninemin başına gelseydi?</p>
</body>
</html>
