<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_15">IX</h2>

  <p class="normal">Birdenbire içimde patlak veren okuma tutkusunun ne büyük aşağılamalara, üzüntülere ve heyecanlara yol açtığını hatırlayınca buna hem üzülüyor hem de gülüyorum.</p>

  <p class="normal">Makastarın karısının kitapları bana müthiş pahalı görünüyordu. Kocakarının sobada yakmasından korktuğum için kitapları hiç aklıma getirmemeye gayret ediyordum. Sabahları çay için ekmek satın aldığım dükkândan rengârenk küçük kitaplar almaya başladım.</p>

  <p class="normal">Bakkal çok sevimsiz bir adamdı. Kalın dudakları, devamlı terleyen sıracalı yara izleri ve lekelerle kaplı beyaz, pörsümüş bir yüzü vardı. Gözlerinin akı fazla, şiş ellerinin parmakları küt ve hantaldı. Dükkânı, yeniyetme gençlerin ve hoppa sokak kızlarının akşamları buluşma yeri olmuştu. Patronumun kardeşi de, hemen hemen her akşam oraya bira içmeye ve oyun oynamaya giderdi. Onu akşam yemeğine çağırmam için beni sık sık oraya gönderirlerdi. Dükkânın arkasındaki dar, küçük odada bakkalın budala, kırmızı yanaklı karısını, Victor’un ya da başka bir delikanlının kucağında otururken defalarca görmüştüm. Herhalde bu durum bakkalı kızdırmıyordu. O, dükkânda kendisine yardım eden kız kardeşine kilise şarkıcıları, askerler, canı isteyen herkes sımsıkı sarıldığında ya da öptüğünde de kızmazdı. Dükkânda az mal vardı. Bakkal bunu dükkânın yeni açılmış olmasıyla açıklar, dükkânı düzenlemeye vakti olmadığını söylerdi; oysa dükkân sonbahardan beri açıktı. Bakkal, misafirlerine ve müşterilerine edepsiz resimler gösteriyor, utanmazca yazılmış şiirleri kopya etmelerine izin veriyordu.</p>

  <p class="normal">Mişa Yerstigneyev’in içi boş kitaplarını okuyor ve her biri için birer kopek veriyordum. Bunlar pahalıydı ve kitaplardan hiç keyif almıyordum. <span class="ideitalik">Guak ya da Karşı Gelinmez Doğruluk, Venedikli Fransil, Rusların Kabardalılarla Savaşı</span> ya da <span class="ideitalik">Kocasının Mezarında Ölen Güzel Müslüman Kadın</span> ve bunun gibi bütün eserler beni memnun etmiyor, çoğunlukla fena halde canımı sıkıyorlardı. Ağır sözcüklerle akıl almaz şeyler anlatan bu kitaplar adeta budala yerine koyup benimle alay ediyorlardı.</p>

  <p class="normal"><span class="ideitalik">Nişancılar, Yuri Miloslavski, Esrarlı Rahip, Yapança; Tatar Atlısı</span> ve benzeri eserler benim daha çok hoşuma gidiyordu, çünkü bu kitaplar aklımda kalıcı bir şeyler bırakıyordu, ama bana en sürükleyici gelen azizlerin hayatıydı. Bunlarda beni ara sıra coşkulu bir heyecana sürükleyen, bana inandırıcı gelen ciddi bir şeyler vardı. Din şehitlerinin hepsi bana nedense “Haroşoye Delo”yu, kadın din şehitlerinin hepsi ninemi, papazlar ise iyi olduğu saatlerdeki dedemi hatırlatıyordu.</p>

  <p class="normal">Odun kırmak için gittiğimde odunlukta ya da tavan arasında okuyordum; ama bu iki yer de okumak için uygun değildi ve soğuktu. Bazen kitap ilgimi çektiği ya da onu hızla okumam gerektiği zaman gece kalkıyor ve mumu yakıyordum, ama geceleri mumun küçüldüğünün farkına varan kocakarı onu bir çıra parçasıyla ölçmeye başladı. Çıra parçasını da bir yerlerde saklıyordu. Sabah mumun bir parmak eksildiğini fark ederse ya da çırayı bulamayarak, yanan mum kadar bir parçasını kıramazsam mutfakta korkunç bir yaygara kopardı.</p>

  <p class="normal">Bir gün Victor isyan ederek, yattığı yerden bağırdı:</p>

  <p class="normal">“Sövüp saymayı bırakın artık anne! Burada yaşamanın imkânı yok. Mumu elbette yakacak, çünkü kitap okuyor. Bakkaldan aldığı kitapları okuyor; ben biliyorum! Tavan arasına çıkıp baksanıza!”</p>

  <p class="normal">Kocakarı tavan arasına koştu; bir kitap buldu ve onu paramparça etti. Bu, elbette beni üzdü, ama okuma arzum daha da güçlendi.</p>

  <p class="normal">Bu eve bir ermiş de gelse, ona ders vermeye kalkışacaklarını, onu yeni baştan terbiye etmeye çalışacaklarını biliyordum. Bunu can sıkıntısından yapacaklardı. Eğer onlar, insanları yargılamaktan, bağırmaktan, insanlarla alay etmekten vazgeçseler; konuşmayı unuturlar, dilsizleşirler, kendilerini bilmez bir hale gelirlerdi. İnsanın kendi varlığını hissedebilmesi için insanlara şu veya bu şekilde davranması gerekir. Patronlarım, yakınlarını bir öğretmen gibi kınamaktan başka bir davranış şekli bilmiyorlardı. Onlar gibi düşünmeye, onlar gibi yaşamaya, onlar gibi hissetmeye başlasanız da fark etmiyordu. Bu sefer de böyle davrandığınız için sizi kınarlardı. Onlar böyle insanlardı işte.</p>

  <p class="normal">Okumak için her türlü kurnazlığa başvuruyordum. Kocakarı defalarca kitaplarımı yok etti ve birdenbire bakkala kırk yedi kopek gibi korkunç miktarda borcum olduğunu gördüm. Bakkal parasını istiyor, alışveriş için dükkâna geldiğim zaman patronlarımın parasından keseceğini söyleyerek beni tehdit ediyordu. Benimle alay ederek, “Ya o zaman ne yaparsın?” diyordu.</p>

  <p class="normal">Tarif edemeyeceğim kadar ondan iğreniyordum. O da bunu hissetmiş olacak ki, savurduğu çeşitli tehditlerle bana eziyet ediyor, bundan büyük keyif alıyordu. Dükkâna girdiğim zaman lekeli yüzü genişliyor, tatlı bir sesle soruyordu:</p>

  <p class="normal">“Borcunu getirdin mi?”</p>

  <p class="normal">“Hayır.”</p>

  <p class="normal">Bu onu korkutuyor ve suratını asıyordu.</p>

  <p class="normal">“Ne olacak şimdi? Seni mahkemeye mi vereyim, yoksa ıslahevine mi attırayım?”</p>

  <p class="normal">Para isteyebileceğim birisi yoktu. Aylığımı dedeme ödüyorlardı. Ne yapacağımı şaşırmıştım. Borcumu kapatmam için biraz daha beklemesini rica ettiğim zaman bakkal, puf böreği gibi tombul elini bana uzatarak, “Öpersen beklerim,” dedi.</p>

  <p class="normal">Tezgâhın üstünden terazi taşını kapıp ona doğru sallamaya başlayınca iskemleye çökerek haykırdı:</p>

  <p class="normal">“Ne oldu? Neyin var senin? Şaka yaptım!”</p>

  <p class="normal">Şaka yapmadığını anlayarak, ona olan borcumdan kurtulmak için para çalmaya karar verdim.</p>

  <p class="normal">Sabahları patronumun giysisini fırçalarken pantolonunun ceplerinde paralar tıngırdar, bazen paralar cepten fırlayarak yerde yuvarlanırlardı.</p>

  <p class="normal">Bir gün paralardan biri aralıktan, merdiven altındaki odunluğa düşmüştü. O gün bunu patrona söylemeyi unutmuştum, ancak birkaç gün sonra odunlar arasında yirmi kopeklik bulunca aklıma geldi. Parayı patrona verdiğim zaman, karısı ona, “Görüyorsun işte! Cebinde para bıraktığın zaman saymalısın!” dedi, ama patron bana gülümseyerek şöyle yanıtladı:</p>

  <p class="normal">“O çalmaz; buna eminim.”</p>

  <p class="normal">Çalmaya karar verdiğim anda onun sözleri, güven dolu gülümseyişi aklıma geldi ve çalmanın benim için ne kadar zor olacağını anladım.</p>

  <p class="normal">Birkaç kez cebinden gümüş paralar çıkarıp saydım, ama almaya cesaret edemedim. Üç gün ıstırap çektim, ama birden her şey hızlı ve sade bir şekilde halloldu.</p>

  <p class="normal">Patron, ummadık bir anda bana sordu:</p>

  <p class="normal">“Neyin var Peşkov? Sıkıntılı duruyorsun. Rahatsız mısın yoksa?”</p>

  <p class="normal">Bütün derdimi ona açık açık anlattım.</p>

  <p class="normal">Kaşlarını çattı, “Kitapların başına ne işler açtığını görüyorsun işte! Onlar, öyle ya da böyle mutlaka insanın başına bela olurlar!”</p>

  <p class="normal">Bana elli kopek verdi ve sertçe tavsiyede bulundu:</p>

  <p class="normal">“Bana bak; sakın ağzından kaçırıp karıma ya da anneme bir şey söyleyeyim deme. Kıyamet kopar.”</p>

  <p class="normal">Sonra saf bir gülümseyişle, “Sen de ne kadar inatçısın. Tanrı iyiliğini versin! Neyse, zararı yok, ama sen de kitap okumayı bırak! Yılbaşında iyi bir gazeteye abone olacağım. O zaman okursun,” dedi.</p>

  <p class="normal">Ve böylece akşamları çay saatinden akşam yemeğine kadar patronlarıma yüksek sesle, <span class="ideitalik">Moskova Gazetesi</span>’ni, Başkov’un, Rokşanin’in, Rudnikovki’nin romanlarını ve can sıkıntısından patlayan insanların hazmını sağlayan diğer kitapları okumaya başladım.</p>

  <p class="normal">Yüksek sesle okumak hoşuma gitmiyordu. Bu durumda, okuduğumu anlayamıyordum, ama patronlarım cankulağıyla, hatta hûşû içinde dinliyor, kahramanların kötülüğüne hayret ederek sızlanıyor, övünerek birbirlerine, “Biz burada sessiz sakin yaşıyoruz. Bir şey bilmiyoruz. Tanrıya şükürler olsun,” diyorlardı.</p>

  <p class="normal">Olayları birbirine karıştırıyor, ünlü haydut Çurkin’in yaptıklarını arabacı Foma Kruçin’e mal ediyor, isimleri karıştırıyorlardı. Ben ise dinleyicilerin yanlışlarını düzeltiyordum. Bu da onları hayrete düşürüyordu:</p>

  <p class="normal">“Şundaki hafızaya bak!”</p>

  <p class="normal"><span class="ideitalik">Moskova Gazetesi</span>’nde sıkça Leonid Grov’in şiirlerine rastlıyordum. Bu şiirler çok hoşuma gidiyor; içlerinden bazılarını defterime geçiriyordum, ama patronlarım şair hakkında ileri geri konuşuyorlardı:</p>

  <p class="normal">“Yaşına başına bakmadan şiir yazıyor.”</p>

  <p class="normal">“Sarhoş, yarım akıllı. Onun için hava hoş.”</p>

  <p class="normal">Strujkin’in, Kont Memento-Mari’nin şiirlerini de beğeniyordum, ama kadınlarsa, hem genci hem yaşlısı şiirin soytarılık gibi bir şey olduğunu iddia ediyorlardı.</p>

  <p class="normal">“Sadece kuklalarla aktörler şiir okur,” diyorlardı.</p>

  <p class="normal">Küçük, dar bir odada patronlarımın gözleri önünde geçen o kış akşamları benim için çok sıkıntı vericiydi. Dışarıda ölü bir gece uzayıp gidiyor; ara sıra soğuktan bir şey çatırdıyor, insanlar masanın etrafında donmuş balıklar gibi susarak oturuyordu. Bazen tipi pencerenin camlarına ve duvarlara çarpıyor, bacalarda uğulduyor, baca kapaklarını tangırdatıyor, çocuk odasında bebekler ağlıyordu. İçimden karanlık bir köşeye büzülüp kurt gibi ulumak geliyordu.</p>

  <p class="normal">İki kadın masanın bir ucuna oturmuş dikiş dikiyor ya da çorap örüyorlar. Masanın diğer ucunda ise Victor, sırtını kamburlaştırmış, gönülsüzce projeleri kopya ediyor, zaman zaman bağırıyor.</p>

  <p class="normal">“Masayı sallamayın! Burda yaşamak mümkün değil!”</p>

  <p class="normal">Patron kenarda, koskoca bir gergefin başına oturmuş, çapraz iğneyle keten bir masa örtüsü işliyor. Parmaklarının altından kırmızı yengeçler, mavi balıklar, sarı kelebekler ve kahverengi sonbahar yaprakları görünüyor. Gergefin desenini de kendisi çizmiş, üç kıştan beri bu işle uğraştığı için artık bıkmıştı. Sık sık gündüzleri boş olduğum saatlerde bana, “Haydi Peşkov, geç masa örtüsünün başına, iş gör biraz!” derdi.</p>

  <p class="normal">Masa örtüsünün başına oturur, kalın bir iğne ile işimi yapmaya başlardım. Patrona acıyor, her zaman her işte elimden geldiği kadar ona yardımcı olmak istiyordum. Bana hep öyle geliyordu ki; günün birinde resim çizmekten, gergef işlemekten, iskambil oynamaktan vazgeçecek, aniden elindeki işi bırakacak ve sık sık yaptığı gibi elindeki işi tanımadığı, bilmediği bir şeymiş gibi hayretle, dalgın dalgın seyrederken hayalini kurduğu daha ilginç bir başka şey yapmaya başlayacaktı. Böyle anlarda saçları alnına ve yanaklarına dökülür, manastırdaki papaz çömezlerini andırırdı.</p>

  <p class="normal">Karısı, “Ne düşünüyorsun?” diye sorardı.</p>

  <p class="normal">Patronum işe koyulur ve “Hiç,” diye cevaplardı.</p>

  <p class="normal">Buna şaşıyordum. İnsana ne düşündüğü sorulur muydu?</p>

  <p class="normal">Bu soruya cevap vermek mümkün değildir. Her zaman insanın aklından birçok şey geçer.</p>

  <p class="normal">Gözlerimizin önünde olan her şey; dün ya da bir yıl önce gördüklerimiz birbirine karışmış, birbirinden ayırt edilmez bir halde hareket eder ve değişirler.</p>

  <p class="normal"><span class="ideitalik">Moskova Gazetesi</span>’nin fıkraları akşam okumalarına az geliyordu. Bu yüzden karyolanın altında duran dergileri okumayı teklif ettim, ama genç hanım kuşkuyla, “Okunacak ne var ki orada? Sadece resimler...” dedi, ama karyolanın altında <span class="ideitalik">Resimli Dergi</span>’den başka <span class="ideitalik">Ateş</span> dergisinin de olduğu ortaya çıktı.</p>

  <p class="normal">Biz de Salias’ın <span class="ideitalik">Kont Tyatin Baltiyski</span>’sini okumaya koyulduk. Hikâyenin budala kahramanı, patronun çok hoşuna gitti. Küçük beyin hüzünlü maceralarına gözleri yaşaracak kadar acımasızca katılırcasına gülüyor, “Olamaz! Ne eğlenceli şey!” diyordu.</p>

  <p class="normal">Karısı ise kimsenin etkisinde olmadığını göstermek için, “Bunlar palavra,” diyordu.</p>

  <p class="normal">Karyolanın altındaki edebiyatın bana büyük faydası oldu. Dergileri mutfağa alma hakkını elde ettim ve geceleri okuma imkânım doğdu. Şansım varmış ki, dadı içki komasına girdiği için kocakarı çocukların odasında yatmaya başlamıştı. Victorcuk da beni rahatsız etmiyor, evde herkes uykuya daldıktan sonra sessizce giyiniyor ve sabaha kadar yok oluyordu. Bana ışık vermiyorlar, mumu odalarına götürüyorlardı. Mum alacak param da yoktu. Herkesten gizlice şamdanların içyağlarını biriktirmeye başladım. Bunları teneke bir sardalya kutusuna koyuyor, ayrıca biraz da kandil yağı döküyordum. Bükülmüş iplikten fitil yapıyor, geceleri ocağın üstünde dumanlı bir ışık yakıyordum.</p>

  <p class="normal">Koskoca bir cildin sayfalarını çevirirken fitilin kırmızı küçük dili sık sık titreşiyor, sönecek gibi oluyordu. Fitil, her an kötü kokan içyağının içinde kayboluyor, duman gözlerimi acıtıyordu, ama bütün bu zahmetler resimleri incelerken ve bunların açıklamalarını okurken aldığım keyfin içinde silinip gidiyordu.</p>

  <p class="normal">Bu resimler, dünyayı, gittikçe genişleterek gözlerimin önüne seriyor, onu masalsı şehirlerle süslüyor, bana yüksek dağları, denizlerin güzel kıyılarını gösteriyordu. Hayat büyülü bir şekilde gelişiyor, dünya daha cazip, insanlarla ve şehirlerle daha dolu, her bakımdan daha çeşitli, daha renkli bir hale bürünüyordu. Şimdi uzaklara, Volga’nın ötesine baktığımda, orasının boş bir yer olmadığını artık biliyordum. Oysa eskiden Volga’nın ötesine bakarken bazen içime bir sıkıntı çökerdi. Kara çalılıklarla yamalı çayırlar dümdüz uzanıyor, çayırların bittiği yerde ormanın siyah tırtıklı duvarı beliriyor, ormanın üstünde bulanık, soğuk bir mavi gökyüzü yükseliyordu. Dünya ıssız ve yalnızdı. Yüreğim de ıssızlaşıyor, sessiz bir hüzün onu okşuyor, bütün isteklerim yok oluyor, düşünecek hiçbir şeyim kalmıyordu. Gözlerimi kapamak istiyordum. Yüreğimde ne varsa hepsini boşaltan bu hüzünlü boşluk hiçbir şey vaat etmiyordu.</p>

  <p class="normal">Resimlerin açıklamaları anlaşılır bir dille değişik ülkeleri, değişik şehirleri anlatıyor, geçmişteki ve günümüzdeki çeşitli olaylardan söz ediyordu. Bunların pek çoğunu anlamıyor, ıstırap çekiyordum. Bazen beynime “metafizik”, “hiliazm”, “çartist”<sup class="calibre2"><a href="../Text/Ekmegimi-Kazanirken_split_032.html#footnote-127975-12" id="footnote-127975-12-backlink">[12]</a></sup> gibi bazı tuhaf sözcükler saplanıyordu. Bunlar beni dayanılmayacak derecede rahatsız ediyor, bir canavar gibi büyüyerek her şeyi unutturuyorlardı. Eğer bu sözcüklerin anlamını çözmeyi başaramazsam, hiçbir zaman hiçbir şeyi anlayamayacağımı sanıyordum. Bu yüzden onların bütün sırlara ulaşmamı sağlayacak eşiğin önünde duran bekçiler olduğunu düşünüyordum. Sık sık bütün bir cümle, parmağa saplanan bir kıymık gibi hafızama yerleşiyor, başka bir şey düşünmemi engelliyordu. Tuhaf şiirler okuduğumu hatırlıyorum:</p>

  <p class="indentmetinitalik">“Zırhına bürünmüş, tenhalarda</p>

  <p class="indentmetinitalik">Bir mezar gibi dilsiz ve iç karartıcı</p>

  <p class="indentmetinitalik">Hunların hakanı Atilla gidiyor.”</p>

  <p class="normal">Onun ardından kara bir bulut gibi askerleri geliyor ve bağırıyorlar:</p>

  <p class="normal"><span class="ideitalik">“Nerede o Roma, nerede o kudretli Roma?”</span></p>

  <p class="normal">Roma’nın bir şehir olduğunu artık biliyorum, ama şu Hunlar kim oluyordu? Bunu öğrenmem gerekiyordu. İyi bir anını kollayarak patronuma soruyorum.</p>

  <p class="normal">Patronum, “Hunlar mı?” diye şaşkın bir ifadeyle yineliyor, “Bunun nasıl bir şey olduğunu şeytan bilir. Herhalde safsatadır.”</p>

  <p class="normal">Sonra olumsuz bir tavırla başını sallıyor:</p>

  <p class="normal">“Kafanda saçma sapan düşünceler dolaşıyor; bu hiç iyi değil Peşkov!”</p>

  <p class="normal">İyi ya da kötü; ne olursa olsun bunu öğrenmek istiyorum.</p>

  <p class="normal">Alay papazı Soloyev’in, Hunların kim olduğunu bilmesi gerektiğini düşündüm ve avluda yakalayarak ona sordum.</p>

  <p class="normal">Soluk yüzlü, hasta, her zaman kızgın, kırmızı gözlü, kaşsız, sarı sakallı bir adam olan papaz, siyah bastonuyla yere hızla vurarak, “Hunlarla senin ne işin var ki?” dedi.</p>

  <p class="normal">Teğmen Nesterov ise soruma sert bir cevap verdi:</p>

  <p class="normal">“Ne?”</p>

  <p class="normal">Bunun üzerine Hunları eczacıya sormaya karar verdim.</p>

  <p class="normal">Eczacı, bana her zaman şefkatli bakışlarla bakan zeki yüzlü, büyük burnunun üstünde altın gözlüğü olan bir adamdı.</p>

  <p class="normal">Eczacı Pavel Goldberg, “Hunlar, Kırgızlar gibi göçebe bir halktı, ama bu halk artık yok. Soyları tükendi,” dedi.</p>

  <p class="normal">İçimi bir hüzün ve can sıkıntısı kaplamıştı, ama Hunların soylarının tükenmesine değil, bana uzun süre eziyet eden bu kelimenin anlamının böyle basit olmasına, bana hiçbir şey vermemesine üzülmüştüm, ama Hunlara minnettardım.</p>

  <p class="normal">Onlarla karşılaşmamdan sonra sözler beni daha az rahatsız etmeye başladı ve Atilla sayesinde eczacı Goldberg’le de tanışmış oldum.</p>

  <p class="normal">Bu adam bütün bilimsel kelimelerin yalın anlamını biliyordu. Onda, her sırrı çözen tılsımlı anahtarlar vardı. İki parmağıyla gözlüğünü düzelttikten sonra, kalın camların arkasından gözlerini gözlerime diker ve adeta alnıma ufak çiviler çakıyormuş gibi konuşurdu:</p>

  <p class="normal">“Kelimeler, dostum, bir ağacın yaprakları gibidir. Yaprakların neden başka türlü değil de böyle olduklarını anlayabilmek için ağacın nasıl büyüdüğünü bilmek, öğrenmek gereklidir! Kitap, dostum, içinde hoş, yararlı her şeyin olduğu güzel bir bahçe gibidir.”</p>

  <p class="normal">Sürekli mide ekşimesinden rahatsız olan büyüklere karbonat ve İngiliz tuzu ya da bebeklere merhem ve müshil almak için sık sık eczaneye gidip geliyordum. Eczacının kısa öğütleri bende gitgide kitaplara daha ciddi davranmak gerektiği hissini uyandırıyordu. Votka bir sarhoş için nasıl gerekliyse, kitaplar da yavaş yavaş benim için bir ihtiyaç olmaya başlamıştı.</p>

  <p class="normal">Onlar bana değişik bir hayatı gösteriyordu. İnsanları kahramanlıklara ve suç işlemeye sürükleyen büyük duyguların, büyük isteklerin hayatıydı bu. Etrafımdaki insanlar ne kahramanlık yapabilir ne de suç işleyebilirlerdi. Onların hayatında ilginç olan ne vardı? Bunu anlamak zordu. Ben böyle bir hayatı yaşamak istemiyordum. Bu apaçıktı. Hayır, istemiyordum.</p>

  <p class="normal">Prag’da, Londra’da ve Paris’te, şehrin ortasında hendekler ve pis çöp yığınları olmadığını resimlerin altındaki yazılardan biliyordum. Oralarda düz geniş caddeler, değişik evler, kiliseler vardı. Oralarda insanları evlerine hapseden, altı ay süren kışlar ve sadece lahana turşusu, tuzlu mantar, iğrenç beziryağında kızarmış yulaf unu ve patates yenebilen büyük perhizler yoktu.</p>

  <p class="normal">Büyük perhizde kitap okumak yasaktı. Bu yüzden <span class="ideitalik">Resimli Dergi</span>’yi elimden aldılar. Bomboş, çile dolu hayatım yeniden başlamıştı. Şimdi kitaplardan öğrendiklerimle karşılaştırabildiğim için bu hayat bana daha sefil, daha çirkin görünüyordu. Okurken kendimi daha sağlıklı, daha güçlü hissediyor, daha iyi, daha hızlı çalışıyordum. Tek amacım vardı; işimi bir an önce bitirip, okumak için zaman kalmasını sağlamak. Kitaplardan yoksun kalınca uyuşuk ve tembel biri oldum, üzerime eskiden hiç bilmediğim hastalıklı bir unutkanlık çöktü.</p>

  <p class="normal">Bu boş günlerimin birinde geçen gizemli bir olayı iyi hatırlıyorum:</p>

  <p class="normal">Bir akşam, herkes yatarken birden katedralin çanları boğuk boğuk çalmaya başladı. Evdeki herkes derhal ayağa fırladı. Yarı çıplak insanlar pencerelere koşarak birbirlerine sormaya başladılar:</p>

  <p class="normal">“Yangın mı? Yoksa tehlike çanı mı?”</p>

  <p class="normal">Öteki dairelerde de insanların koşuştukları, kapıları çarptıkları duyuluyordu. Biri, atı dizgininden tutmuş, avluda koşuyordu. Kocakarı, katedralin soyulduğunu söyleyerek bağırıyor, patronum onu susturmaya çalışıyordu.</p>

  <p class="normal">“Yeter anne. Tehlike çanı olmadığı apaçık ortada!”</p>

  <p class="normal">“O zaman piskopos öldü.”</p>

  <p class="normal">Victor yattığı yerden indi. Giyiniyor, bir yandan da homurdanıyordu:</p>

  <p class="normal">“Ben ne olduğunu biliyorum. Biliyorum!”</p>

  <p class="normal">Patron, gökyüzünde kızıllık olup olmadığına bakmam için beni tavan arasına yolladı. Koştum, dam penceresinden çatıya çıktım. Bir kızıllık görünmüyordu. Uykulu şehir toprağa abanmıştı. Görünmeyen insanlar karları gıcırdatarak karanlıkta koşuyorlardı. Kızaklar keskin çığlıklar koparıyor, çan gitgide daha uğursuz çalıyordu.</p>

  <p class="normal">Odaya döndüm, “Kızıllık yok,” dedim.</p>

  <p class="normal">Paltosunu ve şapkasını giymiş olan patronum, “Hay Tanrım!” dedi, yakasını kaldırdı ve kararsız bir halde lastiklerini ayağına geçirmeye koyuldu.</p>

  <p class="normal">Karısı ona yalvarıyordu:</p>

  <p class="normal">“Çıkma! Çıkma ne olur!”</p>

  <p class="normal">“Saçmalama.”</p>

  <p class="normal">Victor da giyinmiş, herkesle alay ederek, “Ben biliyorum,” diyordu.</p>

  <p class="normal">İki kardeş sokağa çıkınca kadınlar semaveri yakmamı buyurup pencereye koştular. Aynı anda patron aşağıdan kapının zilini çaldı, hiçbir şey söylemeden koşarak merdivenlerden çıktı, sofanın kapısını açarak, gür bir sesle, “Çar’ı öldürmüşler,” dedi.</p>

  <p class="normal">Kocakarı, “Nihayet öldürdüler!” diye haykırdı.</p>

  <p class="normal">“Öldürmüşler. Bana subay söyledi. Ya şimdi ne olacak?”</p>

  <p class="normal">Victor da zili çalıp içeri girdi. İsteksizce soyunurken kızgın bir tavırla, “Ben de savaş sanmıştım,” dedi.</p>

  <p class="normal">Sonra hepsi birden çay içmeye koyuldular. Sakin sakin, ama yavaşça, sakınarak sohbet ediyorlardı. Sokak da sessizleşti. Çan artık boğuk boğuk çalmıyordu. İki gün boyunca esrarengiz bir şekilde fısıldaştılar, bir yerlere gittiler. Eve misafirler geldi. Uzun uzadıya bir şeyler anlattılar. Ne olduğunu anlamak için çok uğraştım, ama patronlarım gazeteyi benden saklıyorlardı. Çarı niçin öldürdüklerini Sidorov’a sorduğumda beni yavaşça yanıtladı:</p>

  <p class="normal">“Bu konuda konuşmak yasak.”</p>

  <p class="normal">Bütün bunlar hızla unutuldu, önemsiz günlük işler arasında silinip gitti, ama kısa bir süre sonra başıma çok tatsız bir olay geldi:</p>

  <p class="normal">Bir pazar günü patronlarım ikindi duasına gittikleri zaman, ben de semaveri yakıp, odaları toplamaya gitmiştim. Mutfağa dalan çocuklardan büyüğü semaverin musluğunu çekip çıkarmış ve masanın altında muslukla oynamaya başlamış. Semaver kor doluydu. İçindeki sular akıp gidince lehimler erimiş. Daha odadayken semaverin hiç doğal olmayan kızgın ve boğuk sesler çıkardığını işittim. Mutfağa girdiğimde ise semaverin mosmor kesildiğini, sanki yerden sıçramak istiyormuş gibi sarsılarak sallandığını dehşetle gördüm. Lehimleri erimiş olan musluğun tıkacı hüzünlü bir şekilde eğilmişti. Kapağı yana kaymış, saplarından erimiş kurşun damlaları akıyordu. Eflatun rengini almış semaverin körkütük sarhoş bir hali vardı. Hemen üzerine su boca ettim; cızırdadı, acıklı bir şekilde yere serildi.</p>

  <p class="normal">Dış kapının zili çalındı. Kapıyı açtım ve kocakarının semaverin hazır olup olmadığı sorusunu kısaca, “Hazır,” diye yanıtladım.</p>

  <p class="normal">Büyük olasılıkla şaşkınlık ve korku yüzünden ağzımdan çıkan bu söz alay olarak kabul edildi ve bu da cezamı ağırlaştırdı. Dayak yedim. Kocakarı, bir demet çam dalıyla beni dövdü. Fazla canımı acıtmadı, ama sırtımın derisine derinlemesine bir sürü kıymık saplandı. Akşama doğru sırtım bir yastık gibi şişti. Ertesi gün öğle vakti patron beni hastaneye götürmek zorunda kaldı.</p>

  <p class="normal">Uzun boylu, gülünç denecek kadar cılız bir adam olan doktor beni muayene etti ve boğuk bir sesle sakince, “Yapılan işkenceden dolayı rapor hazırlamak gerekiyor,” dedi.</p>

  <p class="normal">Patron kızardı; ayaklarını yere sürtmeye ve doktora alçak sesle bir şeyler söylemeye başladı, ama o, patronumun başının üzerinden bakarak kısaca yanıtladı:</p>

  <p class="normal">“Yapamam. Mümkün değil.”</p>

  <p class="normal">Sonra dönüp bana sordu:</p>

  <p class="normal">“Şikâyetçi olmak ister misin?”</p>

  <p class="normal">Canım acıyordu, ama, “İstemem. Beni bir an önce iyileştirin!” dedim.</p>

  <p class="normal">Beni başka bir odaya götürdüler, bir masanın üstüne yatırdılar.</p>

  <p class="normal">Doktor, hoşuma giden soğuk bir cımbızla kıymıkları çekip çıkarıyor, bir yandan da şakalar yapıyordu:</p>

  <p class="normal">“Derini çok güzel süslemişler dostum. Artık su geçirmezsin!”</p>

  <p class="normal">Dayanamayacağım kadar beni gıdıklayan işini bitirince bana:</p>

  <p class="normal">“Tam kırk iki tane kıymık çekip çıkardım dostum. Bunu sakın unutma, övünürsün. Yarın bu saatte pansuman yaptırmaya gel. Seni sık sık döverler mi?”</p>

  <p class="normal">Biraz düşündükten sonra cevap verdim:</p>

  <p class="normal">“Eskiden daha sık döverlerdi.”</p>

  <p class="normal">Doktor kalın sesiyle kahkahalar atmaya başladı.</p>

  <p class="normal">“Demek her şey iyiye gidiyor dostum, her şey!”</p>

  <p class="normal">Beni patronun yanına götürünce, ona, “Buyurun, teslim alın,” dedi. “Onarıldı. Yarın pansumana yollayın! Şansınız var ki, çocuğunuz çok komik!”</p>

  <p class="normal">Arabada otururken patron, bana:</p>

  <p class="normal">“Beni de döverlerdi Peşkov. Ne yaparsın? Beni de dövdüler kardeşim! Hiç olmazsa ben sana acıyorum; oysa bana acıyan hiç kimse yoktu, hiç kimse! Her yer tıklım tıklım insan doluyken bana acıyacak bir köpoğlu köpek bile yoktu. Ah, vahşi tavuklar!”</p>

  <p class="normal">Bütün yol boyunca küfredip durdu. Ona acıyordum; benimle insanca konuştuğu için de ona çok minnet duyuyordum.</p>

  <p class="normal">Evde beni doğum günümü kutlar gibi karşıladılar.</p>

  <p class="normal">Kadınlar, doktorun beni nasıl tedavi ettiğini, ne söylediğini uzun uzadıya bana anlattırdılar.</p>

  <p class="normal">Dinliyor, ağızlarını zevkle şapırdatarak, yüzlerini buruşturarak ah vah ediyorlardı.</p>

  <p class="normal">Hastalığa, acıya ve bütün tatsız olaylara karşı gösterdikleri bu yapmacık ilgi beni hayrete düşürüyordu.</p>

  <p class="normal">Kendilerinden şikâyetçi olmayı reddettiğim için benden pek memnun olduklarını görüyordum. Bu durumdan faydalandım ve makastarın karısından kitap alma iznini onlardan kopardım. Beni reddetmeye cesaret edemediler.</p>

  <p class="normal">Yalnız kocakarı şaşkınlıkla, “Seni gidi iblis!” diye haykırdı.</p>

  <p class="normal">Ertesi gün makastarın karısının karşısına dikildim. Kadın şefkat dolu bir sesle konuşuyordu:</p>

  <p class="normal">“Oysa bana senin hasta olduğunu, hastaneye kaldırıldığını söylemişlerdi. Nasıl yalan konuştuklarını görüyor musun?”</p>

  <p class="normal">Sustum. Gerçeği söylemekten utanıyordum. Kaba ve üzücü şeyleri bilmesine ne gerek vardı? Onun başka insanlara benzememesi ne kadar güzeldi!</p>

  <p class="normal">Yeniden Dumas-Pere’in, Ponson du Terrail’in, Montépin’in, Zakonne’nin, Gobario’nun, Aimard’ın, Bolgobey’in kalın kitaplarını okumaya başlamıştım. Bu kitapları birbiri ardına hızla, yutar gibi okuyor, bundan büyük bir keyif alıyor, kendimi olağanüstü bir hayatın parçası gibi hissediyordum. Bu hayat beni tatlı bir heyecana sürüklüyor, şevkimi artırıyordu. Kendi elimle yaptığım kandil tekrar tütmeye başladı. Geceleri sabaha kadar kitap okuyordum. Kocakarı nazikçe beni uyarıyordu:</p>

  <p class="normal">“Dur bakalım kitap kurdu! Gözbebeklerin akar da kör olursan, o zaman görürsün!”</p>

  <p class="normal">Yine de karmakarışık bir düğümle ilginç hale gelen bu kitaplarda olayların çeşitliliğine, ülke ve şehirlerin farklılığına rağmen hep aynı şeyden bahsedildiğini çok çabuk anladım: Kötü insanların zulmettiği iyi insanlar mutsuzdur; kötü insanlar ise, iyilerden daha talihli ve daha akıllıdırlar. Ancak ne olduğu pek anlaşılmayan bir güç, er geç kötü insanları yeniyor ve sonunda mutlaka iyi insanlar zafere ulaşıyordu. Bütün erkeklerin ve kadınların hep aynı kelimelerle söz ettikleri “aşk”tan usanmıştım. Bu tekdüzelik yalnız can sıkıntısı olmakla kalmıyor, içimde belirsiz kuşkuların doğmasına da yol açıyordu.</p>

  <p class="normal">Bazen, daha ilk sayfalardan itibaren kimin yeneceğini, kimin yenileceğini tahmin etmeye başlıyor, olayların düğümü anlaşılınca, onu kendi hayal gücümle çözmeye gayret ediyordum. Böyle anlarda kitabı elimden bırakır, aritmetik kitabındaki bir problemi çözer gibi olaylar üstüne kafa yorardım. Kahramanlardan hangisinin mutluluk cennetine gireceğini, hangisinin cehennemi boylayacağını gitgide daha doğru çözmeye başlamıştım.</p>

  <p class="normal">Fakat bütün bunların ardında canlı ve benim için önem taşıyan bir gerçeğin parıltılarını, değişik bir yaşamın, değişik insan ilişkilerinin çizgilerini görüyordum. Paris’teki arabacıların, işçilerin, askerlerin, bütün halk tabakasının Nijniy, Kazan ya da Perm’dekiler gibi olmadığını artık iyice biliyordum. Onlar beylerle daha korkusuzca konuşuyor, onlara karşı daha sade, daha bağımsız davranıyorlardı. İşte şu asker, tanıdığım askerlerden hiçbirine; ne Sidorov’a, ne Viyatkalı askere hiç benzemiyordu. Hele Yermohin’le hiç alakası yoktu. O asker, bu bildiğim askerlerin hepsinden daha insandı. Onda bir parça Smuriy’ye benzer bir yön vardı, ama onun gibi vahşi ve kaba değildi. İşte şu bakkal; o da, tanıdığım tüm bakkallardan daha iyiydi. Kitaplardaki papazlar da, benim bildiğim papazlar gibi değildi. Onlar, insanlara daha candan, daha şefkatli davranıyorlardı. Kitapların anlattığına göre, genel olarak yabancı ülkelerde hayat, benim bildiğim hayattan daha ilginç, daha kolay, daha iyiydi. Yabancı ülkelerde, insanlar böyle sık sık ve vahşice dövüşmüyorlardı. Oralarda insanlar, bizde Viyatkalı erle alay ettikleri gibi zalimce alay etmiyorlardı. Oralarda hiç kimse kocakarı gibi öfkeden kudurmuşçasına Tanrı’ya dua etmiyordu.</p>

  <p class="normal">Kitapların kötü, açgözlü ve alçak insanlardan söz ederken, onlardaki o anlaşılmaz acımasızlığı, benim iyi bildiğim ve sık sık tanık olduğum o aşağılama tutkusunu belirtmedikleri açıkça görülüyordu. Kitaptaki kötü insan çıkarı gereği gaddardır; onun niye gaddar olduğunu anlamak her zaman mümkündür. Oysa ben amaçsız, anlamsız gaddarlıklar görüyordum. İnsanlar bir çıkar ummaksızın, sadece eğlenmek için gaddarlık ediyorlardı.</p>

  <p class="normal">Okuduğum her yeni kitap Rus yaşantısı ile diğer ülkelerin yaşantıları arasındaki uçurumu iyice gözlerimin önüne seriyor, içimde belli belirsiz bir can sıkıntısı doğuruyordu. Bu aynı zamanda, köşeleri kirlenmiş, okuya okuya yıpranmış sarı sayfaların doğruluğu hakkındaki kuşkularımı da artırıyordu.</p>

  <p class="normal">Ve bir gün ansızın elime Goncourt’un <span class="ideitalik">Zemganno Kardeşler</span> adlı romanı geçti. Onu hemen bir gecede okuyup bitirdim ve o zamana kadar hiç hissetmediğim bir şeyden dolayı hayrete düşerek, bu sade, hüzünlü hikâyeyi yeniden okumaya başladım.</p>

  <p class="normal">Karışık, görünüşte hiçbir ilginç yanı yoktu. İlk sayfalarından itibaren bana azizlerin yaşayışı gibi ciddi ve kuru göründü. Oldukça kusursuz, abartıdan uzak dili önceleri beni tedirgin edip şaşırttı, ama kısa sözleri, sağlam kurulmuş cümleleri yüreğime öylesine güzel işliyor, iki cambazın dramını öyle etkileyici bir şekilde anlatıyordu ki, kitabı okurken aldığım keyiften ellerim titriyordu.</p>

  <p class="normal">Zavallı sanatçının kırık bacaklarıyla kardeşinin çok sevdiği sanatıyla gizli gizli uğraştığı tavan arasına nasıl çıktığını okurken hıçkıra hıçkıra ağladım.</p>

  <p class="normal">Bu güzel kitabı makastarın karısına iade ederken, bana bunun gibi bir kitap daha vermesini rica ettim.</p>

  <p class="normal">Kadın gülümseyerek, “Nasıl bunun gibi?” diye sordu.</p>

  <p class="normal">Bu gülümseyiş beni şaşırttı; ne istediğimi ona anlatamadım. O ise, “Bu sıkıcı bir kitaptır. Bekle de, ben sana daha eğlenceli bir kitap vereyim,” dedi.</p>

  <p class="normal">Birkaç gün sonra bana Greenwood’un <span class="ideitalik">Küçük Bir Hırpaninin Gerçek Öyküsü</span> adlı kitabını verdi.</p>

  <p class="normal">Kitabın başlığı bana biraz dokunmuştu, ama daha ilk sayfasında ruhumu hayranlık dolu bir gülümseyiş sardı. Kitabı bu gülümseyişle bazı sayfalarını iki üç defa yineleyerek sonuna kadar okudum.</p>

  <p class="normal">Demek bazen yabancı ülkelerde de çocuklar zor şartlar altında eziyet çekerek yaşıyorlarmış! Öyleyse ben hiç de kötü durumda değilmişim! Demek ki cesaretimin kırılmaması gerekir!</p>

  <p class="normal">Greenwood bana oldukça cesaret verdi. Bundan kısa bir süre sonra da elime gerçekten doğru bir kitap geçti; <span class="ideitalik">Eugenie Grandet.</span></p>

  <p class="normal">İhtiyar Grandet, bana tıpkı dedemi anımsatıyordu. Kitabın böyle küçük olmasına üzülüyor, içinde bu kadar gerçeğin olmasına da hayret ediyordum. Çok iyi bildiğim ve hayatta beni usandıran bu gerçeği bu kitap yeni bir ışık altında, hoş ve sakin bir şekilde gösteriyordu.</p>

  <p class="normal">Daha önce okuduğum bütün kitaplar, Goncourt dışında aynı patronlarım gibi insanları sertçe yargılıyorlardı. Sık sık da suçlu insanlara sempati, namuslu insanlara karşı da sıkıntı uyandırıyorlardı.</p>

  <p class="normal">Korkunç derecede akıllarını ve iradelerini sarf etmelerine rağmen insanların isteklerine kavuşamadıklarını görmek acınacak bir durumdu. İyi insanlar, kitabın ilk sayfasından son sayfasına kadar sarsılmaz taş sütunlar gibi bunların karşısına dikiliyorlardı. Bu kötülük niyetleri sonunda mutlaka sütunlara çarpıp paramparça olsa da, bu taş sütunlar insanda hiç sempati uyandırmıyorlardı. Bir duvar ne kadar güzel, ne kadar sağlam olursa olsun, arkasındaki bir elma ağacından elma koparmak istersek, herhalde duvarı hayran hayran seyretmeye dalmayız. Artık dünyada en değerli ve canlı olan şeyin, bu erdem duvarının ardında gizlendiği fikrine kapılmıştım.</p>

  <p class="normal">Goncourt’un, Greenwood’un, Balzac’ın kötü ya da saf kahramanları yoktu. Onların kahramanları olağanüstü canlı, sade insanlardı. Onların söylediği ve yaptığı şeyler tıpkı o şekilde söylenebilir ve yapılabilirdi. Başka türlü olamazdı. Kitaplar bu konuda kuşkulanma fırsatını vermiyorlardı.</p>

  <p class="normal">Böylece iyi ve güzel bir kitabın ne büyük bir şölen olduğunu anladım, ama böyle bir kitabı nasıl bulacaktım? Makastarın karısı bana bu konuda yardımcı olamazdı.</p>

  <p class="normal">“İşte güzel bir kitap!” diyerek Arsène Houssaye’nin <span class="ideitalik">Gül, Altın ve Kan Dolu Eller</span> adlı kitabını, Bellot’un, Paul de Kock’un, Paul Féval’in romanlarını okumamı öneriyordu.</p>

  <p class="normal">Makastarın karısı, Mariet’in, Werner’in romanlarını beğeniyordu. Bense onları sıkıcı buluyordum. Sphielhagen’den pek keyif almadım, ama Auerbach’ın öykülerini çok beğenmiştim. Sue ve Hugo’nun kitapları bana pek sürükleyici gelmemişti. Walter Scott’u<sup class="calibre2"><a href="../Text/Ekmegimi-Kazanirken_split_032.html#footnote-127975-13" id="footnote-127975-13-backlink">[13]</a></sup> onlara yeğliyordum. Büyüleyici, Balzac gibi beni heyecanlandıran ve neşelendiren kitaplar okumak istiyordum. Porselen kadını da gittikçe daha az beğenir oldum.</p>

  <p class="normal">Onun yanına giderken temiz bir gömlek giyiyor, saçlarımı tarıyor, hoş bir görüntüyle karşısına çıkmaya çaba gösteriyordum. Herhalde bunda pek başarılı olamadım, ama onun bendeki bu hoşluğu fark edip, tertemiz ve her zaman neşeli yüzündeki donuk gülümsemeyi silerek, benimle daha sade, daha arkadaşça konuşmasını bekliyordum, fakat o gülümseyerek, bitkin ve tatlı bir sesle soruyordu:</p>

  <p class="normal">“Okudun mu? Beğendin mi?”</p>

  <p class="normal">“Hayır.”</p>

  <p class="normal">İnce kaşlarını hafifçe kaldırarak bana bakar, içini çeker, iyi bildiğim genizden gelen sesiyle konuşurdu:</p>

  <p class="normal">“Niye peki?”</p>

  <p class="normal">“Bu konuda başka kitaplar okumuştum.”</p>

  <p class="normal">“Hangi konuda?”</p>

  <p class="normal">“Aşk konusunda.”</p>

  <p class="normal">Gözlerini süzerek tatlı tatlı gülerdi.</p>

  <p class="normal">“Ah! Bütün kitaplar aşktan bahseder!”</p>

  <p class="normal">Büyük bir koltuğa oturmuş, kürklü terlikler içindeki minik ayaklarını sallıyor, zaman zaman esniyor, mavi sabahlığına sarınarak dizlerinin üstündeki kitabın kapağına pembe parmaklarıyla vuruyordu.</p>

  <p class="normal">İçimden ona, “Niye bu evden taşınmıyorsunuz?” diye sormak geçiyordu. “Subaylar size mektup yollamaya ve sizinle alay etmeye devam ediyorlar.”</p>

  <p class="normal">Ama bunu söyleyecek cesareti kendimde bulamıyor, elimde kalın bir “aşk” romanı, kalbimde hüzünlü bir hayal kırıklığıyla çıkıp gidiyordum.</p>

  <p class="normal">Avluda onun hakkında daha kötü, daha alaycı, daha acımasız bir dille konuşuyorlardı.</p>

  <p class="normal">Mutlaka yalan olan bu çirkin dedikoduları duymak beni çok üzüyordu. Ondan uzak olduğum zamanlar ona acıyor, onun için endişeleniyordum, ama onun evine gidip, küçük keskin gözlerini, bir kedi çevikliğindeki küçük vücudunu, hep endişeli olan yüzünü gördüğüm zaman acıma ve endişe duygularım bir duman gibi uçup gidiveriyordu.</p>

  <p class="normal">Bahar gelince ansızın bir yere gitti; kocası da birkaç gün sonra evden taşındı.</p>

  <p class="normal">Yeni kiracıların gelmesini bekleyen boş dairenin çıplak duvarlarını görmeye gittim. Önceleri tabloların asılı olduğu yerlerde dört köşe lekeler, eğrilmiş çiviler, çivi delikleri vardı. Rengârenk bez parçaları, kâğıt parçaları, paramparça ilaç kutuları boyalı döşemenin tahtaları üzerinde dağınık bir halde duruyor ve aralarında büyük bakır bir iğne parlıyordu.</p>

  <p class="normal">İçime bir hüzün çöktü. Makastarın ufak tefek karısını bir kez daha görmek, ona nasıl minnet duyduğumu söylemek isteğini duydum.</p>
</body>
</html>
