<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_9">III</h2>

  <p class="normal">Kardeşim Kolya, sabah kızıllığında küçük bir yıldız gibi kimseye sezdirmeden sönüverdi. Ninem, Kolya ve ben, küçük bir odunlukta, paçavralarla kaplı bir odun yığını üstünde uyuyorduk. Yanı başımızda, aralıklı çatlak bir tahta perde ile ayrılmış, ev sahiplerimizin tavuk kümesi vardı. Akşamları, uykuya dalan karnı tok tavukların silkinişlerini, gıdaklamalarını duyardık. Sabahları ise altın renkli, gür sesli bir tavuk bizi uyandırırdı.</p>

  <p class="normal">Ninem, uykudan kalkarken:</p>

  <p class="normal">“Hay sesi kısılasıca!” diye homurdanırdı.</p>

  <p class="normal">Ben bir daha uyumaz, odunluğun tahta aralıkları arasından sızarak yatağıma vuran güneş ışınlarını izlerdim. Bu ışınların arasında gümüşi tozlar dans ediyor ve bu küçük tozlar, adeta peri masallarındaki sözcükleri anımsatıyor. Odunların arasından farelerin tıkırtısı duyuluyor, kanatları siyah benekli kırmızı böcekler etrafta koşuşuyordu.</p>

  <p class="normal">Bazen tavuk pisliğinin kokusundan kurtulmak için odunluktan dışarı fırlayıp dama çıkar ve oradan komşu evdeki yüzü gözü şişmiş, kocaman insanların uyanışını izlerdim.</p>

  <p class="normal">İşte, yüzü gülmeyen bir sarhoş olan Fermanov’un uzun saçlı başı pencereden dışarı uzandı. Şiş gözlerinin küçücük aralıklarından güneşe bakıyor ve bir yaban domuzu gibi bağırıyor. Sonra dedem koşarak avluya çıkıyor, iki eliyle kızılımsı saçlarını düzeltiyor ve banyoda soğuk suyla yıkanmak için acele ediyor. Ev sahibinin sivri burunlu, yüzü çil içinde, çenesi düşük bir kadın olan aşçısı guguk kuşuna benziyor. Yaşlı, besili bir güvercine benzeyen ev sahibi ve diğer bütün insanlar bana kuşları, hayvanları ve canavarları hatırlatıyor.</p>

  <p class="normal">Sabah öyle güzel ve aydınlık ki... Ama ben kendimi biraz hüzünlü hissediyorum. İçimden kimselerin olmadığı tarlalara gitmek geliyor. İnsanların her zamanki gibi bu berrak günü de lekeleyeceklerini artık biliyorum.</p>

  <p class="normal">Bir gün damda yatarken ninem beni çağırdı ve başıyla kendi yatağını işaret ederek, alçak sesle:</p>

  <p class="normal">“Kolya öldü,” dedi.</p>

  <p class="normal">Çocukcağız, al basmalı yastıktan kaymış, keçenin<sup class="calibre2"><a href="../Text/Ekmegimi-Kazanirken_split_032.html#footnote-127975-2" id="footnote-127975-2-backlink">[2]</a></sup> üstünde yatıyordu. Mosmor ve çırılçıplaktı. Gömleği, kabarık karnını ve yaralarla kaplı eğri büğrü küçük bacaklarını açıkta bırakarak boynuna doğru kaymıştı. Elleri, sanki doğrulup ayağa kalkmak istiyormuş gibi, belinin arkasına konmuştu. Başı, hafifçe yana kaymıştı.</p>

  <p class="normal">Ninem saçlarını tararken:</p>

  <p class="normal">“Tanrıya şükürler olsun, kurtuldu,” dedi. “Bu sakat haliyle nasıl yaşardı?”</p>

  <p class="normal">Dedem dans eder gibi ayaklarını yere vurarak içeri girdi. Özenle çocuğun kapalı gözlerine parmağıyla dokundu.</p>

  <p class="normal">Ninem kızarak:</p>

  <p class="normal">“Ellerini yıkamadan niye dokunuyorsun?” diye çıkıştı.</p>

  <p class="normal">Dedem homurdanmaya başladı:</p>

  <p class="normal">“İşte, dünyaya geldi, yaşadı, yedi ve kimseye bir yararı dokunmadan...”</p>

  <p class="normal">Ninem:</p>

  <p class="normal">“Kendine gel!” diye sözünü kesti.</p>

  <p class="normal">Dedem, anlamsız bir bakışla nineme şöyle bir baktıktan sonra:</p>

  <p class="normal">“Onun cenazesini kaldırmak için param yok, sen nasıl istersen öyle yap!” diyerek avluya çıktı.</p>

  <p class="normal">“Tanrı cezanı versin, aksi herif!”</p>

  <p class="normal">Dışarı çıktım, akşama kadar eve dönmedim.</p>

  <p class="normal">Kolya’yı ertesi sabah toprağa verdiler. Kiliseye gitmedim. Ayin devam ettiği sürece, annemin açılan mezarı başında köpeğim ve Yazyov’un babasıyla birlikte oturdum. Yazyov’un babası, mezarı çok ucuza açmıştı. Karşıma geçip, sürekli bununla övündü durdu.</p>

  <p class="normal">“Tanıdık olduğunuz için yaptım, yoksa bir ruble alırdım.”</p>

  <p class="normal">Ağır bir kokunun yayıldığı sarı çukura göz atarken, yan tarafında siyah ve nemli birtakım tahtalar gördüm. En küçük bir hareketimle bile mezarın çevresindeki kum tepeciklerinden kum taneleri dökülüyor, yanlarında kırışıklıklar bırakarak, ince uzun sicim halinde mezarın dibine doğru akıp gidiyordu.</p>

  <p class="normal">Yazyov’un babası bir nefes çekerek:</p>

  <p class="normal">“Yaramazlık yapma!” dedi.</p>

  <p class="normal">Ninem, kollarında taşıdığı küçük beyaz tabutu getirdi. “Pis mujik” çukura atladı. Tabutu alıp kara tahtaların yanına yerleştirdi. Sonra mezardan fırlayarak ayakları ve küreğiyle kumları çukura itmeye başladı. Piposu, bir buhardan gibi tütüyordu. Dedemle ninem sessizce ona yardım ediyorlardı. Ne bir papaz ne de dilenciler vardı. Bir sürü haç yığını arasında sadece dört kişiydik.</p>

  <p class="normal">Ninem, bekçiye parasını verirken serzenişte bulunarak:</p>

  <p class="normal">“Varvara’nın ruhunu rahatsız ettin,” dedi.</p>

  <p class="normal">“Başka türlü nasıl yapacaktım ki? Bu toprağı bile başkasının mezarından alıp getirdim. Neyse, önemi yok bunun.”</p>

  <p class="normal">Ninem, mezarın önünde yere kadar eğildi, feryatlar kopararak, hıçkırıklarla ağladı ve yürüdü. Dedem de, gözlerini kasketinin siperi altında gizleyerek, yıpranmış ceketinin eteğini çekip düzelterek onun peşinden yürüdü. Aniden:</p>

  <p class="normal">“Sürülmemiş toprağa buğday taneleri ekmişler,” diyerek, tarla kargası gibi hızlı adımlarla öne geçti.</p>

  <p class="normal">Nineme:</p>

  <p class="normal">“Nesi var onun?” diye sordum.</p>

  <p class="normal">“Tanrı yardımcısı olsun! Kendine göre bazı fikirleri var.”</p>

  <p class="normal">Hava sıcaktı. Ninem ağır adımlarla yürüyordu. Ayakları sıcak kumlara batıp çıkıyor, ter içinde kalmış yüzünü mendiliyle silmek için sık sık duraklıyordu.</p>

  <p class="normal">Tüm kuvvetimi toplayarak sordum:</p>

  <p class="normal">“Mezarın içindeki kara şeyler annemin tabutu muydu?”</p>

  <p class="normal">Ninem kızgınlıkla:</p>

  <p class="normal">“Evet,” dedi. “Hep o akılsız itin yüzünden. Daha bir yıl olmadı öleli, ama Varya çürüyüp gitmiş bile! Kum hep öyle olur, suyu çeker. Killi toprak olsaydı, daha iyi olurdu.”</p>

  <p class="normal">“Herkes çürür mü?”</p>

  <p class="normal">“Evet, herkes çürür. Azizler dışında!”</p>

  <p class="normal">“Sen çürümeyeceksin demek ki!”</p>

  <p class="normal">Ninem durdu, başımdaki kasketi düzeltti ve ciddi bir tavırla:</p>

  <p class="normal">“Böyle şeyler düşünme, boşuna kafanı yorma. Anladın mı?” diye bana öğüt verdi.</p>

  <p class="normal">Ama ben kendi kendime düşünüyordum: “Ölüm ne kadar üzücü ve iğrenç bir şey, ne kötü!”</p>

  <p class="normal">Kendimi çok kötü hissediyordum.</p>

  <p class="normal">Eve geldiğimizde, dedem semaveri hazırlamış, sofrayı kurmuştu.</p>

  <p class="normal">“Çay içelim, hava sıcak!” dedi. “Ben kendi çayımı demleyip hepinize ikram edeceğim!”</p>

  <p class="normal">Ninemin yanına gelip omzunu okşadı.</p>

  <p class="normal">“Ne diyorsun ana?”</p>

  <p class="normal">Ninem elini sallayarak:</p>

  <p class="normal">“Ne diyeyim ki!” dedi.</p>

  <p class="normal">“İşte böyle. Tanrı bize öfkelendi, her gün bir parçamızı alıp götürüyor. Keşke, bir elin parmakları gibi, aileler de birbirine kenetlenerek yaşasalar.”</p>

  <p class="normal">Uzun zamandır böyle tatlı ve barışçı bir şekilde konuşmamıştı. Onu dinliyor, ihtiyarın üzüntümü dağıtmasını, sarı çukuru ve yanındaki kara, nemli tahta parçacıklarını unutmama yardımcı olmasını bekliyordum.</p>

  <p class="normal">Ama ninem şiddetle onun sözünü kesti:</p>

  <p class="normal">“Yeter artık baba! Ömrüm boyunca bu sözleri söyleyip durdun, ama kimin işine yaradı? Pasın, demiri aşındırması gibi, sen de ömrün boyunca bizi yiyip bitirdin!”</p>

  <p class="normal">Dedem nineme şöyle bir baktı ve sustu.</p>

  <p class="normal">Akşam kapının önünde sabahleyin gördüklerimi iç sıkıntısıyla Ludmila’ya anlattım, ama bu anlattıklarım onun üzerinde hissedilir bir etki yapmadı.</p>

  <p class="normal">“Öksüz olmak daha iyi. Annemle babam ölseydi, kız kardeşimi ağabeyime bırakır, tüm yaşamımı geçirmek için bir manastıra kapanırdım. Başka nereye gidebilirim ki? Evlenmeye uygun değilim, topalım ve çalışamam. Üstelik doğacak çocuklarım da topal olur.”</p>

  <p class="normal">Sokağımızın bütün kadınları gibi mantığa uygun konuşuyordu. Galiba o akşamdan sonra ona ilgim azaldı. Zaten yaşantım gereği kız arkadaşımla daha az karşılaşır oldum.</p>

  <p class="normal">Kardeşimin ölümünden birkaç gün sonra dedem:</p>

  <p class="normal">“Bu akşam erken yat. Seni şafak sökerken uyandıracağım. Ormana odun kesmeye gideceğiz,” dedi.</p>

  <p class="normal">Ninem:</p>

  <p class="normal">“Ben de ot toplarım,” dedi.</p>

  <p class="normal">Çam ve akağaçlardan oluşan orman, köyden üç verst ötede, bir bataklığın üstündeydi. Çalı çırpısı, kurumuş ağaçları çok bol olan bu orman, bir yandan Oka Irmağı’na,<sup class="calibre2"><a href="../Text/Ekmegimi-Kazanirken_split_032.html#footnote-127975-3" id="footnote-127975-3-backlink">[3]</a></sup> öte yandan Moskova şase yoluna kadar uzanıyor, hatta bu yolu da aşıyordu. Bunun dalgalı doruğunun üzerinde, “Saviyolov yelesi” denen sık bir çam ormanı siyah bir çadır gibi yükseliyordu.</p>

  <p class="normal">Bu görkemli servet Kont Şuvalov’a aitti ve çok kötü muhafaza edilmişti. Kunavino halkı buraya kendi malları gözüyle bakıyor, kuru dalları topluyor, kurumuş ağaçları ve fırsat buldukça taze ağaçları kesmekten hiç çekinmiyorlardı. Sonbaharda, bellerinde ipler ve baltalarla donanmış yüzlerce insan, kışlık odunlarını sağlamak için ormana doluşurlardı.</p>

  <p class="normal">İşte, üçümüz, yağan çiyle gümüşi bir renge bürünen yeşil kırlarda şafak sökerken ilerliyoruz. Solumuzda, Oka’nın ardında, Diyatlov dağlarının kızıl yamaçlarına ve beyaz Nijniy Novgorod üstünden yeşil bahçelerin tümseklerine, kiliselerin altın yaldızlı kubbelerine tembel Rus güneşi yavaş yavaş doğuyor. Sakin bir rüzgâr, sessiz ve bulanık Oka’dan uyuşuk uyuşuk esiyor, çiyin ağırlaştırdığı altın renkli düğün çiçekleri sallanıyor, leylak rengi çan çiçekleri sessizce yere eğiliyor, rengârenk karakaş otları verimsiz çimenlerin arasından dışarı fırlıyor, “akşamsefası” al renkli yıldızlarını açıyor.</p>

  <p class="normal">Orman, bizi karşılamak için karanlık bir ordu halinde ilerliyor, kanatlı çamlar büyük kuşları, akağaçlar genç kızları anımsatıyor, bataklığın ekşi kokusu tarlalara yayılıyor. Köpeğim pembe dilini sarkıtarak yanımda yürüyor; duraklıyor, havayı kokluyor, şaşkın şaşkın tilki başını sallıyor.</p>

  <p class="normal">Sırtına ninemin kısa kürkünü geçirmiş, başında sipersiz kasketiyle dedem gözlerini kısıyor, bir şeye gülümsüyor, ince bacaklarıyla bir hırsız gibi sakınarak adımlarını atıyor. Ninem, mavi bluzu, siyah eteği ve başında beyaz örtüsüyle öylesine hızlı yürüyor ki, ona yetişmekte zorlanıyorum.</p>

  <p class="normal">Ormana yaklaştıkça dedemin coşkusu büyüyor. Havayı yavaş yavaş içine çekerek, öksürerek, önce kesik kesik, anlaşılmaz bir şekilde, sonra adeta sarhoş olmuş gibi neşeli ve güzel konuşuyor.</p>

  <p class="normal">“Ormanlar Tanrı’nın bahçeleridir. Onları kimse dikmemiştir. Ormanları Tanrı’nın ağzından çıkan kutsal rüzgârın soluğu yaratmıştır. Bir zamanlar Jiguli’de, halatla gemileri çekerken... Ah, Aleksey benim görüp geçirdiklerimi yaşamak herhalde sana nasip olmayacak! Oka Nehri boyunca ormanlar Kasimov’dan Murom’a kadar uzanır. Volga’nın ötesindeki ormanlar ise Ural dağlarına varır. Öyle uçsuz bucaksız ve büyülüdür ki...”</p>

  <p class="normal">Ninem yan gözle ona bakarken bana göz kırpıyor; ayağı bir tümseğe takılıp sendeleyen dedemin ağzından hafızamda iyice yer eden kısa kısa sözcükler dökülüyordu:</p>

  <p class="normal">“Saratov’dan Makari panayırına yağ yüklü bir gemiyi götürme işini üstlenmiştik. Başımızda kâhya olarak Pureh’li Krillo adında bir adam, işçibaşı olarak da Kasimov’lu Asaf isminde bir Tatar vardı.</p>

  <p class="normal">“Jiguli’ye gelince öyle bir rüzgâr koptu ki, hepimiz yorgunluktan yalpalamaya başladık ve çorba pişirmek üzere kıyıya çıktık. Mayıs ayıydı. Volga, önümüzde bir deniz gibi uzanıyor, dalgalar sürüler halinde birbirini kovalıyor, sanki binlerce kuğu Hazar Denizi’ne akıyordu. İlkbaharla yeşillenen Jiguli dağları gökyüzüne doğru yükseliyor. Gökyüzünde beyaz bulutlar dolaşıyor ve güneş, altın renkli ışınlarını yeryüzüne akıtıyor. Dinlenirken etrafımızı büyük bir hayranlıkla seyrediyoruz. Herkesin yüreği yumuşuyor. Irmakta hava soğuk, kıyıda ise ılık ve mis gibi. Akşama doğru oldukça sert, yaşını başını almış bir adam olan Kirillo ayağa kalktı, şapkasını çıkardı ve ‘Hey çocuklar!’ dedi. ‘Artık ben sizin ne amiriniz ne de uşağınızım. Yola kendiniz devam edin. Ben ormana çekileceğim.’ Herkes şaşırarak irkildi. Ne olacaktı? Başımızda biri olmadan nasıl devam edecek, patronun karşısına nasıl çıkacaktık? Gerçi Volga Nehri üzerinde olduğumuzu biliyorduk, ama insanın düz yolda bile yolunu kaybetmesi mümkündü. Halkın gözü dönmüş bir canavardan ne farkı var? O kime acır ki? Korkuya kapıldık; ama o sözünden dönmüyordu. ‘Bu şekilde, size çobanlık yaparak yaşamak istemiyorum artık. Ormana gideceğim!’ Bazılarımız onu dövüp, bağlamaya niyetlendi. Biraz etraflıca düşünenler ise, ‘Durun bakalım!’ diye bağırıyordu. Sonra Tatar Asaf da, ‘Ben de gidiyorum!’ deyince iyice belaya çattık. Patron ona iki yol parasını ödememişti. Üçüncü yolun yarısını geçmiştik. O zaman için bu büyük bir paraydı! Gece olana kadar bağırıp çağırdık, gece aramızdan yedi kişi çekti gitti ve kala kala on dört ya da on altı kişi kaldık. İşte böyledir orman!”</p>

  <p class="normal">“O gidenler haydut mu oldular?”</p>

  <p class="normal">“Belki haydut, belki de keşiş olmuşlardır. O devirde bu ikisini birbirinden ayırt etmek pek kolay değildi.”</p>

  <p class="normal">Ninem haç çıkardı.</p>

  <p class="normal">“Kutsal Meryem Ana! Biraz düşünüp de, şu insanlara acımamak mümkün mü...”</p>

  <p class="normal">“Herkese akıl fikir verilmiştir. Yeter ki şeytana kapılma!”</p>

  <p class="normal">Bataklığın içindeki tümseklerin ve cılız çam ağaçlarının arasındaki ıslak bir patikadan ormana giriyoruz. Bence Pureh’li Kirillo gibi sonsuza kadar ormanlarda yaşamak çok güzel bir şey! Ormanda çenesi düşük insanlar, kavga, dövüş, sarhoşluk yok. Orada dedemin insanı tiksindiren pintiliği, annemin kumlu mezarı, kısacası bir taş ağırlığıyla beni ağır bir kasvet duygusuna boğan her şey unutulur.</p>

  <p class="normal">Kuru bir yere gelince ninem:</p>

  <p class="normal">“Haydi oturup bir şeyler atıştıralım!” dedi.</p>

  <p class="normal">Sepetinden çavdar ekmeği, yeşil soğan, salatalık, tuz ve bir beze sarılı lor peyniri çıkardı. Dedem bütün bunlara mahçup bir ifadeyle bakıyor ve göz kırpıyor.</p>

  <p class="normal">“Ben yiyecek bir şey getirmedim.”</p>

  <p class="normal">“Bu herkese yeter.”</p>

  <p class="normal">Uzun bir çamın bakır renkli gövdesine yaslanıp oturuyoruz. Havada reçine kokusu var. Kırlardan sakin bir rüzgâr esiyor, atkuyrukları sallanıyor. Ninem esmer eliyle otları koparıyor, bana kılıç otunun, avrat otunun, sinir otunun şifa verici özelliklerinden ve eğreltiotu gibi otların gizli gücünden söz ediyor.</p>

  <p class="normal">Dedem ölü dalları kesiyor. Ben de kesilenleri bir araya getirmek zorundayım, ama dedeme sezdirmeden ninemin peşinden ormanın en sık yerine dalıyorum. Ninem güçlü ağaç gövdeleri arasında süzülüyor ve sanki suya dalar gibi, çam iğneleri serpilmiş toprağa doğru sürekli eğiliyor, yürürken kendi kendine konuşuyor:</p>

  <p class="normal">“Gök mantarları erken çıkmış! Bu yıl mantar az olacak demek ki. Sen yoksulları pek düşünmüyorsun Tanrım. Oysa yoksul için mantar, leziz bir yemektir.”</p>

  <p class="normal">Ninemin beni fark etmemesine çalışarak, hiç ses çıkarmadan büyük bir dikkatle yürüyorum. Onun, Tanrı, otlar ve kurbağalarla yaptığı sohbete engel olmak istemiyorum.</p>

  <p class="normal">Ama beni görüyor:</p>

  <p class="normal">“Dedenin yanından kaçtın değil mi?”</p>

  <p class="normal">Ve desenli bir kaftan giymiş kara toprağı selamlayarak, insanlara hiddetlenen Tanrı’nın nasıl bütün dünyayı sular altında bıraktığını ve tüm canlıları nasıl boğduğunu anlatıyor.</p>

  <p class="normal">“Ama kutsal Meryem Ana bütün tohumları önceden sepetine koyup saklamış. Sonra güneşe yalvarmış; ‘Dünyayı bir ucundan diğer ucuna kadar kurut. Bunun için insanlar sana methiyeler düzecek!’ Güneş, dünyayı kurutmuş, Meryem Ana da sakladığı tohumları ekmiş. Tanrı bir de bakmış dünya yine canlı varlıklarla, otlarla, hayvanlar ve insanlarla dolu. ‘Benim emrime karşı gelen kim?’ diye sormuş. Meryem Ana, suçunu itiraf ederek tövbe etmiş. Zaten dünyayı böyle boş gördüğü için üzülen Tanrı, ona, ‘İyi yapmışsın!’ demiş.”</p>

  <p class="normal">Hikâyeden hoşlanıyorum, ama hayretler içinde, çok ciddi bir tavırla soruyorum:</p>

  <p class="normal">“Gerçekten öyle mi olmuş? Oysa Meryem Ana, tufandan çok sonra doğmuş.”</p>

  <p class="normal">Şaşırma sırası şimdi ninemdeydi.</p>

  <p class="normal">“Bunu sana kim söyledi?”</p>

  <p class="normal">“Okuldaki kitaplarda yazılı.”</p>

  <p class="normal">“Sen boş ver, unut bu kitapların hepsini. O kitaplar hep yalan söyler,” diye bana öğüt veriyor ve sonra sessizce, neşeyle gülüyor.</p>

  <p class="normal">“Uydurmuşlar budalalar! Tanrı varmış da, annesi yokmuş. Şu işe bak! Tanrı’yı kim doğurmuş peki?”</p>

  <p class="normal">“Bilmiyorum.”</p>

  <p class="normal">“Ne güzel. Bilmiyorumu da öğrenmişsin.”</p>

  <p class="normal">“Papazın söylediğine göre, Meryem Ana, Yovakim ve Anna’dan dünyaya gelmiş.”</p>

  <p class="normal">“O zaman Meryem Ana, Mariya Yakimovna oluyor öyleyse?” Ninem artık öfkelenmeye başlıyor. Karşıma dikilip sert bir tavırla dik dik gözlerimin içine bakıyor.</p>

  <p class="normal">“Bu tür şeyler düşünecek olursan, sana bir şaplak indiririm!”</p>

  <p class="normal">Ama arkasından hemen anlatmaya koyuluyor:</p>

  <p class="normal">“Meryem Ana, her zaman her şeyden önce vardı. Tanrı, ondan sonra doğdu ve sonra...”</p>

  <p class="normal">“Ya İsa?”</p>

  <p class="normal">Ninem mahçup mahçup gözlerini kapayarak susuyor:</p>

  <p class="normal">“Sahi, İsa, evet, evet!” diye homurdanıyor.</p>

  <p class="normal">Onu yendiğimi, kutsal sırlarla zihnini karıştırdığımı görüyorum ve bu beni üzüyor. Ormanın derinliklerine, güneşin altın renkli ışınlarıyla kesikler içinde bıraktığı morumsu sis tabakasına doğru ilerliyoruz. Ormanın insana ferahlık duygusu veren ılıklığı içinde, hayal gücünü canlandıran hülyalı, kendine has bir gürültü, sessizce soluk alıyor. Munta kuşları gıcırtılı sesler çıkarıyor, tarla kuşları çın çın ötüyor, guguk kuşu gülüyor, sarı asma ıslık çalıyor, ispinozun kıskanç şarkısı duyuluyor, tuhaf bir kuş olan arı kuşu hüzünlü bir şarkı söylüyor. Zümrüt renkli kurbağalar ayaklarımızın dibinde zıplıyor. Çam ağaçlarının kökleri arasında uzanmış bir kara yılan altın renkli başını kaldırmış, onların yolunu bekliyor. Bir sincap tıkırdıyor, çam ağacının dalları arasından tüylü kuyruğu bir görünüp bir kayboluyor. İnsan burada akla hayale gelmeyecek kadar çok şey görüyor, ama hep daha fazlasını görmek, daha da uzaklara gitmek istiyor.</p>

  <p class="normal">Çam gövdeleri arasından saydam, adeta havadan yapılmış gibi hafif, devasa insanların siluetleri görünüyor ve bu yeşil yoğunluğun içinde gözden yitiyor. Gümüşi, mavi gökyüzü bu yoğunluğun arasından sızıyor. Ayaklarımın altında, yosun; yabani kırmızı mersin ve frenküzümlerinin kuru lifleriyle işlenmiş şatafatlı bir halı gibi uzanıyor. Otların arasında böğürtlenler, kan damlaları gibi parıldıyor, mantarların keskin kokusu insanı heyecanlandırıyor.</p>

  <p class="normal">Ninem içini çekerek dua ediyor:</p>

  <p class="normal">“Kutsal Meryem Ana! Yeryüzünün berrak ışığı!”</p>

  <p class="normal">Ormanda ninem sanki oranın sahibiymiş, etraftaki her şeyin akrabasıymış gibi davranıyor. Bir dişi ayı edasıyla yürüyor, her şeyi görüyor, her şeyi övüyor ve her şeye şükrediyor. Adeta vücudundan ormana bir sıcaklık yayılıyor. En çok ninemin çiğnediği yosunların o bastıktan sonra doğrulup kalkışını seyretmekten hoşlanıyorum.</p>

  <p class="normal">Yürürken düşünüyorum; haydut olmak, pintileri ve zenginleri soymak, yağmaladıklarını fakirlere vermek güzel bir şey! Bırakalım herkes tok ve neşeli olsun! Kimse birbirini kıskanmasın, insanlar kuduz köpekler gibi dolaşmasın! Sonra, ninemin Tanrısı’na ve Meryem Ana’sına kadar ulaşıp, onlara, insanların ne kadar kötü yaşadıklarını, ne kadar tatsız ve üzücü biçimde birbirlerini pis kumların içine gömdüklerini, yani bütün gerçeği anlatmak da güzel olurdu. Yeryüzünde üzücü, aslında olmaması gereken birçok şey olduğunu da anlatırdım. Meryem Ana bana inanırsa, her şeyi başka türlü ve daha güzel bir biçimde yaratmam için bana akıl bağışlamasını, nasıl daha iyi yaşanacağını araştırmam içinse insanların bana güvenip, beni dinlemelerini sağlamasını isterdim. Yaşımın küçük olması da önemli değildi. Bilgeler, akıllı insanlar onun sözünü dinledikleri zaman Hz. İsa benden sadece bir yaş büyükmüş!</p>

  <p class="normal">Derin düşüncelere dalıp gittiğim bir gün derin bir çukura yuvarlanmıştım. Bir dal kalçamı kesip yarmış, ensem sıyrılmıştı. Çukurun dibinde, soğuk ve reçine gibi yapış yapış bir çamurun içinde oturuyor, büyük bir utançla bu çukurdan tek başıma çıkamayacağımı hissediyordum. Çığlık atarak ninemi ürkütmek ise yakışık almazdı, ama yine de ona seslendim.</p>

  <p class="normal">Heyecanla beni çukurdan çekip çıkardı. Haç çıkararak:</p>

  <p class="normal">“Şükürler olsun!” dedi. “Neyse ki boş bir hayvan iniymiş. Ya sahibi içinde olsaydı?”</p>

  <p class="normal">Gülerken ağlamaya başladı. Sonra beni dereye götürdü, elimi, yüzümü yıkadı, acımı yatıştıracak bazı yapraklar yapıştırdıktan sonra gömleğiyle yaralarımı sardı, sonra demiryolu kulübesine taşıdı. Çünkü eve kadar gidemedim. Gücüm iyice azalmıştı.</p>

  <p class="normal">Sonra, neredeyse her gün nineme yalvarmaya başladım:</p>

  <p class="normal">“Ne olursun, haydi, ormana gidelim!”</p>

  <p class="normal">O da büyük bir hevesle kabul ediyordu. Böylece bütün yazı, sonbaharın son günlerine kadar ot, çilek, mantar, fındık toplayarak geçirdik. Topladıklarımızı ninem satıyor, parasıyla geçiniyorduk.</p>

  <p class="normal">Onun ekmeğine hiç tenezzül etmediğimiz halde dedem dişlerini gıcırdatarak:</p>

  <p class="normal">“Asalaklar!” diye homurdanıyordu.</p>

  <p class="normal">Orman bende bir iç huzuru ve ferahlık hissi uyandırmıştı. Bu duyguyla bütün üzüntülerim yok oluyor, tatsız şeyleri unutuyordum. Aynı zamanda bende kendine has bir uyanıklık duygusu da gelişti. İşitme ve görme duyularım keskinleşiyor, belleğim daha hassaslaşıyor, izlenim haznem derinleşiyordu. Ve ninem her geçen gün beni daha fazla şaşırtıyordu. Onu diğer insanlardan yüksek bir varlık, dünyanın en iyi kalpli ve en bilge insanı olarak görmeye alışıktım. O da durmaksızın bu inancımı pekiştiriyordu.</p>

  <p class="normal">Bir akşam, akmantar toplamış eve dönüyorduk. Ormanın kenarına ulaştığımızda ninem dinlenmek için yere çömeldi. Ben de biraz daha mantar bulmak düşüncesiyle ağaçların arasında gezinmeye çıktım.</p>

  <p class="normal">Aniden ninemin sesini duydum, bir de baktım ki, ninem patikanın kenarına oturmuş, sakince mantarların köklerini kesiyor. Yanında da dili sarkmış boz renkli bir köpek duruyor. Ninem:</p>

  <p class="normal">“Haydi, çekil git buradan. Tanrıya emanet ol!” diyordu.</p>

  <p class="normal">Bundan bir süre önce Valyok, köpeğimi zehirlemişti. Bu yeni köpeği sahiplenmek arzusu geçti içimden. Hemen patikaya fırladım. Köpek garip bir şekilde sırtını kamburlaştırdı. Boynunu kımıldatmadan, aç gözlerinin yeşil bakışları beni süzdü ve kuyruğunu kısarak sıçrayıp ormana daldı. Duruşu hiç de köpeğe benzemiyordu. Islık çalınca, vahşice çalıların arasından fırladı. Ninem gülümseyerek:</p>

  <p class="normal">“Gördün mü?” diye sordu. “Başlangıçta ben de yanıldım. Onun bir köpek olduğunu düşündüm, ama bir baktım ki, dişleri kurt dişi, boynu da kurt boynu. Ürktüm ve ‘Eğer kurtsan, git buradan!’ dedim. Neyse ki kurtlar yazın uysal olup, boyun eğiyorlar!”</p>

  <p class="normal">Ninemin ormanda yolunu şaşırıp dolaştığı hiç olmazdı. Yanılmadan evin yolunu kestirirdi. Otların kokusundan hangi mantarın nerede bulunması gerektiğini bilir ve sık sık beni sınava tabi tutardı.</p>

  <p class="normal">“Kızıl mantar hangi ağacı sever? Yenilecek mantarı, zehirli mantardan nasıl ayırt edersin? Hangi mantar, eğreltiotunu sever?”</p>

  <p class="normal">Ağaçların kabukları üzerindeki gözle zor seçilir sıyrıklardan sincapların yaşadığı o-yukları bulur, bana gösterirdi. Ben de ağaca tırmanır, hayvanın kış için depoladığı fındıkları seçip alarak yuvasını boşaltırdım. Bazen bir yuvada on funta yakın fındık bulurdum.</p>

  <p class="normal">Bir gün, bu işle uğraşırken avcının biri vücudumun sağ tarafına yirmi yedi saçma saplamıştı. Bu saçmalardan on birini ninem iğneyle çıkarmıştı. Geri kalanlar ise uzun yıllar derimin içinde kaldı ve sonra yavaş yavaş çıktı.</p>

  <p class="normal">Acıya dayanışım ninemin hoşuna gidiyordu.</p>

  <p class="normal">“Aferin!” diye beni övüyordu. “Acıya dayanırsan çok şey öğrenirsin!”</p>

  <p class="normal">Mantar ve fındık satışından biraz parası birikirse, “gizli sadaka” olarak pencere önlerine dağıtırdı. Ama pazar günleri bile yırtık pırtık, yamalı giysilerle dolaşırdı.</p>

  <p class="normal">Dedem:</p>

  <p class="normal">“Bir dilenciden beter halde dolaşıyorsun ortalıkta. Beni rezil ediyorsun,” diye homurdanırdı.</p>

  <p class="normal">“Sana ne? Ben senin kızın değilim, gelinlik çağda hiç değilim.”</p>

  <p class="normal">Tartışmaları gün geçtikçe sıklaşıyordu.</p>

  <p class="normal">Dedem küskün bir tavırla bağırırdı:</p>

  <p class="normal">“Başkalarından daha fazla günahkâr değilim, ama herkesten çok ceza çekiyorum.”</p>

  <p class="normal">Ninem ona takılırdı.</p>

  <p class="normal">“Şeytanlar kimin ne olduğunu iyi bilir.”</p>

  <p class="normal">Baş başa kaldığımızda bana:</p>

  <p class="normal">“Benim ihtiyar, şeytanlardan korkuyor,” derdi. “Bak, bu korku yüzünden nasıl hızla ihtiyarlıyor. Ah, zavallı adam!”</p>

  <p class="normal">Yaz boyunca epey dinçleşmiş, yaşıtlarımın yaşantısına ve Ludmila’ya ilgimi kaybederek ormanda yabanileşmiştim. Şimdi Ludmila bana can sıkıcı ve bilgiç görünüyordu.</p>

  <p class="normal">Bir gün dedem şehirden sırılsıklam bir halde döndü. –Mevsim sonbahardı, yağmur yağıyordu– Eşikte bir serçe gibi silkindi ve görkemli bir tavırla:</p>

  <p class="normal">“Eh, küçük haylaz, yarın işe başlıyorsun!” dedi.</p>

  <p class="normal">Ninem kızararak:</p>

  <p class="normal">“Yine nereye?” diye sordu.</p>

  <p class="normal">“Kız kardeşin Matriyona’nın, daha doğrusu oğlunun yanına.”</p>

  <p class="normal">“Ah, baba, bu hiç iyi bir fikir değil.”</p>

  <p class="normal">“Sus ahmak kadın! Belki de onu ressam olarak yetiştirirler.”</p>

  <p class="normal">Ninem sessizce başını eğdi.</p>

  <p class="normal">Akşam Ludmila’ya şehre gidip, orada yaşayacağımı söyledim.</p>

  <p class="normal">Dalgın dalgın:</p>

  <p class="normal">“Yakında beni de oraya götürecekler” haberini verdi. “Babam bacağımın kesilmesini istiyor. Bacaklarım olmazsa sağlığım düzelirmiş.”</p>

  <p class="normal">Yaz boyunca zayıflamıştı. Yüzünün derisi mavimsi bir renk almış, gözleri büyümüştü.</p>

  <p class="normal">“Korkuyor musun?” diye sordum.</p>

  <p class="normal">Boğuk bir sesle ağlayarak:</p>

  <p class="normal">“Korkuyorum,” dedi.</p>

  <p class="normal">Onu teselli edecek bir şey söyleyemiyordum, çünkü ben de şehir yaşantısından korkuyordum. Uzun süre kederli bir sessizlik içinde birbirimize sokularak oturduk.</p>

  <p class="normal">Yaz olsaydı ninemi kandırır, küçük bir kızken yaptığı gibi dilenirdik. Ludmila’yı da yanımıza alabilirdik; onu küçük bir arabayla gezdirirdim.</p>

  <p class="normal">Ama mevsim sonbahardı. Sokaklarda nemli bir rüzgâr esiyordu. Gökyüzünü uçsuz bucaksız bulutlar sarmıştı. Toprak büzülmüş, kirli ve mutsuz bir hale bürünmüştü.</p>
</body>
</html>
