<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_16">X</h2>

  <p class="normal">Henüz makastarın karısı evden taşınmadan patronlarımın katının altındaki daireye kara gözlü genç bir kadın taşındı. Bu kadının küçük bir kızı ve kehribar ağızlıkla sigara içen ak saçlı yaşlı bir annesi vardı. Kadın çok güzeldi. Kendinden emin, kibirli bir duruşu vardı. Gür ve hoş bir sesle konuşuyordu. Herkese tepeden, sanki insanlar ondan uzaktaymışlar da, onları pek iyi seçemiyormuş gibi gözlerini hafifçe kısarak bakardı. Neredeyse her gün Tüfyayev adında esmer bir er, kadının kapısının önüne ince bacaklı bir at getiriyor, kadın da üzerinde çelik rengi uzun bir elbise, elinde beyaz konçlu eldivenler, ayağında sarı çizmelerle kapıya çıkıyordu. Bir eliyle elbisesinin eteğini, sapı leylak rengi taşla süslü kırbacını tutarken, diğer küçük eliyle de atın tüm dişlerini göstererek sırıtan suratını şefkatle okşardı. At, ateşli gözleriyle ona yan yan bakar, bütün vücudu titrer ve yavaşça çiğnenmiş toprağı eşelerdi.</p>

  <p class="normal">“Rober, Ro-ber,” diye ata fısıldar ve atın güzel bir kavis oluşturan boynuna sert bir şaplak indirirdi. Bir ayağını Tüfyayev’in dizine bastıktan sonra, çevik bir sıçrayışla eyere yerleşirdi. At kibirli, dans eder gibi bir yürüyüşle bent boyunca ilerlerdi. Kadının eyerin üzerinde öyle ustaca bir oturuşu vardı ki, adeta onu eyere yapışmış sanırdınız. Her gün yepyeni görünen, insanın kalbini mestedici bir sevinçle dolduran, eşsiz güzelliğe sahip bir kadındı. Ona bakarken, Diana Poitiers’in, Kraliçe Margot’nun, Matmazel de la Vallière’in ve tarihi romanların kadın kahramanları olan diğer güzellerin de böyle olmaları gerektiğini düşünürdüm.</p>

  <p class="normal">Etrafı sürekli olarak şehirdeki tümen subaylarıyla çevriliydi. Akşamları evinde piyano, keman ve gitar çalınır, dans edilir ve şarkı söylenirdi. Kısacık bacaklarıyla Binbaşı Olesov, diğerlerinden daha sık kadının etrafında dolaşıp dururdu. Şişman, kırmızı suratlı, ak saçlı ve gemi makinisti gibi yağlı bir adamdı. İyi gitar çalar, kadının emrine amade bir köle gibi davranırdı.</p>

  <p class="normal">Kızı da tıpkı annesi gibi talihli güzellerdendi, beş yaşlarında, kıvırcık saçlı ve tombuldu. İri, mavi gözleriyle ciddi ciddi bakardı. Bakışlarının ağırbaşlı, bir şey bekliyormuş izlenimini veren, sakin bir ifadesi vardı. Bu kız çocuğunda, bir çocuğunkine benzemeyen derin düşünceli bir hal fark ediliyordu. Ninesi sabahtan akşama kadar somurtkan, sessiz Tüfyayev’le ve şişman, şaşı hizmetçiyle birlikte ev işleriyle ilgilenirdi. Çocuğun dadısı yoktu. Günlerce neredeyse bakımsız bir halde yaşıyordu. Bütün gün eşikte ya da eşiğin karşısındaki kalas yığınının üzerinde oynardı. Çoğunlukla akşamüstleri onunla oynamaya çıkardım. Bu kız çocuğunu çok sevdim; o da bana çabucak alıştı. Ona masal anlatırken kollarımda uykuya dalardı. Uyuyunca, onu alıp yatağına götürürdüm. Çok geçmeden iş o hale geldi ki, yatarken mutlaka ona iyi geceler dilememi istemeye başladı. Ben gelince ciddi bir edayla tombul, minik elini bana uzatır, “Yarına kadar hoşça kal! Ne söylemeliyim nine?” derdi.</p>

  <p class="normal">Nine, ağzından ve sivri burnundan mavimsi dumanlar savurarak, “Tanrı seni korusun!” diye eklerdi.</p>

  <p class="normal">Küçük kız, kenarı dantellere süslü yorganına sarılarak, “Tanrı seni yarına kadar korusun; ben artık uyuyacağım!” diye tekrarlardı.</p>

  <p class="normal">Nine ona öğretmeye çalışırdı:</p>

  <p class="normal">“Yarına kadar değil, her zaman için!”</p>

  <p class="normal">“Peki, yarın, her zaman demek olmuyor mu?”</p>

  <p class="normal">“Yarın” sözcüğünü seviyordu. Hoşuna giden her şeyi geleceğe bırakırdı; koparılmış çiçekleri, kırık dalları toprağa dikerken, “Yarın bu bir bahçe olacak,” derdi.</p>

  <p class="normal">“Bir gün, yarın ben de kendime bir at alacak ve annem gibi bineceğim.”</p>

  <p class="normal">Akıllıydı, ama çok neşeli değildi. Sık sık neşeli bir oyun sırasında birden düşüncelere dalar ve aniden sorardı:</p>

  <p class="normal">“Niçin rahiplerin saçı kadınlarınki gibi?”</p>

  <p class="normal">Isırganlar elini dalayınca parmağını sallayarak onları tehdit etmişti:</p>

  <p class="normal">“Bana bak! Şimdi seni cezalandırması için Tanrı’ya dua edeceğim. O da seni çok kötü yapacak. Tanrı, herkese kötülük edebilir. Hatta annemi bile cezalandırabilir.”</p>

  <p class="normal">Bazen üzerine sakin, ciddi bir hüzün çökerdi. Bana sokulur, bir şey bekliyormuş gbi bakan mavi gözleriyle gökyüzünü seyrederek:</p>

  <p class="normal">“Ninem kızıyor, ama annem asla kızmıyor, o sadece gülüyor. Onu herkes sever, çünkü onun hiç boş vakti olmaz. Onun hep misafirleri gelir ve onu seyrederler, çünkü o güzeldir. O tatlı annedir. Olesov da, ‘Tatlı anne,’ diyor.”</p>

  <p class="normal">Küçük kızı dinlemek müthiş hoşuma gidiyor, o, bana bilmediğim bir dünyayı anlatıyordu. Annesinden hep severek ve uzun uzun söz ederdi. Yavaş yavaş önümde yeni bir dönem açılıyordu. Tekrar Kraliçe Margot’yu anımsadım. Bu da kitaplara güvenimi, hayata ilgimi çoğaltıyordu.</p>

  <p class="normal">Bir akşam eşiğe oturmuş, Otkos’a dolaşmaya giden patronlarımı bekliyordum. Küçük kız ise kollarımda uyuyakalmıştı. O sırada kızın annesi atla geldi ve çevik bir hareketle yere sıçradı. Başını geriye doğru atarak sordu:</p>

  <p class="normal">“Uyuyor mu yoksa?”</p>

  <p class="normal">“Evet.”</p>

  <p class="normal">“Öyle mi?”</p>

  <p class="normal">Er Tüfyayev fırlayıp atı aldı. Kadın kırbacını kuşağının arasına soktu. Elini uzatarak, “Onu bana ver,” dedi.</p>

  <p class="normal">“Ben götürürüm!”</p>

  <p class="normal">Kadın, bir beygire bağırır gibi, “Olmaz!” diye haykırdı ve ayağıyla eşikteki basamağa vurdu.</p>

  <p class="normal">Küçük kız uyandı. Gözlerini kırpıştırarak annesine baktı; o da kollarını uzattı. İkisi birlikte çıkıp gittiler.</p>

  <p class="normal">Bana bağırılmasına alışkındım, ama bu kadının bağırması hiç hoşuma gitmemişti. Alçak sesle bile emretse herkes onu dinlerdi.</p>

  <p class="normal">Birkaç dakika sonra şaşı hizmetçi beni yanlarına çağırdı. Küçük kız hırçınlık ediyor, ben ona iyi geceler dilemeden uyumak istemiyormuş.</p>

  <p class="normal">Annesine karşı gururlanarak odaya girdim. Kız, annesinin dizlerinde oturuyor, annesi de becerikli elleriyle onu soyuyordu.</p>

  <p class="normal">“Bak geldi işte,” diye söylendi, “şu canavar!”</p>

  <p class="normal">“O canavar değil, benim oğlan arkadaşım.”</p>

  <p class="normal">“Sahi mi? Çok iyi. Haydi senin oğlana bir hediye verelim. İster misin?”</p>

  <p class="normal">“Evet, isterim.”</p>

  <p class="normal">“Peki, ben bu işi hallederim. Sen git yat bakalım!”</p>

  <p class="normal">Küçük kız elini bana uzatarak, “Yarına kadar hoşça kal,” dedi. “Tanrı seni yarına kadar korusun!”</p>

  <p class="normal">Kadın hayretler içinde kalarak haykırdı:</p>

  <p class="normal">“Bunu kim öğretti sana? Ninen mi?”</p>

  <p class="normal">“Evet.”</p>

  <p class="normal">Kız gidince, kadın parmağıyla işaret ederek beni yanına çağırdı:</p>

  <p class="normal">“Sana ne diyeyim?”</p>

  <p class="normal">Bana bir şey hediye etmesine gerek olmadığını, ama mümkünse bir kitap verebileceğini söyledim.</p>

  <p class="normal">Sıcak, mis kokulu parmaklarıyla çenemi kaldırdı ve hoş bir gülümsemeyle sordu:</p>

  <p class="normal">“Kitap okumayı seviyorsun öyle mi? Hangi tür kitaplar okudun?”</p>

  <p class="normal">Gülümserken daha güzelleşti. Şaşırarak ona birkaç roman ismi saydım.</p>

  <p class="normal">Ellerini masaya koydu; yavaşça parmaklarını kımıldatarak sordu:</p>

  <p class="normal">“Onlarda senin hoşuna giden ne vardı?”</p>

  <p class="normal">Vücudundan tuhaf bir şekilde at teri kokusuyla karışmış tatlı ve keskin birtakım çiçek kokuları etrafa yayılıyor, uzun kirpiklerinin arasından dalgın ve ciddi bir tavırla bana bakıyordu. O ana kadar bana hiç kimse böyle bakmamıştı.</p>

  <p class="normal">Bir sürü yumuşak ve güzel mobilyadan dolayı oda bir kuş yuvası gibi daracıktı. Pencereler, çiçeklerin sık yapraklarıyla örtülüydü. Sobanın kar beyazı çinileri ve yanındaki siyah piyano, odanın loşluğu içinde parlıyordu. Duvarlar, donuk yaldızlı çerçeveler içinde Slav alfabesinin iri harfleriyle yazılmış siyah yazılarla boydan boya kaplıydı. Her yazının altında bir kordona bağlı olarak sarkan büyük, siyah bir mühür asılıydı. Bütün eşyalar kadına, tıpkı benim gibi uysal ve ürkek bakıyordu.</p>

  <p class="normal">Elimden geldiğince ona yaşamın çok zor ve sıkıcı olduğunu, kitap okuyarak bunları unuttuğumu anlattım.</p>

  <p class="normal">Ayağa kalkarak, “Ya, öyle mi?” dedi. “Bu hiç de fena değil, hatta doğru bir şey. Eh, ne yapalım? Sana kitap vereceğim, ama şimdi elimde yok. Neyse, bu kitabı al.”</p>

  <p class="normal">Divanın üstünden sarı kaplı eski püskü bir kitabı aldı.</p>

  <p class="normal">“Bunu okuyunca, ikinci bölümünü veririm. Toplam dört cilttir.”</p>

  <p class="normal">Prens Meşçerski’nin <span class="ideitalik">Petersburg Esrarı</span>’nı alarak oradan ayrıldım. Büyük bir dikkatle kitabı okumaya başladım, ama daha ilk sayfalarından itibaren “<span class="ideitalik">Petersburg</span>” esrarının, Madrid, Londra, Paris “esrarlarından” çok daha sıkıcı olduğunu apaçık gördüm.</p>

  <p class="normal">Bence bunların içinde sadece <span class="ideitalik">Özgürlük ve Sopa</span> masalı eğlenceliydi.</p>

  <p class="normal">Özgürlük, “Ben senden daha üstünüm, çünkü daha akıllıyım,” demiş.</p>

  <p class="normal">Sopa ona yanıt vermiş:</p>

  <p class="normal">“Hayır, ben senden daha üstünüm, çünkü senden daha güçlüyüm.”</p>

  <p class="normal">Tartışmışlar, tartışmışlar, sonunda dövüşmeye başlamışlar. Sopa, özgürlüğü öyle dövmüş ki, –hatırladığım kadarıyla– özgürlük yediği dayak yüzünden hastanede ölmüş.</p>

  <p class="normal">Kitapta bir Nihilist’ten<sup class="calibre2"><a href="../Text/Ekmegimi-Kazanirken_split_032.html#footnote-127975-14" id="footnote-127975-14-backlink">[14]</a></sup> söz ediliyordu. Hatırlıyorum da, Prens Meşçerski’ye göre Nihilist öyle zehirli bir insanmış ki, onun bir bakışı tavukları öldürebilirmiş. Nihilist kelimesi bana aşağılayıcı, yakışık almaz bir deyim gibi göründü, ama daha fazla bir şey anlayamayınca ümitsizliğe kapıldım. İyi kitapları anlamadığım apaçık ortadaydı! Bu kitabın iyi bir kitap olduğuna kesinlikle inanıyordum. Böyle saygıdeğer, böyle güzel bir hanımın kötü kitaplar okuyacak hali yoktu!</p>

  <p class="normal">Meşçerski’nin sarı kaplı romanını ona iade ederken, “Nasıl? Beğendin mi?” diye sordu.</p>

  <p class="normal">Bu soruya “hayır” cevabını vermek benim için çok zordu. Üzülür diye düşünüyordum, ama sadece güldü, yatak odasının önündeki perdenin arkasına geçti ve oradan mavi maroken ciltli küçük bir kitap getirdi, “Bu hoşuna gidecektir. Yalnız kirletme!” dedi.</p>

  <p class="normal">Bu, Puşkin’in<sup class="calibre2"><a href="../Text/Ekmegimi-Kazanirken_split_032.html#footnote-127975-15" id="footnote-127975-15-backlink">[15]</a></sup> şiirleriydi. Kitabı hemen bir solukta okudum. İnsan daha önce görmediği eşsiz güzellikte bir yere geldiğinde nasıl etrafını dolaşmak için can atarsa, ben de aynı açgözlü duygulara kapılmıştım. Ancak bataklık bir ormanın yosunlu tümsekleri üzerinde uzun bir yürüyüş yaptıktan sonra, ummadığınız bir anda önünüze kuru, çiçeklerle dolu güneşli bir düzlük serilirse böyle hissedebilirdiniz. Önce bir dakika kadar büyülenmiş bakışlarla onu seyreder, sonra mutlu bir halde her yanını dolaşır, ayaklarınızın bereket dolu toprağın yumuşak otlarına her dokunuşunda sûkûnet dolu bir sevince kapılırsınız.</p>

  <p class="normal">Puşkin, şiirinin yalınlığı ve müziğiyle beni öylesine şaşırttı ki, uzun süre düzyazı bana yapmacık bir tarz gibi göründü. Düzyazı okurken sıkıntı duyuyordum. “Rusan”ın girişi, bana ninemin en güzel masallarının büyülü bir şekilde bir araya toplanmış hali gibi görünüyordu. Bazı mısralar ise taşıdıkları gerçeklik ve uyumlarıyla beni hayrete düşürüyordu.</p>

  <p class="indentmetin1">“Orada, bilinmeyen patikalarda</p>

  <p class="indentmetin1">Bilinmeyen vahşi hayvanların ayak</p>

  <p class="indentmetin1"><span class="indentmetin">izleri...”</span></p>

  <div class="clrb"></div>

  <p class="normal">İçimden bu olağanüstü güzellikteki mısraları tekrarlıyor, çok iyi bildiğim belli belirsiz patikaları, bir cıva gibi ağır çiy damlalarını henüz üzerlerinden atmamış otların çiğnenmesiyle oluşan esrarlı ayak izlerini görüyordum. Anlattıkları her şeyi bir bayram neşesiyle süsleyen bu ahenk dolu mısralar kolayca hafızama yerleşiyordu. Bu beni mutlu ediyor, yaşantım kolaylaşıyor ve güzelleşiyordu. Şiirler yeni bir hayatın başlangıcını müjdeliyorlardı. Okuma yazma bilmek ne büyük bir mutluluktu!</p>

  <p class="normal">Puşkin’in muhteşem masallarını kendime her şeyden daha yakın hissediyor, anlaşılır buluyordum. Onları birkaç kez okuduktan sonra artık ezberlemiştim. Yattığımda, uykuya dalana kadar gözlerimi kapayarak şiirler mırıldanırdım. Sık sık bu masalları emir erlerine anlatırdım. Onlar dinlerken kahkahalar atıyor, tatlı tatlı sövüyorlardı.</p>

  <p class="normal">Sidorov, başımı okşuyor, yavaşça, “Ne güzel değil mi? Aman Tanrım!” diyordu.</p>

  <p class="normal">Coşkulu halimi patronlarım da fark etmişti. Kocakarı küfredip duruyordu.</p>

  <p class="normal">“İyice okumaya daldı haylaz! Dört gündür semaver ovulmadı! Oklavayı bir elime geçirirsem.”</p>

  <p class="normal">Oklava da neymiş? Kendimi oklavaya karşı şiirlerle koruyordum.</p>

  <p class="indentmetinitalik">“Kara ruhuyla kötülüğü seven</p>

  <p class="indentmetinitalik">İhtiyar büyücü karı.”</p>

  <div class="clrb"></div>

  <p class="normal">Güzel kadın, gözümde daha da büyüdü. Okuduğu kitaplara bakın siz!</p>

  <p class="normal">O, makastarın porselen biblo karısı gibi değildi.</p>

  <p class="normal">Kitabı ona götürüp hüzünle iade ederken kendinden emin bir tavırla, “Bu muhakkak hoşuna gitmiştir!” dedi. “Puşkin hakkında bir şey biliyor musun?”</p>

  <p class="normal">Daha önce bir dergide şair hakkında bir şey okumuştum, ama şairi bizzat onun anlatmasını istediğim için, onun hakkında bir şey duymadığımı söyledim.</p>

  <p class="normal">Kısaca Puşkin’in yaşamından ve ölümünden söz ettikten sonra neşeli bir ilkbahar günü gibi gülümseyerek, “Kadınları sevmenin ne kadar tehlikeli olduğunu görüyor musun?” dedi.</p>

  <p class="normal">Okuduğum bütün kitaplardan, sevmenin gerçekten tehlikeli, ama aynı zamanda güzel bir şey olduğunu öğrenmiştim.</p>

  <p class="normal">“Tehlikeli, ama herkes seviyor!” dedim. “Hem kadınlar bu yüzden ıstırap çekiyor.”</p>

  <p class="normal">Her şeye baktığı gibi, bana da kirpiklerinin arasından bir bakış fırlattı ve ciddi bir tavırla:</p>

  <p class="normal">“Öyle mi? Bunu anlıyorsun demek! Öyleyse bunu unutmamanı dilerim!” dedi ve hangi şiirlerin hoşuma gittiğini sormaya başladı.</p>

  <p class="normal">Elimi kolumu sallayarak, ezberlediğim şiirleri okuyarak ona bir şeyler anlatmaya başladım. Sessizce, ciddi bir tavırla beni dinledi, sonra ayağa kalktı; odada gezinirken düşünceli bir edayla, “Senin gibi tatlı bir canavarın okula gitmesi gerekirdi!” dedi. “Bu konuyu düşüneceğim. Patronların, senin akraban mı?”</p>

  <p class="normal">Olumlu yanıt verince beni ayıplar gibi haykırdı:</p>

  <p class="normal">“Ya!”</p>

  <p class="normal">Bana <span class="ideitalik">Beranger’in Şarkıları</span>’nın basma resimlerle süslü, kenarları yaldızlı, kırmızı meşin ciltli mükemmel bir baskısını verdi. Dokunaklı bir acıyla coşkulu bir neşenin iç içe geçtiği bu şiirler tamamıyla aklımı başımdan aldı.</p>

  <p class="normal"><span class="ideitalik">İhtiyar Dilenci</span>’nin acı sözlerini göğsüm ürpererek okudum.</p>

  <p class="indentmetinitalik">“Zararlı bir solucanım;</p>

  <p class="indentmetinitalik">Sizi rahatsız mı ediyorum?</p>

  <p class="indentmetinitalik">Bu pisliği ayaklarınızın altında çiğneyin!</p>

  <p class="indentmetinitalik">Acıyacak ne var? Beni hemen ezin!</p>

  <p class="indentmetinitalik">Niçin beni eğitmediniz?</p>

  <p class="indentmetinitalik">Vahşi gücüme niye çare bulmadınız?</p>

  <p class="indentmetinitalik">Solucan, bir karınca olabilirdi!</p>

  <p class="indentmetinitalik">Kardeşlerimi kucaklayarak ölebilirdim</p>

  <p class="indentmetinitalik">Oysa ihtiyar bir serseri olarak ölüyorum</p>

  <p class="indentmetinitalik">Ve insanları intikam almaya çağırıyorum.”</p>

  <div class="clrb"></div>

  <p class="normal">Bunun ardından <span class="ideitalik">Ağlayan Koca</span>’yı okurken kahkahalarla gülmekten gözlerim yaşardı. Özellikle Beranger’in şu sözleri hafızama yerleşti:</p>

  <p class="indentmetinitalik">“Neşeli bir hayat dersi</p>

  <p class="indentmetinitalik">Basit insanlar için zor değildir.”</p>

  <p class="normal">Beranger, içimde taşkın bir neşe uyandırıyor, muziplikler yapmak, bütün insanlara küstah, dokunaklı sözler söylemek arzusunu doğuruyordu.</p>

  <p class="normal">Kısa sürede bu işte epey başarılı oldum. Onun şiirlerini de ezberledim.</p>

  <p class="normal">Birkaç dakikalığına mutfağa koşarak, büyük bir hevesle bu şiirleri emir erlerine okuyordum, ama kısa bir süre sonra bu işten vazgeçmek zorunda kaldım, çünkü;</p>

  <p class="indentmetinitalik">“On yedi yaşında bir kıza</p>

  <p class="indentmetinitalik">Hangi şapka yakışmaz ki!”</p>

  <p class="normal">mısraları genç kızlar hakkında iğrenç bir sohbete neden oldu.</p>

  <p class="normal">Bu yüzden öfkeden deliye döndüm ve asker Yermohin’in kafasına tencere indirdim; Sidorov ve diğer emir erleri beni onun kaba ellerinden güçlükle kurtardılar, ama o günden sonra subayların mutfağına gitmeye cesaret edemedim.</p>

  <p class="normal">Sokakta dolaşmama izin vermiyorlardı. Zaten dolaşacak vaktim de yoktu. İşim günden güne fazlalaşıyordu. Olağan hizmetçilik, kapıcılık, getir götür işlerinden başka, şimdi de her gün geniş tahtalar üstüne bezler çivilemek, bunların üzerine planlar yapıştırmak, patronumun inşaat işlerinin keşif listelerini yapmak ve müteahhitlerin hesaplarını kontrol etmek zorundaydım. Patronum sabahtan akşama kadar makine gibi çalışıyordu.</p>

  <p class="normal">O yıllarda panayırın resmi binaları tüccarların özel mülkiyetine devrediliyor, dükkânlar hızla yeni baştan kuruluyordu. Patronum eski dükkânların onarım ve yeni dükkânların inşaat işlerini üstlenmişti. “Kapıların, pencerelerin onarımı, çatı pencereleri yapımı” için planlar hazırlıyor, ben de bu planları, içinde yirmi beş rublelik bir banknot olan zarfla beraber yaşlı bir mimara götürüyordum. Mimar paraları alır ve “Plan aslına uygundur. İşin denetimini İmyarok üzerine almıştır” diye yazar ve imzalardı.</p>

  <p class="normal">Şüphesiz, mimar, planın aslı olan yeri görmezdi. İnşaatı da denetleyemezdi, çünkü hastalığından dolayı evden çıkması mümkün değildi.</p>

  <p class="normal">Panayır müfettişine ve diğer yetkililere rüşvetleri ben götürüyor, onlardan da, patronumun deyimiyle “her türlü kanunsuz iş için izin kâğıdı” alıyordum. Bütün bunların karşılığında patronlarım gece misafirliğe gittiği zamanlar onları kapının önünde bekleme hakkını elde etmiştim. Bu pek sık olmazdı, ama onlar gece yarısından sonra dönerlerdi. Ben de eşiğin taşları ya da karşısındaki kalas yığını üzerinde birkaç saat oturur, “hanımefendi”nin oturduğu dairenin pencerelerine bakarak, içerden yükselen neşeli konuşmaları ve müziği can kulağıyla dinlerdim.</p>

  <p class="normal">Pencereler açıktı. Perdelerin ve çiçeklerin arasından odalarda gezinen subayların zarif endamlarını, şişman binbaşının yuvarlanır gibi yürüyüşünü, oldukça sade ve güzel giyinmiş bayanın süzülüşünü seçiyordum.</p>

  <p class="normal">Ona kendi kendime, “Kraliçe Margot” adını takmıştım.</p>

  <p class="normal">Pencerelere bakarken, “Fransız romanlarında bahsedilen en neşeli hayat bu işte!” diye düşünüyordum ve hep içimi bir parça hüzün kaplıyordu.</p>

  <p class="normal">Kraliçe Margot’nun etrafındaki erkekleri görmek, çocuk kıskançlığıma dokunuyordu. Bir çiçeğin çevresinde dönen yaban arıları gibi onun etrafında dolaşıp duruyorlardı.</p>

  <p class="normal">Alnında yara izi olan, gözleri derine kaçmış, uzun boylu ve hüzünlü bir subay, diğerlerine göre daha seyrek onun yanına geliyordu. Hep kemanını da yanında getiriyor ve şahane keman çalıyordu. Öyle güzel çalardı ki, gelip geçenler pencerelerin önünde durur, tüm sokak halkı kalasların üstüne toplanırdı. Patronlarım bile –eğer evdeyseler– pencereleri açar, dinlerken müzisyeni överlerdi. Kilisenin başpapazından başka birini övdüklerini anımsamıyorum, ama balıkyağıyla yapılmış bir böreği müzikten daha çok sevdiklerini de biliyorum.</p>

  <p class="normal">Bazen subay tuhaf bir biçimde soluk soluğa kalıp elini alnına dayayarak boğuk sesiyle şarkı söyler ya da şiir okurdu.</p>

  <p class="normal">Bir gün küçük kızla pencerenin altında oynarken, Kraliçe Margot, ondan bir şarkı söylemesini rica etti.</p>

  <p class="normal">O, uzun süre bu ricayı reddettikten sonra, duru bir sesle;</p>

  <p class="indentmetinitalik">“Ama şarkıya güzellik gerek,</p>

  <p class="indentmetinitalik">Güzelliğe ise şarkı da gerekmez!”</p>

  <div class="clrb"></div>

  <p class="normal">mısralarını okudu.</p>

  <p class="normal">Bu mısraları çok beğendim ve nedense subaya acıdım.</p>

  <p class="normal">En çok, “hanımefendi”nin piyanonun başına geçip, odasında tek başına piyano çalmasını seyretmek hoşuma gidiyor, müzik beni mestediyordu. Pencereden ve ardındaki lambanın sarı ışığı altında kadının zarif siluetinden, yüzünün kibirli profilinden ve tuşlar üzerinde kuşlar gibi süzülen beyaz ellerinden başka bir şeyi gözüm görmüyordu.</p>

  <p class="normal">Onu seyrediyor, hüzünlü müziği dinliyor ve sayıklıyordum; “Bir yerde bir define bulacak ve zengin olması için hepsini ona vereceğim.” Eğer Skobelyev’in yanında olsaydım Türklere yine savaş açar, aldığım savaş zarar ödentisiyle şehrin en güzel yerinde, Otkos’da bir ev yaptırır, herkesin hakkında üzücü ve çirkin şeyler konuştuğu bu sokaktan, bu evden bir an önce ayrılsın diye ona hediye ederdim.</p>

  <p class="normal">Komşular, avlumuzun hizmetçi takımı, –özellikle patronlarım– kısacası herkes makastarın karısı hakkında olduğu gibi, Kraliçe Margot hakkında da kötü ve düşmanlık dolu bir dille konuşuyorlardı, ama onun hakkında konuşurken daha çok sakınıyor, seslerini alçaltıyor ve etraflarına bakınıyorlardı.</p>

  <p class="normal">Belki de ondan korkuyorlardı, çünkü soylu bir adamın dul karısıydı. Odasının duvarlarındaki fermanlar Godunov, Aleksey ve Büyük Petro gibi eski Rus çarları tarafından kocasının atalarına bağışlanmıştı. Bunu, bana okuma yazması olan ve sürekli <span class="ideitalik">İncil</span> okuyan er Tüfayev söylemişti. Belki de insanlar sapı leylak rengi bir taşla süslü kırbacıyla kendilerini dövmesinden korkuyorlar, bu kırbaçla daha önceleri önemli mevkideki bir memuru dövdüğünü söylüyorlardı, ama bu hafif sesle söylenen sözler, yüksek sesle söylenenden daha iyi değildi.</p>

  <p class="normal">Hanımefendi, benim bir türlü anlayamadığım ve bana ıstırap veren bir düşmanlık bulutu içinde yaşıyordu. Victor, bir gece gece yarısından sonra eve dönerken Kraliçe Margot’nun yatak odasının penceresine baktığını ve kadının üzerinde sadece bir gecelikle taburede oturmuş, binbaşıyı ise onun önünde diz çökmüş bir halde onun tırnaklarını kesip, bir süngerle silerken gördüğünü anlatıyordu.</p>

  <p class="normal">Kocakarı söverek tükürüyordu, genç hanım ise kızarıp bozararak tiz bir sesle bağırıyordu:</p>

  <p class="normal">“Of, Victor! Ne kadar utanmazsın! Şu beyler ne pis herifler!”</p>

  <p class="normal">Patronum susup gülümsüyordu. Sesini çıkarmadığı için ona minnet duyuyor ama o da yaygaraya katılacak diye korkuya kapılıyordum. Kadınlar keskin çığlıklar kopararak, sızlanarak kadının tam olarak nasıl oturduğunu, binbaşının nasıl da diz çöktüğünü anlatması için Victor’u uzun uzadıya sorguya çekiyorlardı; Victor da hep yeni ayrıntılar ekliyordu:</p>

  <p class="normal">“Adamın yüzü kıpkırmızıydı. Dilini sarkıtmıştı.”</p>

  <p class="normal">Binbaşının, kadının tırnaklarını kesmesinde utanç verici bir şey görmemiştim, ama onun dilini çıkarması bana inandırıcı gelmedi. Bunun küçültücü bir yalan olduğunu düşündüm, Victor’a:</p>

  <p class="normal">“Eğer bu kötü bir şeyse, niçin pencereden içerisini seyrediyorsunuz? Siz küçük değilsiniz ki...”</p>

  <p class="normal">Bana sövüp saydılar, ama bu küfürler beni incitmedi. Yalnız tek bir isteğim vardı; koşa koşa aşağı inmek, binbaşının yaptığı gibi kadının önünde diz çökmek ve “Lütfen bu evden çıkıp gidin!” diye yalvarmak.</p>

  <p class="normal">Şimdi başka bir yaşantının, başka insanların, başka duygu ve düşüncelerin olduğunu öğrendikten sonra, bu ev, içinde oturanlarla birlikte bende giderek artan bir nefret uyandırıyordu. Bu ev, en yüz kızartıcı dedikoduların baştan başa sardığı bir ağ ile örülmüştü. Avluda, hakkında kötü sözler söylemedikleri tek bir insan bile yoktu. Hasta ve zavallı bir adam olan alay papazının adını “sarhoş ve sefahat düşkünü”ne çıkarmışlardı. Patronlarımın anlattığına göre subaylar ve karıları günah içinde yaşıyorlardı. Askerlerin kadınlar hakkındaki tekdüze sohbetlerinden usanmış, en çok da patronlarımdan nefret etmeye başlamıştım. İnsanlar hakkında çok severek yaptıkları o acımasızca yargılamaların gerçek değerini çok iyi biliyordum. İnsanların kusurlarını izlemek, bedava faydalanabilecekleri tek eğlencedir. Patronlarımın tek eğlencesi yakınlarına sözle zulmetmekti. Böylece sanki yaşadıkları zahmetli, sıkıcı ve sofu hayatın intikamını alıyorlardı.</p>

  <p class="normal">Kraliçe Margot hakkında çirkin sözler söyledikleri zaman hiç de çocukça olmayan hummalı bir öfke nöbetine kapılıyor, yüreğim dedikoduculara karşı nefretle kabarıyordu. İçimde herkesi kızdırmak, herkese şirretçe davranmak için zaptolunamaz bir arzu doğuyor, bazen de kendime ve diğer insanlara karşı ıstırap verici bir acıma duygusuna kapılıyordum. Bu sessiz acıma duygusu, nefretten daha sıkıntı vericiydi.</p>

  <p class="normal">Kraliçe Margot hakkında onlardan daha fazla şey biliyor, ama bildiklerimi öğrenecekler diye korkuya kapılıyordum.</p>

  <p class="normal">Pazar günleri patronlarım sabah ayini için kiliseye gittikleri zaman sabahtan onun yanına giderdim. Beni yatak odasına çağırırdı. Sırmalı ipek kaplı küçük bir koltuğa yerleşirdim. Küçük kız dizlerime oturur, ben de annesine, okuduğum kitapları anlatırdım. Kadın birbirine kavuşturduğu küçük avuçlarını yanağına dayayarak, geniş bir yatağa uzanırdı. Vücudu, odadaki her şey gibi sırmalı bir yatak örtüsünün altına gizlenmişti. Omuzlarından dökülen örgülü siyah saçları önüne düşüyor, bazen de yataktan yere sarkıyordu.</p>

  <p class="normal">Beni dinlerken tatlı bakışlarıyla yüzüme bakar, belli belirsiz gülümseyerek, “Öyle mi?” derdi.</p>

  <p class="normal">Dostça gülümseyişi bile bana, bir kraliçenin lütfeden gülümseyişi gibi görünüyordu. Kulağı okşayan gür bir sesle hep aynı şeyi söylediğini sanıyordum:</p>

  <p class="normal">“Bütün insanlardan kat kat daha iyi, daha temiz olduğumu biliyorum. Onların hiçbirine ihtiyacım yok.”</p>

  <p class="normal">Bazen onu aynanın karşısında alçak bir koltuğa oturmuş, saçlarını tararken bulurdum. Saçlarının uçları dizlerine, koltuğun kenarlarına dökülür, koltuğun arkalığından neredeyse yere kadar inerdi. Saçları nineminki gibi uzun ve gürdü. Aynada esmer ve diri göğüslerini gördüm. Yanımda korsesini, çoraplarını giyerdi, ama onun saf çıplaklığı bende utanç verici bir duygu uyandırmıyordu. Sadece onun adına mutluluk verici bir gurur duyardım. Üstünden, onu kötü düşüncelerden koruyan bir çiçek kokusu yayılırdı.</p>

  <p class="normal">Sağlıklı ve güçlüydüm. Kadınla erkek arasındaki ilişkilerin sırlarını iyi biliyordum. İnsanlar bu sırlardan öyle hissiz bir kötülükle, öyle merhametsiz, pis bir dille söz ediyorlardı ki, bu kadını bir erkeğin kolları arasında kafamda canlandıramıyordum. Bir başkasının onun vücudunun sahibi olarak edepsizce ve utanmadan ona dokunma hakkını elde etmesini düşünmek benim için çok zordu. Kraliçe Margot’nun mutfak ve kiler aşklarından haberdar olmadığına emindim. Onun bildiği daha farklı, daha yüksek mutluluklar, başka türlü bir aşktı, ama bir akşam otururken misafir odasına girince, yatak odasının kapısını örten perdenin ardından kalbimin kadınının şakrak kahkahasını ve bir erkek sesini duydum. Adam, “Dur biraz... Tanrım! İnanmıyorum!” diyordu.</p>

  <p class="normal">Çıkıp gitmem gerekiyordu; bunu anlıyordum, ama gidemedim.</p>

  <p class="normal">“Kim var orada?” diye sordu.</p>

  <p class="normal">“Sen misin? Gir içeri...”</p>

  <p class="normal">Yatak odası çiçek kokusu yüzünden nefes alınamaz bir haldeydi. Perdeler örtülü olduğu için oda loştu. Kraliçe Margot, yorganı çenesine kadar örtmüş, yatağa uzanmıştı. Yanında, duvarın dibinde, üzerinde sadece bir gömlekle, göğsü bağrı açık kemancı subay oturuyordu. Göğsünde bir yara izi vardı. Bu iz kırmızı bir çizgi halinde sağ omzundan kalbine kadar uzanıyordu. Öyle belirgindi ki, odanın loşluğunda bile onu net olarak görebiliyordum. Subayın saçları gülünç bir biçimde karmakarışıktı ve ilk kez hüzünlü, yaralı yüzünün gülümsediğini gördüm. Tuhaf bir şekilde gülümsüyordu. Kadın gözlerini andıran iri gözleri, sanki ilk kez güzelliğinin farkına varmış gibi, Kraliçe Margot’ya bakıyordu.</p>

  <p class="normal">Kraliçe Margot, “Bu benim dostum,” dedi.</p>

  <p class="normal">Bunu bana mı, yoksa ona mı söylediğini bilemiyorum.</p>

  <p class="normal">“Niçin korktun böyle?”</p>

  <p class="normal">Sanki uzaklardan gelen bir ses duydum.</p>

  <p class="normal">“Buraya gel!”</p>

  <p class="normal">Yanına gittiğim zaman çıplak ve sıcak kolunu boynuma doladı ve:</p>

  <p class="normal">“Büyüdüğünde sen de mutlu olacaksın. Git haydi!” dedi.</p>

  <p class="normal">Kitabı rafın üstüne koydum. Bir başkasını aldım ve sanki rüyadaymış gibi çıkıp gittim.</p>

  <p class="normal">Kalbimde bir şeyler kırılmıştı. Kuşkusuz, benim kraliçemin de bütün kadınlar gibi sevebileceğini bir an olsun düşünmemiştim. Zaten subayın da böyle düşünmeme neden olacak bir davranışı yoktu. Gözlerimin önünde gülümseyişini görmüştüm. Hüzünlü yüzü büyülü bir şekilde değişmişti. Kadını seviyor olmalıydı. Onu sevmemeye imkân var mıydı? Ve kadın da kendi aşkını cömertçe ona hediye edebilirdi. Subay öyle güzel keman çalıyor, öyle yürekten şiir okuyabiliyordu ki; ama bu tesellileri bulmak zorunda kalışım, gördüğüm şeylere ve Kraliçe Margot’ya olan davranışımın iyi ve doğru olmadığını bana apaçık göstermişti.</p>

  <p class="normal">Bir şeyler yitirdiğimi hissediyordum ve birkaç gün derin bir hüzün içinde yaşadım.</p>

  <p class="normal">Bir gün azıp kendimi kaybedercesine yaramazlık yaptım. Kitap istemek için kraliçemin yanına gittiğimde çok sert bir tavırla bana, “Duyduğuma göre, sen müthiş yaramazlıklar yapıyormuşsun! Buna ihtimal vermemiştim!” dedi.</p>

  <p class="normal">Kendimi tutamadım ve bu hayattan tiksindiğimi, onun hakkında kötü konuştuklarını işitmenin bana ne kadar ağır geldiğini anlatmaya başladım.</p>

  <p class="normal">Elini omzuma koymuş, karşımda ayakta duruyordu. Önce konuşmamı dikkatle ve ciddi bir tavırla dinledi, bir süre sonra gülmeye başladı ve beni hafifçe itti.</p>

  <p class="normal">“Yeter. Ben bunların hepsini biliyorum. Anlıyor musun? Biliyorum!”</p>

  <p class="normal">Sonra iki elimden tutarak, şefkatle, “Bu alçakça şeylerin üzerinde ne kadar az durursan, senin için o kadar iyi olur. Bak, ellerini bile doğru dürüst yıkamıyorsun.”</p>

  <p class="normal">Bunu söylemese de olurdu. O da bakırları ovsaydı, döşemeleri silseydi, çocuk bezleri yıkasaydı, sanırım elleri benimkilerden iyi durumda olmazdı.</p>

  <p class="normal">Düşünceli düşünceli söylendi:</p>

  <p class="normal">“Bir insan yaşamayı bilirse, ona öfkelenirler, kıskanırlar. Yaşamayı bilmezse, onunla alay ederler, hor görürler.”</p>

  <p class="normal">Düşünceli bir tavırla konuşuyordu. Bana sarılıp kendine doğru çekti ve gülümseyerek bakışlarını gözlerime dikti.</p>

  <p class="normal">“Beni seviyor musun?”</p>

  <p class="normal">“Evet.”</p>

  <p class="normal">“Çok mu?”</p>

  <p class="normal">“Evet.”</p>

  <p class="normal">“Peki, nasıl?”</p>

  <p class="normal">“Bilmiyorum.”</p>

  <p class="normal">“Sağ ol. Sen iyi bir çocuksun. Sevilmek hoşuma gidiyor.”</p>

  <p class="normal">Güldü. Bir şeyler söylemek istedi, ama içini çektikten sonra beni kollarının arasından bırakmadan uzun süre sustu.</p>

  <p class="normal">“Bana daha sık gel. Fırsat buldukça gel!”</p>

  <p class="normal">Bundan yararlandım ve ondan bir sürü iyi şeyler aldım. Öğle yemeğinden sonra patronlarım uykuya çekiliyorlardı. Ben de koşa koşa aşağı iniyor, kadın evdeyse bir saat, hatta daha çok orada kalıyordum.</p>

  <p class="normal">Mis kokulu saçlarına becerikli pembe parmaklarıyla firketeleri takarken bana ders veriyordu:</p>

  <p class="normal">“Rus kitaplarını okumalısın. Kendi hayatını, Rus hayatını öğrenmelisin!”</p>

  <p class="normal">Ruz yazarlarının isimlerini birer birer sayarken soruyordu:</p>

  <p class="normal">“Bunları aklında tutabilecek misin?”</p>

  <p class="normal">Sık sık düşünceli bir tavırla ve hafif can sıkıntısıyla, “Senin okuman gerek, okuman gerek! Bunu hep unutuyorum. Ah, aman Tanrım!” diye söylenirdi.</p>

  <p class="normal">Onunla oturduktan sonra elimde yeni bir kitapla adeta ruhum arınmış gibi hissederek yukarı koşardım.</p>

  <p class="normal">Aksakov’un <span class="ideitalik">Aile Günlüğü</span>’nü, güzel Rus şiiri <span class="ideitalik">Ormanlarda</span>’yı, insanı şaşırtan <span class="ideitalik">Avcının Notları</span>’nı, Grabionka ve Sollogub’un birkaç kitabını, Venevitinov’un, Odoyevski’nin, Tiyütçev’in şiirlerini okudum. Bu kitaplar ruhumu arındırmış, sefil ve acı bir gerçeğin oluşturduğu kabuğu soymuşlardı. İyi bir kitabın nasıl olduğunu hissetmiş, benim için ne kadar gerekli olduğunu anlamıştım. Yavaş yavaş bu kitaplar ruhumda, şu dünyada yalnız olmadığım ve mahvolmayacağım üzerine sarsılmaz bir inanç yaratmıştı.</p>

  <p class="normal">Ninem geliyor, ben de ona coşkuyla Kraliçe Margot’dan söz ediyordum. Büyükannem zevkle enfiyesini çekiyor, güven dolu bir sesle, “Oh, ne iyi!” diyordu.</p>

  <p class="normal">“Dünyada bir sürü iyi insan var. Onları ararsan bulursun.”</p>

  <p class="normal">Bir gün, “Ona gidip, senin adına teşekkür etsem olmaz mı?” diye teklifte bulundu.</p>

  <p class="normal">“Hayır, gerek yok.”</p>

  <p class="normal">“Gerek yoksa tamam. Tanrım, Tanrım! Her şey ne kadar güzel! Ebediyete kadar yaşamaya razıyım!”</p>

  <p class="normal">Kraliçe Margot, öğrenimimle uğraşamadı. Troitsa yortusunda az daha beni mahvedecek olan çok tatsız bir olay oldu:</p>

  <p class="normal">Yortudan kısa bir süre önce gözkapaklarım fena halde şişti ve gözlerim tamamen kapandı. Patronlarım kör olacağım diye korktular. Ben de korktum. Beni tanıdık bir doğum hekimi olan Henri Rodzeviç’e götürdüler. Doktor gözkapaklarımı içinden kesti. Birkaç gün gözlerimde sargıyla, ıstırap verici kapkara bir can sıkıntısı içinde yattım. Troitsa yortusunun arifesinde sargıyı çıkardılar ve tekrar ayağa kalktım. Adeta canlı canlı gömüldüğüm bir mezardan çıkmış gibiydim. İnsanın görme duyusunu yitirmesinden daha korkunç hiçbir şey olamaz. Bu, dünyanın onda dokuzunu insanın elinden alan anlatılması imkânsız bir felaketti. Neşeli yortu günü, hastalığımdan dolayı öğleden sonra bütün ev işlerinden azat edilmiştim. Mutfakları dolaşarak emir erlerini görmeye gittim. Sert Tüfyayev dışında herkes sarhoştu. Akşama doğru Yermohin, Sidorov’un kafasına bir odun indirdi. Sidorov, kendisinden geçerek koridora serildi. Korkuya kapılan Yermohin, hendeğe kaçtı.</p>

  <p class="normal">Avluya hemen, “Sidorov öldürüldü!” diye telaşlı bir dedikodu yayıldı. İnsanlar evin kapısına üşüştü. Başı koridora bakacak biçimde mutfağın eşiğinde upuzun yere serilmiş hareketsiz yatan askeri seyrediyorlar, polis çağırılması gerektiğini fısıltıyla söylüyorlardı, ama kimse polis çağırmıyor ve askere el sürmeye cesaret edemiyordu.</p>

  <p class="normal">Bu sırada çamaşırcı Natalya Kozlovskaya geldi. Leylak rengi bir elbise giymiş, omzuna beyaz bir örtü atmıştı. Kızgınlıkla insanları iterek kendine yol açtı, koridora girdi, çömeldi ve yüksek sesle, “Aptallar! O yaşıyor! Su verin!” diye bağırdı.</p>

  <p class="normal">Onu caydırmaya çalıştılar.</p>

  <p class="normal">“Üstüne vazife olmayan işlere karışmasana sen!”</p>

  <p class="normal">Natalya, yangın varmış gibi, “Su diyorum size!” diye haykırdı.</p>

  <p class="normal">Becerikli bir hareketle yeni elbisesini dizinin üstünde topladı, iç etekliğini çekti ve askerin kanlar içinde kalmış başını kendi dizine yasladı.</p>

  <p class="normal">Yapılan şeyi iyi karşılamayan ve korkuya kapılan halk dağıldı. Loş koridorda çamaşırcı kadının yuvarlak beyaz yüzünde yaşlı gözlerinin kızgınlıkla parıldayışını gördüm. Bir kova su getirdim. Suyu Sidorov’un başına ve göğüsüne dökmemi buyurdu; bir yandan da, “Beni ıslatma!” diye uyardı. “Misafirliğe gideceğim.”</p>

  <p class="normal">Asker ayıldı. Boş boş bakan gözlerini açtı ve inlemeye başladı.</p>

  <p class="normal">Natalya, askeri koltuk altlarından tuttu, elbisesini kirletmemek için uzattığı kollarıyla onu havada tutarak, bana, “Kaldır!” dedi.</p>

  <p class="normal">Askeri mutfağa taşıdık, yatağa yatırdık. Natalya, ıslak bir bezle yüzünü sildi ve giderken, “Bezi ıslat da başına koy,” dedi. “Ben gidip öteki budalayı arayacağım. Kendini kaybedecek kadar içmenin ne gereği var bilmem ki...”</p>

  <p class="normal">Kirlenmiş olan iç eteğini çıkardı, bir köşeye fırlatıp attı, buruşmuş olan hışırtılı elbisesini özenle düzelterek gitti.</p>

  <p class="normal">Sidorov gerinerek hıçkırıyor, inliyor, koyu, ağır kan damlaları başından, çıplak ayağımın üzerine damlıyordu. Bu hiç hoşuma gitmiyordu, ama korkudan ayağımı damlaların altından çekemiyordum.</p>

  <p class="normal">Kederliydim. Avluda pırıl pırıl, neşeli bir bayram havası vardı. Evin merdivenleri, avlunun kapısı taze akağaçlarla donatılmıştı. Her sıraya yeni kesilmiş akçaağaç ve üvez dalları bağlanmıştı. Bütün sokak neşeli bir yeşilliğe boğulmuştu. Her şeyde bir gençlik, bir yenilik vardı. Sabahleyin bana öyle geldi ki, bahar bayramı uzun sürecek, bugünden başlayarak hayat daha temiz, daha ışıklı, daha neşeli olacak.</p>

  <p class="normal">Asker kusuyor, mutfak boğucu bir sıcak votka ve yeşil soğan kokusuyla doluyordu. Ara sıra pencerenin camına donuk, ablak yüzlü ve yassı burunlu birtakım yüzler yapışıyor, yanaklara dayanan avuçlar bu yüzleri korkunç derecede uzun kulaklı gösteriyordu.</p>

  <p class="normal">Asker, hafızasını yoklayarak mırıldanıyordu:</p>

  <p class="normal">“Ne oldu bana? Düştüm mü? Yermohin mi?.. İyi arkadaş...”</p>

  <p class="normal">Sonra öksürmeye, sarhoş gözyaşlarıyla ağlamaya, sızlanmaya başladı.</p>

  <p class="normal">“Benim küçük kız kardeşim. Ah, kız kardeşim!”</p>

  <p class="normal">Leş gibi kokuyordu ve ıslaktı, ayağa kalkarken kaydı, sarsıldı, karyolaya yığıldı ve gözlerini korkunç bir şekilde döndürerek, “Canıma okudular,” dedi.</p>

  <p class="normal">Gülmeye başladım.</p>

  <p class="normal">Asker, anlamsız bakışlarla bana bakarak, “Kim o gülen iblis?” dedi. “Sen nasıl gülersin? Benim canıma okudular.”</p>

  <p class="normal">İki eliyle beni itmeye ve saçma sapan konuşmaya başladı:</p>

  <p class="normal">“Birincisi İlyas Peygamber, ikincisi atın üzerindeki İgor ve üçüncüsü... Yanıma yaklaşma! Defol kurt!”</p>

  <p class="normal">“Saçmalamayı bırak!” dedim.</p>

  <p class="normal">Müthiş öfkelendi. Ayaklarını yere sürterek bas bas bağırmaya başladı:</p>

  <p class="normal">“Beni öldürdüler, oysa sen...” diye bağırmaya başladı ve bilinçsizce, pis eliyle gözlerime vurdu. Çığlığı bastım... Hiçbir şey göremez oldum ve zar zor kendimi avluya attım. Avluda Natalya’ya rastladım; Yermohin’i kolundan tutmuş getiriyor, bir yandan da bağırıp çağırıyordu:</p>

  <p class="normal">“Yürüsene beygir!”</p>

  <p class="normal">Sonra beni yakalayıp sordu:</p>

  <p class="normal">“Sana ne oldu?”</p>

  <p class="normal">“Beni dövüyor.”</p>

  <p class="normal">Natalya şaşkınlıkla, “Dövüyor ha?” dedi ve sonra Yermohin’i kolundan tutup çekerek, “Seni canavar! Tanrıya şükret!” diye ekledi.</p>

  <p class="normal">Gözlerimi suyla yıkadım. Koridordan mutfak kapısına bakınca askerlerin kucaklaşıp ağlayarak nasıl barıştıklarını gördüm. Sonra ikisi birden Natalya’yı kucaklamaya başladılar.</p>

  <p class="normal">Natalya, ikisinin de ellerine vurarak çığlıklar koparıyordu:</p>

  <p class="normal">“Çekin pençelerinizi üzerimden itler! Ne sandınız beni? Kendi şıllıklarınızdan biri mi? Beyleriniz eve gelmeden yatıp zıbarın, yoksa başınız belaya girer!”</p>

  <p class="normal">Küçük çocuklar gibi birini yere, diğerini karyolanın üstüne yatırdı, askerler horlamaya başlayınca koridora çıktı.</p>

  <p class="normal">“Üstüm başım kirlendi! Oysa misafirliğe gitmek için giyinmiştim. Sana vurdu mu? Budalaya bak sen. Bunlar hep votka yüzünden. Sen içme oğlum, sakın içme.”</p>

  <p class="normal">Sonra kapının önündeki sıraya oturduk. Ona nasıl olup da sarhoşlardan korkmadığını sordum.</p>

  <p class="normal">“Ben ayıklardan da korkmam,” dedi iyice sıktığı kırmızı yumruğunu göstererek.</p>

  <p class="normal">“Bununla onları adam ederim. Benim ölen kocam da çok ayyaştı. Bazen sarhoş olunca onun ellerini, ayaklarını bağlardım. Ayılınca da pantolonunu çıkarır, sağlam değneklerle onu iyice sopalardım. ‘Evlisin madem, içki içme, ayyaşlık etme; senin eğlencen votka değil, karındır’ derdim. Yorgun düşünceye kadar onu döverdim; dayaktan sonra muma dönerdi.”</p>

  <p class="normal">Tanrı’yı bile kandıran Havva anayı düşünerek, “Siz güçlüsünüz,” dedim.</p>

  <p class="normal">Natalya, içini çekerek, “Kadının, erkekten güçlü olması gerekir,” dedi. “Kadına iki kişilik görev gerekir, ama Tanrı, kadının payını eksik vermiş.”</p>

  <p class="normal">Sakin sakin, içten konuşuyordu. Kollarını büyük göğüslerinin üzerinde kavuşturmuş, sırtını sıraya yaslayarak oturuyordu.</p>

  <p class="normal">Hüzünlü gözlerini, çöp ve moloz yığınlarıyla dolu hendeğe dikmişti. Kadının akıllıca konuşmalarına dalmış, zamanı unutmuştum. Birden bendin sonunda patronla karısını kol kola girmiş gelirlerken gördüm. Hint horozuyla tavuk gibi ağır ağır, ciddi bir edayla yürüyorlar, birbirlerine bir şeyler söyleyerek gözlerini dikmiş bize bakıyorlardı.</p>

  <p class="normal">Giriş kapısını açmaya koştum, açtım... Merdivenleri çıkarken patronun karısı alaycı bir dille:</p>

  <p class="normal">“Çamaşırcı karılara kur mu yapıyorsun? Bu davranışları aşağıdaki hanımefendiden mi öğrendin?” dedi.</p>

  <p class="normal">Bu öyle aptalca bir laftı ki, beni hiç incitmedi. Ama patronumun alaycı bir gülümsemeyle, “Eh, artık zamanıdır!” demesi çok gücüme gitti.</p>

  <p class="normal">Ertesi sabah odun almak için odunluğa indiğimde, odunluk kapısının kediler için açılmış dört köşe deliğinin önünde boş bir para kesesi buldum. Onu birçok kez Sidorov’un elinde görmüştüm. Derhal götürüp ona teslim ettim.</p>

  <p class="normal">Parmaklarıyla kesenin içini yoklayarak, “Paralar nerede peki?” diye sordu. “Bir ruble otuz kopek olacaktı! Ver parayı!”</p>

  <p class="normal">Başına bir havluyu sarık gibi sarmıştı. Yüzü sapsarıydı, zayıflamıştı. Şiş gözlerini kızgınlıkla kırpıyor, para kesesini boş bulduğuma inanmıyordu.</p>

  <p class="normal">O sırada Yermohin geldi; başıyla beni göstererek onu kandırmaya başladı:</p>

  <p class="normal">“Parayı o çalmıştır, o! Patronlarına götür onu! Asker, askerden bir şey çalmaz!”</p>

  <p class="normal">Bu sözlerden, parayı çalanın o olduğunu anladım.</p>

  <p class="normal">Para kesesini gizlice odunluğa bırakan da oydu.</p>

  <p class="normal">Hemen yüzüne haykırdım:</p>

  <p class="normal">“Yalan söylüyorsun. Sen çaldın!..”</p>

  <p class="normal">Şüphelerimin doğru olduğuna kesinlikle emindim. Korku ve hiddet, bir kütüğü andıran yüzünün çizgilerini çirkinleştirmişti. Şöyle bir yerinde döndü ve incecik bir sesle, “Kanıtla!” diye bağırdı.</p>

  <p class="normal">Nasıl kanıtlayabilirdim? Yermohin, bağırarak beni avluya sürükledi. Sidorov peşimizden geliyor, o da bağırarak bir şeyler söylüyordu. Pencerelerden değişik başlar uzandı. Kraliçe Margot’nun annesi de sakin sakin sigarasını içerek olanları seyrediyordu. Kraliçenin gözünde hiçbir değerimin kalmayacağını anladım ve aklım başımdan gitti.</p>

  <p class="normal">Askerlerin beni kollarımdan tuttuklarını hatırlıyorum. Patronlarım ise onların karşısına dikilmiş, onaylayarak hakkımdaki şikâyetleri dinliyorlardı.</p>

  <p class="normal">Patronumun karısı hiç tereddüt etmeden:</p>

  <p class="normal">“Bu elbette onun işidir!” diyordu.</p>

  <p class="normal">“Dün akşam kapıda çamaşırcı karıyla kırıştırıyordu. Demek ki parası vardı. O kadından parasız bir şey alınmaz ki.”</p>

  <p class="normal">Yermohin, “Aynen öyle!” diye haykırıyordu.</p>

  <p class="normal">Sanki ayağımın altında yer sarsılıyordu.</p>

  <p class="normal">Korkunç bir öfkeye kapıldım.</p>

  <p class="normal">Patronun karısına var gücümle bağırdım ve fena bir dayak yedim, ama dayaktan çok, Kraliçe Margot’nun hakkımda ne düşüneceği konusu bana acı veriyordu. Onun karşısında kendimi nasıl haklı çıkaracaktım? Bu berbat anlarımda çok mutsuzdum.</p>

  <p class="normal">Şansıma askerler bu olayı hemen bütün avluya, bütün sokağa yaymışlardı. Akşam tavan arasında yatarken, aşağıda Natalya Kozlovskaya’nın bağırıp çağırdığını duydum.</p>

  <p class="normal">“Hayır! Niçin susacakmışım? Hayır canım, yürü bakalım. Yürü diyorum sana! Yoksa efendine giderim. O ne yapacağını bilir!”</p>

  <p class="normal">Bu yaygaranın benimle ilgili olduğunu hemen hissettim.</p>

  <p class="normal">Natalya, bizim kapının eşiğinde bağırıyor; sesi gittikçe daha yüksek ve zafer kazanmış bir tonla çıkıyordu:</p>

  <p class="normal">“Dün sen bana ne kadar para göstermiştin? Nereden buldun onları? Anlatsana.”</p>

  <p class="normal">Sevinçten nefesim kesilerek Sidorov’un bezgin bir halde söylendiğini duydum:</p>

  <p class="normal">“Ay, ay... Yermohin...”</p>

  <p class="normal">“Bir de çocuğun adını kötüye çıkarıp dövdünüz değil mi?”</p>

  <p class="normal">Hemen koşarak avluya inmek, sevincimden dans etmek ve minnetle çamaşırcı kadını öpmek istedim, ama tam o sırada –pencereden olmalı– patronun karısı bağırmaya başladı:</p>

  <p class="normal">“Çocuğu küfrettiği için dövdük. Senden başka kimse onun hırsız olduğunu aklına getirmedi şıllık!”</p>

  <p class="normal">“Şıllık asıl sizsiniz hanımefendi. Ayrıca ineğin teki olduğunuzu söylememe izin veriniz.”</p>

  <p class="normal">Bu küfürleri bir müzik gibi dinliyordum. Üzüntümün ve Natalya’ya duyduğum minnetin sıcak gözyaşları acıyla yüreğimi dağlıyordu. Onları bastırabilmek için harcadığım çabadan adeta tıkanıyordum.</p>

  <p class="normal">Sonra patron ağır ağır tavan arasının merdivenlerini çıktı, yanımdaki çatı kirişinin üstüne oturdu, saçlarını düzelterek, “Niye böyle şanssızsın Peşkov?” dedi.</p>

  <p class="normal">Hiç sesimi çıkarmadan başımı çevirdim.</p>

  <p class="normal">“Ama yine de çok pis küfrediyorsun,” diye devam etti.</p>

  <p class="normal">Ben de sessizce ona, “Ayağa kalkınca evinizden ayrılacağım,” diye bildirdim.</p>

  <p class="normal">Biraz oturdu, hiçbir şey söylemeden sigarasını içti.</p>

  <p class="normal">Sigarasının ucuna dikkatle baktıktan sonra, alçak sesle, “Bu senin bileceğin bir iş,” dedi. “Artık küçük değilsin. Neyin senin için daha iyi olacağını sen bilirsin.”</p>

  <p class="normal">Ve çıkıp gitti. Her zaman olduğu gibi ona acımıştım.</p>

  <p class="normal">Bu olayın dördüncü günü evi terk ettim. Kraliçe Margot ile vedalaşmak için dayanılmaz bir istek duyuyordum, ama yanına gitmeye cesaretim yoktu.</p>

  <p class="normal">İtiraf etmem gerekirse; onun beni çağırmasını bekliyordum.</p>

  <p class="normal">Küçük kızla vedalaşırken rica ettim:</p>

  <p class="normal">“Ona çok teşekkür ettiğimi annene söyle! Söyler misin?”</p>

  <p class="normal">Tatlı ve zarif bir gülümseyişle, “Söylerim,” diye söz verdi.</p>

  <p class="normal">“Yarına kadar hoşça kal, tamam mı?”</p>

  <p class="normal">Ona yirmi yıl sonra rastladığımda bir jandarma subayının karısıydı.</p>
</body>
</html>
