<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_14">VIII</h2>

  <p class="normal">Kar yağınca, dedem beni yine ninemin kız kardeşinin yanına götürdü.</p>

  <p class="normal">Bana, “Bu senin için kötü değil, hiç de kötü değil,” diyordu.</p>

  <p class="normal">Yaz boyunca birçok şey yaşamış, yaşlanmış ve akıllanmışım gibi geliyordu bana, ama patronlarımdaki can sıkıntısı bu süre içinde daha da artmıştı. Yine eskisi gibi fazla yemek yiyip midelerini bozarak sık sık hastalanıyorlar, hastalıklarının seyrini birbirlerine etraflıca anlatıyorlar, kocakarı yine öfkeyle Tanrı’ya yakarıyor. Evin genç hanımı doğumdan sonra zayıflamış, evin içindeki ağırlığı azalmıştı, ama yine gebeliği sırasında olduğu gibi kibirli ve vakur davranıyordu. Çocuklarına çamaşır dikerken hep aynı şarkıyı sessizce mırıldanırdı:</p>

  <p class="indentmetinitalik">“Spirya, Spirya, Spiridon</p>

  <p class="indentmetinitalik">Öz kardeşim Spirya</p>

  <p class="indentmetinitalik">Ben binince kızağa</p>

  <p class="indentmetinitalik">Spirya geçer arkaya...”</p>

  <div class="clrb"></div>

  <p class="normal">Odaya girecek olsam şarkısını derhal yarıda keser ve öfkeyle bağırırdı:</p>

  <p class="normal">“Ne istiyorsun?”</p>

  <p class="normal">Bu şarkıdan başka bir şarkı bilmediğine emindim.</p>

  <p class="normal">Akşam olunca patronlarım beni odaya çağırır ve buyururlardı:</p>

  <p class="normal">“Eee, gemide neler yaptın? Anlatsana!”</p>

  <p class="normal">Tuvalet kapısının yanındaki iskemleye oturur, anlatırdım. İsteğim dışında itildiğim bir yaşantının içinde başka bir yaşamı hatırlamak hoşuma gidiyordu. Kendimi kaptırıyor, dinleyicilerimi unutuyordum, ama bu pek uzun sürmüyordu. Hayatlarında hiç vapura binmemiş olan kadınlar bana sorarlardı: “Ama yine de ürkütücü değil mi?”</p>

  <p class="normal">Korkmak için ortada bir neden göremiyordum.</p>

  <p class="normal">“Ya aniden derin bir yere gelir de batarsa?”</p>

  <p class="normal">Patron kahkahalar atıyordu. Gemilerin derin yerlerde batmayacaklarını bilmeme rağmen kadınları bir türlü buna inandıramıyordum.</p>

  <p class="normal">Kocakarı, vapurun suyun üstünde yüzmediğine, yolda giden bir araba gibi nehrin dibinde tekerlekleriyle gittiğine emindi.</p>

  <p class="normal">“Eğer gemi demirdense, nasıl yüzer ki? Balta yüzebilir mi hiç?”</p>

  <p class="normal">“Peki ya kova niye suda batmıyor?”</p>

  <p class="normal">“Kıyasladığın şeye bak! Kova küçüktür, içi boştur.”</p>

  <p class="normal">Smuriy’den ve kitaplarından söz ettiğimde bana kuşkuyla bakıyorlar. Kocakarı, kitapları, budalaların ve kâfirlerin yazdığını söylüyor.</p>

  <p class="normal">“Peki ya <span class="ideitalik">Zebur</span>? Kral Davut<sup class="calibre2"><a href="../Text/Ekmegimi-Kazanirken_split_032.html#footnote-127975-11" id="footnote-127975-11-backlink">[11]</a></sup> da mı öyle?”</p>

  <p class="normal">“<span class="ideitalik">Zebur</span> kutsal bir kitaptır. Zaten Kral Davut bunu yazdığı için Tanrı’dan af dilemiştir.”</p>

  <p class="normal">“Bu nerede yazılı?”</p>

  <p class="normal">“Avuçlarımda! Seni ense kökünden bir yakalarsam, görürsün nerede olduğunu!”</p>

  <p class="normal">Her şeyi bilir, her şeyden kendinden emin bir tavırla ve hep tuhaf bir dille konuşurdu.</p>

  <p class="normal">“Piyoçorka Sokağı’nda bir Tatar ölmüş, canı da katran gibi simsiyah renkte ağzından akıp gitmiş!”</p>

  <p class="normal">“Can, yani ruh, gözle görülür bir şey değil ki!” diyecek oldum, ama kocakarı aşağılayıcı bir tavırla bağırdı:</p>

  <p class="normal">“Bir Tatar’ın canı da mı? Budala!”</p>

  <p class="normal">Patronun genç karısı da kitaplardan korkardı.</p>

  <p class="normal">“Kitap okumak çok zararlıdır; özellikle genç yaşlarda,” diyordu.</p>

  <p class="normal">“Bizim orada Grebyoşka’da iyi bir aile kızı okudu, okudu, sonunda bir papaz çömezine gönlünü kaptırdı. Papaz çömezinin karısı onu öyle bir rezil etti ki, korkunç! Hem de sokakta, insanların içinde...”</p>

  <p class="normal">Bazen Smuriy’nin kitaplarından aklımda kalan sözleri kullanırdım. Ne başı ne de sonu olan bu kitaplardan birinde şu yazılıydı: “Gerçek olan şu ki, barutu kimse icat etmemiştir. Her şey gibi, barut da birçok küçük gözlem ve keşfin sonunda ortaya çıkmıştır.”</p>

  <p class="normal">Nedenini bilmiyorum, ama bu cümle iyice hafızamda kalmıştı. Özellikle şu iki sözcüğe vurulmuştum. “Gerçek şu ki.” Bu sözler bana inandırıcı geliyordu ve onlarda bir güç hissediyordum. Bu sözler yüzünden pek çok acı çektim. Hem de gülünç acılar... Hayatta böyle şeyler olur...</p>

  <p class="normal">Bir gün patronlarım vapur hakkında yeni bir şeyler anlatmamı teklif ettiklerinde, “Gerçek şu ki, anlatacak bir şeyim kalmadı,” cevabını verdim.</p>

  <p class="normal">Hayretler içinde kalıp bağrışmaya başladılar.</p>

  <p class="normal">“Nasıl? Ne dedin sen?”</p>

  <p class="normal">Dördü birden kahkahalarla gülmeye, hep bir ağızdan tekrarlamaya başladılar:</p>

  <p class="normal">“Gerçek şu ki! Aman Tanrım!”</p>

  <p class="normal">Hatta patron bile bana, “Bu lafı da nereden çıkardın! Ne tuhaf çocuksun!” dedi.</p>

  <p class="normal">O günden sonra beni uzun süre, “Hey, gerçek şu ki!” diye çağırdılar. “Gel de döşemeleri sil, gerçek şu ki!”</p>

  <p class="normal">Bu anlamsız alaylar beni incitmiyor, sadece şaşırtıyordu. İnsanı sersemleten bir sıkıntı sisi içinde yaşıyor, bunu bastırabilmek için elimden geldiğince çok çalışmaya gayret ediyordum. Bereket evde iş sıkıntısı çekilmiyordu. Evde iki bebek vardı. Dadılar bir türlü patronları hoşnut edemedikleri için sürekli değiştiriliyorlardı. Bebeklerle uğraşmak, her gün bezlerini yıkamak zorundaydım. Haftada bir de çamaşırları Jandarma Pınarı’na götürüp çalkalıyordum. Orada çamaşırcı kadınlar benimle dalga geçerlerdi.</p>

  <p class="normal">“Kadın işiyle sen ne diye uğraşıyorsun?”</p>

  <p class="normal">Bazen alaylarıyla beni çıldırtırlar, ben de sıkılmış ıslak çamaşırlarla onlara vururdum. Elbet onlar da bunun karşılığını fazlasıyla verirlerdi, ama onlarla neşeli ve eğlenceli vakit geçiriyordum.</p>

  <p class="normal">“Jandarma Pınarı”, derin bir hendeğin dibinden akıyordu. Hendek, Oka Irmağı’na doğru inerken, eski tanrılardan Yarilo’nun adını taşıyan bir ovayı şehirden ayırıyordu. Şehrin esnaf takımı bu ovada bazı dini günlerde şenlikler düzenlerdi. Ninem, gençlik yıllarında halkın hâlâ Yarilo’ya inandığını ve ona kurbanlar adadığını anlatırdı. Bir tekerlek alır, onu katranlanmış bir kıtıkla sararlar, sonra bunu tutuşturup bağırıp çağırışırlar ve şarkılar arasında bayırdan aşağı yuvarlarlar, alev alev yanan tekerleğin Oka Irmağı’na ulaşıp ulaşmadığına bakarlarmış. Eğer tekerlek Oka’ya ulaşırsa, Yarilo’nun kurbanı kabul ettiğine, yaz mevsiminin güneşli ve bereketli geçeceğine inanılırmış.</p>

  <p class="normal">Hepsi de açıkgöz ve dedikoducu olan çamaşırcı kadınların çoğu Yarilo’dan geliyordu. Şehirde olup biten her şeyi biliyorlardı. Yanlarında çalıştıkları tüccarlar, memurlar, subaylar hakkında anlattıkları hikâyeleri dinlemek çok eğlenceliydi. Kışın buz tutmuş suda çamaşır çalkalamak insanı bezdiren bir işti. Bütün kadınların elleri öyle donardı ki, derileri çatlardı. Onları ne kardan ne de rüzgârdan koruyamayan eski, harap bir çardağın altında, tahta bir yalağın içinden akan suya iki büklüm eğilen kadınlar çamaşır çalkalarlardı.</p>

  <p class="normal">Ayazın çarptığı yüzlerine kan hücum ederdi. Soğuk, ıslak parmaklarını yakar, parmaklar kaskatı kesilir, gözlerinden yaşlar fışkırırdı. Yine de çamaşırcılar hiçbir şeyden çekinmeyerek birbirlerine değişik olaylar anlatır, başkalarını yorulmak bilmeksizin çekiştirmekten geri kalmazlardı.</p>

  <p class="normal">İçlerinde en iyi Natalya Kozlovskaya konuşurdu. Bu, otuzunu geçkin, dinç, güçlü kuvvetli bir kadındı. Alaycı gözleri, kendine has sivri ve iğneleyici bir dili vardı. Bütün arkadaşları onu takdir eder, hemen her konuda ona akıl danışırlardı. İşteki becerisinden, özenli giyiminden ve kızını lisede okutmasından dolayı ona saygı gösterirlerdi.</p>

  <p class="normal">Islak çamaşırlarla dolu iki sepetin ağırlığı altında iki büklüm bir halde kaygan patikadan aşağı inerken onu neşeyle karşılar, ilgiyle sorarlardı:</p>

  <p class="normal">“Kızın nasıl?”</p>

  <p class="normal">“İyi, sağ olun! Tanrıya şükür okuyor.”</p>

  <p class="normal">“Hanımefendi mi olacak yoksa?”</p>

  <p class="normal">“Onu niçin okutuyorum ki? O iyi, bakımlı hanımefendiler nereden çıkıyor sanıyorsunuz? Hepsi bizim aramızdan, ayaktakımı arasından çıkıyor. Bilgisi çok olanın şansı da artar. Şansı arttıkça zenginleşir ve işleri yoluna girer. Tanrı bizi bu dünyaya akılsız çocuklar olarak gönderir, ama akıllı ihtiyarlar olarak geri almak ister. Bu yüzden okumak gerekir!”</p>

  <p class="normal">O konuşurken herkes susar, onun ahenkli, kendinden emin konuşmasını dikkatle dinlerdi. Yüzüne karşı ve arkasından onu överler, dayanma gücüne ve zekâsına hayret ederlerdi, ama kimse onu taklit etmeyi düşünmezdi. Çizmesinin sarı koncundan bluzuna yen dikmiş, böylece kollarını dirseklerine kadar açıkta sıvamamasını, yenlerin ıslanmamasını sağlamıştı. Herkes bunun iyi bir buluş olduğunu söyledi, ama kimse bunu yapmaya kalkışmadı. Ben böyle bir yen yapınca herkes benimle dalga geçti.</p>

  <p class="normal">“Şu kadınlardan akıl alana bak!”</p>

  <p class="normal">Kızı hakkında şöyle konuşurlardı:</p>

  <p class="normal">“Aman ne önemli! Bir hanımefendi daha çıkacak! Kolay iş mi? Belki de okulunu bitiremeden ölür!”</p>

  <p class="normal">“Sanki okumuş kişilerin hayatları çok mu güzel? İşte Bahilov’un kızı okudu, okudu, sonunda bir öğretmen olup çıktı. Evde kaldı sayılır.”</p>

  <p class="normal">“Elbette okumayan kızlar da kocaya varıyor.”</p>

  <p class="normal">“Kadının aklı başında değildir.”</p>

  <p class="normal">Kadınların kendileri hakkında böyle utanmazca konuşmalarını dinlemek hem tuhafıma gidiyor hem de sıkıntı veriyordu. Tayfaların, askerlerin, toprak işçilerinin kadınlardan nasıl söz ettiklerini biliyordum. Erkeklerin kadınları aldatmaktaki becerileriyle, onlarla olan ilişkilerinde gösterdikleri dayanıklılıkla nasıl övündüklerini görmüştüm. Onların “karılar”a düşmanca davrandıklarını hissediyordum, ama erkeklerin zaferlerini anlattıkları bu hikâyelerin ardında övünme isteğinin yanı sıra, palavra ve yalanın, gerçeklerden daha çok olduğunun da farkındaydım.</p>

  <p class="normal">Çamaşırcı kadınlar birbirlerine kendi aşk maceralarını anlatmazlardı, ama söz erkeklerden açıldığında alaycı, kin dolu bir ifade kullandıklarını işitir ve “Belki de kadın bir güçtür lafı doğrudur,” diye düşünürdüm.</p>

  <p class="normal">“Nerede dolaşırsan dolaş, kiminle arkadaş olursan ol, dönüp dolaşıp kadının yanına gelirsin. Bu kaçınılmaz,” demişti bir gün Natalya.</p>

  <p class="normal">Kocakarının biri de soğuktan kısılmış sesiyle ona:</p>

  <p class="normal">“Başka nereye gidecekti ki? Rahipler, keşişler bile Tanrı’yı bırakıp bize geliyorlar!”</p>

  <p class="normal">Ağlayan suyun şırıltısı, ıslak paçavraların tokaçlarından çıkardığı sesler altında bir hendeğin dibinde, karların bile tertemiz örtüsüyle örtemediği çamurlu bir kovukta geçen, bütün ırkların ve bütün milletlerin nereden geldiğine dair bu utanmazca, öfke dolu konuşmalar, duygu ve düşüncelerimi “aşk”tan soğutarak, bende korku dolu bir tiksinti uyandırıyordu. “Aşk”ı kafamda kirli, adi bir ilişki olarak hayal ediyordum.</p>

  <p class="normal">Her şeye rağmen, çamaşırcı kadınların arasında, mutfakta emir erlerinin, bodrum katlarında ise toprak işçilerinin yanında zaman geçirmek, evdekiyle kıyaslanamayacak kadar eğlenceliydi. Evdeki konuşmaların, görüşlerin ve olayların tekdüzeliği korkunç derecede canımı sıkıyordu. Patronlarım yemek, hastalık, uyku, telaşla yemeğe ve uykuya hazırlık kısırdöngüsü içinde yaşıyorlardı. Günahlardan, çok korktukları ölümlerden söz ediyorlar, tıpkı değirmen taşının çevresindeki buğday taneleri gibi devamlı ezilecekleri anı bekleyerek boş bir hayat sürüyorlardı.</p>

  <p class="normal">Boş saatlerimde kendimle baş başa kalmak için odunluğa odun kırmaya giderdim, ama bu isteğim pek gerçekleşmezdi, çünkü emir erleri gelir ve avludaki yaşantılarını anlatırlardı.</p>

  <p class="normal">Odunluğa en sık gelenler Yermohin ve Sidorov’du. Yermohin, uzun boylu, hafif kambur bir Kalugalı’ydı. Vücudu kalın, güçlü kaslarla kaplıydı. Küçük bir başı, donuk gözleri vardı. Tembel ve acınacak kadar aptaldı. Ağır ve hantal adımlarla yürürdü. Bir kadın gördüğü zaman homurdanır, ayaklarına kapanmak istiyormuş gibi öne eğilirdi. Aşçı kadınları, hizmetçileri hızla elde etmesine herkes şaşırır, ona imrenirlerdi. Ayrıca ayı gibi güçlü olmasından dolayı ondan korkarlardı.</p>

  <p class="normal">Tulalı olan Sidorov ise cılız, bir deri bir kemik bir adamdı. Her zaman hüzünlü bir hali vardı. Alçak sesle konuşur, sakınarak öksürür, gözlerinde ürkek bir ışık yanıp sönerdi. Karanlık köşelere bakmayı çok severdi. İster alçak sesle bir şeyler anlatsın, ister sussun daima en karanlık köşeye bakardı.</p>

  <p class="normal">“Neye bakıyorsun?”</p>

  <p class="normal">“Belki bir fare çıkar da. Fareleri severim. Öyle sessizce yürüyorlar ki!”</p>

  <p class="normal">Emir erlerinin köylerine mektup, sevgililerine aşk pusulalarını ben yazardım. Bu işten hoşlanıyordum. En çok da, Sidorov’un her cumartesi Tula’daki kız kardeşine düzenli olarak gönderdiği mektupları yazmak hoşuma giderdi.</p>

  <p class="normal">Beni mutfağa çağırır, masaya, yanıma oturur, kısacık kırpılmış saçlı başını ovuşturur ve kulağıma fısıldardı:</p>

  <p class="normal">“Eh, başla bakalım! Başına nasıl gerekiyorsa öyle yaz! ‘Sevgili kız kardeşim, nice uzun yıllara!’ Ne gerekiyorsa yaz işte! Şimdi yaz bakalım: ‘Gönderdiğin ruble elime geçti. Buna hiç gerek yoktu, ama yine de teşekkür ederim. Hiçbir şeye ihtiyacım yok, biz iyiyiz.’ Aslında hiç de iyi değiliz, köpek gibi sürünüyoruz burada! Ama sen yine de iyi diye yaz! O küçük bir kız; daha on dört yaşında. Bütün bunları niye bilsin ki? Şimdi artık sana öğrettikleri gibi, bildiğin gibi yaz.”</p>

  <p class="normal">Sol yanıyla üstüme abanır, sıcak ve pis kokulu nefesiyle kulağıma ısrarla fısıldardı:</p>

  <p class="normal">“Delikanlıların onu kucaklamalarına, göğüslerini ellemelerine asla izin vermemesini yaz. Şunu yaz; ‘Eğer biri sana tatlı sözler söylüyorsa, ona inanma. Seni aldatmak ve kirletmek için söylemiştir!’”</p>

  <p class="normal">Öksürüğünü tutmak içi çabalar, kül rengi yüzüne kan hücum ederdi. Yanaklarını şişirir, gözleri yaşarır, sandalyesinde kımıldanıp durur, beni iterdi.</p>

  <p class="normal">“Ama yazmama engel oluyorsun!”</p>

  <p class="normal">“Boş ver, yaz! ‘Hele beyefendilere hiç inanma; onlar bir genç kızı hemen baştan çıkarıverirler. Onlar ne söyleneceğini çok iyi bilir ve her şeyi söyleyebilirler. Sen onlara inandın mı, kendini kerhanede bulursun. Bir ruble biriktirirsen eğer, onu papaza ver. İyi bir adamsa, o parayı saklar, ama en iyisi parayı kimsecikler görmesin diye toprağa göm! Gömdüğün yeri de sakın unutma!’”</p>

  <p class="normal">Penceredeki teneke vantilatörün keskin çığlığının bastırdığı bu fısıltıyı dinlemek çok hüzün vericiydi. Etrafıma, ocağın islenmiş kapağına, üzerinde yer yer sinek pislikleri bulunan kap kacakla dolu dolaba bakıyorum. Mutfak tarif edilemeyecek kadar pis, tahtakurusu dolu. Yanmış yağ, gazyağı ve isin acı kokusu her yanı sarmış. Sobanın, çıraların üstünde hamamböcekleri hışırtılı sesler çıkararak geziniyor. İçimi hüzün kaplıyor. Bu askerle, kız kardeşine ağlayacak kadar acıyorum. Bu şekilde nasıl yaşanır? Böyle yaşamak iyi mi?</p>

  <p class="normal">Artık Sidorov’un fısıltılarına kulak asmadan bir şeyler yazıyorum. Hayatın sıkıcı ve üzücü olduğunu yazıyorum, ama o içini çekerek bana, “Çok yazıyorsun, teşekkür ederim! Şimdi kız kardeşim neden korkması gerektiğini artık öğrenmiş olacak.”</p>

  <p class="normal">Kendim de birçok şeyden korkmama rağmen, öfkeyle, “Hiçbir şeyden korkmamak gerekir!” diyorum.</p>

  <p class="normal">Asker gülüyor. Öksürürken, “Ne tuhaf çocuksun!” diyor. “Korkmamak ne demek? Efendiler ya da Tanrı? Bu ikisi yetmez mi?”</p>

  <p class="normal">Kız kardeşinden mektup alınca endişeyle yalvarırdı:</p>

  <p class="normal">“Hemen şunu oku lütfen.”</p>

  <p class="normal">Ve kargacık burgacık, insanın ağrına gidecek kadar kısa, anlamsız yazılmış mektubu bana zorla üç defa okuturdu.</p>

  <p class="normal">İyi kalpli, halim selim bir adamdı, ama kadınlara davranışı herkes gibi hayvanca ve kabaydı. Sık sık hayret edilecek ve iğrenilecek bir çabuklukla gözlerimin önünde olup biten bu ilişkileri isteyerek ya da istemeyerek izlerken, Sidorov’un askerlik hayatından şikâyet ederek kadınlarda nasıl hoş duygular uyandırdığını, gönül okşayıcı yalanlarla onları nasıl sarhoş ettiğini, elde ettikten sonra da kazandığı zaferi Yermohin’e anlatırken, tıpkı acı bir ilaç içmiş gibi tiksintiyle yüzünü nasıl ekşittiğini ve tükürdüğünü görüyordum. Ben bundan hiç hoşlanmaz, kızgınlıkla askere, kadınları niçin aldattıklarını, niçin onlara yalan söylediklerini, niye birbirlerine peşkeş çekerek onlarla eğlendiklerini ve niye sık sık dövdüklerini sorardım.</p>

  <p class="normal">Asker sessizce gülümsemekle yetinir ve:</p>

  <p class="normal">“Senin bu işlerle ilgilenmen gerekmez. Bunlar kötüdür, günahtır. Sen daha küçüksün, senin için daha erken...” derdi.</p>

  <p class="normal">Ama bir gün daha net ve hiç unutmadığım bir cevap aldım. Asker gözünü kırparak ve öksürerek:</p>

  <p class="normal">“Kendisini aldattığımı bilmediğini mi sanıyorsun? Gayet iyi biliyor. Aldatılmış olmayı kendisi istiyor. Bu işte herkes yalan söyler. Bu iş böyledir... Kimse kimseyi sevmez; sadece gönül eğlendirir. Bu çok utanç verici bir şey. Biraz bekle, sen de anlarsın! Bu işlerin geceleri ya da gündüz karanlık bir yerde, örneğin kilerde olması gerekir... Bu yüzden Tanrı insanları cennetten kovmuştur, bu yüzden herkes mutsuzdur,” dedi.</p>

  <p class="normal">Öylesine tatlı, öylesine hüzünlü, öylesine pişmanlık ifade eden sözlerle konuşurdu ki, bu, onun aşk maceralarına biraz hoşgörüyle bakmamı sağlardı. Ona, nefret ettiğim ve her fırsatta alay etmeye, kızdırmaya çalıştığım Yermohin’den daha dostça davranırdım. Yermohin’i kızdırmayı başarırdım. Sık sık kötü niyetlerle avluda beni kovalar, ama hantal olduğundan çoğu zaman yakalayamazdı.</p>

  <p class="normal">Sidorov, “Bu yasaktır,” derdi.</p>

  <p class="normal">Neyin yasak olduğunu biliyor, ama insanların bu yüzden mutsuz olduklarına pek inanmıyordum, çünkü âşıkların gözlerinde bambaşka bir ifade olduğunu görüyor, kalplerinin olağanüstü bir iyilikle dolduğunu hissediyordum. Kalbin bu coşkusunu görmek her zaman hoşuma giderdi.</p>

  <p class="normal">Yine de hayat bana gitgide daha sıkıcı, merhametsiz ve her gün aynı kalıplar ve ilişkiler içinde sonsuza kadar sabitlenmiş gibi görünüyordu. Gözlerimin önünde akıp giden bu hayattan daha iyisini düşünemiyordum bile.</p>

  <p class="normal">Ama bir gün, askerler beni çok heyecanlandıran bir olay anlattılar. Avludaki apartmanlardan birinde şehrin en iyi terzisinin makastarı olan sessiz, mütevazı bir yabancı oturuyordu. Adamın ufak tefek, çocuksuz, sabah akşam kitap okuyan bir karısı vardı. Tıka basa sarhoşla dolu gürültülü avluda bu ikisi sessizce, kimselere görünmeden yaşıyordu. Misafir kabul etmiyor, pazarları gittikleri tiyatronun dışında hiçbir yere adımlarını atmıyorlardı.</p>

  <p class="normal">Koca sabahtan akşamın geç saatlerine kadar işte kalıyor, yeniyetme bir kız çocuğuna benzeyen karısı ise haftada iki defa kütüphaneye gidiyordu. Küçük, siyah eldivenli elleriyle taşıdığı kayışa bağlı kitaplarla, bir lise öğrencisi gibi sade, temiz, sanki ayağı aksıyormuş gibi sallanarak hendek boyunca yürüdüğünü sık sık görürdüm. Canlı gözleriyle yüzü bir yavru kuşu andırıyordu; aynaların önüne konan porselen biblolar gibi şirindi. Askerlerin söylediğine göre sağ kaburga kemiklerinden biri eksikmiş; bu yüzden yürürken böyle tuhaf şekilde sallanıyormuş, ama bu yürüyüş benim hoşuma gidiyordu. Onu avludaki diğer kadınlardan, subay karılarından hemen ayırıyordu. Bu kadınlar yüksek sesle konuşmalarına, göz alıcı kıyafetlerine, yüksek kibirlerine rağmen, bende karanlık kilerde, gereksiz şeylerin arasında unutulmuş, kullanılmış eşya hissini uyandırıyorlardı.</p>

  <p class="normal">Makastarın ufak tefek karısı avluda kaçık bir insan olarak kabul ediliyordu. Onun kitaplarla aklını kaçırdığını, ev işleriyle uğraşamaz hale geldiğini, evin pazar alışverişini kocasının yaptığını, aşçı kadına yemek için onun talimat verdiğini söylüyorlardı. Aşçı iriyarı, asık suratlı yabancı bir kadındı. Bir gözü kırmızı ve hep yaşlıydı. Diğer gözünün yerinde ise dar pembe bir yarık vardı. Evin hanımı ise söylediklerine göre domuz etini dana etinden bile ayıramıyormuş; hatta bir gün hiç utanmadan maydanoz yerine bayır turpu satın almış. Düşünün; ne korkunç!</p>

  <p class="normal">Bunların üçü de bu büyük tavuk kümesinin kafeslerinden birine tesadüfen düşmüş gibi bu evde yabancıydılar. Bu halleriyle, soğuktan korunmak için pencereden insanların havasız ve pis barınaklarına giren iskete kuşlarını anımsatıyorlardı.</p>

  <p class="normal">Bir gün emir erleri bana başlarındaki subayların, makastarın ufak tefek karısına kırıcı, kötü bir oyun oynamaya giriştiklerini anlattılar. Neredeyse her gün ona olan aşklarından, çektikleri aşk acılarından, onun güzelliğinden söz eden notlar yolluyorlarmış. Kadın da bu notlara cevap veriyor, kendisini rahat bırakmalarını rica ediyor, acı çekmelerine neden olduğu için esef duyduğunu, onu artık sevmemeleri için Tanrı’ya yakardığını yazıyormuş. Subaylar, böyle bir not ellerine ulaşınca hep birlikte okuyor, kadınla alay ediyor ve başkasının ağzından yeni bir mektup daha yazıyorlarmış.</p>

  <p class="normal">Bana bu hikâyeyi anlatırken emir erleri de gülüyor, makastarın karısına küfürler yağdırıyorlardı.</p>

  <p class="normal">Yermohin, kalın sesiyle, “Zavallı, aptal kadın! Topal!” diyordu.</p>

  <p class="normal">Sidorov da yavaşça onu destekliyordu.</p>

  <p class="normal">“Her kadın aldatılmak ister. O her şeyi biliyor.”</p>

  <p class="normal">Makastarın karısının kendisiyle nasıl alay ettiklerini bildiğine ihtimal vermiyordum ve hemen bunu ona söylemeye karar verdim. Aşçı kadının mahzene indiği anı kollayarak servis merdiveninden koşup ufak tefek kadının dairesine girdim, sonra mutfağa daldım. Mutfak boştu. Öteki odaya geçtim. Makastarın karısı masa başında oturuyordu. Bir elinde ağır altın kaplama bir fincan, diğer elindeyse açık bir kitap vardı.</p>

  <p class="normal">Kadın korkuya kapılarak kitabı göğsüne bastırdı ve yavaşça bağırmaya başladı:</p>

  <p class="normal">“Kim o? Avgusta! Kimsin sen?”</p>

  <p class="normal">Fincanı ya da kitabı kafama fırlatmasını bekleyerek hızla ve kelimeleri birbirine karıştırarak anlatmaya başladım. Geniş, kırmızı bir koltukta oturuyordu. Etekleri saçaklı, yakası ve kol ağızları dantellerle süslü mavi bir sabahlık giymiş, kumral, dalgalı saçları omuzlarına dökülmüştü. Kilise kapıları üstündeki meleklere benziyor, yuvarlak gözleriyle önce öfkeli, sonra şaşkın gülümseyen bakışlarla bana bakıyordu.</p>

  <p class="normal">Söylemek istediğim her şeyi anlatınca cesaretimi kaybedip kapıya yöneldim. Arkamdan, “Dur!” diye bağırdı.</p>

  <p class="normal">Fincanı tepsiye bıraktı, kitabı masanın üstüne fırlattı ve ellerini kenetleyerek yetişkin bir kadının gür sesiyle konuşmaya başladı:</p>

  <p class="normal">“Ne garip çocuksun. Biraz yanıma gel!”</p>

  <p class="normal">Sakınarak ona yaklaştım. Elimi tuttu, küçük, soğuk parmaklarıyla okşarken sordu:</p>

  <p class="normal">“Bana bunu anlatmanı sana kimse söylemedi değil mi? Neyse, bunu senin akıl ettiğine inanıyorum.”</p>

  <p class="normal">Elimi bırakıp gözlerini kapadı ve alçak sesle ağır ağır, “Demek şu pis askerler böyle diyorlar!” dedi.</p>

  <p class="normal">Ciddi bir tavırla, “Bu evden taşınmalısınız,” diye tavsiyede bulundum.</p>

  <p class="normal">“Niçin?”</p>

  <p class="normal">“Çünkü rahatınızı kaçırırlar.”</p>

  <p class="normal">Tatlı tatlı güldü, “Sen okula gittin mi? Kitap okumayı sever misin?”</p>

  <p class="normal">“Kitap okuyacak vaktim yok ki...”</p>

  <p class="normal">“Sevseydin, vakit bulurdun. Neyse, teşekkürler.”</p>

  <p class="normal">Parmaklarının ucundaki gümüş parayı bana uzattı. Bu soğuk şeyi almaya utanıyordum, ama reddetmeye cesaret edemedim. Çıkarken parayı merdiven tırabzanlarının sütunlarından birinin üstüne bıraktım.</p>

  <p class="normal">Beni derinden etkileyen yepyeni izlenimlerle bu kadının yanından ayrıldım. Sanki karşımda güneş doğmuştu. Günlerce geniş odayı ve içindeki mavi elbisesiyle bir meleğe benzeyen makastarın karısını aklıma getirerek neşe içinde yaşadım. Çevresindeki her şey hiç bilmediğim bir güzellikteydi. Altın renkli, görkemli bir halı ayaklarının altında uzanıyordu. Pencerelerin gümüşi camlarından bakan kış güneşi, sanki onun yanında ısınmak için içeri sokulmuştu.</p>

  <p class="normal">Onu bir kez daha görme isteğine kapıldım. Gidip ondan kitap istesem acaba nasıl olurdu?</p>

  <p class="normal">Aklımdan geçeni yaptım ve onu yine aynı yerde, yine elinde kitapla gördüm, ama yanağı kırmızı bir mendille bağlı ve bir gözü de şişti. Makastarın karısı bana siyah ciltli kitabı verirken belli belirsiz bir şeyler mırıldandı. Katran ruhu ve anason kokan kitabı alıp götürürken çok hüzünlüydüm. Kitabı temiz bir gömleğe ve kâğıda sarıp tavan arasında sakladım. Patronlarımın onu elimden alıp kirletmelerinden korkuyordum.</p>

  <p class="normal">Patronlarım biçki modelleri ve ödülleri için <span class="ideitalik">Nivo</span> dergisi alır, ama okumazlardı. Resimlerine baktıktan sonra yatak odasındaki dolabın üstüne yığarlar ve yıl sonunda ciltletip, üç ciltlik <span class="ideitalik">Resimli Dergi</span>’nin yanına, karyolanın altına saklarlardı. Ben yatak odasının döşemelerini yıkarken kirli sular bu kitapların altından akıp giderdi. Patronum <span class="ideitalik">Rus Ekspresi</span> gazetesine aboneydi; akşamları onu okurken küfrederdi.</p>

  <p class="normal">“Bütün bunları niçin yazarlar şeytan bilir. Bomboş şeyler...”</p>

  <p class="normal">Cumartesi günü tavan arasında çamaşır asarken kitap aklıma geldi. Elime aldım, açtım ve ilk satırını okudum; “Evler, insanlar gibidir. Her birinin kendine göre bir çehresi vardır.” Bu cümlenin doğruluğuna hayret ettim. Çatı penceresinin yanında ayakta dikilerek, soğuktan buz kesinceye kadar kitabı okumaya devam ettim. Akşam patronlarım ayine gidince kitabı alıp mutfağa götürdüm ve sonbahar yaprakları gibi aşınmış sayfaların içinde kayboldum. Bu sayfalar, bana, kolayca alıştığım insanlara hiç benzemeyen, iyi yürekli kahramanları ve karanlık yüzlü canileri göstererek, beni değişik bir hayata, yeni adlara, yeni ilişkilere doğru sürüklediler. Bu Xavier de Montépin’in bir romanıydı. Onun bütün romanları gibi uzun, bir yığın kahraman ve olayla doluydu. Bana yabancı olan çok hareketli bir hayatı anlatıyordu. Bu romanda her şey hayret edilecek kadar sade ve açık bir dille yazılmıştı. Sanki satırların arasında iyiye ve kötüye ışık tutan, sevmeme ya da nefret etmeme yardım eden, yaşantıları iç içe geçmiş insanların kaderleriyle beni büyük bir gayretle ilgilenmeye zorlayan bir ışık gizliydi. Birden içimde kahramanlardan birine yardım etmek, diğerine de zorluk çıkarmak için dayanılmaz bir istek duydum. Ansızın önüme serilen bu hayatın tamamıyla kitap üzerinde olduğunu unutmuştum. Mücadelenin heyecanı içinde her şey unutuluyor; bir sayfa sevinciyle, diğer sayfa hüznüyle beni kendine çekiyordu.</p>

  <p class="normal">Kitaba öyle dalmıştım ki, zil çaldığında, zili kimin niçin çaldığını hemen anlayamamıştım.</p>

  <p class="normal">Mum neredeyse sönmüş, sabah temizlediğim şamdan yağ içinde kalmıştı. Gözetmem gereken kandilin fitili kaymış ve sönmüştü. Suçumun kanıtlarını saklamaya çalışarak, telaşla mutfakta koşmaya başladım. Kitabı ocağın altına soktum ve kandili düzeltmeye başladım. Dadı, odadan fırladı:</p>

  <p class="normal">“Sağır mı oldun? Kapı çalınıyor!”</p>

  <p class="normal">Kapıyı açmak için koştum.</p>

  <p class="normal">Patronum suratını asarak sordu:</p>

  <p class="normal">“Ölü uykusuna mı yattın yoksa?”</p>

  <p class="normal">Ağır ağır merdivenlerden çıkan karısı kendisini üşüttüğümden yakınıyor, kocakarı ise küfrediyordu. Hemen mutfaktaki yanmış mumu gördü ve ne yaptığımı soruşturmaya başladı.</p>

  <p class="normal">Sanki yüksek bir yerden düşüp vücuduma felç inmiş gibi hiç sesim çıkmıyordu. Kitabı bulacak diye korku içindeydim. Kocakarı ise evde yangın çıkaracağım diye yaygarayı koparıyordu. Patronla karısı akşam yemeği için geldiler. Kocakarı hemen onlara yakınmaya başladı:</p>

  <p class="normal">“Görüyorsunuz işte, bütün mumu yakmış; evi de yakacak!”</p>

  <p class="normal">Akşam yemeği boyunca dördü birden isteyerek ya da istemeyerek işlediğim bütün suçları bana hatırlatıp mahvolacağımı söyleyerek başımın etini yediler. Böyle davranmalarının nedeni iyi ya da kötü olmaları değildi. Sadece can sıkıntısından böyle konuştuklarını artık iyi biliyordum. Kitaptaki insanlarla kıyaslayınca, onların boş ve gülünç olduklarını görmek tuhaf bir duyguydu.</p>

  <p class="normal">İşte yemeklerini bitirdiler. Üzerlerine ağırlık çöktü ve yorgun bir halde uyumaya çekildiler. Kocakarı, öfkeli yakınmalarıyla Tanrı’yı rahatsız ettikten sonra ocağın üstüne çıktı ve sustu. O zaman ben de kalktım, kitabı ocağın altından çıkardım. Pencereye yaklaştım. Berrak bir geceydi. Ay ışığı pencereye vurmasına rağmen kitabın küçük harflerini okumamı engelliyordu, fakat okumak için yanıp tutuşuyordum. Raftan bakır bir tencere alıp, ay ışığını onun aracılığıyla kitaba yansıtmak istedim; ama daha kötü, eskisinden daha karanlık oldu. Bunun üzerine ikonaların bulunduğu köşedeki sıranın üstüne çıktım. Kandilin ışığı altında, ayakta dikilerek okumaya başladım. Bitkin düşerek sıranın üstüne düşmüş ve uyuyakalmışım. Kocakarının haykırışlarıyla, itip kakmasıyla gözümü açtım. Elindeki kitapla acımasızca omzuma vuruyordu. Yüzü öfkeden kıpkırmızı kesilmişti, kızıl saçlı başını öfkeden kudurmuşçasına sallıyordu. Yalınayaktı, üzerinde sadece sabahlık vardı. Victor, yattığı yerden, “Anne, böyle bas bas bağırıp durmayın! Burada yaşanmaz!” diye homurdandı.</p>

  <p class="normal">“Kitap mahvoldu, onu paramparça edecekler,” diye düşündüm.</p>

  <p class="normal">Sabah çayında beni sorguya çektiler. Patron sert bir tavırla sordu:</p>

  <p class="normal">“Kitabı nereden aldın?”</p>

  <p class="normal">Kadınlar birbirlerinin sözünü keserek bağırışıyorlardı. Victor, kitabın sayfalarını kuşkuyla kokluyor ve “İnanın bu kitap parfüm kokuyor,” diyordu.</p>

  <p class="normal">Nedense onlara gerçeği söyleyemedim. Kitabı papazın yardımcısı Sidorov’dan aldığımı söyledim.</p>

  <p class="normal">Patron, “Git kitabı götür; bir daha da böyle bir şey olmasın!” dedi.</p>

  <p class="normal">Kitabın papaza ait olduğunu öğrenince, papazın roman okumasına kızarak ve hayret ederek, bir kez daha gözden geçirdiler. Yine de bu onları biraz yatıştırmıştı, fakat patronum okumanın zararlı ve tehlikeli bir şey olduğunu uzun uzun bana öğütlemekten geri kalmadı.</p>

  <p class="normal">“Kitap okuyanların yaptığına bak... Demiryolunu havaya uçurdular ve birini öldürdüler.”</p>

  <p class="normal">Karısı öfkeyle, korkuya kapılarak kocasına bağırdı:</p>

  <p class="normal">“Sen aklını kaçırmışsın! Ona neler söylüyorsun?”</p>

  <p class="normal">Montépin’i Sidorov’a götürdüm. Başıma gelenleri ona anlattım. Sidorov, kitabı aldı, sessizce küçük bir sandık açtı, içinden temiz bir havlu çıkardı, romanı bu havluya sardıktan sonra bana, “Sen onlara kulak asma,” dedi. “Gel burada oku; kimseye bir şey söylemem. Geldiğinde ben olmazsam, anahtar ikonanın arkasında asılı. Sandığı açıp okursun.”</p>

  <p class="normal">Patronlarımın kitaba karşı davranışları, onu benim gözümde çok önemli ve korkunç bir sır haline getirmişti. Bazı okuyucuların bir yerlerde birini öldürmek isteyip, demiryolunu havaya uçurmaları pek ilgimi çekmemişti, ama günah çıkartırken papazın sorduğu soruyu, bodrumda kitap okuyan lise öğrencisini, Smuriy’nin “doğru kitaplar” hakkında söylediği sözleri ve dedemin karabüyücü farmasonlar hakkında anlattığı hikâyeleri hatırladım.</p>

  <p class="normal">“Mübarek Çar Aleksandr Pavliç zamanında yoldan çıkıp büyücülüğe ve farmasonluğa merak salan soylular, tüm Rus halkını Roma’daki papaya, cizvitlere satmaya kalkışmışlardı, ama General Arakçeyev, onları suç üstü yakaladı ve rütbelerine, adlarına bakmadan, hepsini Sibirya’da kürek cezasına mahkûm etti. Hepsi orada geberip gitti.”</p>

  <p class="normal">“Yıldızların ışığında yıkanan Umbrakul”u, “Gervais”i, “Hayatımıza burnunu sokan cahiller, sizin zayıf gözleriniz onu asla göremez” gibi gösterişli ve alaycı sözleri hatırladım.</p>

  <p class="normal">Kendimi bazı yüce sırların eşiğinde hissediyordum; sanki aklımı oynatmıştım. Kitabın hepsini okumak istiyor, bir yandan asker onu kaybedecek ya da kirletecek diye korkuya kapılıyordum. O zaman makastarın karısına ne diyecektim?</p>

  <p class="normal">Kocakarı ise, emir erinin yanına gitmeyeyim diye gözünü dört açıyor, durmadan bana sataşıyordu:</p>

  <p class="normal">“Kitap kurdu seni! Kitaplar ahlaksızlık öğretir! Kitap budalası kadının hali ortada. Pazara bile kendisi çıkamıyor. Yalnızca subaylarla düşüp kalkıyor, gündüzleri onları evine alıyor. Ben biliyorum!”</p>

  <p class="normal">İçimden, “Yalan bu! O, kimseyle düşüp kalkmıyor!” diye bağırmak geldi, ama makastarın karısını korumaktan korktum; ya kocakarı onun kitabı olduğunu fark ederse?</p>

  <p class="normal">Birkaç günüm keder içinde geçti. Üzerime bir dalgınlık ve endişe verici bir can sıkıntısı çöktü. Montépin’in başına gelebilecekleri düşünmekten beni uyku tutmuyordu. Bir gün makastarın aşçısı beni yolda durdurup, “Kitabı getir!” dedi.</p>

  <p class="normal">Patronlarımın öğle yemeğinden sonra dinlenmeye çekildikleri anı kolladım. Mahcup ve aciz bir halde makastarın karısının karşısına çıktım.</p>

  <p class="normal">Beni, ona ilk rastladığım günkü gibi karşıladı, yalnız bu sefer başka türlü giyinmişti. Üzerinde gri bir etek, siyah kadifeden bir bluz vardı. Açık boynuna firuze bir haç takmıştı. Bu haliyle dişi bir şakrakkuşunu andırıyordu.</p>

  <p class="normal">Ona kitabı okuyamadığımı, bana kitap okumamı yasakladıklarını söylediğim zaman üzüntüden ve bu kadını görmekten duyduğum sevinçten gözlerim yaşardı.</p>

  <p class="normal">Kadın, ince kaşlarını çatarak, “Öf! Ne budala insanlar!” dedi. “Oysa patronunun ne alımlı bir yüzü var. Sen hemen üzülme. Ben çaresini düşünürüm. Patronuna mektup yazarım!”</p>

  <p class="normal">Kadının bu sözleri beni ürküttü. Kitabı kendisinden değil de, bir papazdan aldığımı anlatarak, patronlarıma yalan söylediğimi ona açıkladım.</p>

  <p class="normal">“Yazmanıza gerek yok!” diye yalvardım. “Sonra sizinle alay ederler, kötü sözler söylerler. Zaten sizi avluda kimse sevmiyor. Herkes sizinle alay ediyor. Sizin aklınızın noksan olduğunu, kaburga kemiklerinizin de eksik olduğunu söylüyorlar!”</p>

  <p class="normal">Her şeyi soluk almadan, bir hamlede söyledikten sonra, gereksiz ve onu kıracak şekilde konuştuğumu derhal anladım. Üst dudağını ısırdı ve sanki atın üstünde gidiyormuş gibi, kalçasına bir şaplak indirdi. Mahcup mahcup başımı önüme eğdim. Yer yarılsa da, yerin dibine girsem diye düşünüyordum, fakat makastarın karısı bir sandalyenin üstüne yığılarak, neşeli kahkahalar atmaya başladı.</p>

  <p class="normal">“Ah! Ne aptallık! Ne aptallık!” deyip duruyor, gözlerini bana dikerek kendi kendine soruyordu: “Peki ne yapacağım şimdi?”</p>

  <p class="normal">Sonra içini çekerek, “Sen çok tuhaf bir çocuksun, çok,” dedi.</p>

  <p class="normal">Kadının yanındaki aynaya bir göz attım. Elmacık kemikleri çıkık, yassı burunlu, alnında büyük bir çürük olan bir yüz, uzun zamandır kesilmediği için her taraftan karmakarışık perçemler halinde sarkan saçlar gördüm. Demek “çok tuhaf bir çocuk” böyle oluyormuş. Tuhaf çocuk, ince porselen biblolara hiç benzemiyordu.</p>

  <p class="normal">“Sana geçen sefer verdiğim bozukluğu almamışsın. Neden?”</p>

  <p class="normal">“İhtiyacım yok.”</p>

  <p class="normal">Kadın içini çekti:</p>

  <p class="normal">“Peki, ne yapalım! Eğer okumana izin verirlerse, gel, sana kitap vereyim.”</p>

  <p class="normal">Konsolun üstünde üç kitap duruyordu. Benim getirdiğim kitap, içlerinde en kalın olanıydı. Ona hüzünle baktım. Makastarın karısı, bana küçük pembe elini uzattı:</p>

  <p class="normal">“Haydi hoşça kal!”</p>

  <p class="normal">Sakınarak eline dokundum ve hızla dışarı çıktım.</p>

  <p class="normal">Belki de “hiçbir şey bilmiyor” dedikleri doğrudur. Koskoca yirmi kopekliğe, bir çocuk gibi “bozukluk” diyor.</p>

  <p class="normal">Ama işte benim hoşuma giden de bu.</p>
</body>
</html>
