<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_19">XIII</h2>

  <p class="normal">İkon atölyesi yarı taş büyük bir yapının iki odasından ibaretti. Üç pencereli bir odanın bir penceresi avluya, iki penceresi bahçeye bakıyordu. Diğer odanın bir penceresi bahçeye, öbür penceresi sokağa bakıyor, küçük dört köşe pencerelerin eskilikten soluk gökkuşağı renklerine bürünmüş camları kış günlerinin cılız ve dağınık ışığını gönülsüzce içeri sızdırıyordu.</p>

  <p class="normal">Her iki oda tıka basa masayla doluydu. Her masanın başında iki büklüm bir halde bir, bazen de iki ressam otururdu. Tavandan sicimlere bağlı cam küreler sarkar; içi su dolu bu küreler, lambanın sarı ve soğuk ışığını, ikonların dört köşe tahtaları üzerine yansıtırdı.</p>

  <p class="normal">Atölyenin içi sıcak ve boğucuydu. Burada Paleh’lı, Haluy’lu, Mistiyora’lı, yaklaşık yirmi kadar “ikona ressamı müsvettesi” çalışıyordu. Hepsi yakası açık basma gömlekler, kısa keten pantolonlar giyerdi. Kimi yalınayaktı, kimisinin de eski pabuçları vardı. İşçilerin başının üstünde kalitesiz tütün dumanı, mavimsi bir renkte bir sis halinde dolaşır, ağır beziryağı kokusuyla, cila, bozuk yumurta kokuları havaya karışır, hüzünlü bir Vladimir türküsü katran gibi ağır ağır akardı.</p>

  <p class="indentmetinitalik">“İnsanlar bugünlerde ne utanmaz oldu.</p>

  <p class="indentmetinitalik">Bir oğlan, herkesin önünde kızı ayarttı.”</p>

  <div class="clrb"></div>

  <p class="normal">Bunun gibi başka hüzünlü türküler de söylüyorlardı, ama en sık söyledikleri buydu.</p>

  <p class="normal">Türkünün ağır, can sıkıcı havası, işçilerin düşünmelerini, kakım kılından ince fırçayı kutsal resimlerin üzerinde dolaştırmalarını, elbiselerinin kıvrımlarını rengârenk boyamalarını, azizlerin kemikli yüzlerine acının incecik çizgilerini eklemelerini hiç engellemiyor; penceremizin altında kocaman mor burunlu sarhoş bir ihtiyar olan kakmacı Gogolev küçük çekicini takırdatıyor; çekicin kuru takırtısı, tıpkı ağacı kemiren bir kurt gibi, türkünün tembel havasına karışıyordu.</p>

  <p class="normal">İkona ressamlığı kimse için cazip bir iş değil. Kötü niyetli, sivri akıllının biri, bu işi güzellikten yoksun, yaptığı işe sevgi ve ilgi uyandırmaktan uzak, bir dizi işleme bölerek paramparça etmiş. Kötü kalpli ve sinsi biri olan şaşı marangoz Panfil, yontup tutkalladığı çeşitli boydaki servi ve ıhlamur tahtalarını getirir, veremli delikanlı Davidov ilk boya tabakasını sürer, arkadaşı Sorokin bunlara astar çeker, Milyaşin resmin aslını kurşunkalemle üzerine çizer, ihtiyar Gogolev, yaldızlar ve altın suyuyla kakma motifler yapar, manzara ressamları, manzara resimlerini ve azizlerin elbiselerini çizer ve en sonunda yüzsüz ve elsiz ikonalar yüz ressamlarını beklemek üzere duvarın dibine dizilir.</p>

  <p class="normal">Kiliselerin mihrap kapılarına ve papazların arkasındaki ayin yaptıkları paravanlara konmak üzere hazırlanmış bu kocaman ikonaları, papaz cübbeleriyle ya da meleklerin giydiği kısacık gömleklerle yüzsüz, kolsuz ve bacaksız bir halde duvar dibinde dizili görmek çok tatsız bir durumdu. Rengârenk boyanmış bu tahtalardan ölüm havası yayılırdı. Onları canlandıracak bir şey eksikti, ama sanki önceden var olan bu şey, ağır cübbesini bırakarak, mucizevi bir şekilde yok olmuştu.</p>

  <p class="normal">Vücut, yüz ressamı tarafından boyandıktan sonra ikona, kakma mine işleyen ustaya devredilir, yazıları başka bir usta yazardı. Cilayı, sessiz biri olan atölye şefi İvan Lariyoniç kendi eliyle sürerdi.</p>

  <p class="normal">İvan Lariyoniç’in yüzü kül rengiydi; ince, ipek gibi kıllarla kaplı sakalı da kül rengiydi. Gri renk gözlerinde kendine has bir derinlik ve hüzün hissedilirdi. Gülümseyişi çok güzeldi, ama ona gülümsemek pek mümkün olmazdı; sıkıntı duyardınız. İvan Lariyoniç, aziz Simeon’un ikonuna benziyordu. Tıpkı onun gibi kuru ve cılızdı. Sabit bakan gözleri, tıpkı onun gibi insanları ve duvarları aşarak, hayattan uzak bir bakışla uzaklarda bir yerlere dikilirdi.</p>

  <p class="normal">Atölyede işe başladıktan birkaç gün sonraydı; aziz tasvirli bayrakları boyamakla görevli, yakışıklı, pehlivan gibi biri olan Don Kazaklarından Kapendühin adındaki usta, atölyeye körkütük sarhoş bir halde geldi. Dişlerini sımsıkı kenetleyip, tatlı, kadınsı gözlerini süzerek demir gibi yumruklarıyla herkese vurmaya başladı. Kısa boylu ve düzgün yapılıydı. Farelerin cirit attığı bodrumdaki bir kedi gibi sağa sola saldırıp duruyordu. Şaşırıp kalan işçiler kıyıya köşeye kaçarak ondan gizleniyor ve oradan birbirlerine, “Vur!” diye haykırıyorlardı.</p>

  <p class="normal">Yüz ressamı Yevgeniy Sitanov, eline geçirdiği tabureyi öfkeden kudurmuş kavgacının başına indirerek onu sersemletmeyi başardı. Kazak yere çöktü; derhal üzerine atlayarak yere yıktılar ve elini, ayağını havluyla bağladılar. Bu sefer yırtıcı bir hayvan gibi dişleriyle bağlarını kemirip parçalamaya çalıştı. Öfkeden deliye dönen Yevgeni bir masanın üstüne sıçradı ve dirseklerini vücuduna yapıştırarak Kazak’ın üstüne atlamaya hazırlandı. Uzun boylu ve kaslı Yevgeni’nin bir atlayışta onun kaburgalarını kırması kaçınılmazdı, fakat tam o sırada Lariyoniç, sırtında paltosu, başında kasketiyle yanında bitiverdi. Parmağıyla Sitanov’a gözdağı vererek, yavaş sesle, ama buyurgan bir tavırla işçilere, “Onu koridora çıkarın, orada ayılsın,” dedi.</p>

  <p class="normal">Kazak’ı sürükleyerek atölyeden çıkardılar. Masaları ve sandalyeleri yerlerine koydular. Arkadaşlarının gücü hakkında kısaca bir iki laf söyleyerek ve onun, günün birinde öldürüleceği öngörüsünde bulunarak, yine işlerinin başına geçtiler.</p>

  <p class="normal">Sitanov, çok iyi bildiği bir konudan söz eder gibi, çok sakin bir tavırla, “Onu öldürmek zordur,” dedi.</p>

  <p class="normal">Bu güçlü kuvvetli azılı adamların neden böyle kolayca ona boyun eğdiklerini şaşkın bir halde anlamaya çalışarak Lariyoniç’e bakıyordum.</p>

  <p class="normal">O, herkese nasıl çalışmaları gerektiğini gösteriyordu. En usta işçiler bile canı gönülden öğütlerini dinlerlerdi. Kapendühin’e diğerlerinden daha çok ders verir, uzun uzun tavsiyelerde bulunurdu:</p>

  <p class="normal">“Sen, Kapendühin, madem ressam olduğunu söylüyorsun, öyleyse İtalyan tarzı canlı resimler yapmak zorundasın. Yağlıboya resim sıcak renklerde bir uyum gerektirir, oysa sen beyazı öyle çok kullanmışsın ki, Meryem Ana’nın gözleri çok soğuk görünüyor. Yanakları da elma gibi al al olmuş. Gözlerin ise onlarla hiç ilgisi yok. Zaten yanlış yerde duruyorlar. Biri burnunun ucuna bakarken, diğeri şakağa bakıyor. Yüzünde kutsal, saf değil de kurnaz, dünyevi bir anlam var. İşine yeterince kafa yormuyorsun Kapendühin!”</p>

  <p class="normal">Kazak, onun sözlerini dinlerken yüzünü ekşitiyor, sonra kadınsı gözleriyle utanmazca gülümseyerek, hoş, ama sarhoşluğun etkisiyle kısılmış sesiyle konuşuyor:</p>

  <p class="normal">“Ah İvan Lariyoniç baba, bu benim işim değil. Ben doğuştan müzisyenim, ama beni papaz yaptılar!”</p>

  <p class="normal">“Gayretle her işin hakkından gelinir.”</p>

  <p class="normal">“Hayır! Ben kim oluyorum ki? Ben, rüzgâr gibi hızlı atları süren bir troyka sürücüsü olmalıymışım.”</p>

  <p class="normal">Sonra gırtlak kemiğini çıkararak içli bir şarkı tuttururdu:</p>

  <p class="indentmetinitalik">“Ah kestane dorusu atların çektiği</p>

  <p class="indentmetinitalik">Rüzgâr gibi hızlı bir troykayı sürerim.</p>

  <p class="indentmetinitalik">Ah ayaz gecenin içinde dörtnala</p>

  <p class="indentmetinitalik">Doğru sevgilimin yanına giderim.”</p>

  <div class="clrb"></div>

  <p class="normal">İvan Lariyoniç, uysal bir tavırla gülümseyerek ve gri, hüzünlü burnunun üzerindeki gözlüğü düzelterek uzaklaşırdı. On kadar ses birden güçlü bir sel halinde bütün atölyeyi havaya kaldırıp, düzenli hareketlerle onu sallar gibi hep bir ağızdan bir şarkı tuttururlardı:</p>

  <p class="indentmetinitalik">“Atlarım alışkanlıktan</p>

  <p class="indentmetinitalik">Sevgilimin oturduğu yeri bilir.”</p>

  <div class="clrb"></div>

  <p class="normal">Çırak, Paşka Odintsov, yumurtaların sarısını ayırmayı bırakıp, olağanüstü güzel, tiz çocuk sesiyle şarkıyı sürüklerdi.</p>

  <p class="normal">Şarkıyla mest olan işçiler kendilerinden geçiyorlardı. Yan gözle Kazak’a bakarak aynı soluğu alıyor, aynı duyguları yaşıyorlardı. O şarkı söylerken atölye onun hâkimiyetini kabul ediyor, herkes kollarının geniş hareketlerini izleyerek ona uymak istiyordu. O adeta uçmak istercesine kollarını açıyordu. Eğer aniden şarkısını kesip, “Vurun, her şeyi kırıp dökün!” diye haykırsa, herkesin, hatta en aklı başında ustaların bile atölyeyi yerle bir edeceklerine emindim.</p>

  <p class="normal">Seyrek şarkı söylerdi, ama coşkulu şarkılarının egemenliği, karşı konulmaz bir zafer duygusuna sahipti. İşçiler ne kadar sıkıntılı olurlarsa olsunlar, şarkılarıyla onları ayaklandırır ve coştururdu. Hepsi kulak kesilir, coşkulu bir kaynaşma ile bütün kuvvetlerini seferber ederek tek bir güçlü organ haline dönüşürlerdi.</p>

  <p class="normal">Bu şarkılar bende şarkıcıya ve onun insanlar üzerindeki güzel etkisine karşı derin bir imrenme duygusu uyandırıyordu. Beni heyecanlandıran korkunç bir şey, acıtıncaya kadar genişleterek, yüreğime akıyordu. Ağlamak ve şarkı söyleyenlere, “Sizi seviyorum!” diye bağırmak istiyordum.</p>

  <p class="normal">Sapsarı yüzü ve darmadağın saçlarıyla veremli Davidov da ağzını açıyor ve bu haliyle yumurtadan çıkmış bir alakarga yavrusuna benziyordu.</p>

  <p class="normal">Neşeli, coşkulu şarkılar ancak Kazak başladığı zamanlar söylenirdi. Daha çok “vicdansız halk” hakkında “ormanda” ya da I. Aleksandr’ın ölümüyle ilgili “Aleksandr’mız ordusunu nasıl denetlemeye gitti” gibi kederli ve ağır şarkılar söylerlerdi.</p>

  <p class="normal">Ara sıra atölyemizin en iyi yüz ressamı Jiharev’in önerisi üzerine kilise ilahisi söylemeyi denerler, ama bunda pek başarılı olamazlardı. Jiharev, hep şarkıya kendine özgü, sadece kendisinin anladığı bir ahenk katmaya çalışır ve şarkı söyleyenleri engellerdi.</p>

  <p class="normal">Bu, kırk beş yaşlarında, kuru, dazlak, yarım taç biçiminde Çingeneler gibi siyah kıvırcık saçlı, bir bıyık kadar kocaman kara kaşlı bir adamdı. Sivri, gür sakalı, Rus’a benzemeyen ince, esmer yüzünü güzelleştiriyordu. Ama gaga burnunun altından fışkıran sert bıyıkları, kalın kaşları yanında gereksiz duruyordu. Mavi gözleri de farklı büyüklükteydi. Sol gözü, sağ gözünden fark edilir derecede daha büyüktü.</p>

  <p class="normal">Tenor sesiyle çırak arkadaşıma bağırırdı:</p>

  <p class="normal">“Paşka! Haydi Şükürler Olsun’u söylemeye başla. Hey millet, siz de kulak verin!”</p>

  <p class="normal">Paşka, ellerini önlüğüne silerek söylemeye başlardı:</p>

  <p class="normal"><span class="ideitalik">“Şükürler olsun!”</span></p>

  <p class="normal">Birkaç ses daha eşlik ederdi:</p>

  <p class="normal"><span class="ideitalik">“Tanrı adına!”</span></p>

  <p class="normal">Jiharev, endişeli bir sesle haykırırdı:</p>

  <p class="normal">“Yevgeni, daha alçak sesle söyle! Sesini öyle alçalt ki, ruhunun derinliklerinden gelsin!”</p>

  <p class="normal">Sitanov, tıpkı bir fıçıya vuruyormuş gibi boğuk bir sesle bağırırdı:</p>

  <p class="normal"><span class="ideitalik">“Tanrı’nın kulları!”</span></p>

  <p class="normal">“Hayır, öyle değil! İlahinin bu kısmını öyle söylemelisin ki, yer sarsılsın, kapılar, pencereler kendi kendine ardına dek açılsın!”</p>

  <p class="normal">Jiharev, anlaşılmayan bir sinirle titrer, tuhaf kaşları alnında bir aşağı bir yukarı oynardı. Sesi kısılır, parmakları görünmeyen bir sazın telleri üzerinde dolaşırdı.</p>

  <p class="normal">Anlamlı anlamlı, “Tanrı’nın kulları... Anlıyor musun?” diye söylenirdi. “Bu sözün kabuğunu yırtarak özünü hissetmek gereklidir. Tanrı’nın kulları şükredin! Sizin gibi uyanık insanlar nasıl olur da bunu anlamaz?”</p>

  <p class="normal">Sitanov, nazikçe, “Sizin de bildiğiniz gibi, biz bunu asla beceremeyiz,” derdi.</p>

  <p class="normal">“Bırakalım o halde!”</p>

  <p class="normal">Jiharev, dargın bir tavırla işinin başına geçerdi. Bizans ve Fransız stili yüz resimleri ve İtalyan tarzı “pitoresk” portreler yapabilen en iyi ustalardandı.</p>

  <p class="normal">Lariyoniç, kilise mihrapları için sipariş alırken ona danışırdı. O, gerçek bir orijinal ikon uzmanıydı.</p>

  <p class="normal">Feodorovsk, Smolensk, Kazan ve diğer kiliselerdeki ikonların değerli kopyaları hep onun elinden geçerdi, ama ikonaların orijinallerini dikkatle gözden geçirirken yüksek sesle homurdanırdı:</p>

  <p class="normal">“Bu orijinal ikonlar elimizi kolumuzu bağlıyor. Evet, tek kelimeyle bağlıyor!”</p>

  <p class="normal">Atölyedeki önemli konumuna karşın, diğerlerinden daha az kibirliydi. Çıraklara, bana ve Pavel’e şefkatle davranır, bize işi öğretmek isterdi. Ondan başka bu işle uğraşan da yoktu.</p>

  <p class="normal">Onu anlamak zordu. Çoğunlukla neşesizdi. Bazen bütün bir hafta dilsizmiş gibi sessiz sedasız çalışırdı. Sanki tanıdığı insanları ilk kez görüyormuş gibi şaşkın ve yabancı bakışlarla bakardı. Şarkı söylemeyi çok sevmesine rağmen, böyle günlerde şarkı söylemez ve hatta söylenen şarkıyı adeta duymazdı. Herkes onu izler, birbirine göz kırparak onu gösterirdi. O, eğri konmuş ikonanın üstüne iki büklüm eğilir, tahta dizlerine, ortası ise masanın kenarına dayalı durur, ince fırçası, özenle kendisi gibi neşesiz ve ilgisiz olan yüzü çizer, birden açık seçik ve küskün bir sesle söylenirdi:</p>

  <p class="normal">“Predteça ne demektir? Teça, eski dile göre gitmek, ileride olmak demektir. Buna göre, predteça, selef anlamına gelir; başka bir şey değil.”</p>

  <p class="normal">Atölyeye sessizlik çöker, herkes alaycı bir tavırla gülümseyerek, Jiharev’in tarafına bakar ve sessizlikte tuhaf sözcükler işitilirdi:</p>

  <p class="normal">“Onu koyun postuyla değil, kanatlı olarak çizmelisin.”</p>

  <p class="normal">Ona, “Sen kiminle konuşuyorsun?” diye sorarlardı.</p>

  <p class="normal">Susardı, ya soruyu duymaz ya da cevaplamak istemezdi; sonra uzun sessizliğin içine yine onun sözleri düşerdi.</p>

  <p class="normal">“Azizlerin hayatını bilmek gerekir. Oysa hangimiz azizlerin hayatını biliyoruz? Biz ne biliyoruz? Coşkudan uzak yaşıyoruz. Ruh nerede? Nerede ruh? Evet, orijinalleri var, ama kalpleri yok!”</p>

  <p class="normal">Sesli söylenmiş bu düşünceler Sitanov dışında herkesin alaycı bir tavırla gülümsemesine neden olurdu. Neredeyse hemen her zaman içlerinden biri için için sevinerek fısıldardı:</p>

  <p class="normal">“Cumartesi günü yine kendini içkiye verir!”</p>

  <p class="normal">Uzun boylu, kaslı, yuvarlak yüzlü, bıyıksız, kaşsız, yirmi iki yaşlarında bir delikanlı olan Sitanov, ciddi ve kederli bir eda ile bir köşeye bakardı.</p>

  <p class="normal">Anımsıyorum da, Jiharev yanılmıyorsam Kungur şehrindeki Fedorov Kilisesi bakiresinin kopyasını bitirdikten sonra onu masaya koydu ve yüksek sesle, coşkuyla, “Meryem Ana’nın resmi tamamlandı!” dedi.</p>

  <p class="normal">“Sen öyle bir kadeh, öylesine derin bir kadehsin ki, yeryüzünün tüm acı, içten gözyaşları senin içine dökülecek!”</p>

  <p class="normal">Sonra rastgele birinin paltosunu omuzlarına alarak meyhanenin yolunu tuttu. Gençler gülmeye, ıslık çalmaya başladılar. Daha yaşlı olanlar kıskançlıkla arkasından bakarak iç geçirdi. Sitanov ise resmin yanına gitti. Dikkatle ona baktıktan sonra düşüncesini açıkladı:</p>

  <p class="normal">“Elbette adam kafayı çekecek! Çünkü resmi vermeye acıyor. Bu acıma herkes için anlaşılır bir şey değil!”</p>

  <p class="normal">Jiharev hep cumartesi günleri kendini içkiye verirdi. Bu, herhalde bir ustanın sıradan alkolizm hastalığı değildi.</p>

  <p class="normal">Onun içki nöbeti şöyle başlardı; sabah bir not yazar, Pavel’le bir yere yollar, öğle yemeğinden önce Lariyoniç’e, “Ben bugün hamama gideceğim,” derdi.</p>

  <p class="normal">“Uzun kalacak mısın?”</p>

  <p class="normal">“Tanrı bilir.”</p>

  <p class="normal">“Ama lütfen salıyı geçmesin!”</p>

  <p class="normal">Jiharev “kabul” anlamında kel başını sallar, kaşlarını titretirdi.</p>

  <p class="normal">Hamamdan dönünce şık giyinirdi. Gömleğine plastron geçirir, boynuna atkı takar, atlas yeleğinin üzerine uzun, gümüş bir köstek asar, sessizce çıkıp gitmeden önce bana ve Pavel’e emrederdi:</p>

  <p class="normal">“Akşama doğru atölye temizlensin, derli toplu olsun. Büyük masa da yıkansın, kazınsın!”</p>

  <p class="normal">Herkese bayram keyfi gelirdi. Herkes üstünü başını düzeltir, temizlenir, hamama koşar, çarçabuk yemeğini yerdi. Akşam yemeğinden sonra eli kolu çerez paketleri, bira ve şarap şişeleriyle dolu Jiharev çıkagelirdi. Onun ardında ise vücudu biçimsiz denecek bir kadın olurdu. Kadının boyu 1.90’ın üstündeydi. Bütün sandalye ve taburelerimiz onun yanında küçücük oyuncaklar gibi duruyordu. Uzun boylu Sitanov bile onunla yan yana gelince yeniyetme bir çocuk gibi görünüyordu. Vücudu aslında düzgündü, ama göğüsleri bir tümsek halinde çenesine doğru yükseliyordu. Hareketleri yavaş ve hantaldı. Kırk yaşını geçmişti, ama at gibi iri gözlü, yuvarlak, hareketsiz yüzü diri ve pürüzsüzdü. Küçük ağzı, ucuz bebeklerinki gibi çizilmişe benziyordu.</p>

  <p class="normal">Kadın yapmacık bir tavırla gülümsüyor, herkese geniş, sıcak avucunu uzatıyor ve gereksiz laflar ediyordu.</p>

  <p class="normal">“Merhaba. Bugün hava çok soğuk. Sizin burası çok ağır kokuyor. Boya kokusu bu. Merhaba.”</p>

  <p class="normal">Gür sulu büyük bir ırmağa benzeyen bu sakin ve güçlü kadına bakmak hoş bir şeydi, ama konuşması uyutucu bir etki yapıyordu.</p>

  <p class="normal">Sözlerinin hepsi gereksiz ve can sıkıcıydı. Bir söz söylemeden önce hindi gibi kabarıyor, neredeyse kıpkırmızı olan yanaklarını iyice yuvarlaklaştırıyordu.</p>

  <p class="normal">Gençler kıs kıs gülerek fısıldaşıyorlardı:</p>

  <p class="normal">“Lokomotife bak!”</p>

  <p class="normal">“Çan kulesi gibi!”</p>

  <p class="normal">Kadın, dudaklarını fiyonk gibi büzüp, kollarını göğsünün altında kavuşturarak kurulu masada semaverin yanına oturur, at gözlerinin saf bakışıyla sırayla herkese bakardı.</p>

  <p class="normal">Herkes ona saygılı davranırdı. Hatta gençler biraz da korkarlardı. Onun kocaman vücuduna şehvetle bakan bir genç, gözleri kadının insanı sımsıkı kucaklayan bakışlarıyla karşılaşsa, hemen mahçup olur, gözlerini yere indirirdi.</p>

  <p class="normal">Jiharev de misafirine karşı saygılıydı. Ona “siz” diye hitap ediyor, “yengeciğim” diye çağırıyor, ikramda bulunurken yere kadar eğiliyordu.</p>

  <p class="normal">Kadın, tatlı bir sesle, “Rahatsız olmayın,” diyordu. “Gerçekten çok telaşlısınız!”</p>

  <p class="normal">Kendisi de telaşsız yaşıyor, kolları yalnızca dirseklerinden bileğine kadar hareket ediyordu. Dirsekleri ise sımsıkı yanlarına yapışıktı. Kadının üzerinden sıcak ekmeğin baş döndüren kokusu yayılıyordu.</p>

  <p class="normal">İhtiyar Gogolev, hayranlığından kekeleyerek mersiye okuyan bir papaz gibi kadının güzelliğini öve öve bitiremiyordu.</p>

  <p class="normal">Kadın lütufkâr bir tavırla gülümseyerek dinliyordu. Gogolev, kelimeleri karıştırınca, kadın kendinden söz ederdi:</p>

  <p class="normal">“Oysa genç kızken hiç alımlı değildik. Bu güzelliği bize kadınlık verdi. Otuzumuza yaklaşınca güzelliğimizle öylesine fark edildik ki, asilzadeler bile bizimle ilgilendi. Hatta bir taşra ilinin başkanı iki atlı bir fayton vaat etmişti.”</p>

  <p class="normal">İçkili ve saçları karmakarışık olan Kapendühin, kadına nefret dolu bir bakış fırlatarak, kaba bir tavırla sordu:</p>

  <p class="normal">“Onu niye vaat etmişti?”</p>

  <p class="normal">Misafir kadın, “Aşkımızın karşılığı olarak elbette,” diye açıkladı.</p>

  <p class="normal">Kapendühin, şaşırarak, “Aşk,” diye homurdandı. “Aşkın bununla ne ilgisi var yahu?”</p>

  <p class="normal">Kadın, kısaca, “Sizin gibi yakışıklı bir genç aşkı çok iyi biliyordur,” dedi.</p>

  <p class="normal">Atölye kahkahadan yıkılıyordu. Sitanov ise Kapendühin’in kulağına doğru homurdanarak, “Aptal karı; hatta aptaldan da beter!” dedi. “Herkesin bildiği gibi, böyle bir kadını insan ancak çok bunalırsa sevebilir.”</p>

  <p class="normal">Şarabın etkisiyle yüzü bembeyaz kesilmişti. Şakaklarında inci gibi ter taneleri beliriyor, zeki gözleri endişeyle parlıyordu.</p>

  <p class="normal">İhtiyar Gogolev, biçimsiz burnunu oynatırken parmağıyla gözlerindeki yaşları siliyor ve soruyordu:</p>

  <p class="normal">“Kaç çocuğunuz vardı?”</p>

  <p class="normal">“Bir çocuğumuz oldu.”</p>

  <p class="normal">Masanın üstünde bir lamba asılıydı. Bir diğer lamba da sobanın olduğu köşedeydi. Lambalar az ışık veriyorlardı. Atölyenin köşelerine koyu gölgeler düşüyor, oradan henüz bitirilmemiş başsız bedenler bakıyordu. Ellerin ve başların yerindeki düz gri lekelerin görünüşü tüyler ürperticiydi. Bu durum, azizlerin vücutlarının rengârenk boyalı giysilerinin içinde esrarengiz bir şekilde kaybolup, bu mahzende gözden yittikleri izlenimini her zamankinden daha çok doğuruyordu. Tavana kadar kaldırılmış olan cam küreler, duman bulutları arasında çengellere asılı duruyor, zaman zaman morumsu pırıltılar saçıyorlardı.</p>

  <p class="normal">Jiharev, herkese ikramda bulunarak masanın çevresinde telaşla geziniyordu. Dazlak kafası kâh birine, kâh diğerine doğru eğiliyor, ince parmakları sürekli kımıldıyordu. Zayıflamış, yırtıcı burnu daha da sivrileşmişti. Işığa doğru yan durduğu zaman burnunun siyah gölgesi yanağına düşüyordu.</p>

  <p class="normal">Çınlayan tiz sesiyle, “Yiyin için dostlarım!” diyordu.</p>

  <p class="normal">Kadın ise kendinden emin, şarkı söyler gibi bir sesle:</p>

  <p class="normal">“Niye böyle endişeleniyorsunuz canım? Herkesin kendine göre bir iştahı var. Kimse canının çektiğinden fazlasını yiyemez!” diye cevap veriyordu.</p>

  <p class="normal">Jiharev, coşkuyla, “Herkes rahatına baksın!” diye haykırıyordu. “Dostlarım. Hepimiz Tanrı’nın kullarıyız. Haydi ‘Ona Şükredelim’i söyleyelim!”</p>

  <p class="normal">Şarkıyı söyleyemediler. Hepsi gevşemiş, yediklerinin ve votkanın etkisiyle çakırkeyif olmuşlardı. Kapendühin’in elinde akordeon vardı. Ciddi ve karga yavrusu gibi kapkara bir genç olan Victor Salautin, tefi eline aldı ve tefin gergin derisi üzerinde parmaklarını dolaştırdı. Tef boğuk bir sesle uğulduyor, çıngıraklar coşkuyla şıngırdıyordu.</p>

  <p class="normal">Jiharev, “Haydi Rus dansına!” diye buyurdu. “Yenge, siz de buyurun!”</p>

  <p class="normal">Kadın, “Ah!” diye içini çekerek ayağa kalktı: “Ne kadar telaşlanıyorsunuz!”</p>

  <p class="normal">Boş bir alana gelerek, orada çan kulesi gibi dikildi. Kahverengi bir etekle, sarı patiska bir bluz giymişti. Başında kırmızı bir örtü vardı.</p>

  <p class="normal">Akordeon coşkuyla feryat ediyor, tefin zilleri şangırdıyor, tefin derisi büyük bir sesle içini çekerek ağır bir ses çıkarıyordu. Bunu dinlemek tatsız bir şeydi. Sanki birisi çıldırmış da, inleyerek, hıçkırarak kafasını duvara vuruyordu.</p>

  <p class="normal">Jiharev dans etmesini beceremiyordu. Yalnızca pırıl pırıl parlatılmış çizmelerinin ökçelerini yere vurarak tıpış tıpış yürüyor ve müziğe hiç uymadan, keçi gibi hoplayıp zıplıyordu. Bacakları sanki bir başkasına aitti. Vücudu çirkin bir şekilde bükülüyor, örümcek ağına düşmüş bir eşekarısı ya da ağa takılmış bir balık gibi çırpınıp duruyordu. Bu hiç de hoş değildi, ama herkes, hatta sarhoşlar bile onun çırpınışlarını büyük bir dikkatle seyrediyor, sessizce yüzünün ve kollarının hareketlerini takip ediyorlardı.</p>

  <p class="normal">Jiharev’in yüz mimikleri hayret edilecek kadar oynaktı. Yüzü bazen şefkatli, mahçup bir hal alıyor, bazen de kibirli oluyor, sert bir eda ile kaşlarını çatıyordu. Derken ansızın bir şeye şaşırdı, inledi, bir saniye için gözlerini kapadı; açınca yüzü yine kederli bir havaya büründü. Yumruklarını sıkarak yavaş yavaş kadına yaklaştı ve birden ayağını yere vurup, kadının önünde diz çöktü, kollarını ardına dek açıp kaşlarını havaya kaldırarak, içten bir gülüşle gülümsedi.</p>

  <p class="normal">Kadın, lütufkâr bir gülümseyişle onu tepeden tırnağa süzüyor ve sakin bir tavırla uyarıyordu:</p>

  <p class="normal">“Yorulacaksınız canım!”</p>

  <p class="normal">Kadın, tatlılıkla gözlerini kapamak istiyor, ama üç kapik büyüklüğündeki bu gözler kapanmıyor, buruşan yüzü sevimsiz bir ifade alıyordu.</p>

  <p class="normal">O da dans edemiyordu. Sadece kocaman vücudunu ağır ağır sallıyor ve sessizce bir yerden başka bir yere hareket ettiriyor, sol elinde tuttuğu örtüyü uyuşukça sallıyordu. Sağ elini kalçasına koymuştu; bu, onu kocaman bir testiye benzetiyordu.</p>

  <p class="normal">Jiharev, yüzünün ifadesini birbirine zıt bir şekilde değiştirerek, bu taştan kadının çevresinde dolanıyordu. Sanki bir tek o değil, on kişi birden dans ediyordu. Biri sessiz ve uysal, diğeri kızgın ve korkutucuydu. Üçüncüsü bir şeyden ürkmüş ve bu iriyarı, sevimsiz kadından sezdirmeden uzaklaşmak ister gibi sessizce inliyordu. Derken bir başkası ortaya çıkıyor, dişlerini göstererek, tıpkı yaralı bir köpek gibi çırpınıyor, kıvranıyordu. Bu sıkıcı, çirkin dans bende derin bir keder uyandırıyor, askerlerle, çamaşırcı ve aşçı kadınlarla ve onların hayvansı birleşmeleriyle ilgili kötü anıları hatırlamama neden oluyordu.</p>

  <p class="normal">Sidorov’un sakin sözleri hatırımdaydı:</p>

  <p class="normal">“Bu işte herkes yalan söyler; bu iş böyledir. Herkes için utanç vericidir. Kimse, kimseyi sevmez; sadece gönül eğlendirir.”</p>

  <p class="normal">Bu işte herkesin yalan söylediğine inanmak istemiyorum. Öyleyse Kraliçe Margot’ya ne demeli? Ve elbette Jiharev de yalan söylemiyordur. Sitanov’un bir fahişeye âşık olduğunu ve kadının ona yüz kızartıcı bir hastalık bulaştırdığını biliyordum, ama o arkadaşlarının tavsiye ettiği gibi, bu yüzden onu dövmüyor, hatta bir oda tutup onu tedavi ettiriyor, hakkında hep nazik, mahçup bir dille konuşuyor.</p>

  <p class="normal">İriyarı kadın cansız bir gülümsemeyle elindeki örtüyü sallayarak sürekli sallanıp duruyor, Jiharev çırpınmalı hareketlerle çevresinde hoplayıp zıplıyor. Seyrederken, bir yandan düşünüyorum; acaba Tanrı’yı aldatan Havva, bu at gibi kadına benziyor muydu? Bu kadından nefret etmeye başlamıştım.</p>

  <p class="normal">Suratsız ikonlar karanlık duvarlardan bakıyordu. Karanlık gece, pencerenin camlarına sokulmuştu. Lambalar atölyenin boğucu sıcağı içinde donuk donuk parıldıyordu. Kulak kabartınca, ayak patırtıları ve konuşma gürültüleri arasında bakır lavabodan bulaşık teknesine hızla damlayan suyun sesini duyabiliyordum.</p>

  <p class="normal">Bütün bunların, kitaplarda okuduğum hayatla hiç ilgisi yoktu. Hem de insanı dehşete düşürecek şekilde yoktu. İşte, sonunda herkesin üzerine bir sıkıntı çöktü. Kapendühin, akordeonu Salautin’in ellerine tutuşturarak haykırdı:</p>

  <p class="normal">“Haydi şimdi oynak bir hava çal!”</p>

  <p class="normal">Çingene Vanka gibi dans ediyor, sanki havada uçuyordu. Sonra Pavel Odintsov ve Sorokin ustaca, coşkuyla dans ettiler. Veremli Davidov da döşemenin üstünde tepiniyor, tozdan dumandan, keskin votka kokusundan ve ham deri kokan kızarmış sucuk kokusundan öksürüyordu.</p>

  <p class="normal">Dans ediyor, şarkı söylüyor, haykırıyorlardı, ama hiç kimse eğlendiğini aklından çıkarmıyordu. Sanki herkes, ustalığı ve yorgunluğa karşı dayanıklılığı konusunda sınav veriyordu.</p>

  <p class="normal">Çakırkeyif olan Sitanov, önüne gelene soruyordu:</p>

  <p class="normal">“Böyle bir kadın nasıl sevilebilir ha?”</p>

  <p class="normal">Sanki ağlayacak gibiydi.</p>

  <p class="normal">Lariyoniç, omuzlarının sivri kemiklerini kaldırarak ona cevap veriyordu:</p>

  <p class="normal">“Kadın kadındır. Hem sana ne?”</p>

  <p class="normal">Hakkında konuşulan kişiler kimse fark etmeden gözden kayboldular. Jiharev, iki üç gün sonra yine atölyeye gelecek, hamama gidecek ve iki hafta boyunca köşesinde sessizce, herkese yabancı ve ciddi bir eda ile çalışacaktır.</p>

  <p class="normal">Sitanov, hüzünlü ve mavimsi gri gözleriyle atölyeye bakınarak kendi kendine soruyor:</p>

  <p class="normal">“Gittiler mi?”</p>

  <p class="normal">Yüzü yaşlı bir adamınki gibi çirkindi, ama gözleri parlak ve tatlı bakışlıydı:</p>

  <p class="normal">Sitanov, bana dostça davranıyordu. Bunu şiirlerin yazılı olduğu kalın defterime borçluydum. O, Tanrı’ya inanmazdı, ama atölyede Lariyoniç’in dışında kimin Tanrı’yı sevdiğini ve ona inandığını anlamak çok zordu. Hepsi Tanrı’dan, patron kadın hakkında konuşmayı sevdikleri şekilde, alaycı ve hafif bir dille söz ediyordu, ama gene de öğle ve akşam yemeklerine otururken haç çıkarırlar, yatarken dua ederler, bayramlarda kiliseye giderlerdi.</p>

  <p class="normal">Sitanov, bunların hiçbirini yapmıyordu. Bu yüzden onu ateist olarak kabul ediyorlardı.</p>

  <p class="normal">“Tanrı yok,” diye konuşurdu.</p>

  <p class="normal">“Peki her şey nereden geliyor?”</p>

  <p class="normal">“Bilmem.”</p>

  <p class="normal">Ona Tanrı’nın nasıl olup da var olmadığını sorduğumda:</p>

  <p class="normal">“Biliyor musun; Tanrı, yüksek demektir,” diye açıkladı ve uzun kolunu başının üzerine kaldırdı, sonra yere bir metre kadar indirerek, “İnsan ise alçaklıktır!” dedi.</p>

  <p class="normal">“Doğru değil mi? Oysa senin de bildiğin gibi, insan, Tanrı’nın bir sureti ve benzeri olarak yaratılmıştır denmektedir. Gogolev neye benziyor sence?”</p>

  <p class="normal">Bu soru beni allak bullak etmişti. Pis ve sarhoş ihtiyar Gogolev, ilerlemiş yaşına rağmen hâlâ Onan’ın<sup class="calibre2"><a href="../Text/Ekmegimi-Kazanirken_split_032.html#footnote-127975-19" id="footnote-127975-19-backlink">[19]</a></sup> günahını işliyordu. Viyatka’lı küçük er, Yermohan ve ninemin kız kardeşi aklıma geldi. Bunların Tanrı ile ne gibi benzerlikleri vardı?</p>

  <p class="normal">Sitanov, “İnsanlar domuzdur. Bu bilinen bir şey,” dedi, sonra hemen beni avutmaya çalıştı: “Boş ver Maksimiç; iyi olan insanlar da var!”</p>

  <p class="normal">Onunla anlaşmak kolay ve basitti. Bir şeyi bilmediği zaman, içtenlikle, “Bilmiyorum. Bu konuyu hiç düşünmedim!” derdi.</p>

  <p class="normal">Bu da benim alışık olmadığım bir durumdu. Onunla tanışana kadar hep her şeyi bilen, her şey hakkında konuşan insanlar görmüştüm.</p>

  <p class="normal">Defterinde insanın ruhuna işleyen güzel şiirlerin yanı sıra, yüz kızartıcı açık saçık şiirlerin de bulunduğunu görmek bana tuhaf gelmişti.</p>

  <p class="normal">Ona Puşkin’den söz ettiğimde, bana şairin, defterinde yazılı olan “Gavrilyada” adlı şiirini gösterdi.</p>

  <p class="indentmetinitalik">“Bak; işte şahane bir kadının</p>

  <p class="indentmetinitalik">Büyüleyici göğsü.”</p>

  <div class="clrb"></div>

  <p class="normal">Sonra nedense üç dizeyi üstüne basa basa söyler ve onları gururla bir sevinçle okurdu:</p>

  <p class="indentmetinitalik">“Fakat kartalın bakışları da</p>

  <p class="indentmetinitalik">Bu kızgın sürgülerden geçemez</p>

  <p class="indentmetinitalik">Ve kalbin içine giremez.”</p>

  <div class="clrb"></div>

  <p class="normal">Anlıyor musun?”</p>

  <p class="normal">Onu neşelendiren şeyi anlamadığımı söylemek bana çok sıkıntı veriyordu.</p>
</body>
</html>
