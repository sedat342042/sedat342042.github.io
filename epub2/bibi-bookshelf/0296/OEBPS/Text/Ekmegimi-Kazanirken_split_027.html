<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_22">XVI</h2>

  <p class="normal">Patronumla birlikte kayıkla fuar sokaklarından, ikinci katlarına kadar sel suları altında kalmış taş dükkânlar arasından geçiyoruz. Ben kürek çekiyorum, patronum kayığın arkasında oturmuş, küreği derinlere daldırarak, beceriksizce dümen kullanıyordu. Kayık, bulanık, derin düşüncelere dalmış durgun suyun üzerinde, bir sokaktan diğerine girerek hantal hantal dolaşıyordu. Patronum, dumanı yanık çuha gibi kokan purosunu tüttürürken, “Lanet olsun! Sular bugün ne kadar yüksek. İşimize engel olacak!” diye homurdanıyor, korkuyla bağırıyordu:</p>

  <p class="normal">“Yavaş ol! Sokak lambasına çarpacağız!”</p>

  <p class="normal">Kayığın yönünü düzeltince, “Ne biçim kayık vermişler alçaklar!” diye küfrediyordu.</p>

  <p class="normal">Suların inmesinden sonra dükkânların onarımına nereden başlanacağını bana gösteriyordu. Sinekkaydı tıraşlı, kısa bıyıklı yüzüyle, ağzında sigarasıyla hiç de müteahhite benzemiyordu. Deri bir ceket ve dizlerine kadar gelen çizmeler giymişti. Omzunda bir avcı çantası vardı. Ayaklarının dibinde ise Lebel marka pahalı bir çifte duruyordu. İkide bir telaşla deri kasketini çekiştiriyor, gözlerine kadar çekiyor, somurtuyor ve kaygılı kaygılı etrafı seyrediyordu. Bazen de kasketi ensesine indiriyor, gençleşiyor, güzel bir şeyler düşünerek bıyık altından gülüyordu. İşlerinin çokluğuna, suların yavaş çekilmesine üzüldüğüne inanmak zordu. Anlaşılan, kafasından pek de ciddi olmayan düşünceler geçiyordu.</p>

  <p class="normal">Bense sessiz bir şaşkınlık duygusuna kapılmıştım. Kapalı pencereli, dizi dizi uzanan yapılarıyla bu ölü şehri görmek bana tuhaf geliyordu. Şehir tamamıyla sular altında kalmıştı ve sanki kayığımızın yanından süzülüp gidiyordu.</p>

  <p class="normal">Su da gri ve soğuktu. Akışı fark edilmiyordu. Sanki donmuş, kirli sarı renge boyalı boş evlerle, dizi dizi dükkânlarla birlikte uykuya dalmış gibiydi. Beyaza çalan güneş, bulutların arasından baktığı zaman etraf biraz aydınlanıyor, su gökyüzünün gri dokusunu yansıtıyor. Kayığımız iki gökyüzü arasında havada asılı kalıyor, taş binalar yükseliyor, hayal meyal Volga’ya, Oka’ya doğru süzülüyorlar...</p>

  <p class="normal">Kayığın çevresinde kırık fıçılar, sandıklar, sepetler, yongalar ve samanlar salınıyor, arada bir sırıklar, kütükler ölü bir yılanı andırırcasına geçip gidiyordu.</p>

  <p class="normal">Tek tük açık pencereler göze çarpıyor, belediye malı dizi dizi dükkânların çatılarına kurutulmak üzere asılmış çamaşırlar, keçe çizmeler göze çarpıyor, pencerelerin birinden bir kadın gri suya bakıyor, bir dükkânın demir direğinin tepesine bir kayık bağlanmış... Kayığın kırmızı bordası suya koyu ve geniş bir leke halinde yansıyor.</p>

  <p class="normal">Patronum, bu yaşam belirtilerini başıyla işaret ederek, “Burada fuar bekçisi oturuyor,” diye açıklıyor.</p>

  <p class="normal">“Pencereden çatıya çıkıp kayığa atlıyor ve hırsız olup olmadığını kontrol etmek için dolaşıyor. Oysa hırsız falan yok. Kendisi hırsız.”</p>

  <p class="normal">Aklı başka yerde sakin sakin, tembel tembel konuşuyor. Ortalık sessiz ve her şey uykudaymış gibi inanılmayacak kadar ıssız. Volga ve Oka kocaman bir göl halinde birbirlerine karışmışlar... Uzakta, gür ağaçlarla kaplı dağın üzerinde, bahçeler içindeki rengârenk şehir göze çarpıyor... Bahçeler henüz cansız, ama tomurcukları artık açmış, yavaş yavaş evler ve kiliseler yeşil, sıcak kürklerini giymeye başlamış. Suyun üzerine, paskalya çanlarının gür sesi yayılıyor, şehrin gürültüsü işitiliyor. Oysa burası terk edilmiş bir mezarlık izlenimini veriyor.</p>

  <p class="normal">Kayığımız iki sıra siyah ağaç arasında yol alıyor. Anayolu izleyerek eski katedrale doğru gidiyoruz. Puronun keskin dumanı gözüne gelerek, patrona sıkıntı veriyor. Kayık, savrularak sık sık ağaç gövdelerine çarpıyor.</p>

  <p class="normal">Patron, sinirlenip bağırıyor:</p>

  <p class="normal">“Ne berbat kayık.”</p>

  <p class="normal">“Siz de dümeni tutmayın öyleyse.”</p>

  <p class="normal">“Nasıl yani?” diye homurdanıyor. “Bir kayıkta iki kişi varsa, biri kürek çeker, diğeri dümen tutar; işte bak Çin pavyonları.”</p>

  <p class="normal">Fuarı eskiden beri baştan başa biliyordum. Tuhaf çatılı gülünç pavyonları da tanıyordum. Çatıların köşelerinde alçıdan yapılmış bağdaş kurmuş Çinlileri tasvir eden heykeller vardı. Bir zamanlar arkadaşlarımla bunları taşlardım. Bazı Çinli heykellerin başları ve kolları benim attığım taşlar yüzünden kırılmıştı; elbette artık bu davranışımla gurur duymuyorum.</p>

  <p class="normal">Patron, pavyonları göstererek, “Ne anlamsız şeyler,” diyor. “Bunların yapımını bana bıraksalardı...”</p>

  <p class="normal">Kasketini ensesine kaydırarak ıslık çalıyor.</p>

  <p class="normal">Oysa ben, nedense onun da bu şehri, yine böyle kasvetli bir şekilde her yıl iki ırmağın sular altında bıraktığı alçak yerde yapacağını düşünüyordum. Ve sonra Çin pavyonlarını da icat edecekti.</p>

  <p class="normal">Purosunu kayığın kenarından suya attı, arkasından tiksintiyle tükürdü ve “Sıkıntıdan ölüyorum Peşkov! Çok sıkılıyorum!” dedi. “Bilgili, oturup konuşabileceğim kimse yok. Burada herkes marangoz, duvarcı, köylü, dolandırıcı...”</p>

  <p class="normal">Sağdaki tepenin üstünde güzel bir şekilde sudan yükselen camiye bakıyor ve sanki unuttuğu bir şey aklına gelmiş gibi sözlerini sürdürüyor:</p>

  <p class="normal">“Bira içmeye başladım. Puro içiyorum. Bir Alman gibi yaşıyorum... Almanlar, işini bilen insanlardır kardeş. Ne vahşi tavuklardır onlar! Bira içmek keyifli, ama puroya daha alışamadım. Çok içtiğim zaman karım, ‘Bu da ne? Saraç gibi kokuyorsun,’ diye homurdanıyor. Elbette bir çaresini buluyoruz kardeş. Neyse; kayığını kendin kullan.”</p>

  <p class="normal">Küreği kayığın içine koyduktan sonra tüfeği eline aldı ve çatıdaki Çinli heykeline nişan aldı; Çinli’ye bir zarar gelmedi. Saçmalar çatıya ve duvara çarparak, havada bir toz bulutu oluşturdu.</p>

  <p class="normal">Nişancı, üzülmeden, “İsabet ettiremedim,” dedi ve tüfeğini yeniden doldurdu. “Kızlarla aran nasıl? Onlarla kırıştırmaya başladın mı? Hayır mı dedin? Oysa ben on üç yaşımdayken âşık bile olmuştum.”</p>

  <p class="normal">İlk aşk macerasını gördüğü bir rüya gibi anlatıyordu. Yanında çıraklık yaptığı bir mimarın hizmetçisine âşık olmuş... Gri renkli su, binaların köşelerini yalayarak usulca şırıldıyordu, katedralin arkasında bir su çölü cansızca parıldıyor, üstünde bir yerlerde söğütlerin koyu dalları yükseliyordu.</p>

  <p class="normal">İkon atölyesinde çalıştığım zamanlarda ustaların sıkça söylediği bir seminer şarkısı vardı:</p>

  <p class="indentmetinitalik">“Mavi deniz</p>

  <p class="indentmetinitalik">Coşkulu deniz...”</p>

  <div class="clrb"></div>

  <p class="normal">Galiba öldürücü can sıkıntısı dedikleri şey bu mavi denizdi.</p>

  <p class="normal">Patron, “Geceleri uyuyamıyordum,” diye anlatıyor.</p>

  <p class="normal">“Yatağımdan kalkıp, kızın kapısının önünde dikildiğim, küçük bir köpek gibi titrediğim zamanlar oldu. Ev soğuktu! Geceleri patron da kızın odasına girip çıkardı; beni yakalayabilirdi, ama ben hiç korkmazdım.”</p>

  <p class="normal">Bir daha giyilip giyilemeyeceğini anlamak için eskimiş, canı çıkmış bir giysiyi dikkatle inceler gibi dalgın dalgın konuşuyordu:</p>

  <p class="normal">“Kız, beni fark etti, bana acıdı, kapıyı ardına kadar açarak, ‘Buraya gel budala!’ dedi.”</p>

  <p class="normal">Bunun gibi bir sürü hikâye dinlemiş ve onlardan bıkmıştım artık.</p>

  <p class="normal">Gerçi bu hikâyelerin hoş tarafları da vardı.</p>

  <p class="normal">Neredeyse herkes ilk aşkından böbürlenmeden, saf bir dille, sık sık nezaket ve hüzünle söz ederdi.</p>

  <p class="normal">Anladığım kadarıyla bu, anlatanın hayatındaki en iyi olaydı.</p>

  <p class="normal">Patronum gülerek ve başını sallayarak haykırdı:</p>

  <p class="normal">“Ama sakın karıma bundan bahsetme! Aslında bunda ne var ki? Ama yine de bahsetme! İşte hikâye böyle...”</p>

  <p class="normal">Bana değil, kendi kendine anlatıyordu. Eğer o konuşmasaydı, ben konuşacaktım. Bu sessizlik ve tenhalıkta konuşmak, şarkı söylemek, akordeon çalmak gerekiyordu. Yoksa insan, kurşuni soğuk sular altında kalmış bu ölü şehirde sonsuza dek ağır bir uykuya dalabilirdi.</p>

  <p class="normal">Patronum, bana akıl öğretiyordu:</p>

  <p class="normal">“Bir kere, erken evlenmeye kalkma! Evlilik çok önemli bir iştir kardeş. Şimdi istediğin yerde dilediğin gibi yaşayabilirsin. İster İran’da yaşa, Müslüman ol, ister Moskova’da zabıta memuru ol, çal çırp. Bunların hepsini düzeltmek mümkündür, ama karı, hava gibidir kardeş. Onu düzeltmenin imkânı yoktur. O, çizme değil ki çıkarıp atasın!”</p>

  <p class="normal">Yüzünün ifadesi değişmişti. Kaşlarını çatarak kurşuni suya bakıyor, parmağıyla gaga burnunu ovuşturarak homurdanıyordu:</p>

  <p class="normal">“Ya işte kardeş, gözünü dört açmalısın. Her taraftan kuşatılsan da, dimdik kendi yolunda yürümelisin. Hayatta herkes için bir tuzak kurulmuştur.”</p>

  <p class="normal">Volga’yla birleşmiş Meşçerski Gölü’ndeki çalılığa doğru ilerliyoruz.</p>

  <p class="normal">Patron, çiftesini çalılığa doğrultarak fısıldıyor:</p>

  <p class="normal">“Küreği yavaş çek!”</p>

  <p class="normal">Birkaç cılız çulluğu vurduktan sonra, emreder gibi, “Kunavino’ya gidelim!” diyor. “Akşama kadar orada kalacağım. Evdekilere müteahhitlerle bir işim çıktığını söylersin.”</p>

  <p class="normal">Onu yine sel suları altında kalmış kasabanın sokaklarından birine bıraktıktan sonra, fuar yolundan Strelko’ya dönüyorum. Kayığı bağlayıp içine oturuyor ve iki ırmağın kavuşmasını, şehri ve vapurları seyrediyorum. Gökyüzü, kocaman bir kuşun görkemli kanadı gibi beyaz bulut tüyleriyle örtülmüş. Altın güneş, bulutlar arasındaki mavi uçurumlarda ortaya çıkıyor ve yeryüzündeki her şey onun bir bakışıyla değişiyor. Etraftaki her şey canlı ve sağlam bir şekilde kımıldıyor, hızla akan ırmak, sayısız sal zincirini kolaylıkla sürüklüyor. Sallarda sakallı köylüler, sağlam bir şekilde ayakta duruyor, uzun kürekleri çekiyor, birbirlerine ve yanlarından geçen vapurlara bağırıyorlar. Küçük bir vapur, boş bir mavnayı akıntıya karşı sürüklüyor. Akıntı, mavnayı sallayıp duruyor; vapur, turna balığı gibi burnunu bir o yana, bir bu yana çeviriyor ve akıntıya karşı, çarklarına sımsıkı dayanarak soluk soluğa direniyor. Mavnada, ayaklarını suya sarkıtmış dört köylü omuz omuza oturuyor. Biri kırmızı bir gömlek giymiş. Şarkı söylüyorlar. Sözleri duyulmuyor, ama şarkıyı biliyorum.</p>

  <p class="normal">Bana öyle geliyor ki, bu canlı ırmaktaki her şeyi biliyorum. Her şey bana yakın ve her şeyi anlayabiliyorum. Arkamdaki sular altında kalmış şehir ise, korkulu bir rüya... Patronumun uydurması... Tıpkı onun gibi az anlaşılabilen bir nesne...</p>

  <p class="normal">Her şeyi doyasıya seyrettikten sonra eve dönüyorum. Kendimi her işi yapabilecek güçte yetişkin bir adam gibi hissediyorum. Yolda, kalenin tepesinden Volga’ya bakıyorum. Uzaklardan, tepelerden bakınca dünya kocaman görünüyor ve dilediği her şeyi insana sunmayı vaat ediyor.</p>

  <p class="normal">Evde kitaplarım var. Kraliçe Margot’nun dairesinde şimdi kalabalık bir aile yaşıyor. Hepsi birbirinden güzel beş genç kız ve iki lise öğrencisi. Bunlar bana kitap veriyorlar. Büyük bir hevesle Turgenyev’i okuyor ve her şeyi böylesine anlaşılır, sade ve sonbahara has berrak bir dille anlatmasına şaşıyorum. Onun kişileri ne kadar temiz, tatlılıkla anlattığı her şey ne kadar güzel.</p>

  <p class="normal">Pomyalovski’nin <span class="ideitalik">Seminaristler</span>’ini okuyorum ve yine hayret ediyorum. İkon atölyesindeki yaşantıyla nasıl tuhaf bir benzerlik taşıyor! Korkunç bir yaramazlığa dönüşen ümitsiz can sıkıntısı bana çok tanıdık geliyor.</p>

  <p class="normal">Rus kitaplarını okumaktan hoşlanıyordum. Onlarda hep tanıdık ve hüzünlü bir şeyler hissediliyordu. Sanki sayfaların arasına büyük perhiz çanları saklanmıştı ve kitabı açar açmaz, usulca çalmaya başlardı.</p>

  <p class="normal"><span class="ideitalik">Ölü Canlar</span>’ı pek keyif almadan okudum. <span class="ideitalik">Ölüler Evinden Hatıralar</span>’dan da hoşlanmadım. <span class="ideitalik">Ölü Canlar, Ölüm</span>, <span class="ideitalik">Üç Ölüm</span>, <span class="ideitalik">Canlı Cenazeler</span>; bu kitapların adlarındaki bir örneklik ister istemez ilgimi çekiyor ve içimde onlara karşı bir antipati uyandırıyordu. <span class="ideitalik">Zamanın Belirtisi</span>, <span class="ideitalik">Adım Adım</span>, <span class="ideitalik">Ne Yapmalı</span>?, <span class="ideitalik">Smurino Köyünden Havadisler</span> gibi diğer eserler de hoşuma gitmemişti.</p>

  <p class="normal">Ama Dickens<sup class="calibre2"><a href="../Text/Ekmegimi-Kazanirken_split_032.html#footnote-127975-20" id="footnote-127975-20-backlink">[20]</a></sup> ve Walter Scott’un kitaplarını çok beğenmiştim. Bu yazarların aynı kitabını iki üç kez tekrar tekrar büyük bir keyif alarak okuyordum.</p>

  <p class="normal">Walter Scott’un kitapları, bana zengin bir kilisede düzenlenen görkemli bir ayini anımsatıyordu. Bu ayinler biraz uzun ve sıkıcıydı, ama hep şatafatlıydı.</p>

  <p class="normal">Dickens, benim için önünde hep saygıyla eğileceğim bir yazar olarak kaldı. Bu adam o pek güç olan, insanları sevdirme sanatında şaşılacak bir başarı elde etmişti.</p>

  <p class="normal">Akşamları evin eşiğinde büyük bir arkadaş grubu toplanırdık. “K” kardeşler, onların kız kardeşleri, bazı yeniyetme gençler, kısa ve kalkık burunlu, liseli Viyaçevlav Semoşko ve bazen de yüksek düzeyde bir memurun kızı Ptitsina da geliyordu. Kitaplardan, şiirden konuşuyorduk. Bunlar, yakından bildiğim, anladığım konulardı. Hepsinden daha fazla okumuştum, ama onlar sıkça birbirlerine lise yaşantısından söz ederler, öğretmenlerinden dert yanarlardı. Onların anlattıklarını dinlerken, kendimi arkadaşlarımdan daha özgür hissediyor, bu kadar sabırlı oluşlarına hayret ediyordum, ama yine de okula gittikleri için onları kıskanırdım.</p>

  <p class="normal">Arkadaşlarım benden daha büyüktü ama ben kendimi onlardan daha yaşlı, daha olgun ve deneyimli sayıyordum. Onlara daha yakın olmak istediğim için bu durum beni rahatsız ediyordu. Akşamın geç saatlerinde, kir pas içinde, aslında çok tekdüze olan izlenimlerinden daha farklı, zengin izlenimlerle eve dönerdim. Onlar sık sık kızlardan söz ederler, bir o kıza, bir başka kıza âşık olurlar, şiir yazmayı denerler, bu konuda sık sık benden yardım isterlerdi. Ben de memnuniyetle şiir yazmayı dener, kolaylıkla kafiye bulurdum, ama nedense şiirlerimde hep bir mizah havası vardı. Üzerine en çok şiir adanan küçükhanım Ptitsina’yı ise, mutlaka sebzelere, soğana benzetirdim.</p>

  <p class="normal">Semaşka, bana:</p>

  <p class="normal">“Bunlar ne biçim şiir? Bu şiir değil, çizme çivisi,” diye homurdanırdı.</p>

  <p class="normal">Onlardan hiçbir konuda geri kalmak istemediğim için ben de küçükhanım Ptitsina’ya âşık oldum. Aşkımı nasıl ilan ettiğimi anımsamıyorum, ama bu aşk kötü sonuçlandı. Zvezdin Gölü’nün yeşil, pis suyu üzerinde bir döşeme tahtası yüzüyordu. Küçükhanımı bu tahtayla gezdirmeyi önerdim. Kız kabul etti. Tahtayı kıyıya yanaştırdım ve üzerine çıktım. Tek başıma olduğum zamanlar beni rahatlıkla taşırdı, ama kurdele ve dantellerle süslü şatafatlı bir giysi giymiş olan küçükhanım nazikçe tahtanın öbür ucuna geçip, ben de çalımla, bir sopayla tahtayı kıyıdan uzaklaştırınca, lanet olası tahta sarsılmaya başladı ve küçükhanım suyu boyladı. Arkasından kahramanca bir tavırla suya atladım ve onu kıyıya taşıdım. Korku ve gölün yeşil yosunları, benim hanımın güzelliğini yok etmişti.</p>

  <p class="normal">Islak yumruğuyla bana gözdağı vererek bağırıyordu:</p>

  <p class="normal">“Sen, beni bilerek batırdın!”</p>

  <p class="normal">Kendimi ne kadar temize çıkarmaya çalıştıysam da, samimiyetime inanmayarak, o günden sonra bana düşmanca davranmaya başladı.</p>

  <p class="normal">Genelde şehirdeki yaşantım pek ilginç değildi. Kocakarı, eskiden olduğu gibi bana çok kötü davranıyor, genç kadın ise beni kuşkuyla izliyordu. Çillerinden dolayı daha da kırmızılaşan Victor, dinmek bilmeyen öfkesiyle herkese burnundan soluyordu.</p>

  <p class="normal">Patronumun çizmesi gereken birçok planı vardı. Kardeşiyle birlikte bu işin üstesinden gelemeyince, üvey babamdan yardım istediler.</p>

  <p class="normal">Bir gün, fuardan saat beş dolaylarında, erken dönmüştüm. Yemek odasına girdiğimde, unutmuş olduğum bu adamı, çay masasının başında, patronumla yan yana otururken gördüm.</p>

  <p class="normal">Bana elini uzattı:</p>

  <p class="normal">“Merhaba...”</p>

  <p class="normal">Beklenmedik bu durum karşısında afalladım. Bütün bir geçmiş, derhal bir yangın gibi alevlendi ve yüreğimi dağladı.</p>

  <p class="normal">Patron, “Korktu be!” diye bağırdı.</p>

  <p class="normal">Üvey babam, müthiş zayıflamış yüzündeki gülümsemeyle bana bakıyordu. Kara gözleri daha da irileşmişti. Yıpranmış, adeta ezilmiş ve silinmiş bir hali vardı.</p>

  <p class="normal">Elimi, ince, sıcak parmaklarının arasına aldı.</p>

  <p class="normal">Öksürerek, “Bak işte yine karşılaştık,” dedi.</p>

  <p class="normal">Dayak yemiş gibi bitkin bir halde dışarı çıktım.</p>

  <p class="normal">Aramızda ölçülü ve belirsiz bir ilişki kuruldu. Beni baba adımla çağırıyor, benimle akranıymışım gibi konuşuyordu.</p>

  <p class="normal">“Bakkala gittiğinizde lütfen bana yüz gram Laferm tütünü, bir deste Vitorson sigara kâğıdı, yarım kilo da sucuk alır mısınız?”</p>

  <p class="normal">Bana verdiği paralar, sıcak eli yüzünden hep tatsız şekilde sıcak olurdu. Veremli olduğu ve fazla yaşamayacağı açıktı. Bunu kendisi de biliyor, sivri, siyah sakalını sıvazlayarak, sakin, kalın sesiyle, “Benim hastalığımın tedavisi neredeyse imkânsız,” diyordu. “Fakat çok et yersem iyileşmem mümkün olabilir. Belki de iyileşirim.”</p>

  <p class="normal">Aşırı yemek yiyor ve sigara içiyordu. Sigarayı sadece yemek sırasında ağzından düşürüyordu. Ona her gün sucuk, jambon, sardalya satın alıyordum, ama ninemin kız kardeşi kendinden emin bir tavırla ve nedense öç alır gibi sevinerek, “Ölümü çerezlerle besleyemezsin, onu kandıramazsın, hayır!” diyordu.</p>

  <p class="normal">Patronlarım, üvey babama onur kırıcı bir ilgi gösteriyordu. Ona, ısrarla şu ya da bu ilacı denemesini tavsiye ediyor, arkasından da alay ediyorlardı.</p>

  <p class="normal">Genç kadın, “Şu asilzadeye bak!” diye anlatıyordu: “Masadaki kırıntıları daha sık süpürmek gerekirmiş. Sözde sinekleri çoğaltıyormuş.”</p>

  <p class="normal">Kocakarı da onun sözlerini onaylayarak, “Aman ne asilzadesi!” diyordu. “Yıpranmış ceketi kir ve yağdan parlıyor, ama o hâlâ fırçalayıp duruyor. Kaprisli adam!”</p>

  <p class="normal">Patron, onları teselli etmek istercesine:</p>

  <p class="normal">“Biraz bekleyin vahşi tavuklar, yakında ölecek!” diyordu.</p>

  <p class="normal">Küçük burjuvaların bir soyluya karşı takındıkları bu anlamsız, düşmanca tavırlar beni ister istemez üvey babama yaklaştırıyordu. Sineköldüren de zehirli, pis bir mantardır, ama hiç değilse güzeldir.</p>

  <p class="normal">Bu insanlar arasında bunalan üvey babam tesadüfen tavuk kümesine düşmüş bir balığa benziyordu. Bu benzetme de, hayatın kendisi gibi saçmaydı.</p>

  <p class="normal">Onda, benim için unutulmaz bir insan olan Haroşoye Delo’ya benzer yönler bulmaya başladım. “Haroşoye Delo”yu ve “Kraliçe Margot”yu, kitapların bana kazandırdığı en güzel şeylerle donatıyor, okumanın bende uyandırdığı en temiz duyguları, hayalleri onlara yansıtıyordum. Üvey babam da Haroşoye Delo gibi, herkese yabancı, sevilmeyen biriydi. Evdeki herkese eşit davranırdı. Asla ilk olarak konuşmaya başlamaz, sorulan soruları kısaca ve kendine has nazik bir edayla yanıtlardı. Patrona akıl öğrettiği anlar çok hoşuma gidiyordu. Masanın başına geçip, iki büklüm olmuş bir halde, kuru parmağıyla kalın kâğıda vurarak, sakince yol gösterirdi.</p>

  <p class="normal">“Burada çatı kirişini anahtar taşı ile kilitleyip desteklemelisiniz. Böylece duvarlara binen basıncı durdurmuş olursunuz. Aksi takdirde çatı kirişleri duvarı iter.”</p>

  <p class="normal">Patronum, “Doğru ya. Lanet olsun,” diye homurdanırdı.</p>

  <p class="normal">Üvey babam dışarı çıkınca, karısı ona, “Sana akıl öğretmelerine nasıl izin veriyorsun, doğrusu hayret ediyorum,” derdi.</p>

  <p class="normal">Genç kadını en çok sinirlendiren şey de, nedense üvey babamın akşam yemeğinden sonra dişlerini fırçalaması ve gırtlağını dışarı doğru çıkararak gargara yapmasıydı.</p>

  <p class="normal">Hoşnutsuz bir sesle, “Bana kalırsa Yevgeni Vasilyeviç, başınızı bu şekilde arkaya eğmek size zarar verebilir,” derdi.</p>

  <p class="normal">Üvey babam, nazikçe gülümseyerek, “Niye peki?” diye sorardı.</p>

  <p class="normal">“Öyle işte.”</p>

  <p class="normal">Üvey babam, kemik bir törpüyle morumsu tırnaklarını temizlemeye başlardı.</p>

  <p class="normal">Patronun karısının siniri tepesine çıkar, “Şuna bakın. Hâlâ tırnaklarını temizliyor. Yakında ölecek. Uğraştığı şeye bak!” derdi.</p>

  <p class="normal">Patronum içini çekerdi:</p>

  <p class="normal">“Ah, siz ne vahşi tavuklarsınız!”</p>

  <p class="normal">Karısı, patronun sözlerine öfkelenir, “Sen ne söyleniyorsun öyle?” derdi.</p>

  <p class="normal">Kocakarı, geceleri hiddetle Tanrı’ya yakınırdı.</p>

  <p class="normal">“Tanrım, bir de şu çürük herifi başıma sardılar. Victor’cuğum yine bir köşede kaldı.”</p>

  <p class="normal">Victor, üvey babamın tavırlarını, onun ağır yürüyüşünü, zarif ellerinin güvenli hareketlerini, kravatını kabarık olarak bağlayışını ve avurtlarını şapırdatmadan, kibarca yemek yiyişini taklit etmeye başlamıştı.</p>

  <p class="normal">İkide bir ona kaba bir tavırla sorardı:</p>

  <p class="normal">“Maksimov, Fransızca diz kapağı nasıl söylenir?”</p>

  <p class="normal">Üvey babam, sakin sakin ona hatırlatırdı:</p>

  <p class="normal">“Benim adım Yevgeni Vasilyeviç.”</p>

  <p class="normal">Victor, akşam yemeğinde annesine, “Ma mèpe donnez m ois encor; tuzlama et!” diye buyururdu.</p>

  <p class="normal">Kocakarı duygulanarak, “Seni gidi küçük Fransız!” derdi.</p>

  <p class="normal">Üvey babam, sağır ve dilsiz gibi, hiç istifini bozmadan ve kimseye bakmadan etini çiğnerdi.</p>

  <p class="normal">Bir gün ağabeyi, Victor’a, “Victor, artık Fransızca’yı öğrendiğine göre, kendine bir metres tutmalısın,” dedi.</p>

  <p class="normal">Bu, üvey babamın sessizce gülümsediğini gördüğüm ilk andı, ama patronun karısı çileden çıktı, kaşığı masaya fırlatarak kocasına bağırmaya başladı:</p>

  <p class="normal">“Benim yanımda böyle rezilce şeyler konuşmaktan utanmıyor musun?”</p>

  <p class="normal">Kimi zaman babam servis koridorunda yanıma gelirdi. Orada, çatıya çıkan merdivenin altında yatıyordum. Pencerenin karşısındaki merdivende ise kitap okurdum. Sigarasının dumanlarını savurarak, hırıltılı bir sesle, “Okuyor musunuz?” diye sorardı. “Nedir bu?”</p>

  <p class="normal">Ona kitabı gösterirdim.</p>

  <p class="normal">Başlığa göz atarak:</p>

  <p class="normal">“Ah, sanırım bunu okumuştum! Sigara içer misiniz?”</p>

  <p class="normal">Pencereden pis avluya bakarak sigara içerdik.</p>

  <p class="normal">“Okuyamamanız çok acı,” derdi. “Hem yeteneğiniz de var herhalde.”</p>

  <p class="normal">“Ama ben öğreniyorum, okuyorum.”</p>

  <p class="normal">“Bu yetmez. Okula gitmek, disiplin öğrenmek gerekir.”</p>

  <p class="normal">İçimden ona şöyle demek geçerdi:</p>

  <p class="normal">“Efendim, siz okula gidip disiplin öğrendiniz de, ne işe yaradı?”</p>

  <p class="normal">Ama o aklımdan geçenleri okumuş gibi eklerdi:</p>

  <p class="normal">“Karakter sahibi bir insanı okul çok iyi yetiştirir. Ancak çok iyi öğrenim görmüş insanlar hayatta bir yere gelebilirler...”</p>

  <p class="normal">Sık sık bana tavsiyede bulunurdu:</p>

  <p class="normal">“Buradan gitseniz, sizin için daha iyi olur. Burada kalmanın bir anlamı ve bir yararı yok.”</p>

  <p class="normal">“İşçiler hoşuma gidiyor.”</p>

  <p class="normal">“Niye peki?”</p>

  <p class="normal">“Onlarla iyi vakit geçiriyorum.”</p>

  <p class="normal">“Olabilir.”</p>

  <p class="normal">Bir gün bana, “Patronlarımız aslında çok adi insanlar,” dedi. “Çok adi.”</p>

  <p class="normal">Annemin bu sözü nerede ve ne zaman söylediği aklıma gelince ister istemez ondan uzaklaştım.</p>

  <p class="normal">Gülümseyerek sordu:</p>

  <p class="normal">“Siz de öyle düşünüyor musunuz?”</p>

  <p class="normal">“Evet, öyle.”</p>

  <p class="normal">“Bunu görüyorum.”</p>

  <p class="normal">“Patron yine de hoşuma gidiyor.”</p>

  <p class="normal">“Evet, iyi bir insan olabilir, ama gülünç biri.”</p>

  <p class="normal">Onunla kitaplar hakkında konuşmak istiyordum, ama anlaşılan o kitap okumayı sevmiyordu ve defalarca bana, “Kitaplara kendinizi kaptırmayın!” diye tavsiyede bulundu.</p>

  <p class="normal">“Kitaplarda her şey çok abartılmış, şu ya da bu şekilde değiştirilmiştir. Kitap yazarlarının çoğu, bizim patron gibi önemsiz insanlardır.”</p>

  <p class="normal">Bunun gibi fikirler bana cüretkâr geliyor ve beni etkiliyordu.</p>

  <p class="normal">Bir keresinde bana, “Gonçarov’u okudunuz mu?” diye sordu.</p>

  <p class="normal">“<span class="ideitalik">Pallado Firkateyni</span>’ni okumuştum.”</p>

  <p class="normal">“<span class="ideitalik">Pallado,</span> çok sıkıcı bir kitaptır, ama genel olarak Gonçarov, Rusya’nın en akıllı yazarıdır. Onun <span class="ideitalik">Oblomov</span> adlı romanını okumanızı tavsiye ederim. Bu, onun en gerçekçi, en cesur yapıtıdır ve genelde Rus edebiyatının en iyi kitabıdır.”</p>

  <p class="normal">Dickens hakkında şunları söylüyordu:</p>

  <p class="normal">“Çok önemsiz; buna inanın, ama <span class="ideitalik">Yeni Zaman</span> gazetesinin ekinde çok ilginç bir eser olan <span class="ideitalik">St. Antoine’ın Baştan Çıkarılışı</span> var. Bunu okuyun! Siz, anladığım kadarıyla kilise ve kiliseyle ilgili konulardan hoşlanıyorsunuz. <span class="ideitalik">Baştan Çıkarılış</span> sizin için yararlı olacaktır.”</p>

  <p class="normal">Bana yığınla <span class="ideitalik">Yeni Zaman</span>’ın eklerinden getirdi; Flaubert’in bu bilgece eserini okudum.</p>

  <p class="normal">Bu kitap bana sayısız azizin yaşamını, eski din bilginlerinin anlattığı bazı hikâyeleri anımsattı, ama beni çok derinden etkilemedi. <span class="ideitalik">Vahşi Hayvan Terbiyecisi Upilio Faimali’nin Anıları</span>’nı daha çok beğendim.</p>

  <p class="normal">Bunu üvey babama itiraf ettiğimde, bana sakin bir tavırla şöyle dedi:</p>

  <p class="normal">“Demek bu tür kitaplar okumak sizin için daha erken! Ama bu kitabı aklınızda tutun!”</p>

  <p class="normal">Kimi zaman tek laf etmeden, sadece öksürerek ve sigarasından sürekli dumanlar savurarak, uzun süre yanımda otururdu. Güzel gözleri tüyler ürpertici bir ışıkla parıldardı. Ona sessizce bakar, bu kadar onurlu ve yalın bir şekilde, yakınmadan ölüme yaklaşan bu adamın bir zamanlar anneme yakın olduğunu ve onu incittiğini unuturdum. Onun bir terzi kadınla yaşadığını biliyor, şaşkınlık ve merhametle bu kadını düşünüyordum. Nasıl oluyor da bu uzun kemiklere sarılmaktan, bu leş gibi kokan ağzı öpmekten tiksinmiyordu?</p>

  <p class="normal">Üvey babam da, aynı “Haroşoye Delo” gibi birdenbire kendine özgü fikirleri sıralamaya başlardı.</p>

  <p class="normal">“Av köpeklerini severim. Aptaldırlar, ama ben onları severim. Güzel hayvanlar. Güzel kadınların da çoğu aptaldır.”</p>

  <p class="normal">Biraz da gururla aklımdan geçiriyorum:</p>

  <p class="normal">“Kraliçe Margot’yu tanısaydın, böyle düşünmezdin!”</p>

  <p class="normal">Bir gün şöyle dedi:</p>

  <p class="normal">“Uzun süre aynı evde yaşayan insanların yüzü de sonunda birbirine benzemeye başlar.”</p>

  <p class="normal">Bu sözü defterime yazdım.</p>

  <p class="normal">Bu tür özlü sözleri sadaka bekler gibi bekliyordum.</p>

  <p class="normal">Tekdüze ve aşınmış biçimlerle kaskatı kesilmiş, renksiz bir dilin konuşulduğu bu evde, kelimelerin bu olağandışı birleşimini duymaktan hoşlanıyordum.</p>

  <p class="normal">Üvey babam benimle hiçbir zaman annem hakkında konuşmadı. Hatta sanırım onun adını bile hiç ağzına almadı. Bu çok hoşuma gidiyor, içimde ona karşı saygıya yakın bir duygu uyandırıyordu.</p>

  <p class="normal">Bir gün ona Tanrı hakkında şimdi ne olduğunu tam anımsayamadığım bir soru sordum.</p>

  <p class="normal">Bana şöyle bir baktı ve sakin sakin şunu söyledi:</p>

  <p class="normal">“Bilmiyorum. Ben Tanrı’ya inanmıyorum.”</p>

  <p class="normal">Sitanov aklıma geldi ve üvey babama ondan bahsettim.</p>

  <p class="normal">Beni dikkatle dinledikten sonra, aynı sakin tavırla şöyle dedi:</p>

  <p class="normal">“O bu konu üzerinde kafa yoruyor. Böyle bir insan yine de bir şeye inanıyor demektir. Oysa ben hiçbir şeye inanmıyorum.”</p>

  <p class="normal">“Ama bu nasıl olur?”</p>

  <p class="normal">“Niye olmasın? Görüyorsunuz işte; ben inanmıyorum.”</p>

  <p class="normal">Ben sadece onun ölmekte olduğunu görüyordum. Ona acımış olduğumu pek zannetmiyorum, ama ilk kez ölmek üzere olan bir yakınımdan dolayı ölümün sırrına karşı güçlü ve doğal bir ilgi duyuyordum.</p>

  <p class="normal">İşte, yanı başımda, dizi dizime değen, düşüncelere dalmış bir adam oturuyor, insanları kendileriyle olan ilişkisine göre kesin bir tavırla sınıflandırıyor, yargılama, karar verme gücüne sahip biri gibi her şey hakkında konuşuyor. Onda benim gereksinim duyduğum bir şeyler ya da benim için gereksiz olanlara gölge vuran bir şeyler var. Bu adam, dinmek bilmeyen düşünce fırtınalarının haznesi, akıl sır ermeyecek derecede anlaşılması zor bir varlık. Ona nasıl davranırsam davranayım, o benim bir parçam oldu. İçimde bir yerlerde yaşıyor. Onu düşünüyorum; ruhunun gölgesi ruhuma vuruyor. Yarın tamamen yok olacak, kafasının ve yüreğinin içinde gizli olan şeylerle, güzel gözlerinde okuyabildiğimi zannettiğim şeylerle birlikte sonsuzluğa karışacak. O yok olup gidince, beni hayata bağlayan canlı bağlardan biri kopacak ve sadece anısı kalacak. Bu anı, sonsuza dek değişmeden içimde yaşayacak. Bu canlı vücut ise yok olup gidecek...</p>

  <p class="normal">Ama bunlar düşüncelerdir. Bu düşüncelerin ardında sözcüklerle ifade edilemeyen, düşünceleri doğurup besleyen, bizi hayat olaylarına göz atmak zorunda bırakan, niçin sorusuna cevap vermemizi isteyen bir şey var.</p>

  <p class="normal">Yağmurlu bir günde üvey babam, “Bana öyle geliyor ki, yakında yatağa düşeceğim,” dedi. “Ne saçma bir halsizlik! İçimden hiçbir şey yapmak gelmiyor.”</p>

  <p class="normal">Ertesi gün akşam çayında masanın ve dizinin üstündeki ekmek kırıntılarını özenle silkeledi.</p>

  <p class="normal">Gözle görünmeyen bir şeyi kendinden uzaklaştırmak istiyor gibiydi.</p>

  <p class="normal">Kocakarı, yan gözle ona bakarak gelinine fısıldadı:</p>

  <p class="normal">“Şuna bak; tüylerini yoluyor, üstünü başını temizliyor!”</p>

  <p class="normal">İki gün sonra çalışmaya gelmedi.</p>

  <p class="normal">Bir süre sonra kocakarı, elime büyük, beyaz bir zarf tutuşturarak, “Şunu alsana; dün öğleye doğru bir kadın getirmişti, ama sana vermeyi unuttum,” dedi. “Sevimli bir kadındı. Senin neyin olduğunu hakikaten bilmiyorum!”</p>

  <p class="normal">Zarfın içinden çıkan, bir hastanenin damgasını taşıyan kâğıtta şunlar yazılıydı:</p>

  <p class="normal">“Boş zamanınız olursa beni görmeye gelin. Ben Martinov Hastanesi’ndeyim. Y. M.”</p>

  <p class="normal">Ertesi sabah hastane koğuşunda, üvey babamın karyolasında oturuyordum. Üvey babamın boyu, karyoladan daha uzundu. Ayağındaki gri çoraplar sıyrılmış ve ayakları karyolanın parmaklıkları arasından fırlamıştı. Hastanenin sarı duvarlarında dalgın dalgın gezinen güzel gözleri benim yüzümde ve baş ucundaki taburede oturan kızın küçük ellerinde duraklıyordu. Kız, ellerini yastığın üstüne koymuştu; üvey babam, ağzını açıp, yanağını kızın ellerine sürtüyordu. Kız şişmancaydı; üzerinde koyu renkli, dümdüz bir elbise vardı. Gözyaşları oval yüzünden ağır ağır süzülüyordu. Islak, mavi gözlerinin bakışları, üvey babamın yüzünden, onun sivri kemiklerinden, sivrileşmiş büyük burnundan ve karanlık ağzından hiç ayrılmıyordu.</p>

  <p class="normal">Kız, “Bir rahip çağırmak gerek, ama o kabul etmiyor. Hiçbir şey anlamıyor,” diye fısıldadı, sonra ellerini yastığın üzerinden çekerek, adeta dua eder gibi göğsüne bastırdı.</p>

  <p class="normal">Üvey babam bir anlığına kendine geldi, tavana baktı. Aklına bir şey gelmiş gibi, ciddi bir tavırla kaşlarını çattı, sonra zayıf elini bana yaklaştırdı.</p>

  <p class="normal">“Siz misiniz? Sağ olun. Görüyorsunuz işte. Kendimi öyle berbat hissediyorum ki...”</p>

  <p class="normal">Konuşmak onu yordu, gözlerini yumdu. Mor tırnaklı, uzun, soğuk parmaklarını okşadım. Kız, sessizce rica etti:</p>

  <p class="normal">“Yevgeni Vasilyeviç, lütfen kabul edin!”</p>

  <p class="normal">Üvey babam, gözleriyle bana kızı işaret ederek, “Tanışsanıza şekerim,” dedi.</p>

  <p class="normal">Ağzını daha kocaman açarak sustu ve birden hırıltılı bir sesle karga gibi bir çığlık kopardı.</p>

  <p class="normal">Çıplak elleriyle etrafını yoklayarak ve üzerindeki örtüyü atarak yatağın içinde debelendi. Kız da başını buruşuk yastığa gömerek bir çığlık attı.</p>

  <p class="normal">Üvey babam çabuk öldü; ölür ölmez yüzü güzelleşti.</p>

  <p class="normal">Kızın koluna girerek hastaneden ayrıldım.</p>

  <p class="normal">Kız, bir hasta gibi sendeliyor, ağlıyordu. Elinde tortop olmuş bir mendil vardı. Mendili art arda gözlerine götürüyor, gittikçe daha çok sıkarak, sanki en değerli ve hayatta kalan son varlığıymış gibi ona bakıyordu.</p>

  <p class="normal">Birden durdu. Bana yaslanıp, sitemle konuşmaya başladı:</p>

  <p class="normal">“Kışa kadar yaşayamadı. Aman Tanrım! Nedir bu böyle?”</p>

  <p class="normal">Sonra gözyaşlarından ıslanmış elini bana uzattı.</p>

  <p class="normal">“Hoşça kalın. Sizi çok överdi. Cenazesini yarın kaldıracağız!”</p>

  <p class="normal">“Sizi evinize bırakayım mı?”</p>

  <p class="normal">Etrafa göz gezdirdi.</p>

  <p class="normal">“Niçin? Daha gece değil ki, gündüz.”</p>

  <p class="normal">Küçük, dar sokağın köşesinden uzaklaşırken onu izledim. Bir yere yetişmek için acelesi olmayan biri gibi yavaş yavaş yürüyordu.</p>

  <p class="normal">Ağustos ayıydı. Ağaçların yaprakları artık dökülmeye başlamıştı.</p>

  <p class="normal">Üvey babamı mezarlığa kadar götürmeye vakit bulamadım ve o kızı da bir daha hiç görmedim.</p>
</body>
</html>
