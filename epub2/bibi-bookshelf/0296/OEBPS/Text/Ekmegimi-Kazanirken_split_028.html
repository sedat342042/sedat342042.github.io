<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_23">XVII</h2>

  <p class="normal">Her sabah saat altıda işe gitmek için fuarın yolunu tutuyordum. Orada bazı ilginç insanlar beni karşılıyorlardı. Aziz Nikolay’a<sup class="calibre2"><a href="../Text/Ekmegimi-Kazanirken_split_032.html#footnote-127975-21" id="footnote-127975-21-backlink">[21]</a></sup> benzeyen, saçları ağarmış, sivri dilli, usta bir işçi olan doğramacı Osip, çatı ustası kambur Yefimuşka, yine bir azizi andıran dalgın, dindar duvarcı Pyotr, sarı saçlı, mavi gözlü, nur yüzlü bir yakışıklı olan sıvacı Grigoriy Şişlin gibi.</p>

  <p class="normal">Ben bu adamları mimarın yanında ikinci kez çalıştığım süre içinde tanımıştım. Her pazar hoş sözlerle, benim için yeni olan tatlı sohbetlerle, ağırbaşlı ve ciddi tavırlarıyla mutfakta boy gösterirlerdi.</p>

  <p class="normal">Bu ciddi adamlar o zamanlar bana tümüyle iyi insanlar olarak görünüyorlardı. Her birinin kendine has ilginç bir yönü vardı. Hepsi de Kunavino semtinin kötü, hırsız ve ayyaş halkından olumlu bir şekilde farklıydılar.</p>

  <p class="normal">O zamanlar içlerinde en çok sıvacı Şişlin’i beğeniyordum.</p>

  <p class="normal">Hatta beni yanında işe almasını rica etmiştim, ama o beyaz parmağıyla altın sarısı kaşını kaşıyarak bunu tatlılıkla reddetmişti.</p>

  <p class="normal">“Senin için daha erken. Bizim işimiz epey zordur. Bir iki yıl daha sabret!”</p>

  <p class="normal">Sonra güzel başını kaldırarak sormuştu.</p>

  <p class="normal">“Burada rahatın yerinde değil mi? Neyse boş ver. Biraz sabret, kendine hâkim ol. O zaman daha iyi dayanırsın.”</p>

  <p class="normal">Bu öğüdün bana ne kazandırdığını bilmiyorum, ama onu gönül borcuyla anımsıyorum.</p>

  <p class="normal">Bu adamlar şimdi her pazar sabahı patronumun evine geliyor, mutfak masasının etrafındaki sıralara oturuyor ve patronun gelişini beklerken ilginç sohbetler ediyorlardı. Patron şen şakrak onlarla selamlaşır, güçlü ellerini sıkarak masanın baş köşesine geçerdi.</p>

  <p class="normal">Faturalar, para desteleri ortaya çıkar, adamlar hesaplarını, buruş buruş not defterlerini masanın üstüne yayarlar, haftalık hesap çıkarılmaya başlanırdı.</p>

  <p class="normal">Patron şakalar, maskaralıklar yaparak onları hesapta yanıltmaya çalışır, onlar da onu kazıklamak isterlerdi. Ara sıra sert bir kavgaya tutuştukları olurdu ama daha çok arkadaşça gülerlerdi.</p>

  <p class="normal">Adamlar patrona, “Sen de doğuştan düzenbazsın, canım,” derlerdi.</p>

  <p class="normal">O da sözde mahçup bir tavırla kıs kıs gülerek cevap verirdi:</p>

  <p class="normal">“Ya siz vahşi tavuklar; siz de oldukça düzenbazsınız!”</p>

  <p class="normal">Yefimuşka, “Başka ne bekliyordun ki dostum?” diye itiraf ederdi.</p>

  <p class="normal">Ciddi Pyotr ise:</p>

  <p class="normal">“Yaşamak için çalışıyoruz. Çalışıp kazandığımız ise Tanrı’ya ve Çar’a gidiyor,” derdi.</p>

  <p class="normal">Patron gürlerdi:</p>

  <p class="normal">“Benim canım da sizi kazıklamak istiyor!”</p>

  <p class="normal">İşçiler yumuşakbaşlılıkla ona hak verirlerdi:</p>

  <p class="normal">“Yani bize hile yapmak!”</p>

  <p class="normal">“Dalavere yapmak!”</p>

  <p class="normal">Grigoriy Şişlin, gür sakalını elleriyle göğsüne bastırarak ahenkli bir sesle rica ederdi:</p>

  <p class="normal">“Çocuklar gelin sadece birbirimizi aldatmadan işimizi yapalım olmaz mı? Namuslu yaşarsak içimiz daha rahat olur; öyle değil mi aziz dostlarım?”</p>

  <p class="normal">Mavi gözleri koyulaşıyor, nemleniyordu. Bu anlarda olağanüstü güzel görünüyordu. Ricası herkesi sanki biraz şaşırtıyor, mahçup bir tavırla ona arkalarını dönüyorlardı.</p>

  <p class="normal">Yakışıklı Osip, köylülere acıyan bir tavırla içini çekerek, “Köylü pek aldatmaz!” diye homurdanırdı.</p>

  <p class="normal">Esmer duvarcı, hafif kambur sırtıyla masanın üzerine eğilerek, gür bir sesle söylenirdi:</p>

  <p class="normal">“Günah, bataklık gibidir. İlerledikçe daha çok batarsın!”</p>

  <p class="normal">Patron, onlarla aynı tonda homurdanırdı:</p>

  <p class="normal">“Bana ne? Kötülük eden, kötülük bulur!”</p>

  <p class="normal">Biraz felsefe yaptıktan sonra yine birbirlerini kazıklamaya çalışırlardı.</p>

  <p class="normal">Hesaplaşmaları bittikten sonra, gerginlikten bitkin düşmüş bir halde ve kan ter içinde, patronu da çağırarak çay içmek için meyhanenin yolunu tutarlardı.</p>

  <p class="normal">Fuarda çivi, tuğla, kereste çalmamaları için bu adamlara göz kulak olmak zorundaydım. Her birinin patronun yanında yaptıkları işten başka, kendi üstlendikleri işler de vardı. Kendi işlerinde kullanmak için burnumun dibinden bir şeyler çalmaya kalkışırlardı.</p>

  <p class="normal">Oraya ilk gittiğimde beni nezaketle karşıladılar.</p>

  <p class="normal">Şişlin:</p>

  <p class="normal">“Yanımda çalışmak istediğini hatırlıyor musun? Oysa şimdi nerelere yükseldin. Başıma şef olarak geleceksin ha?”</p>

  <p class="normal">Osip:</p>

  <p class="normal">“Peki, peki. Sen göz kulak ol. Tanrı yardımcın olsun!” diyerek şakalaştı.</p>

  <p class="normal">Pyotr, düşmanca bir tavırla:</p>

  <p class="normal">“İhtiyar fareleri denetlemek için genç bir turna göndermişler,” dedi.</p>

  <p class="normal">Yapmak zorunda olduğum iş beni çok rahatsız ediyordu. Bu adamların karşısında utanıyordum. Hepsi de bana iyi ve onların dışında kimsenin bilmediği özel şeyler bilen insanlar gibi görünüyordu. Bense onlara hırsız ve düzenbaz gözüyle bakmaya mecburdum. İlk günler onların yanında oldukça zorlandım, ama Osip bunu hemen fark etti ve baş başa kaldığımız bir gün bana, “Öyle somurtup durma delikanlı. Bu bir işe yaramaz; anladın mı?” dedi.</p>

  <p class="normal">Ben elbette hiçbir şey anlamamış, ama ihtiyarın tuhaf bir durumda olduğumu anladığını hissetmiştim.</p>

  <p class="normal">Sonra aramızda samimi bir dostluk kuruldu.</p>

  <p class="normal">Bir köşeye çekip bana akıl verirdi:</p>

  <p class="normal">“Öğrenmek istiyorsan söyleyeyim; aramızda en azılı hırsız Pyotr’dur. Çocuğu çok, açgözlü bir adamdır. Onun yanındayken gözünü dört aç. Onun için ne olursa olsun hiç fark etmez. Yarım kilo çivi, on tuğla, bir çuval kireç onun işine yarar, hiçbirine hayır demez. İyi adamdır, dindardır, prensiplerine bağlıdır, okur yazardır, ama gel gör ki çalmayı sever.</p>

  <p class="normal">“Yefimuşka, kadın peşinde koşar, yumuşakbaşlıdır, sana zararı dokunmaz. Akıllıdır da. Zaten kamburların hepsi akıllıdır.</p>

  <p class="normal">“Grigoriy Şişkin ise ahmaktır. Başkasının elindekini almak bir yana, kendininkini de verir. Boşuna çalışıyor. Onu herkes dolandırabilir, ama o kimseyi dolandıramaz. Aklı ermez!”</p>

  <p class="normal">“İyi bir insan mıdır?”</p>

  <p class="normal">Osip, uzaktaymışım gibi bir bakışla baktı ve şu unutulmaz sözleri söyledi:</p>

  <p class="normal">“Gerçekte iyidir! Tembel biri için iyi olmak en basit şeydir. İyi olmak için zekâ gerekmez delikanlı!”</p>

  <p class="normal">Osip’e sordum:</p>

  <p class="normal">“Ya sen nasıl birisin?”</p>

  <p class="normal">Güldü ve cevap verdi:</p>

  <p class="normal">“Ben genç kız gibiyim. Nine olduğum zaman kendimden bahsedeceğim. O zamana kadar sabret! Benim nereye saklandığımı kendi aklınla araştırıp bul bakalım!”</p>

  <p class="normal">Kendisi ve arkadaşları hakkındaki tüm fikirlerimi altüst ediyordu. Onun fikirlerinin doğruluğundan kuşkulanmak benim için zordu.</p>

  <p class="normal">Yefimuşka’nın, Pyotr’un ve Grigoriy’nin, yakışıklı ihtiyarın günlük işlerde kendilerinden daha akıllı ve bilgili olduğunu kabul ettiklerini görüyordum. Her konuda ona akıl danışır, tavsiyelerini can kulağıyla dinler, saygıda hiç kusur etmezlerdi.</p>

  <p class="normal">“Lütfen bize akıl ver,” diye ona yalvarırlardı, ama bir seferinde böyle bir ricadan sonra Osip çekip gidince, duvarcı, usulca Grigoriy’e, “Kâfir bu!” dedi.</p>

  <p class="normal">Grigoriy ise gülümseyerek, “Soytarı!” diye ekledi.</p>

  <p class="normal">Sıvacı, dostça beni uyardı:</p>

  <p class="normal">“Bak Maksimiç, ihtiyara karşı dikkatli olmalısın. O seni parmağının ucunda oynatır! Böyle tehlikeli ihtiyarlardan Tanrı bizi korusun!”</p>

  <p class="normal">Hiçbir şey anlamıyordum.</p>

  <p class="normal">Bana göre aralarında en namuslu ve en dindarı duvarcı Pyotr’du. Her şey hakkında kısaca, ikna edici bir dille konuşurdu. Düşünceleri daha çok Tanrı, cehennem ve ölüm üzerinde yoğunlaşırdı.</p>

  <p class="normal">“Eh çocuklar! Ne kadar çabalarsanız çabalayın, hayattan ne umarsanız umun, tabuttan ve mezardan kurtulmak kimseye nasip olmamıştır!”</p>

  <p class="normal">Sürekli karnı ağrıyor, hiçbir şey yiyemediği günler oluyor, en küçük bir ekmek parçası bile şiddetli kramplara ve ıstırap verici mide bulantılarına neden oluyordu.</p>

  <p class="normal">Kambur Yefimuşka da çok iyi kalpli ve dürüst biri gibi görünüyordu, ama her zaman gülünçtü. Kimi zaman bir meczup, hatta zararsız bir deli gibi davranır, sürekli çeşitli kadınlara âşık olur ve hepsi hakkında aynı şeyleri söylerdi:</p>

  <p class="normal">“Samimi söylüyorum. Bu karı değil, sanki kaymaklı çiçek! Tanrı için!”</p>

  <p class="normal">Kunavino’nun cıvıl cıvıl kadınları dükkânların döşemesini silmeye geldikleri zaman Yefimuşka damdan iner, bir köşede dikilir, canlı gri gözlerini süzer, ağzı kulaklarına varmış bir halde mırıldanırdı:</p>

  <p class="normal">“Tanrı bana yapılı, selvi gibi bir karı gönderdi! Kısmet ayağıma kadar geldi. Şu kaymaklı çiçeğe bakın hele! Hele böyle bir armağan için kısmetime nasıl teşekkürlerimi sunayım? Böyle bir güzellik için diri diri yanmaya razıyım!”</p>

  <p class="normal">Kadınlar önce onunla alay eder, birbirlerine bağırırlardı:</p>

  <p class="normal">“Şu kambura bakın! Nasıl da asılıyor. Aman Tanrım!”</p>

  <p class="normal">Alaylı sözler çatı ustasının hiç gücüne gitmezdi. Elmacık kemikleri çıkık yüzü uykulu bir hal alır, adeta sayıklar gibi konuşurdu.</p>

  <p class="normal">Tatlı sözleri sarhoş edici bir sel halinde akar, kadınları mest ederdi.</p>

  <p class="normal">Sonunda, içlerinde en yaşlı olanları, şaşkın şaşkın arkadaşlarına, “Adam neler söylüyor dinleyin hele; tıpkı delikanlı gibi konuşuyor!” derdi.</p>

  <p class="normal">“Kuş gibi şakıyor.”</p>

  <p class="normal">İnatçı bir kadın ise, “Ya da kilise eşiğindeki bir dilenci gibi,” derdi, ama Yefimuşka’nın hiç dilenciye benzer bir hali yoktu.</p>

  <p class="normal">Kalın bir kütük gibi sapasağlam dikilir, sesi gittikçe daha davetkâr, sözleri ise daha cazip bir hal almaya başlardı.</p>

  <p class="normal">Kadınlar sessizce onu dinlerdi. Gerçekten de o mest edici, tatlı konuşmalarının etkisiyle adeta eriyor gibiydiler.</p>

  <p class="normal">Bu hikâyenin sonu şöyle olurdu; öğle paydosunda ya da hafta sonu tatilinden sonra ağır, biçimsiz kafasını sallayarak arkadaşlarına şaşkınlıkla şunları anlatırdı:</p>

  <p class="normal">“Ne tatlı, ne cici bir karı! Hayatımda ilk defa böyle bir karıyla karşılaştım.”</p>

  <p class="normal">Yefimuşka, aşkta kazandığı zaferleri anlatırken övünmez, diğerlerinin hep yaptığı gibi, tuzağına düşürdüğü kadınlarla alay etmez, minnet ve sevinçle duygulanır, gri gözleri şaşkınlıkla açılırdı.</p>

  <p class="normal">Osip, başını sallayarak haykırırdı:</p>

  <p class="normal">“Ah, ne iflah olmaz adamsın sen! Yaşın kaç senin?”</p>

  <p class="normal">“Kırk dört yaşındayım, ama bu hiç önemli değil! Bugün beş yaş gençleştim. Bir ırmağın serin sularında yıkanmış gibi dinçleştim, içim huzur doldu. Ne karılar var değil mi?”</p>

  <p class="normal">Duvarcı, sert bir tavırla, “Görürsün. Elliyi geçince bu pis alışkanlıkların sana tuzluya mal olacak!” derdi.</p>

  <p class="normal">Grigoriy Şişlin, “Çok utanmazsın Yefimuşka,” diye içini çekerdi.</p>

  <p class="normal">Bana göre yakışıklı delikanlı, kamburun başarılarına imreniyordu.</p>

  <p class="normal">Şişlin evliydi, ama karısı köyde kalıyordu. Şişlin de döşemeleri silmeye gelen hizmetçi kadınlara gözünü dikerek bakıyordu. Bunların hepsi düşük kadınlardı. Hepsi, “ek iş” yapıyordu.</p>

  <p class="normal">Bu yoksul mahallede bu tür kazançlar da, diğer işler gibi doğal kabul ediliyordu, ama bu yakışıklı adam, kadınlara el sürmez, sadece onları uzaktan izlerdi. Bakışında sanki onlara ya da kendine acıyormuş gibi özel bir anlam vardı, ama kadınlar ona cilveler yapmaya, onu baştan çıkarmaya kalkışınca mahçup bir tavırla gülümser, “Aman siz de!” deyip uzaklaşırdı.</p>

  <p class="normal">Yefimuşka hayret ederdi:</p>

  <p class="normal">“Senin aklından zorun mu var? Böyle bir kısmet tepilir mi?”</p>

  <p class="normal">Grigoriy, “Ben evliyim,” diye hatırlatırdı.</p>

  <p class="normal">“Karının nereden haberi olacak sanki?”</p>

  <p class="normal">“Nasıl anlayacağını ben de bilmiyorum. Eğer kendisi de namusuyla yaşıyorsa anlaması gerekir, ama ben namusumla yaşıyorsam, o günah işliyorsa, bu sefer de ben anlarım.”</p>

  <p class="normal">Yefimuşka, “Ama nasıl?” diye bağırırdı, ama Grigoriy, sakin sakin tekrarlardı:</p>

  <p class="normal">“Ben de bilmiyorum.”</p>

  <p class="normal">Çatı ustası, öfkeyle kollarını açarak, “Buyrun bakalım!” derdi. “Namusuyla yaşayıp yaşamadığını anlıyor, ama nasıl anladığını bilmiyor! Kafaya bak!”</p>

  <p class="normal">Şişlin’in çalıştırdığı yedi işçi, ona patron gibi davranmıyorlar, arkasından ona “dana” diyorlardı.</p>

  <p class="normal">Şişlin, işe gelip tembel tembel oturduklarını görünce malayı, küreği eline alır, ustaca işe koyulur, kibar bir sesle işçilere bağırırdı:</p>

  <p class="normal">“Çocuklar çabuk işinizin başına!”</p>

  <p class="normal">Bir gün patronumun sert bir buyruğunu Grigoriy’e iletirken, “Senin işçilerin kötü,” dedim.</p>

  <p class="normal">Şaşırır gibi oldu.</p>

  <p class="normal">“Öyle mi?”</p>

  <p class="normal">“Bu işin dün öğleye kadar bitmesi gerekiyordu; oysa onlar bugün bile bitiremeyecekler.”</p>

  <p class="normal">“Doğru, bitiremeyecekler,” diye bana hak verdi. Biraz sustuktan sonra sakınarak şöyle dedi:</p>

  <p class="normal">“Elbette bunu ben de görüyorum, ama onları zora koşmaktan da utanıyorum. Hepsi de benim köyümden. Dahası, Tanrı, insanın ekmeğini alınteriyle kazanmasını buyurmuş. Bu herkes için; senin için de, benim için de söylenmiş. Oysa ikimiz, onlardan daha az çalışıp çabalıyoruz. Bu yüzden onları işe zorlamak bana sıkıntı veriyor.”</p>

  <p class="normal">Sürekli hayal âlemindeymiş gibiydi. Fuarın boş sokaklarında dolaşırken, birden kanalın köprülerinden biri üstünde durur, köprünün korkuluklarına dayanarak uzun süre dikilir, bakışları suya, gökyüzüne, Oka’nın ötesine doğru uzanırdı.</p>

  <p class="normal">Onu bu halde yakalayınca sorardım:</p>

  <p class="normal">“Ne yapıyorsunuz?”</p>

  <p class="normal">Daldığı hayal âleminden çıkarak, mahçup bir tavırla gülümserdi:</p>

  <p class="normal">“Hiç. Dalmışım. Etrafa bakıyordum.”</p>

  <p class="normal">Sıkça şöyle derdi:</p>

  <p class="normal">“Tanrı her şeyi iyi düzenlemiş kardeş: Gökyüzü, yeryüzü. Irmaklar akıyor, vapurlar gidiyor. Vapura binip dilediğin yere; Ryazan’a, Ribinski’ye, Perm’e, hatta Astrahan’a kadar gidebilirsin. Ben Ryazan’da bulundum. Şehir olarak fena değil, ama Nijniy’den daha sıkıcı. Bizim Nijniy, canlı, neşeli bir şehir. Astrahan da sıkıcı. En önemlisi; orada birçok Kalmuk yaşıyor. Ben bundan hoşlanmıyorum. Mordovları, Kalmukları, İranlıları, Almanları ve diğer küçük milletlerden hiçbirini sevmiyorum.”</p>

  <p class="normal">Grigoriy ağır ağır konuşurdu ve hep düşüncelerini onaylayan birini arar; bu kişi de hep duvarcı Pyotr olurdu.</p>

  <p class="normal">Pyotr, kendinden emin, kızgın bir tavırla, “Onlar halk değil,” derdi. “Doğarken de, ölürken de İsa’yı tanımadılar.”</p>

  <p class="normal">Grigoriy canlanır, yüzü sevinçle ışıldardı:</p>

  <p class="normal">“Ne olursa olsun, ben Ruslar gibi saf, temiz milletleri seviyorum. Yahudileri de sevmiyorum. Tanrı niçin böyle ulusları yaratmış, ona da bir anlam veremiyorum. Üstelik çok da akıllı yaratmış.”</p>

  <p class="normal">Duvarcı, suratını asarak eklerdi:</p>

  <p class="normal">“Çok akıllılar, ama çok da gerekli değiller!”</p>

  <p class="normal">Osip, onların konuşmalarını can kulağıyla dinledikten sonra alaycı bir tavırla, “Asıl sizin konuşmalarınız çok gereksiz,” derdi. “Hepinizi pataklamak gerekir.”</p>

  <p class="normal">Osip, hep kontrollüydü; onun neyi onaylayıp neye karşı çıktığını anlamak imkânsızdı. Bazen umursamaz bir tavırla herkesin fikirlerini onaylar gibi görünürdü, ama ben daha çok her şeyden bıktığını, çevresindeki insanlara yarım akıllı gözüyle baktığını görebiliyordum.</p>

  <p class="normal">Pyotr’a, Grigoriy’e, Yefimuşka’ya, “Ah, sizi domuz yavruları!” diye söylenirdi.</p>

  <p class="normal">Onlar da çok neşeli ve içten olmasa da gülümserlerdi.</p>

  <p class="normal">Patronum yemek için bana günde beş kopek veriyordu. Bu para az geldiği için, tam olarak doymuyordum. Bunu gören işçiler beni sabah kahvaltısına ve akşam yemeğine davet ediyorlardı. Bazen müteahhitler de beni meyhaneye, çay içmeye çağırırlar, ben de seve seve kabul ederdim. Onların arasına oturup ağır konuşmalarını, tuhaf öykülerini dinlemekten hoşlanıyordum. Dini kitaplar hakkında çok bilgili olmam da onların hoşuna gidiyordu.</p>

  <p class="normal">Osip, maviye çalan mor renkli gözlerini dikkatle bana dikerek, “Mideni tıka basa kitapla doldurmuşsun,” derdi.</p>

  <p class="normal">Gözlerindeki ifadeyi çözmek güçtü. Gözbebekleri sürekli dağılıp eriyor gibiydi.</p>

  <p class="normal">“Bütün öğrendiklerini iyi koru; işine yarayacaktır. Büyüdüğün zaman, sözleriyle insanlara teselli veren bir keşiş ol; ya da git, milyoner ol!”</p>

  <p class="normal">Duvarcı, nedense dargın bir tavırla, “Misyoner!” diye onu düzeltti.</p>

  <p class="normal">Osip, “Ha?” diye sordu.</p>

  <p class="normal">“Senin de bildiğin gibi, ona misyoner derler. Sağır değilsin...”</p>

  <p class="normal">“Peki öyleyse; misyoner olur, kâfirlerle tartışırsın ya da kendin kâfir olursun. Bununla da ekmek parası kazanılabilir. İnsan aklını kullanırsa dinsizlikle de geçinebilir.”</p>

  <p class="normal">Grigoriy, mahçup bir tavırla gülümsedi.</p>

  <p class="normal">Pyotr ise ağzının içinden geveledi:</p>

  <p class="normal">“Büyücüler de hiç fena yaşamazlar. Bir sürü dinsiz var.”</p>

  <p class="normal">Ama Osip derhal karşı çıktı:</p>

  <p class="normal">“Büyücüler bilgili değildir; bilgi onlara kadar ulaşmaz!”</p>

  <p class="normal">Sonra bana şunu anlattı:</p>

  <p class="normal">“Bak iyi dinle. Bizim oralarda Tuşka adında yersiz yurtsuz bir köylü vardı. Yoksul, başıboş bir adamdı. Rüzgârın oraya buraya savurduğu bir tüy gibi yaşardı. Ne haylazdı ne de çalışkan. İşi gücü olmadığından, günün birinde hacca gitti. İki yıl ortalıkta avare avare dolaştı. Sonra birden yeni bir kılıkla boy göstermeye başladı. Saçları omuzlarına dökülüyordu. Başında bir takke, üzerinde şeytan derisinden kırmızı bir papaz cüppesi vardı. Herkese küçümseyerek bakıyor, ‘Tövbe edin lanetliler!’ diye bizi ısrarla günah çıkarmaya davet ediyordu. Niçin tövbe etmesinler ki; özellikle de kadınlar? Tuşka’nın işleri hep yolunda gitti. Karnı doydu, sarhoş oldu, etrafında hep kadınlar oldu.”</p>

  <p class="normal">Duvarcı Pyotr, sert bir tavırla onun lafını kesti:</p>

  <p class="normal">“Karnını doyurup, sarhoş olması o kadar önemli mi?”</p>

  <p class="normal">“Ne önemli peki?”</p>

  <p class="normal">“Önemli olan ne söylediğidir.”</p>

  <p class="normal">“Söylediklerinin anlamını anlamaya çalışmadım doğrusu. Söz bakımından ben de zenginim.”</p>

  <p class="normal">Pyotr, küskün bir tavırla, “Biz Dimitri Vasilyiç Tuşnikov’u oldukça iyi tanırız,” dedi.</p>

  <p class="normal">Osip, arabulucu bir tavırla, “Ben tartışmıyorum,” dedi. “Ben sadece ekmek parası kazanmanın bütün yollarını Maksimiç’e anlatıyordum.”</p>

  <p class="normal">“Bazı yollar insana hapishaneyi boylatır!”</p>

  <p class="normal">Osip onaylayarak, “Bu da az rastlanan bir şey değildir,” dedi.</p>

  <p class="normal">“Her yolun sonu papazlık değildir. Hangi dönemece sapacağını bilmelisin.”</p>

  <p class="normal">Duvarcı Pyotr, sıvacı Grigoriy gibi dindar insanlara her zaman biraz takılırdı. Belki de onlardan hoşlanmıyor, ama bunu ustaca gizlemeyi başarabiliyordu. Onun insanlara karşı davranışını anlamak genelde imkânsızdı.</p>

  <p class="normal">Yefimuşka’ya daha iyi, daha yumuşak davrandığı söylenebilirdi. Çatı ustası, arkadaşlarının en sevdiği konular olan Tanrı, doğruluk, tarikatlar, insanlığın çektiği acılar hakkındaki sohbetlere katılmazdı. Sandalyenin arkalığı kamburunu rahatsız etmesin diye sandalyesini yanlamasına çevirir, sessizce bardak bardak çay içerdi; sonra birdenbire kulak kesilir, dumanlı odayı gözleriyle tarar, karmakarışık seslerden oluşan gürültüyü dikkatle dinler, ayağa fırlar ve hızla yok olurdu. Bu da, Yefimuşka’dan alacağı olan birinin kahveye girdiği anlamına gelirdi. Ondan alacağı olan onlarca insan vardı. Bazıları bu yüzden onu dövdüğü için, onları günah işlemekten kurtarmak amacıyla kaçıyordu.</p>

  <p class="normal">Yefimuşka hayret ederdi:</p>

  <p class="normal">“Ne tuhaf insanlar; neden öfkeleniyorlar? Param olsa onlara vermez miyim?”</p>

  <p class="normal">Yefimuşka, kimi zaman hiçbir şey görüp işitmeden düşüncelere dalarak uzun uzun otururdu. Elmacık kemikleri çıkık yüzü yumuşar, gözleri daha iyilikle bakardı.</p>

  <p class="normal">Ona, “Derin derin ne düşünüyorsun öyle ahbap?” diye sorarlardı.</p>

  <p class="normal">“Düşünüyorum da; eğer zengin olsaydım tam bir hanımefendiyle, asil bir kadınla evlenirdim. Örneğin bir albayın kızıyla. Tanrım, onu ne kadar severdim! Onun için yanıp tutuşurdum! Çünkü kardeşler, bir gün bir albayın yazlık evinin çatısını aktarıyordum...”</p>

  <p class="normal">Pyotr, düşmanca bir tavırla onun sözünü keserdi:</p>

  <p class="normal">“Ve albayın dul bir kızı vardı. Biz bunu daha önce duymuştuk!”</p>

  <p class="normal">Ama Yefimuşka, avuçlarıyla dizlerini ovuşturarak sandalyesinde sallanır, konuşmasını sürdürürdü:</p>

  <p class="normal">“Bazen bembeyaz, görkemli bir giysiye bürünerek bahçeye çıkardı. Ben de onu çatıdan seyrederdim. Güneşli, berrak bir gün benim umurumda mıydı? Bir güvercin gibi onun ayaklarının dibine uçmak isterdim. Kadın değil, sanki kaymaklı çiçek. Böyle bir kadınla birlikte olduktan sonra bütün hayatın gece gibi karanlık olsun; hiç fark etmez!”</p>

  <p class="normal">Pyotr, sertçe, “Ne yiyip içecektiniz?” diye sorardı.</p>

  <p class="normal">Yefimuşka, bu soruya hiç içerlemez, “Sanki çok şeye mi ihtiyacımız var? Üstelik kadın zengin!..”</p>

  <p class="normal">Osip gülerdi:</p>

  <p class="normal">“Yefimuşka, bu işlerle ne zaman uğraşıyorsun müsrif adam?”</p>

  <p class="normal">Yefimuşka, kadınlar dışında hiçbir şeyden söz etmezdi. İyi çalışmayan bir işçiydi. Son derece iyi ve hızlı çalıştığı zamanlar da olurdu, ama bazen de işleri yolunda gitmez, çekiciyle çatı kirişlerini tembel tembel, dikkatsizce perçinler, aralıklar bırakırdı. Üstünden hep yağ ve balık kokuları yayılırdı, ama onun kendine has taze kesilmiş ağaç kokusunu anımsatan sağlıklı ve hoş bir kokusu da vardı.</p>

  <p class="normal">Dülger Osip’le her şey hakkında konuşmak çok ilginç; fakat pek hoş değildi. Sözleri hep yüreğimi sızlatırdı. Ne zaman ciddi konuştuğunu, ne zaman şaka yaptığını anlamak zordu.</p>

  <p class="normal">En güzeli, Grigoriy’le Tanrı’dan söz etmekti. Bu konuda konuşmayı severdi ve inançlıydı.</p>

  <p class="normal">Ona, “Grişa, Tanrı’ya inanmayan insanlar da var biliyor musun?” diye sorardım.</p>

  <p class="normal">Sakince gülümserdi:</p>

  <p class="normal">“Nasıl yani?”</p>

  <p class="normal">“Diyorlar ki; Tanrı yoktur!”</p>

  <p class="normal">“O! Şu işe bak! Bunu biliyorum.”</p>

  <p class="normal">Ve görünmeyen bir sineği kovmaya çalışırcasına elini sallayarak:</p>

  <p class="normal">“Eğer hatırlarsan Hazreti Davut, şöyle buyurmuştu: Deliler, yürekten Tanrı yoktur der. İşte, deliler daha o zamanlar öyle diyorlarmış. Tanrı olmadan, insan hiçbir şey yapamaz,” derdi.</p>

  <p class="normal">Osip, onu onaylar gibi konuşurdu:</p>

  <p class="normal">“Pyotr’un içinden Tanrı’yı çıkar; ne yapacağını o zaman görürsün!”</p>

  <p class="normal">Şişlin’in güzel yüzü sertleşirdi.</p>

  <p class="normal">Tırnaklarında kurumuş kireç olan parmaklarını sakalına götürerek, gizemli bir sesle:</p>

  <p class="normal">“Tanrı, her canlı varlığın içinde vardır. Vicdanı ve her şeyin özünü Tanrı yaratmıştır,” derdi.</p>

  <p class="normal">“Peki ya günahlar?”</p>

  <p class="normal">“Günahlar, nefsimizin, vücudumuzun, şeytanın eseridir. Günahlar dışarıdan gelir. İnsan, günahı ne kadar çok düşünürse, o kadar çok günah işler. Günahı aklına getirmezsen, günah işlemezsin. Günah düşüncesini insana, vücudumuzun sahibi olan şeytan aşılar.”</p>

  <p class="normal">Duvarcı, kuşkuluydu:</p>

  <p class="normal">“Ben pek öyle olduğunu sanmıyorum.”</p>

  <p class="normal">“Öyledir! Tanrı, günahtan uzaktır. İnsan ise onun sureti ve benzeridir. Günah işleyen vücuttur. Tanrı’nın benzeri olan ruh ise günah işleyemez.” Zafer kazanmış bir edayla gülümsedi.</p>

  <p class="normal">Pyotr ise, “Bana pek öyle gelmiyor ama,” diye homurdandı.</p>

  <p class="normal">Osip, bunun üzerine duvarcıya sordu:</p>

  <p class="normal">“Demek sence insan günah işlemezse tövbe etmez, tövbe etmezse de bağışlanamaz! Öyle mi?”</p>

  <p class="normal">Şişlin, ağzına içki koymazdı. İki kadeh içmekle sarhoş olmuştu. Yüzü pembeleşmiş, bakışlarına çocuksu bir hava gelmişti.</p>

  <p class="normal">Şarkı söyler gibi bir sesle:</p>

  <p class="normal">“Kardeşlerim; her şey ne kadar güzel! Tanrıya şükür hayattayız; çalışıyor, karnımızı doyuruyoruz. Ah, ne kadar güzel!” Derken ağlamaya başladı. Gözyaşları sakalına damlıyor ve cam boncuklar gibi ışıldıyordu.</p>

  <p class="normal">Onun yaşamı sık sık övmesi ve bu camdan gözyaşları hiç hoşuma gitmemişti.</p>

  <p class="normal">Ninemin yaşamı öven sözleri daha sade, daha ikna ediciydi.</p>

  <p class="normal">Bu tür konuşmalar beni sürekli gergin tutuyor, içimde belli belirsiz kaygılar uyandırıyordu. Köylüleri anlatan bir sürü hikâye okumuş; kitaptaki köylünün, gerçek yaşamdaki köylüden ne kadar farklı olduğunu da görmüştüm. Kitaplardaki köylülerin hepsi zavallıydı. Onlar iyi ya da kötü, söz ve fikir açısından gerçek yaşamdaki köylülerden daha yoksullardı. Kitaptaki köylüler Tanrı, tarikatlar, kiliseler hakkında daha az konuşur; daha çok, yetkililerden, topraktan, doğruluktan ve hayatın zorluğundan söz ederlerdi. Kitaplardaki köylüler de kadınlardan az söz ederlerdi; hem de o kadar kaba olmayan, daha çok dostça bir dille söz ederlerdi. Gerçek yaşamdaki köylü için ise kadın bir eğlencedir, ama tehlikeli bir eğlencedir. Kadınlara hep kurnazlık etmesi gerekir, yoksa kadın onun hakkından gelir ve tüm hayatını mahveder.</p>

  <p class="normal">Kitaplardaki köylüler ya iyidir, ya kötü, ama oldukları gibi kitabın içindedirler. Oysa gerçek yaşamdaki köylüler ne iyidir, ne kötü, ama olağanüstü ilginç kişilerdir. Gerçek yaşamdaki köylü ne kadar konuşursa konuşsun, hep söylemediği bir şeyler varmış gibi hissedilir. Sadece kendisi için sakladığı bu söylenmeyen şey, belki de en önemli olandır.</p>

  <p class="normal">Kitaplarda söz edilen köylüler içinde en çok, <span class="ideitalik">Dülgerler Arteli</span>’ndeki Pyotr hoşuma gidiyordu. Bu hikâyeyi arkadaşlarıma da okumak istedim ve kitabı fuara getirdim. Sık sık artellerin birinde gecelemek zorunda kalıyordum, çünkü yağmur yağdığı günler içimden şehre dönmek gelmiyor ya da sık sık gün içinde yorgun düştüğümden eve gidecek gücü kendimde bulamıyordum.</p>

  <p class="normal">Dülgerleri konu alan bir kitabım olduğunu söylediğimde herkes çok ilgilendi; en çok da dülger Osip ilgi gösterdi.</p>

  <p class="normal">Osip, kitabı elimden aldı, kuşkuyla başını sallayarak sayfalarını karıştırmaya başladı:</p>

  <p class="normal">“Sahiden de bizden bahsediyor! Şu keratalara bak! Bunu bir bey mi yazmış acaba? Ben de öyle düşünmüştüm zaten. Beylerle memurların beceremediği iş yoktur. Tanrı’nın aklına gelmeyen bir şeyi memur uydurur!”</p>

  <p class="normal">Pyotr, “Tanrı hakkında düşüncesizce konuşuyorsun Osip,” dedi.</p>

  <p class="normal">“Boş ver! Benim dazlak kafama düşen bir kar tanesi ya da yağmur damlası neyse, benim sözüm de Tanrı için o kadar değer taşır. Hiç şüphen olmasın; ne sen ne de ben Tanrı’ya ulaşamayız.”</p>

  <p class="normal">Birdenbire ağzından telaşla, sanki bir çakmaktaşının kıvılcımları gibi keskin sözcükler dökülmeye başladı. Bu sözcükler, bir makas gibi, kendisine itiraz eden her şeyi kesip biçiyordu.</p>

  <p class="normal">O gün bana birkaç kez sordu:</p>

  <p class="normal">“Okuyacağız değil mi Maksimiç?”</p>

  <p class="normal">İş bittikten sonra, akşam yemeğini yemek için Osip’in arteline gittik. Akşam yemeğinden sonra duvarcı Pyotr ile işçisi Ardalyon, Şişlin ve Foma adında genç bir delikanlı da geldi. Artel işçilerinin yattığı ambarda bir lamba yakıldı ve ben okumaya başladım. Hiç kıpırdamadan, sessizce dinliyorlardı. Ama bir süre sonra Ardalyon, kızgın bir tavırla, “Eh, benden bu kadar!” dedi ve çekip gitti.</p>

  <p class="normal">İlk uykuya dalan Grigoriy oldu. Ağzı şaşkın bir ifadeyle açık kalmıştı. Onun ardından dülgerler uyuyakaldı, ama Pyotr, Osip ve Foma bana yaklaşarak, büyük bir dikkatle dinliyorlardı.</p>

  <p class="normal">Okumam sona erince, Osip hemen lambayı söndürdü.</p>

  <p class="normal">Yıldızlara bakınca, vaktin gece yarısına yaklaştığı anlaşılıyordu.</p>

  <p class="normal">Pyotr, karanlıkta sordu:</p>

  <p class="normal">“Bu kitap niye yazılmış? Kime karşı?”</p>

  <p class="normal">Osip, çizmelerini çıkararak, “Uyku vakti geldi!” dedi.</p>

  <p class="normal">Foma, hiç ses çıkarmadan köşesine çekildi.</p>

  <p class="normal">Pyotr, ciddi bir ses tonuyla tekrarladı:</p>

  <p class="normal">“Bu kitap kime karşı yazılmış diye soruyorum!”</p>

  <p class="normal">Yatmak için kerevetin üzerine yerleşen Osip, “Onu ancak yazanlar bilir,” dedi.</p>

  <p class="normal">Duvarcı Pyotr, ısrarla devam etti:</p>

  <p class="normal">“Eğer üvey annelerin aleyhine yazılmışsa, bunun hiçbir faydası yok. Böyle yazıyor diye, üvey anneler daha iyi olacak değil ki. Pyotr’a karşı yazılmışsa, o da boşuna! İşlediği günahın cezasını çekmeli! Adam öldüreni Sibirya’ya yollarlar; işte o kadar! Bu gereksiz bir kitap. Öyle değil mi?”</p>

  <p class="normal">Osip susuyordu.</p>

  <p class="normal">Bunun üzerine duvarcı:</p>

  <p class="normal">“İşleri güçleri olmadığı için, başkalarının işlerine karışırlar, tıpkı boş boş oturan kadınlar gibi. İyi geceler. Uyku vakti geldi,” dedi.</p>

  <p class="normal">Açık kapının lacivert karesinde bir an durakladı ve sordu:</p>

  <p class="normal">“Osip, sen ne düşünüyorsun bu konuda?”</p>

  <p class="normal">Dülger, uykulu uykulu, “Ne?” diye karşılık verdi.</p>

  <p class="normal">“Neyse; peki, rahat uyu hadi.”</p>

  <p class="normal">Grigoriy Şişlin, oturduğu yerde yanlamasına kıvrılıverdi. Foma, yanımdaki çiğnenmiş şiltelerin üzerine yattı. Bütün kasaba uyuyordu. Uzaklardan lokomotiflerin düdükleri, demir tekerleklerin ağır homurtusu, tamponların tıkırtısı bize kadar ulaşıyor, ambarda değişik tonlarda horultu sesleri duyuluyordu. İçimi sıkıntı basmıştı. Birinin konuşmasını bekliyordum; oysa çıt çıkmıyordu.</p>

  <p class="normal">Sonra birden Osip, yavaş, ama duyulur bir sesle konuşmaya başladı:</p>

  <p class="normal">“Çocuklar, bunların hiçbirine inanmayın. Gençsiniz. Önünüzde uzun bir ömür var. Aklınızı kullanın! İnsanın kendi aklı, başkasının iki aklına bedeldir. Foma, uyuyor musun?”</p>

  <p class="normal">Foma, içten bir sesle, “Hayır!” diye karşılık verdi.</p>

  <p class="normal">“Peki. İkiniz de okumuş çocuklarsınız. Okuyun, ama hiçbir şeye inanmayın. Onlar her şeyi yazıp basabilirler. Bu onlara bağlı!”</p>

  <p class="normal">Bacaklarını tahta kerevetten aşağı sarkıttı, elleriyle kerevetin kenarına yaslandı ve bize doğru eğilerek konuşmasına devam etti:</p>

  <p class="normal">“Bir kitaptan anladığımız nedir? Kitap bize insanları tanıtır? Örneğin dülger ya da başkası şöyle bir adamdır; bir bey ise başka türlüdür. Kitap boşu boşuna yazılmaz. Birini savunmak için yazılır.”</p>

  <p class="normal">Foma, boğuk bir sesle, “Pyotr, müteahhiti öldürmekte haklıydı,” dedi.</p>

  <p class="normal">“Haksızdı. Adam öldürmek hiçbir zaman doğru bir iş değildir. Grigoriy’i sevmediğini biliyorum, ama bu şekilde düşünmeyi bırak. Hepimiz yoksul insanlarız. Bugün patron olurum, yarın yine işçiliğe dönerim.”</p>

  <p class="normal">“Ben senden bahsetmiyorum Osip amca.”</p>

  <p class="normal">“Fark etmez.”</p>

  <p class="normal">“Sen adil bir insansın, hak gözetirsin...”</p>

  <p class="normal">Osip, Foma’nın öfkeli sözlerini keserek:</p>

  <p class="normal">“Bekle de, bu kitabın niye yazıldığını sana anlatayım. Bu çok sinsice yazılmış bir kitap! Al işte, köylüsüz efendi, efendisiz köylü!.. Ama bak, efendinin durumu kötü, köylünün de pek iyi değil... Efendi kuvvetten düştü, serseme döndü, köylü ise palavracı, ayyaş, hastalıklı biri olup çıktı. Oysa toprak köleliği zamanında her şey daha iyiydi. Efendi, köylüyü, köylü de efendiyi kollardı. İkisinin de karnı tok, içi huzurluydu. Ben tartışmıyorum, ama gerçekten de toprak köleliği zamanında yaşam daha rahattı. Köylünün yoksullaşması, toprak ağasının işine gelmezdi. Köylü zengin olursa onun için iyiydi, ama köylünün akıllı olmaması da işine gelirdi. Kendim de kırk yıl kölelik ettiğim için bunu iyi bilirim. Sırtımda izleri hâlâ duruyor.”</p>

  <p class="normal">Boğazını keserek kendini öldüren arabacı Pyotr’un da, efendilerden aynı dille söz ettiğini hatırladım.</p>

  <p class="normal">Osip’in de, o kötü kalpli ihtiyarla aynı fikirde olması hoşuma gitmedi.</p>

  <p class="normal">Osip, ayağıyla ayağımı dürterek devam etti:</p>

  <p class="normal">“Kitapların ve her türlü eserin anlamını çözmek gerekir! Hiç kimse bir şeyi boşuna yapmaz. Kitaplar da boşuna yazılmamıştır. Her şey akılla yapılır. Aklını kullanmadan baltayı bile kullanamazsın.”</p>

  <p class="normal">Kâh yatıp, kâh ayağa fırlayarak uzun süre konuştu. Karanlığı ve sessizliği onun ağzından dökülen ahenkli sözler dolduruyordu.</p>

  <p class="normal">“Toprak ağalarıyla köylülerin birbirine uzak olduğunu söylerler. Bu yanlıştır. Biz de onlar gibiyiz; sadece daha aşağı tabakadanız. Efendi, kitaptan öğrenir, ben ise kötekle... Efendinin kıçı daha beyazdır; aramızdaki fark bu kadar azdır. Hayır delikanlı; artık yeni bir hayat kurmanın vakti gelmiştir. Bu yalan yanlış kitapları bir kenara atmak gerekir. Herkes kendi kendine ben kimim diye sormalı. Bir insanım... Peki karşımdaki kim? O da bir insan. Sanki Tanrı ona farklı mı davranacak? Hayır! Hesap verirken hepimiz Tanrı’nın karşısında eşitiz.”</p>

  <p class="normal">Sonunda sabaha karşı şafak tüm yıldızları söndürdüğünde Osip şöyle dedi:</p>

  <p class="normal">“Gördün mü neler uydurabiliyorum? Daha önce hiç aklıma gelmeyen bir sürü şey söyledim. Çocuklar siz sözlerime inanıp ciddiye almayın. Bunları uykum gelmediği için anlattım. İnsan uykusu yokken yatarsa, vakit geçsin diye bir sürü şey uydurur. Haydi artık uyuyalım. Birazdan kalkmamız gerekecek.”</p>
</body>
</html>
