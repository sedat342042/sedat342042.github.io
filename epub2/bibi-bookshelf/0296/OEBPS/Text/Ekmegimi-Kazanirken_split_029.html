<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_24">XVIII</h2>

  <p class="normal">Zamanında ateşçi Yakov gözümde nasıl büyüdüyse, Osip de gözümde öyle büyüdü ve onun varlığıyla bütün insanlar gözümden silindi. Onda ateşçiye benzer yönler vardı, ama aynı zamanda dedemi, eski din bilgini Pyotr Vasilyev’i, aşçı Smuriy’i de hatırlatıyordu. Hafızama iyice yerleşmiş bu insanları anımsarken, tıpkı bir oksidin, bakır bir çan üzerinde yer etmesi gibi, Osip de hafızamda derin bir iz bırakarak belleğime kazınıyordu. İki farklı düşünceye sahip olduğu anlaşılıyordu: Gündüzleri insanlar arasında çalışırken ileri sürdüğü cesur ve sade fikirler, akşamları dinlenirken veya benimle birlikte şehirde gözleme satan vaftiz annesine giderken ya da geceleri uykusunun gelmediği zamanlarda ileri sürdüğü fikirlerden daha pratik ve daha anlaşılırdı. Geceleri, bir fenerin ışığı gibi çok yönlü ve kendine has fikirleri vardı. Bu fikirler parlaktı, ama bunların gerçek yüzünü, hangisinin Osip için daha değerli ve ona yakın olduğunu anlayamıyordum.</p>

  <p class="normal">Bana göre o şimdiye kadar rastladığım insanların en akıllısıydı. Onun etrafında da, ateşçi Yakov’un etrafında dolandığım gibi büyük bir hevesle dolanıyor, bu adamı tanımak, nasıl biri olduğunu anlamak istiyordum. O ise elimden kayıyor, kıvrıla kıvrıla uzaklaşıyordu. Bir türlü yakayı ele vermiyordu. Gerçek onun neresinde gizliydi? Onun nesine inanmak gerekirdi?</p>

  <p class="normal">“Benim nereye saklandığımı araştırıp bul bakalım,” deyişi aklıma geldi.</p>

  <p class="normal">Onuruma dokunmuştu, ama içimde onurumdan daha çok incinen bir şeyler vardı. Bu ihtiyarı anlamak benim için çok önemli bir mesele haline gelmişti.</p>

  <p class="normal">Yakayı ele vermeyen bir adam olmasının yanı sıra dayanıklıydı.</p>

  <p class="normal">Herhalde yüz yıl daha yaşasa, son derece kararsız insanlar arasında yerini sağlam bir şekilde koruyacaktı. Eski din bilgini de bana aynı şekilde dayanıklı görünmüştü, ama dayanıklılığı hoşuma gitmemişti. Osip’in dayanıklılığı başka türlüydü ve daha hoşa giden bir yanı vardı.</p>

  <p class="normal">İnsanların kararsızlığı bariz şekilde belliydi. Onların daldan dala hokkabazca sıçrayışları beni altüst ediyordu.</p>

  <p class="normal">Bu anlaşılmaz sıçrayışlara hayret etmekten artık usanmıştım. Bu kaypaklıklar, insanlara olan canlı ilgimi yavaşça söndürüyor, onlara olan sevgimi bitiriyordu.</p>

  <p class="normal">Temmuz başlarında bir gün çalıştığımız yere rüzgâr hızıyla kırık dökük bir fayton geldi. Sürücü yerinde, umutsuzca hıçkıran, sakallı, şapkasız, yarık dudaklı sarhoş bir adam oturuyordu. Şişman, al yanaklı, hasır şapkası kırmızı bir kurdele ve camdan vişnelerle süslü bir kız onu kolundan tutuyordu. Kızın elinde bir şemsiye, ayağında lastik ayakkabı vardı.</p>

  <p class="normal">Kız sallanıyor, şemsiyesini sallıyor, kahkahalarla gülerek haykırıyordu:</p>

  <p class="normal">“Hey şeytanlar! Fuar açık değil. Fuar falan yok ve bunlar da kalkıp beni fuara getiriyorlar!”</p>

  <p class="normal">Grigoriy, üstü başı buruş buruş, perişan bir halde sürünerek faytondan indi ve yere oturdu; gözyaşları içinde biz seyircilere şunları söyledi:</p>

  <p class="normal">“İşte diz çöküp yalvarıyorum. Çok büyük günah işledim. Hem de bile bile. Yefimuşka, bana, ‘Grişa, Grişa!’ dedi. O haklıydı. Siz beni bağışlayın. Ben hepinizi bağışlayabilirim. Yefimuşka haklı; dünyaya bir kez geliyoruz. Daha fazla dünyaya gelmemiz imkânsız.”</p>

  <p class="normal">Kız gülmekten katılıyor, tepiniyor, lastik ayakkabıları ayağından fırlıyordu.</p>

  <p class="normal">“Haydi bir an önce yola koyulalım. At huysuzluk ediyor.”</p>

  <p class="normal">Yaşlı, yorgun atın vücudu baştan başa köpük içindeydi. Mıhlanmış gibi olduğu yerde duruyordu. Bu görüntülerin hepsi de son derece gülünçtü. Grigoriy’in işçileri, patronlarına, yanındaki süslü hanıma ve sersemlemiş arabacıya bakarak gülmekten katılıyorlardı.</p>

  <p class="normal">Sadece Foma gülmüyordu. Dükkânın kapısında, yanı başımda dikilerek homurdanıyordu:</p>

  <p class="normal">“Lânet olası domuz! Üstelik evde güzel bir karısı var.”</p>

  <p class="normal">Arabacı bir an önce gitmek için acele ediyordu. Kız faytondan indi, Grigoriy’i kaldırdı ve arabada, ayaklarının dibine oturttu.</p>

  <p class="normal">Şemsiyesini sallayarak, “Haydi gidelim!” diye haykırdı.</p>

  <p class="normal">Foma’nın çağrısı üzerine işçiler, patronlarını hafifçe alaya alarak ve ona imrenerek işlerinin başına geçtiler.</p>

  <p class="normal">Foma, Grigoriy’i böyle gülünç bir halde görmekten hoşlanmamış olmalıydı.</p>

  <p class="normal">“Bir de patron olacak!” diye söyleniyordu. “İşimizin bitmesine bir aydan az bir zaman var. Köye gideceğiz. O zamana kadar dayanamadı!”</p>

  <p class="normal">Grigoriy’e acımıştı. Vişne şapkalı kız onun yanında acınacak kadar tuhaf duruyordu.</p>

  <p class="normal">Sık sık düşünürdüm; niçin Grigoriy Şişlin patron, Foma ise onun yanında çalışan bir işçiydi?</p>

  <p class="normal">Foma, açık tenli, kıvırcık saçlı, gaga burunlu, gri gözlü, zeki bakışlı, yuvarlak yüzlü, güçlü kuvvetli bir delikanlıydı. Hiç de bir köylüye benzemiyordu. Giyimi kuşamı yerinde olsa, iyi bir tüccar ailesinin oğlu sanılabilirdi. Somurtkan, sadece iş hakkında olmak üzere az konuşan bir adamdı. Okuma yazması olduğundan müteahhitin hesaplarını, keşif raporlarını o tutuyordu. Arkadaşlarını verimli bir şekilde çalıştırmasını biliyor, ama kendisi gönülsüzce çalışıyordu.</p>

  <p class="normal">Sakin sakin, “Sonsuza kadar çalışsak da bu işler bitmez,” diyordu.</p>

  <p class="normal">Kitaplardan küçümseyerek söz ederdi:</p>

  <p class="normal">“Her şeyi basmak mümkündür. İstediğin şeyi sana uydurabilirim. Bunların hepsi saçmalık...”</p>

  <p class="normal">Fakat her şeyi can kulağıyla dinlerdi. İlgisini çeken bir şey olursa, ısrarla uzun uzadıya sorar soruştururdu.</p>

  <p class="normal">Kafasını sürekli kurcalayan bir şeyler olur, her şeyi kendi ölçüsüne göre değerlendirirdi.</p>

  <p class="normal">Bir gün Foma’ya müteahhit olması gerektiğini söyledim.</p>

  <p class="normal">“Bu işten elime binlerce ruble geçeceğini bilsem haydi olayım, ama birkaç kuruş için milletle uğraşıp vaktimi boşa harcayamam. Hayır, ben eninde sonunda Oranka’ya, manastıra kapanacağım. Yakışıklı, güçlü kuvvetli bir delikanlıyım. Belki de bir tüccarın dul karısı benden hoşlanır! Böyle şeyler oluyor. Sergaç’lı bir delikanlı vardı; iki yıl içinde buralı, şehirli bir kızla evlenip mutluluğu yakaladı. Meryem Ana ikonasını evlerde dolaştırırken kız onu gözüne kestirmiş...”</p>

  <p class="normal">Bu konuyu aklına takmıştı. Manastırda, papaz çömezliğinin insanları nasıl rahat bir yaşama kavuşturduğu hakkında birçok hikâye biliyordu. Onun hikâyelerinden hoşlanmıyordum, düşünce şekli de hoşuma gitmiyordu, ama manastıra gireceğine emindim.</p>

  <p class="normal">Fuar açıldı ve Foma, kimsenin ummadığı bir şekilde bir meyhaneye garson olarak girdi. Bunun arkadaşlarını şaşırttığını söyleyemeyeceğim, ama hepsi onunla alay etmeye başladılar. Pazar günleri çay içmeyi kararlaştırdıklarında alaycı bir tavırla birbirlerine, “Haydi bizim garsona gidelim!” derlerdi.</p>

  <p class="normal">Oraya gidince emreder gibi bağırırlardı:</p>

  <p class="normal">“Hey küçük garson! Kıvırcık, buraya gel!”</p>

  <p class="normal">Foma yanlarına gelir, başını kaldırarak sorardı:</p>

  <p class="normal">“Ne emredersiniz?”</p>

  <p class="normal">“Arkadaşlarını tanımadın mı?”</p>

  <p class="normal">“Tanıyacak zamanım yok.”</p>

  <p class="normal">Arkadaşlarının kendisini hor gördüğünü, kendisiyle eğlenmek istediklerini hissediyordu. Onlara sıkıntılı bir tavırla, bekleyen gözlerle bakar, yüzü adeta odun gibi sertleşirdi, ama bu yüzde “İster alay edin, ister başka bir şey yapın, ama çabuk olun” der gibi bir anlam da vardı.</p>

  <p class="normal">Ona, “Bahşiş ister misin?” diye sorarlar, mahsus ceplerini uzun uzun karıştırırlar, sonunda bir kuruş bile vermezlerdi.</p>

  <p class="normal">Foma’ya, keşiş olmaya niyetlenirken, niye garson olduğunu sordum.</p>

  <p class="normal">“Keşiş olmaya niyetim yoktu. Garsonluğu da uzun süre yapmayacağım,” diye yanıt verdi.</p>

  <p class="normal">Dört yıl sonra ona Tsaritsino’da rastladım. Hâlâ garsonluk yapıyordu. Sonraları gazetelerde Foma Tuçkov’un gasp girişiminde bulunurken tutuklandığını okudum.</p>

  <p class="normal">Özellikle duvarcı Pyotr’un artelinde çalışan en eski ve en iyi işçilerden biri olan Ardalyon’un sonu beni çok şaşırttı. Bu kırk yaşlarındaki kara sakallı ve neşeli adam da ister istemez insanın şöyle düşünmesine neden oluyordu; “Patron niye o değil de, Pyotr acaba?” Votkayı çok nadir içer ve hiçbir zaman zil zurna sarhoş olmazdı. İşini mükemmel bir şekilde yapıyor, severek çalışıyordu. Tuğlalar onun elinde kırmızı güvercinler gibi uçuşurdu. Onun yanında hastalıklı ve asık suratlı Pyotr, artelde tamamen fazlalık gibi duruyordu.</p>

  <p class="normal">İş hakkında şöyle konuşurdu:</p>

  <p class="normal">“İnsanlara taştan evler, kendime ise tahta bir tabut yapıyorum.”</p>

  <p class="normal">Ardalyon, önümüzdeki baharda Tomsk’a gideceğini söyledi; orada eniştesi büyük bir işi, bir kilisenin yapımını üstlenmiş, kendisini de ekipbaşı olarak yanına çağırmıştı.</p>

  <p class="normal">“Bu işi yapmaya kararlıyım. Kilise yapmayı seviyorum,” diyor ve sonra bana dönüp ekliyordu:</p>

  <p class="normal">“Haydi benimle gel. Okuma yazma bilen biri için Sibirya’da hayat çok kolaydır. Orada okur yazarlık bir kozdur.”</p>

  <p class="normal">Ben kabul ediyorum. Ardalyon, zafer kazanmışçasına bağırıyor:</p>

  <p class="normal">“İşte böyle!.. Ama bak, şaka yapmıyorum.”</p>

  <p class="normal">Ardalyon, Pyotr ve Grigoriy’le babacan bir tavırla alay eder, bir yetişkinin, çocuklara davrandığı gibi davranırdı.</p>

  <p class="normal">“Yalancılar, iskambil oynar gibi sürekli birbirlerine zekâlarını gösteriyorlar. Sözde hava atıyorlar.”</p>

  <p class="normal">Osip, belirsiz bir yanıt verdi:</p>

  <p class="normal">“Başka ne yapacaklardı ki?.. Övünmek insanlara özgü bir şeydir. Bütün kızlar göğüsleri önde yürürler.”</p>

  <p class="normal">Ardalyon bir türlü yatışmaz, söylenirdi:</p>

  <p class="normal">“Ahlarlar oflarlar, Tanrı, manrı derler, ama sürekli ceplerini doldururlar.”</p>

  <p class="normal">“Ama Grişa dolduramaz!”</p>

  <p class="normal">“Ben kendi patronumdan bahsediyorum. Tanrının izniyle ormanlara, çöllere gidebilsem... Burada olmaktan bıktım usandım... Baharda Sibirya’nın yolunu tutacağım.”</p>

  <p class="normal">İşçiler, Ardalyon’u kıskanarak:</p>

  <p class="normal">“Bizim de arkamızda böyle bir enişte olsa, hiç korkmadan Sibirya’ya giderdik...” derlerdi.</p>

  <p class="normal">Derken Ardalyon birdenbire ortadan yok oldu. Pazar günü artelden çıkıp gitti ve üç gün nerede olduğundan kimsenin haberi olmadı.</p>

  <p class="normal">Herkes endişe verici tahminlerde bulunuyordu:</p>

  <p class="normal">“Vurup öldürmüş olmasınlar?”</p>

  <p class="normal">“Yoksa yıkanırken mi boğuldu?”</p>

  <p class="normal">Derken Yefimuşka çıkageldi ve sıkılarak, “Ardalyon, kendini içkiye ve eğlenceye vermiş!” diye haber verdi.</p>

  <p class="normal">Pyotr, şüpheyle haykırdı:</p>

  <p class="normal">“Neler uyduruyorsun sen?”</p>

  <p class="normal">“Kendini içkiye vurmuş. Galiba çok sevdiği karısı ölmüş.”</p>

  <p class="normal">“Ama o zaten dul! Nerede şimdi o?”</p>

  <p class="normal">Pyotr, sinirlenmiş bir halde Ardalyon’u kurtarmaya gitti, ama Ardalyon, ona bir güzel dayak attı.</p>

  <p class="normal">Bunun üzerine Osip, dudaklarını büküp, ellerini ceplerinin derinliklerine sokarak, “Niye böyle yapmış diye gidip bakacağım. O iyi bir adamdır,” dedi.</p>

  <p class="normal">Ben de onun peşinden gittim.</p>

  <p class="normal">Osip, yürürken söyleniyordu:</p>

  <p class="normal">“Baksana; adam kendi halinde yaşayıp gidiyordu. Sözde her şey yolundaydı, ama birden ne olduysa oldu. Bak Maksimiç, bundan ders al.”</p>

  <p class="normal">Kunavino’nun ucuz genelevlerinden birine geldik. Bizi hırsız suratlı bir kocakarı karşıladı. Osip, onunla bir şeyler fısıldaştı ve kadın bizi bir ahır kadar karanlık ve pis, küçük bir odaya götürdü. Odadaki karyolanın üstünde iriyarı, şişman bir kadın sereserpe uzanmış yatıyordu. Kocakarı, kadının böğrüne bir yumruk indirdi ve “Çık git pis kurbağa!” dedi.</p>

  <p class="normal">Kadın ürkerek ayağa fırladı, avuçlarıyla yüzünü ovuşturarak sordu:</p>

  <p class="normal">“Aman Tanrım! Bunlar da kim? Neler oluyor?”</p>

  <p class="normal">Osip, sertçe, “Sivil polisler geldi,” dedi.</p>

  <p class="normal">Kadın of çekerek gözden kayboldu.</p>

  <p class="normal">Osip, kadının arkasından tükürerek açıkladı:</p>

  <p class="normal">“Sivil polislerden, şeytandan korktuklarından bile daha çok korkarlar.”</p>

  <p class="normal">Kocakarı, duvardaki küçük aynayı çıkarıp, duvar kâğıdını bir parça kaldırdı ve “Bakın o mu?” dedi.</p>

  <p class="normal">Osip, açılan delikten içeri baktı.</p>

  <p class="normal">“Ta kendisi! Oradaki kızı def et!”</p>

  <p class="normal">Ben de aralıktan baktım. İçinde bulunduğumuz odaya benzeyen, köpek kulübesi gibi dar bir odanın, panjurları sımsıkı kapalı penceresinin önünde teneke bir gaz lambası yanıyordu. Lambanın yanında şaşı gözlü, çıplak bir Tatar kadın oturuyor, gömleğini dikmekle uğraşıyordu. Onun arkasındaki iki yastıklı karyolada Ardalyon’un şiş yüzü, siyah dağınık sakalı göze çarpıyordu.</p>

  <p class="normal">Tatar kadın birden irkildi; gömleğini üzerine aldı, yatağın yanından geçti ve bizim bulunduğumuz odaya girdi.</p>

  <p class="normal">Osip, kadına şöyle bir baktı ve yine tükürdü.</p>

  <p class="normal">“Utanmaz şey!”</p>

  <p class="normal">Kadın, gülerek, “Sensin ihtiyar bunak!” dedi.</p>

  <p class="normal">Osip, parmağıyla kadına gözdağı vererek gülmeye başladı.</p>

  <p class="normal">Kadının bulunduğu odaya geçtik. Osip, yatağa, Ardalyon’un ayak ucuna oturdu ve uzun bir süre boşuna onu uyandırmaya çalıştı. Ardalyon ise homurdanıp duruyordu.</p>

  <p class="normal">“Peki, peki. Bekle biraz. Az sonra gideriz.”</p>

  <p class="normal">Sonunda uyandı; Osip’e ve bana şaşkın şaşkın baktı, kızarmış gözlerini yumarak mırıldandı:</p>

  <p class="normal">“Peki, peki...”</p>

  <p class="normal">Osip, sakin, sitemsiz, ama neşesiz bir tavırla, “Sen ne yaptın böyle?” dedi.</p>

  <p class="normal">Ardalyon, hırıltılı bir sesle öksürerek, “Kendimi içkiye vurdum,” dedi.</p>

  <p class="normal">“Nasıl yani?”</p>

  <p class="normal">“Öyle işte.”</p>

  <p class="normal">“Bu pek de iyi bir şey değil...”</p>

  <p class="normal">“İyi olan ne var ki...”</p>

  <p class="normal">Ardalyon, masadan yarılanmış votka şişesini aldı ve şişeden içmeye başladı; sonra Osip’e dönüp, “İçmek ister misin? Buralarda çerez de olacaktı,” dedi.</p>

  <p class="normal">İhtiyar, ağzına bir yudum votka aldı, yuttu. Yüzünü ekşitti, sonra dikkatle bir lokma ekmek çiğnedi. Bakışları donuklaşmış Ardalyon ise uyuşuk bir sesle konuşmaya başladı:</p>

  <p class="normal">“İşte bu Tatar kadınla ilişki kurdum. Hep Yefimuşka’nın yüzünden... Yefimuşka, onun Kasimov’lu genç bir öksüz olduğunu söyledi... Fuara geliyormuş...”</p>

  <p class="normal">Duvarın ardından kırık dökük bir dille söylenen neşeli sözler işitildi:</p>

  <p class="normal">“Tatar kadınlar iyidir. Piliç gibi olurlar... Şunu kov gitsin... O, senin baban değil ki...”</p>

  <p class="normal">Ardalyon, gözlerini duvara dikerek mırıldandı:</p>

  <p class="normal">“İşte bu.”</p>

  <p class="normal">Osip, “Gördüm,” dedi.</p>

  <p class="normal">Ardalyon, bana döndü ve “İşte ben buyum kardeş,” dedi.</p>

  <p class="normal">Osip’in Ardalyon’u azarlamasını, ona öğütler vermesini, Ardalyon’un da mahçup bir tavırla pişmanlık duymasını bekliyordum, ama bunların hiçbiri olmadı. Yan yana ve omuz omuza oturuyorlar, sakince, kısa sözlerle sohbet ediyorlardı. Onları bu karanlık ve pis kulübede görmek çok üzücüydü. Tatar kadın, duvarın aralığından gülünç laflar ediyor, ama adamlar ona kulak asmıyordu.</p>

  <p class="normal">Osip, masadan aldığı bir çiroz balığının derisini çizmesine vurarak özenle soymaya başladı. Bu arada konuşmaya devam ediyordu.</p>

  <p class="normal">“Paraların hepsini savurdun mu?”</p>

  <p class="normal">“Pyotr’un bana borcu var...”</p>

  <p class="normal">“Baksana; kendine gelebilecek misin? Tomsk’a gitsen iyi olur.”</p>

  <p class="normal">“Tomsk’a gitsem ne olacak?”</p>

  <p class="normal">“Yine fikir mi değiştirdin?”</p>

  <p class="normal">“Yabancılar çağırsaydı giderdim...”</p>

  <p class="normal">“Niye?”</p>

  <p class="normal">“Kız kardeşim ve eniştem çağırıyorlar...”</p>

  <p class="normal">“Ne var bunda?”</p>

  <p class="normal">“İnsanın kendi yakınlarının buyruğu altına girmesi pek de iyi bir şey değil.”</p>

  <p class="normal">“Buyruk verenler her yerde aynıdır.”</p>

  <p class="normal">“Ama yine de...”</p>

  <p class="normal">Öyle dostça ve ciddi bir tavırla konuşuyorlardı ki, Tatar kadın onlara takılmaktan vazgeçti; odaya girdi, sessizce duvarda asılı duran elbisesini aldı ve ortadan kayboldu.</p>

  <p class="normal">Osip, “Genç kadın,” dedi.</p>

  <p class="normal">Ardalyon, Osip’e şöyle bir baktı ve dargın olmayan bir tavırla, “Hep Yefimuşka’nın yüzünden... Kadından başka bir şey bildiği yok. Tatar kadın çok neşeli; devamlı şakalar yapıyor...”</p>

  <p class="normal">Osip, “Dikkat et! Yakanı sıyıramayacaksın,” diye onu uyardı ve çiroz balığını yedikten sonra vedalaştı.</p>

  <p class="normal">Dönerken Osip’e sordum:</p>

  <p class="normal">“Niçin onun yanına gittin?”</p>

  <p class="normal">“Şöyle bir bakayım dedim. O benim ahbabım. Bunun gibi bir sürü durumla karşılaştım. Bakarsın ki adam kendi halinde yıllar boyunca uslu uslu öylece yaşarken, birden hapisten kurtulmuş gibi, yolunu şaşırıverir.” Bir an durduktan sonra, tekrar etti:</p>

  <p class="normal">“Votkadan uzak durmak gerekir... Ama onsuz da insana sıkıntı basar.”</p>

  <p class="normal">“Votka olmayınca mı?”</p>

  <p class="normal">“Elbette ya! İçince sanki kendini başka bir dünyada buluyorsun.”</p>

  <p class="normal">Ardalyon yakasını sıyıramadı. Birkaç gün sonra işe geldi, ama çok geçmeden yine kayıplara karıştı. İlkbaharda ona serseriler arasında rastladım. Koyda, mavnanın yanında buz kırıyordu. Birbirimizi gördüğümüze sevindik ve kahveye çay içmeye gittik. Çay içerken övünüyordu:</p>

  <p class="normal">“Nasıl bir işçi olduğumu hatırlıyorsun değil mi? Doğrusu, kendi alanımda işimin uzmanıydım. Günde yüzlerce ruble kazanabilirdim.”</p>

  <p class="normal">“Fakat kazanamadın!”</p>

  <p class="normal">Gururlu bir tavırla, “Kazanamadım ya!” diye haykırdı. “İş bana vız gelir!”</p>

  <p class="normal">Küstahça, elini kolunu sallayarak konuşuyor, kahvedeki insanlar onun hararetli konuşmalarını dikkatle dinliyorlardı:</p>

  <p class="normal">“Sessiz hırsız Pyotr’un iş hakkında neler dediğini hatırlıyor musun? ‘İnsanlara taş ev, kendime tahta tabut.’ İşte iş dediğin budur.”</p>

  <p class="normal">“Pyotr hasta, ölümden korkuyor,” dedim.</p>

  <p class="normal">Ardalyon bağırmaya başladı:</p>

  <p class="normal">“Ben de hastayım. Belki benim de ruhum yerinde değil.”</p>

  <p class="normal">Pazar günleri sık sık şehirden, serserilerin barındığı Milyonnaya Caddesi’ne gidiyor ve Ardalyon’un kısa sürede nasıl onlardan biri olduğunu gözlerimle görüyordum.</p>

  <p class="normal">Daha bir yıl önce neşeli ve aklı başında bir adam olan Ardalyon, şimdi bağırıp çağıran biri olup çıkmıştı. Sallana sallana bitirimler gibi yürüyor, adeta herkesi kavga çıkarmaya ve dövüşe çağırıyormuş gibi insanların yüzüne meydan okuyan bakışlarla bakıyor, devamlı övünüp duruyordu:</p>

  <p class="normal">“Bak, dikkat et! İnsanlar beni nasıl ciddiye alıyor. Ben burada başkan gibi bir şeyim...”</p>

  <p class="normal">Kazandığı paraları hiç acımadan serserilere dağıtıyor, dövüşlerde güçsüzlerden yana çıkıyor ve sık sık, “Çocuklar. Bu yaptığınız doğru değil. Doğru hareket etmelisiniz!” diye bağırıyordu.</p>

  <p class="normal">Bu yüzden ona “Doğru” lakabını takmışlardı. Bu onun çok hoşuna gidiyordu. Sokağın eski, pis, taştan çuvalına tıka basa doldurulmuş bu insanları büyük bir dikkatle inceliyordum. Hepsi de gerçek yaşamdan kopmuş insanlardı, ama patronlardan bağımsız, neşeli, kendilerine özgü bir yaşam kurmuşlardı. Bu gamsız, mert insanlar bana, dedemin Volga yedekçileri hakkında anlattığı hikâyeleri anımsatıyorlardı. Bu Volga yedekçileri ki, kolaylıkla bir haydut olabiliyor, aynı biçimde dünyadan ellerini eteklerini çekerek münzeviye de dönüşebiliyorlardı. İş bulamadıkları zaman mavnalardan ve gemilerden ufak tefek hırsızlıklar yapmaktan çekinmiyorlardı, ama bu beni hiç de şaşırtmıyordu; çünkü bütün hayatımızda hırsızlıkların, eski bir kaftanın gri iplikleri gibi göze battığını görüyordum. Aynı zamanda bu insanların acele yük taşımalarında, yangınlarda, buzların çözülmesi sırasında büyük bir gayretle, canla başla çalıştıklarının da farkındaydım ve genellikle bu insanların diğer insanlardan daha neşeli bir hayatları vardı, ama Ardalyon’la arkadaşlığımın farkına varan Osip, beni babacan bir tavırla uyardı:</p>

  <p class="normal">“Bana bak canım, Milyonnaya Sokağı’na fena dadandın. Dikkat et, bir belaya çatma!”</p>

  <p class="normal">Dilimin döndüğünce, ona işsiz güçsüz, neşeli bir hayat süren bu insanlardan hoşlandığımı söyledim.</p>

  <p class="normal">Gülümseyerek sözümü kesti:</p>

  <p class="normal">“Tıpkı cennet kuşları gibi, tembel olduklarından böyle yaşıyorlar... Bir işe yaramayan insanlar... Çalışmak onlara sıkıntı verir!”</p>

  <p class="normal">“Çalışmak dediğin nedir ki? Namusunla çalışırsan taştan bir ev bile edinemezsin diye bir atasözü vardır.”</p>

  <p class="normal">Böyle söylemek benim için kolaydı. Bu atasözünü sık sık duyuyor, doğru olduğunu hissediyordum, ama Osip, bana sinirlendi ve bağırmaya başladı:</p>

  <p class="normal">“Bunu kimler söylemiş bilir misin? Aptallar ve miskinler... Böyle laflara kulak asma. Bu aptalca lafları sadece kıskanç ve başarısız insanlar söyler. Ardalyon’la dostluğundan patronu haberdar edeceğim. Kusura bakma!”</p>

  <p class="normal">Ve gidip patrona yetiştirdi.</p>

  <p class="normal">Patron, onun yanında bana şöyle dedi:</p>

  <p class="normal">“Peşkov, sen şu Milyonnaya Caddesi’ne takılmayı bırak! Orası hırsız ve fahişe yuvasıdır. Hapishaneye ya da hastaneye giden yollar oradan geçer! Vazgeç oradan!”</p>

  <p class="normal">Milyonnaya Caddesi’ne yaptığım ziyaretleri gizlemeye başladım, ama kısa bir süre sonra bu ziyaretlerden vazgeçmek zorunda kaldım.</p>

  <p class="normal">Bir gün Ardalyon ve arkadaşı Robenok’la birlikte bir han avlusundaki ambarın damında oturuyorduk. Robenok, Don kıyısındaki Rostov şehrinden nasıl yürüyerek geldiğini neşeli neşeli anlatıyordu. Nişan sahibi bir istihkâm eriydi. Türk-Rus savaşında dizi sakatlandığı için topaldı.</p>

  <p class="normal">Kısa boylu, tıknazdı. Elleri müthiş güçlüydü, ama bu gücün ona hiç faydası dokunmuyordu, çünkü ayağı aksadığı için çalışamıyordu. Geçirdiği bir hastalık yüzünden başındaki ve yüzündeki bütün kıllar dökülmüştü. Başı, gerçekten de yeni doğmuş bir çocuğun başına benziyordu.</p>

  <p class="normal">Sarı gözleri ışıldayarak anlatıyordu:</p>

  <p class="normal">“Serpuhov’da şöyle bir olay olmuştu; evin önündeki küçük bir bahçede bir papaz oturuyordu. ‘Peder bey,’ dedim. ‘Türk savaşında yaralanmış bir gaziye bir parça sadaka lütfen!’”</p>

  <p class="normal">Ardalyon, başını sallayarak, “Uydur bakalım, uydur!” diyordu.</p>

  <p class="normal">Robenok, hiç gücenmeden sordu:</p>

  <p class="normal">“Niye yalan söyleyeyim ki?”</p>

  <p class="normal">Ardalyon ise öğüt verici bir edayla tembel tembel homurdanıyordu:</p>

  <p class="normal">“Sen doğru bir insan değilsin! Bence sen bekçi olmalısın. Topallar hep bekçilik yaparak hayatlarını sürdürürler. Oysa sen aylak aylak dolaşıyor ve hep yalan söylüyorsun.”</p>

  <p class="normal">“Ben sadece biraz gülelim, neşelenelim diye söylüyorum.”</p>

  <p class="normal">“Sen kendine gülmelisin!”</p>

  <p class="normal">Havanın kuru ve güneşli olmasına karşın karanlık ve çamurlu avluda bir kadın göründü, elindeki paçavrayı sallayarak bağırmaya başladı:</p>

  <p class="normal">“Eteklik satın almak isteyen var mı? Hey hanımlar!”</p>

  <p class="normal">Evin aralıklarından birtakım kadınlar çıktı, satıcı kadının etrafını sımsıkı bir halka halinde sardılar. Kadını derhal tanıdım. Bu, çamaşırcı Natalya’ydı! Damdan atladım, ama o eteği karşısına çıkan ilk müşteriye satmış, yavaşça avludan çıkıyordu.</p>

  <p class="normal">Avlu kapısının dışında ona yetişerek, neşeyle, “Merhaba!” dedim.</p>

  <p class="normal">Yan gözle bana bakarak, “Ee, daha ne var?” diye sordu ve sonra birden durarak öfkeyle haykırdı:</p>

  <p class="normal">“Aman Tanrım! Sen burada ne arıyorsun?”</p>

  <p class="normal">Kadının bu korkmuş hali beni hem duygulandırdı hem de mahçup etti.</p>

  <p class="normal">Onun, benim adıma korkuya kapıldığını anlamıştım. Korku ve şaşkınlık akıllı yüzünde apaçık okunuyordu. Ona acele bu caddede oturmadığımı, ancak ara sıra sadece bakmak için buraya gelip gittiğimi açıkladım.</p>

  <p class="normal">Alaycı ve kızgın bir sesle:</p>

  <p class="normal">“Bakmak için mi? Burada senin bakacağın ne var ki? Gelip geçenlerin ceplerine, kadınların göğüslerine mi bakacaksın?”</p>

  <p class="normal">Yüzü buruş buruştu. Gözlerinin altında koyu gölgeler vardı. Dudakları gevşek bir şekilde sarkmıştı.</p>

  <p class="normal">Bir meyhanenin kapısında durarak, “Gel de sana bir çay ısmarlayayım,” dedi. “Tertemiz giyinmişsin. Buranın insanları gibi değilsin, ama nedense sana pek inanmıyorum.”</p>

  <p class="normal">Ama meyhanede bana inanmış göründü. Çay doldururken, sıkıntılı bir tavırla yalnızca bir saat önce uyandığını ve henüz hiçbir şey yiyip içmediğini anlatmaya koyuldu.</p>

  <p class="normal">“Dün gece yattığımda zil zurna sarhoştum. Nerede ve kiminle içtiğimi hâlâ hatırlamıyorum.”</p>

  <p class="normal">Ona acıyor, yanında sıkılıyordum.</p>

  <p class="normal">İçimden ona kızının nerede olduğunu sormak geçiyordu.</p>

  <p class="normal">Natalya, votka ve sıcak çay içtikten sonra, bütün bu caddenin kadınlarının o çok iyi bildiğim hararetli ve kaba anlatımıyla konuşmaya başladı, ama kızını sorduğumda hemen kendine geldi ve haykırdı:</p>

  <p class="normal">“Bunu niçin öğrenmek istiyorsun? Hayır canım, kızımı elde edemezsin.”</p>

  <p class="normal">Biraz daha içti ve anlatmaya başladı:</p>

  <p class="normal">“Kızımın artık benimle hiçbir ilgisi kalmadı. Ben kimim? Bir çamaşırcı. Nasıl onun annesi olabilirim ki? O, kültürlü, okumuş bir kız. İşte böyle kardeş. Benim yanımdan ayrılıp, zengin bir kız arkadaşının yanına gitti. Galiba öğretmen olacakmış!”</p>

  <p class="normal">Biraz sustuktan sonra alçak sesle sordu:</p>

  <p class="normal">“Ya, işte böyle! Çamaşırcı kadın işinize yaramadı mı? Ya sokak kadını işinize yarar mı?”</p>

  <p class="normal">Bir sokak kadını olduğunu ilk görüşte anlamıştım. Zaten bu sokakta başka bir kadın olamazdı, ama bunu kendi ağzından duyunca, utancımdan ve ona karşı duyduğum merhametten gözlerim doldu.</p>

  <p class="normal">Bu kadının daha kısa bir süre önce ne kadar cesur, bağımsız ve akıllı olduğunu bilmek içimi sızlatıyordu.</p>

  <p class="normal">Bana şöyle bir bakıp içini çekerek, “Ah sen! Çekil git buradan!” dedi. “Sana hem yalvarıyorum hem de öğüt veriyorum. Buralara takılma; mahvolursun!”</p>

  <p class="normal">Sonra usulca, sanki kendi kendine konuşur gibi masanın üstüne eğilip parmağıyla tepsinin üzerine bir şeyler çizerek kesik kesik anlatmaya koyuldu:</p>

  <p class="normal">“Benim yalvarmalarımı ve öğütlerimi dinler misin sanki? Öz kızım bunlara kulak asmadıktan sonra... Ona ‘Öz anneni terk edemezsin. Ne yapıyorsun sen?’ diye bağırıyorum; o ise ‘Kendimi asarım,’ diye karşılık veriyor. Kazan’a gitti. Ebe okuluna gitmek istiyormuş. İyi, güzel de! Ben ne olacağım? Hangi dala tutunacağım? Sokaktan gelip geçen adamlara elbette...”</p>

  <p class="normal">Sustu... Sessiz sedasız dudaklarını kıpırdatarak, uzun süre bir şeyler düşündü. Anlaşılan beni unutmuştu. Dudaklarının kenarları sarkmış, ağzı bir hilal gibi eğrilmişti. Dudaklarının üstündeki derinin seyirdiğini, titreşen kırışıklıkların sessizce bir şeyler anlattığını görmek ıstırap vericiydi.</p>

  <p class="normal">Yüzünün çocuksu ve küskün bir ifadesi vardı. Başörtüsünün altından sarkan bir tutam saç yüzüne düşmüş, küçük kulağının arkasına dolanmıştı. Soğumuş çay fincanının içine gözyaşı damladı. Bunun farkına varan kadın iki damla gözyaşı daha akıtarak gözlerini sımsıkı yumdu, sonra yüzünü başörtüsüyle sildi.</p>

  <p class="normal">Onunla daha fazla oturmaya dayanamadım. Usulca kalktım, “Hoşça kalın,” dedim.</p>

  <p class="normal">Yüzüme bakmadan, elini salladı:</p>

  <p class="normal">“Ne? Git... Cehennemin dibine kadar yolun var!”</p>

  <p class="normal">Herhalde kiminle oturduğunu unutmuş olmalıydı.</p>

  <p class="normal">Avluya, Ardalyon’un yanına döndüm. Benimle istakoz avına gelmek istiyordu. Bense ona bu kadından söz etmek istiyordum, ama ne o, ne de Robenok damda yoktu. Dolambaçlı avluda onları ararken, sokakta burası için doğal sayılan bir yaygara koptu.</p>

  <p class="normal">Avlu kapısından çıktım ve hemen Natalya’yla karşılaştım.</p>

  <p class="normal">Hıçkırıyor, yaralanmış yüzünü başörtüsüyle silip, diğer eliyle karmakarışık saçlarını düzelterek kaldırımda kör gibi yürüyor, Ardalyon ve Robenok da adım adım onu izliyordu.</p>

  <p class="normal">Robenok, “Şuna bir tane daha indir!” deyip duruyordu.</p>

  <p class="normal">Ardalyon, yumruğunu sallayarak kadını yakaladı.</p>

  <p class="normal">Natalya, ona doğru döndü. Yüzü korkunçtu; gözleri nefretle yanıyordu.</p>

  <p class="normal">Ardalyon’un eline yapıştım.</p>

  <p class="normal">Şaşırarak bana baktı:</p>

  <p class="normal">“Ne istiyorsun?”</p>

  <p class="normal">Ağzımdan ancak, “Ona dokunma!” sözleri döküldü.</p>

  <p class="normal">Kahkahayı bastı.</p>

  <p class="normal">“Yoksa âşığın mı?”</p>

  <p class="normal">Robenok da ellerini kalçalarına vurarak kahkahalar atıyordu.</p>

  <p class="normal">Beni uzun süre sıcak çamurların içinde yuvarladılar.</p>

  <p class="normal">Bu azap vericiydi, ama onlar benimle uğraşırlarken Natalya uzaklaşmıştı. Sonunda dayanamayıp Robenok’un göğsüne bir kafa attım, onu yere yıktım ve kaçtım.</p>

  <p class="normal">O günden sonra uzun süre Milyonnaya Caddesi’ne adımımı atmadım, ama Ardalyon’u bir kez daha gördüm.</p>

  <p class="normal">Onunla salda karşılaştım.</p>

  <p class="normal">Neşeyle, “Nerelere kayboldun?” diye sordu.</p>

  <p class="normal">Natalya’yı nasıl dövdüğünü ve beni nasıl kaba bir şekilde incittiğini tiksintiyle hatırladığımı söylediğimde, Ardalyon saf saf gülmeye başladı:</p>

  <p class="normal">“Sen bunu ciddi mi sandın? Biz şaka olsun diye sana çamur sürdük. Kadına gelince; o bir sokak kadını olduğuna göre, dövmemizde ne sakınca var? Kadınlar dövülür; hele böylelerine acımanın sözü dahi edilmez. Bunların hepsi eğlenceden ibaret! Yumrukla insanın terbiye edilmeyeceğini ben de biliyorum.”</p>

  <p class="normal">“Onu terbiye etmek sana mı kaldı? Sen, ondan daha mı iyisin?”</p>

  <p class="normal">Kolunu omzuma doladı; beni sarsarak, alaylı bir tavırla:</p>

  <p class="normal">“Bu bizim terbiyesizliğimiz. Kimse kimseden daha iyi değildir. Ben her şeyin dışını, içyüzünü, her şeyi anlıyorum kardeş! Ben kaba bir köylü değilim!”</p>

  <p class="normal">Biraz içkili ve neşeliydi. Bana iyi kalpli bir öğretmenin, kalın kafalı öğrencisine baktığı gibi, şefkat dolu bir merhamet duygusuyla bakıyordu.</p>

  <p class="normal">Ara sıra Pavel Odintsov’a da rastlıyordum. İyice irileşmişti. Son moda giyiniyordu. Benimle yüksekten bakan bir tavırla konuşuyor, sitem edip duruyordu:</p>

  <p class="normal">“Öyle bir işe girdin ki, sonun kötü olacak. Şu köylüler yok mu?”</p>

  <p class="normal">Sonra hüzünle ikon atölyesinde olup bitenleri anlatıyordu:</p>

  <p class="normal">“Jiharev, hâlâ o inek karıyla düşüp kalkıyor. Sitanov’un galiba bir derdi var; devamlı kafayı çekiyor. Gogolev’i ise kurtlar yemiş. Noel için evine gitmişti. Orada onu sarhoş bulunca, kurtlar kıtır kıtır yemiş!”</p>

  <p class="normal">Pavel, neşeli kahkahalar atarak gülünç şeyler uydurdu:</p>

  <p class="normal">“Kurtlar Gogolev’i yiyince sarhoş olmuşlar. Neşelenmişler ve eğitilmiş köpekler gibi arka ayakları üzerinde kalkıp uluyarak ormanda gezinmeye başlamışlar. Bir gün sonra da hepsi gebermiş!”</p>

  <p class="normal">Onu dinliyor, ben de gülüyordum, ama ikon atölyesinin, orada yaşadıklarımla birlikte, tamamıyla benden uzaklaştığını hissediyordum. Bu da beni az da olsa üzüyordu.</p>
</body>
</html>
