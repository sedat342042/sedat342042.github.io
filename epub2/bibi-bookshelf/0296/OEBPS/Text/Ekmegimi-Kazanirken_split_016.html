<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_11">V</h2>

  <p class="normal">İlkbaharda gözümü karartarak evden kaçtım. Sabah çayında yenmek üzere ekmek almak için bakkala gitmiştim. Bakkal benim yanımda karısıyla kavga ediyordu. Bir ara terazi ağırlığıyla karısının alnına vurdu. Kadın kendini sokağa attı ve orada yere düştü. İnsanlar hemen kadının başına toplandılar ve onu bir arabaya bindirip hastaneye götürdüler. Arabanın ardından koşmaya başladım ve sonra farkına bile varmadan, elimde yirmi kopekle kendimi Volga’nın kıyısında buldum.</p>

  <p class="normal">İlkbahar günü, ruhumuzu okşayarak ışıl ışıl parlıyordu. Volga engin bir şekilde uzanmıştı. Dünya uçsuz bucaksız ve gürültülüydü. Oysa ben, o güne dek bodrumdaki bir fare yavrusu gibi yaşamıştım. Patronlarımın yanına dönmemeye, Kunavino’daki nineme de gitmemeye karar verdim. Sözümde durmadığım için onun yüzüne bakmaya utanıyordum. Dedem ise beni görünce öç alır gibi sevinecekti.</p>

  <p class="normal">İki üç gün sürekli hamalların yanında karnımı doyurarak, onlarla birlikte iskelelerde geceleyerek Volga kıyısında sürttüm durdum, sonra onlardan biri bana:</p>

  <p class="normal">“Oğlum, görüyorum ki boşuna buralarda çene çalıp duruyorsun. Dobrıy gemisine git, oraya bulaşıkçı gerekiyormuş,” dedi.</p>

  <p class="normal">Oraya gittim. Başında ipekli kumaştan sipersiz bir şapka olan uzun boylu, sakallı büfeci gözlüklerinin ardındaki donuk gözleriyle beni dikkatle inceledikten sonra sessizce, “Ayda iki ruble. Nüfus kâğıdını uzat,” dedi.</p>

  <p class="normal">Nüfus kâğıdım yoktu. Büfeci düşündükten sonra, “Anneni getir!” önerisinde bulundu.</p>

  <p class="normal">Hemen nineme koştum. Ninem davranışımı onayladı, nüfus kâğıdımı alması için dedemi Esnaf Odası’na gitmeye ikna etti ve benimle gemiye kadar geldi.</p>

  <p class="normal">Büfeci bize şöyle bir baktıktan sonra, “Tamam, gidelim,” dedi.</p>

  <p class="normal">Beni geminin kıç tarafına götürdü. Orada beyaz bir ceket giymiş, başına beyaz takke takmış dev gibi bir aşçı, küçük bir masanın başına oturmuş, kalın sigarasını tüttürerek çayını yudumluyordu.</p>

  <p class="normal">Büfeci, beni ona doğru itti ve “İşte bulaşıkçı!” diyerek çıkıp gitti.</p>

  <p class="normal">Aşçı burnundan gürültüyle soluyordu. Siyah bıyıklarını kabarttı ve adamın arkasından bağırdı: “Önünüze geleni alıyorsunuz. Yeter ki ucuz olsun!”</p>

  <p class="normal">Kısa kesilmiş siyah saçlı koca kafasını öfkeyle geriye atıp kara gözlerini kocaman açtı, gergin bir hal alarak hindi gibi kabardı ve gür bir sesle, “Sen de kimsin bakalım!” diye haykırdı.</p>

  <p class="normal">Beyazlara bürünmüş olmasına rağmen bana kirli gibi görünen bu adam hiç hoşuma gitmemişti. Parmaklarında tüyler vardı. Kocaman kulaklarından kıllar fışkırıyordu. Ona, “Yemek yemek istiyorum,” dedim.</p>

  <p class="normal">Göz kırptı ve birdenbire geniş bir gülümseyişle o sert yüzü aydınlandı, tombul, güneşten yanmış yanakları dalga dalga kulaklarına kadar sarktı. Bir atınki gibi kocaman dişleri göründü. Bıyıkları hafifçe aşağı düştü. Bu haliyle iyi kalpli şişman kadınları andırıyordu.</p>

  <p class="normal">Sert bir hareketle bardağındaki çayı denize döktü, tazesini koydu, sonra önüme bütün bir francala ile koca bir sucuk itti.</p>

  <p class="normal">“Haydi indir bakalım midene! Anan, baban var mı? Hırsızlık yapmasını bilir misin? Merak etme; burada herkes hırsızdır. Sana da öğretirler!”</p>

  <p class="normal">Bu adam sanki havlar gibi konuşuyordu. Sinekkaydı tıraş edilmiş kocaman yüzü, burnunun çevresinde kırmızı damarcıklardan oluşan bir ağla kaplıydı. Şiş ve kıpkırmızı burnu bıyıklarının üstüne düşmüştü. Aşağıya sarkmış alt dudağının bir şeyden tiksinir gibi bir hali vardı. Ağzının kenarına, etrafı dumana boğan bir sigara yapışmıştı. Banyodan yeni çıkmış olmalıydı. Üzerinden sabun kokuları yayılıyor, şakaklarında ve ensesinde ter damlaları parlıyordu.</p>

  <p class="normal">Çayımı bitirdikten sonra elime bir rublelik bir banknot tutuşturdu.</p>

  <p class="normal">“Git bununla kendine iki önlük al. Neyse, dur, ben kendim alırım.”</p>

  <p class="normal">Takkesini düzeltti, ağır ağır sallanarak, bir ayı gibi sendeleyerek güvertede yürümeye başladı.</p>

  <p class="normal">Gece ay ışıl ışıl parlıyor ve geminin salonuna, çayıra doğru uzayıp giderek çevreyi aydınlatıyor. Bacası beyaz çizgili, eski püskü, kırmızıya çalan renkteki gemi ağır ağır ilerliyor ve çarklarının düzensiz hareketiyle gümüşi suları dövüyor. Karanlık kıyılar, gölgelerini suyun üstüne sererek yavaşça gemiye doğru yüzüyor. Kıyıda kulübelerin pencereleri kırmızı ışıklar saçıyor. Köyde kızlar şarkı söylüyor, halka olup dans ediyorlar. “Ay luli” nakaratı kulağıma “alli luiya” gibi geliyor.</p>

  <p class="normal">Geminin arkasında yine kırmızımsı renkte uzun bir yedek halatla bağlanmış mavna ağır ağır ilerliyor. Güvertesi demir bir kafesle kapalı. Bu kafesin içinde sürgüne gönderilen veya kürek cezası verilmiş mahkûmlar var. Mavnanın burnunda nöbetçinin süngüsü mum gibi ışıl ışıl parlıyor, lacivert gökyüzündeki küçücük yıldızlar da mum gibi yanıp tutuşuyordu. Mavna sessizdi. Ay, ışıklarını onun üzerine serpiyor ve demir kafesin siyah parmaklıkları arkasında gri, yuvarlak hayaller belli belirsiz göze çarpıyor. Bunlar, Volga’yı seyreden mahkûmlardı. Su şırıldıyordu; ağlıyor mu, yoksa ürkekçe gülüyor mu anlaşılmıyordu. Etraftaki her şeye, kilisede olduğu gibi keskin bir yağ kokusu sinmişti.</p>

  <p class="normal">Mavnaya bakıyorum ve aklıma, ilk çocukluk çağlarım, Astrahan’dan Nijniy’e yaptığımız yolculuk, annemin metin yüzü, ninem ve beni, ilginç olmanın yanı sıra, güç de olan çalışma hayatına sokan adam geliyor. Ninemi hatırladığım zaman ise bütün kötü, üzücü düşünceler benden uzaklaşıyor, her şey değişiyor, daha ilginç ve hoş bir hale bürünüyor, insanlar gözüme daha iyi ve sevimli görünüyor.</p>

  <p class="normal">Gecenin güzelliği neredeyse gözlerimi yaşartacak kadar beni heyecanlandırıyor. Tıpkı bir tabuta benzeyen ve ılık gecenin hüzünlü sessizliği içinde uçsuz bucaksız bir alana yayılan ırmağın üzerinde bir tabut gibi gereksiz duran mavna da beni heyecanlandırıyor. Kâh yükselip kâh alçalan kıyıların eğri büğrü çizgisi, yüreğime tatlı bir ürperti veriyor. İçimde, iyi, başkalarına faydalı bir insan olmak arzusu doğuyor.</p>

  <p class="normal">Bizim gemideki insanların kendine has bir özelliği var. Bu insanların hepsi; genç, ihtiyar, kadın, erkek, hepsi de bana bir örnekmiş gibi görünüyor. Gemimiz ağır ağır ilerliyor. İş güç sahibi insanlar daha hızlı giden posta vapurlarıyla seyahat ederler, bizim gemiye ise yalnızca sessiz sakin avare tipler biniyor. Sabahtan akşama kadar yiyip içiyor, bir sürü kap, bıçak, çatal, kaşık kirletiyorlar. Benim işim bulaşıkları yıkamak, çatalları, bıçakları temizlemek... Sabahın altısından, neredeyse gece yarısına kadar bu işle uğraşıyorum. Öğleden sonra ikiyle altı arasında ve akşamları saat ondan gece yarısına kadar işlerim hafifliyor, çünkü yolcular yemekten sonra dinlenmeye çekiliyor ve sadece çay, bira ve votka içiyorlar... Bu saatlerde bütün büfe çalışanları, yani benim amirlerim paydos ederler. Aşçı Smuriy, onun yamağı Yakov İvaniç, mutfak bulaşıkçısı Maksim, kambur, elmacık kemikleri çıkık, çiçekbozuğu yüzlü, bulanık gözlü güverte garsonu Sergey, benim çalıştığım musluğun yakınındaki bir masanın etrafında oturup çay içerler. Yakov İvaniç, çürük, yeşil dişlerini ortaya çıkaran, hıçkırığı andıran bir gülüşle gülerek edepsizce birtakım hikâyeler anlatır, Sergey’in kurbağa ağzı kulaklarına kadar varır. Somurtkan Maksim, rengi seçilemeyen sert bakışlı gözleriyle onlara bakarak susar.</p>

  <p class="normal">Aşçıbaşı, ara sıra gürleyen bir sesle, “Asyalılar! Mordovlular!” diye söylenir.</p>

  <p class="normal">Bu insanlardan hiç hoşlanmıyorum. Şişko, dazlak kafalı Yakov İvaniç, hep pis bir şekilde, yalnızca kadınlardan söz ederdi. Mavimsi lekelerle kaplı anlamsız bir yüzü vardı. Yanağının birinde ise üstü kırmızı tüylerle dolu bir ben göze çarpıyordu. Hep bu tüyleri bükmekle uğraşırdı. Vapura hafifmeşrep civelek bir kadın bindiğinde dilencilere has bir ürkeklik ve çekingenlikle onun çevresinde dolanmaya başlar, yavan ve dokunaklı bir sesle kadınla konuşurdu.</p>

  <p class="normal">Konuşurken dudaklarından köpükler çıkar ve iğrenç dilinin hızlı bir hareketiyle bunları yalardı. Nedense, cellatların böyle yağ bağlamış kişiler olduğunu düşünürdüm.</p>

  <p class="normal">Sergey ve Maksim’e, “Karıları elde etmesini bilmeli!” diye ders verirdi. Onlar da büyük bir dikkatle dinleyip, hindi gibi şişinir, kızarırlardı.</p>

  <p class="normal">Smuriy, hor gören bir sesle, “Asyalılar,” diye homurdanır, ağır ağır ayağa kalkar, bana, “Peşkov, haydi yürü!” diye emir verirdi.</p>

  <p class="normal">Kamarasına gidince elime deri ciltli küçük bir kitap tutuşturur, buzluğun yanındaki karyolasına uzanırdı.</p>

  <p class="normal">“Oku!”</p>

  <p class="normal">Bir makarna sandığının üzerine oturur, büyük bir dikkat ve özenle okumaya başlardım.</p>

  <p class="normal">“<span class="ideitalik">Umbrakul, yıldızların ışığıyla parlarsa gökyüzüyle kolay bir bağlantı kurulacağını, cehaletin ve ayıpların bağışlanacağını gösterir.</span>”</p>

  <p class="normal">Smuriy, bir sigara yakar, dumanını savurur ve homurdanırdı:</p>

  <p class="normal">“Develer! Yazdıkları şeye bak!”</p>

  <p class="normal"><span class="ideitalik">“Çıplak bir sol meme, saf bir yürek anlamına gelir.”</span></p>

  <p class="normal">“Kimin memesi?”</p>

  <p class="normal">“Yazmıyor.”</p>

  <p class="normal">“Kadın memesi demek ki! Ah çapkınlar!”</p>

  <p class="normal">Gözlerini kapatır, ellerini başının arkasında kavuşturarak uzanır, dudağının bir köşesine yapışan sigarasından hafif bir duman yükselir ve o sigarasını diliyle düzeltirdi. Sigaradan öyle büyük bir nefes çekerdi ki, yüzü bir duman bulutu içinde kaybolurdu.</p>

  <p class="normal">Bazen uyuduğunu sanır, okumayı bırakır, lanet olası kitabı dikkatle incelerdim. Bu kitap midemi bulandıracak kadar beni sıkıyordu.</p>

  <p class="normal">Aşçı hırıltılı bir sesle söylenirdi:</p>

  <p class="normal">“Oku!”</p>

  <p class="normal"><span class="ideitalik">“Saygıdeğer kişi cevap veriyor: Bak aziz kardeşim Suveriane.”</span></p>

  <p class="normal">“Severyan.”</p>

  <p class="normal">“Ama Suveriane yazılı!”</p>

  <p class="normal">“Öyle mi? Ne saçma! Aşağıda, sona doğru manzum yazılmış bir yer var, oraya geç bakalım!”</p>

  <p class="indentmetinitalik">“Bizim hayatımıza burnunu sokan cahiller</p>

  <p class="indentmetinitalik">Sizin zayıf gözleriniz asla onun sırrını göremez</p>

  <p class="indentmetinitalik">Siz kardeşlerin nasıl şarkı söylediklerini de bilemezsiniz!”</p>

  <div class="clrb"></div>

  <p class="normal">Smuriy, “Dur!” diyor, “bu şiir değil. Ver bana kitabı...”</p>

  <p class="normal">Öfkeyle kitabın mavimsi kalın sayfalarını çeviriyor ve sonra onu şiltenin altına sokuyor.</p>

  <p class="normal">“Başka bir kitap al!”</p>

  <p class="normal">Bendeki şansa bakın ki, teneke kaplı siyah sandığında bir sürü kitap var. <span class="ideitalik">Omir’in Öğütleri</span>, <span class="ideitalik">Bir Topçunun Anıları</span>, <span class="ideitalik">Lord Sedengal’in Mektupları</span>, <span class="ideitalik">Zararlı Bir Böcek Olan Tahtakurusu ve Onu Ortadan Kaldırmanın Yolları</span>... Ve daha bilmem neler... Bu arada başı sonu belli olmayan bazı kitaplar da vardı. Bazen aşçıbaşı kitapları sıraya koymamı, hepsinin adını teker teker okumamı buyururdu. Ben okurdum, o da öfkeyle homurdanırdı.</p>

  <p class="normal">“Ne yalanlar düzüyorlar şu namussuzlar! Bir şeyler karalıyorlar, ama ne yazdıklarını anlamak mümkün değil! Örneğin Gervais! Bana ne Gervais’ten, bir şey anlamıyorum. Ya Umbrakul?”</p>

  <p class="normal">Garip sözcükler, bilmediğim birtakım adlar usandırırcasına hatırımda kalıyor, dilimin ucunda dolaşıyordu. Her an onları tekrarlamak istiyordum. Kim bilir, belki de seslerinden anlamlarını çözebilecektim.</p>

  <p class="normal">Pencerenin ardında sular durup dinlenmeden şarkı söylüyor, şırıldıyordu. Geminin kıç güvertesi kim bilir ne kadar güzeldi. Orada, mal sandıkları arasında tayfalar, ateşçiler toplanıyor, iskambil oyunlarında yolcuları yeniyor, şarkılar söylüyor ve ilginç hikâyeler dinlemek, Kama Nehri’nin kıyılarını, bakır teller gibi gergin duran çamları, selden arta kalan ve lacivert gökyüzünü kırık bir aynanın parçaları gibi yansıtan küçük göllerin uzandığı çayırı izlemek hoşuma gidiyordu. Gemimiz karadan ayrılmış, hızla uzaklaşıyor, yorgun günün sessizliği içinde, köyleri ve insanları anımsatan görünmeyen çanların sesleri kıyıdan bize kadar ulaşıyor, ekmek dilimini andıran bir balıkçı teknesi dalgaların ortasında sallanıyordu. İşte kıyıda küçük bir köy göründü. Bir sürü çocuk nehirde yüzüyor, sarı kum şeridi üzerinde kırmızı gömlek giymiş bir köylü yürüyor, uzaktan, nehirden bakınca her şey göze hoş görünüyor ve her şey küçücük, alacalı bulacalı oyuncakları andırıyor, içimden kıyıya ve mavnaya hoş, güzel sözler haykırmak geliyordu.</p>

  <p class="normal">Bu pas rengi mavna oldukça ilgimi çekiyordu. Bir saat hiç gözümü ayırmadan, küt burnuyla suları nasıl yardığını izleyebilirdim. Gemimiz onu, bir domuzu sürükler gibi sürüklüyordu. Bazen yedek halatı gevşiyor, suyu kamçılıyor, sonra yine geriliyor, suya damlalar serpiyor ve mavnayı burnundan sallıyordu. Vahşi hayvanlar gibi demir kafese kapatılmış insanların yüzlerini görmek için can atıyordum. Perm’de<sup class="calibre2"><a href="../Text/Ekmegimi-Kazanirken_split_032.html#footnote-127975-8" id="footnote-127975-8-backlink">[8]</a></sup> onları kıyıya indirdikleri zaman yavaşça mavnanın iskelesine kadar sokuldum. Ayaklarını gürültüyle yere vurarak, prangalarının zincirlerini şakırdatarak, omuzlarındaki heybelerinin ağırlığı altında iki büklüm olmuş, gri kıyafetler içindeki onlarca mahkûm önümden geçti. Aralarında kadını, erkeği, güzeli, çirkini vardı. Diğer insanlardan tek farkları değişik giyinmiş olmaları ve saçları kökünden kesilmiş olduğu için çirkinleşmiş görüntüleriydi. Bunlar elbette hayduttu, ama ninem haydutlar hakkında öyle iyi şeyler anlatmıştı ki...</p>

  <p class="normal">Mahkûmlardan daha azılı bir hayduta benzeyen Smuriy, asık yüzle mavnaya bakarken homurdanıyordu:</p>

  <p class="normal">“Tanrım bizi böyle bir sondan koru!”</p>

  <p class="normal">Bir keresinde ona sormuştum:</p>

  <p class="normal">“Niçin başkaları adam öldürüp soygunculuk yaparken, siz yemek pişiriyorsunuz?”</p>

  <p class="normal">Gülümseyerek, “Ben yemek pişirmiyorum, hazırlıyorum. Yemeği kadınlar pişirir,” cevabını verdi ve biraz düşündükten sonra ekledi:</p>

  <p class="normal">“İnsanlar arasındaki fark, onların aptallık derecelerindedir. Bazıları daha akıllıdır. Bir diğeri daha az akıllıdır. Bir üçüncüsü ise tamamen aptaldır. İnsanın daha akıllanması için iyi seçilmiş kitaplar okuması gerekir. Kara Büyü ve bilmem daha neler? Bütün kitapları okumalısın. O zaman aralarında iyisini, doğru olanını da bulursun.”</p>

  <p class="normal">Sürekli bana, “Oku!” derdi. “Eğer kitabı anlamazsan, yedi defa daha oku, yine anlamazsan, on iki defa oku!”</p>

  <p class="normal">Smuriy, suskun bir adam olan büfeci de dahil olmak üzere gemideki tüm insanlarla alt dudağını tiksinir gibi sarkıtarak, bıyıklarını diken diken kabartarak, kesik kesik, insanları taşlar gibi konuşurdu. Bana davranışları şefkatli ve özenliydi, ama bu özende beni ürküten bir şey vardı. Bazen aşçının, ninemin kız kardeşi gibi kaçık olduğunu düşünürdüm.</p>

  <p class="normal">Bazen bana, “Dur, okuma!” derdi.</p>

  <p class="normal">Uzun süre gözlerini kapatıp burnunu çekerek yatardı. Kocaman göbeği inip kalkar, bir ölününki gibi göğsünde kavuşturduğu ellerinin yanık kıllı parmakları, görünmeyen şişlerle, görünmeyen bir çorabı örüyormuş gibi kımıldar, sonra aniden homurdanmaya başlardı:</p>

  <p class="normal">“Evet... Al sana akıl! İstediğin gibi kullan, ama akıl insanlara öyle cimrice, öylesine eşitsizce dağıtılmış ki. İnsanların hepsi aynı akılda olsa. Ama ne gezer... Biri anlar, diğeri anlamaz. Bir de hiçbir şey anlamak istemeyenler var.”</p>

  <p class="normal">Dili sürçerek askerlik anılarından birini anlatıyor. Anlattığı olayın anlamını kavrayamıyorum ve bana hiç ilginç gelmiyor. Zaten olayı da başından anlatmıyor; aklına geleni söylüyor:</p>

  <p class="normal">“Alay komutanı, o askeri çağırıp sordu: ‘Teğmen ne dedi sana?’ Asker de her şeyi olduğu gibi anlattı, çünkü bir asker gerçeği söylemek zorundadır. Teğmen ise ona, adeta bir duvara bakar gibi baktı, sırtını döndü, başını eğdi. Evet...”</p>

  <p class="normal">Aşçı öfkeleniyor, havaya dumanlar savuruyor ve homurdanıyor:</p>

  <p class="normal">“Neyin söylenip neyin söylenmeyeceğini ben nereden bileyim? Bunun üzerine teğmeni kürek cezasına çarptırdılar. Teğmenin annesi ise... Ah! Aman Tanrım! Ben bilgili biri değilim ki!”</p>

  <p class="normal">Hava sıcak...</p>

  <p class="normal">Etrafımızdaki her şey hafifçe titriyor, uğulduyor, kamaranın demir duvarının ardında sular çırpınıyor, vapurun çarkları gürültülü bir ses çıkarıyor, uzaktan bir çayır kıyısının şeridi ve ağaçlar görünüyor.</p>

  <p class="normal">Kulak bütün seslere alışıyor ve bana etraf çok sessizmiş gibi geliyor.</p>

  <p class="normal">Oysa geminin burnunda bir tayfa hazin hazin bağırıyor:</p>

  <p class="normal">“Ye...di, ye...di.”</p>

  <p class="normal">İçimden ne bir şeye karışmak, ne bir şey dinlemek ne de çalışmak geliyor. Yalnızca yağlı sıcak mutfak kokusunun olmadığı gölgelik bir yere oturup, yarı uykulu bir halde bu sessiz, durgun hayatın suda nasıl süzülüp gittiğini seyretmek istiyorum.</p>

  <p class="normal">Aşçı öfkeyle, “Oku!” diye buyuruyor.</p>

  <p class="normal">Kamara garsonları, hatta mazlum, ağzından pek laf çıkmayan, levrek balığına benzeyen büfeci bile Smuriy’den korkuyor, büfe çalışanlarına, “Hey sen! Domuz!” diye bağırıyor. “Buraya gel hırsız! Asyalılar! Umbrakul!”</p>

  <p class="normal">Tayfalar ve ateşçiler ona saygılı davranır, yüzüne gülerdi. Aşçı da onlara haşlama et verir, köylerini, ailelerini soruştururdu. Üstleri başları yağ, is içindeki beyaz Rus ateşçiler geminin en avam insanları olarak kabul edilirdi. Onları sadece, “Yagutlar,” diye çağırırlar ve “Yagu, Biyagu,” diye sataşırlardı.</p>

  <p class="normal">Bir gün, Smuriy bunu duyduğu zaman öfkeden bıyıkları diken diken olmuş, yüzü kıpkırmızı kesilmiş bir halde ateşçiye bağırmıştı:</p>

  <p class="normal">“Kendinle dalga geçilmesine niye izin veriyorsun ahmak! Suratına indirseydin o gudubetin!”</p>

  <p class="normal">Yakışıklı ve kötü kalpli biri olan lostromo,<sup class="calibre2"><a href="../Text/Ekmegimi-Kazanirken_split_032.html#footnote-127975-9" id="footnote-127975-9-backlink">[9]</a></sup> bir keresinde ona, “Yagutlarla Ukraynalılar aynı mezheptendir!” diyecek oldu.</p>

  <p class="normal">Aşçı, onun yakasına yapıştı, belinden yakalayıp havaya kaldırdı ve sarsmaya başladı. Bir yandan da soruyordu:</p>

  <p class="normal">“Seni yere sereyim ister misin?”</p>

  <p class="normal">Sık sık tartışırlardı; bu bazen kavga dövüşe kadar varırdı, ama Smuriy’e vurmazlardı. Onun insanüstü bir kuvveti vardı. Ayrıca uzun boylu, cüsseli, yüzü erkeğe benzeyen, ama saçları bir oğlan çocuğununki gibi kısacık, dümdüz olan kaptanın karısı da onunla sık sık samimi bir şekilde sohbet ederdi.</p>

  <p class="normal">Smuriy korkunç miktarda votka içer, ama sarhoş olmazdı. İçmeye sabahtan başlar, bir şişeyi dört yudumda bitirir, ardından akşama kadar kana kana bira içerdi. Yüzü yavaş yavaş morarır, kara gözleri sanki bir şeye şaşırmış gibi açılırdı.</p>

  <p class="normal">Bazen akşamları beyazlara bürünmüş dev gibi vücuduyla bir yere çöker, saatlerce susup suratını asarak akıp giden uzak diyarları seyrederdi. Bu zamanlarda herkes ondan daha da çok korkardı; bense ona acırdım.</p>

  <p class="normal">Yakov İvaniç terlemiş, kıpkırmızı bir halde mutfaktan çıkar, biraz durur, kel kafasını zaman zaman kaşır, sonra elini sallayıp çıkar gider ya da uzaktan söylenirdi:</p>

  <p class="normal">“Mersinbalıkları ölmüş.”</p>

  <p class="normal">“Kapuskaya koy öyleyse.”</p>

  <p class="normal">“Çorbasını ya da buğulamasını sipariş ederlerse.”</p>

  <p class="normal">“Hazırla. Yiyip içsinler...”</p>

  <p class="normal">Bazen cesaretimi toplayarak aşçıya yaklaşırdım. O da ağır ağır gözlerini bana çevirip sorardı:</p>

  <p class="normal">“Ne var?”</p>

  <p class="normal">“Yok bir şey.”</p>

  <p class="normal">“İyi.”</p>

  <p class="normal">Böyle olduğu saatlerin birinde yine cesaret edip sordum:</p>

  <p class="normal">“Niçin herkes sizden korkuyor? İyi birisiniz aslında...”</p>

  <p class="normal">Tahmin ettiğimin aksine hiç öfkelenmedi.</p>

  <p class="normal">“Ben yalnız sana iyi davranıyorum.”</p>

  <p class="normal">Ama hemen saf ve düşünceli bir tavırla ekledi:</p>

  <p class="normal">“Belki gerçekten de herkese karşı iyiyim. Sadece bunu göstermiyorum. Bunu insanlara göstermek doğru değil; sonra tepene çıkarlar. Bataklıktaki kuru bir yaprak nasıl çiğnenirse, iyi olan insanları da öyle çiğner ve ezerler. Git bana bira getir.”</p>

  <p class="normal">Şişeyi bardak bardak içip bitirdikten sonra bıyıklarını kuruladı ve “Küçük kuşum; biraz daha büyük olsaydın sana daha çok şey öğretirdim. Benim insanlara söyleyecek çok şeyim var; aptal değilim. Kitap oku; onlarda sana gerekli olan her şey var. Kitap bu, saçmalık değil! Bira ister misin?”</p>

  <p class="normal">“Sevmiyorum.”</p>

  <p class="normal">“İyi. İçme zaten. Sarhoşluk bela, votka ise şeytan icadıdır. Zengin olsaydım seni okula gönderirdim. Cahil insan, öküz gibidir; ya köle olur ya da mezbahayı boylar. Boyun eğmekten başka elinden bir şey gelmez...”</p>

  <p class="normal">Kaptanın karısı ona Gogol’ün bir kitabını vermişti.</p>

  <p class="normal"><span class="ideitalik">Korkunç İntikam</span> adlı bu kitabı okudum ve çok beğendim, ama Smuriy öfkeyle haykırdı:</p>

  <p class="normal">“Safsata bu, hikâye! Başka kitaplarının da olduğunu biliyorum.”</p>

  <p class="normal">Kitabı elimden çekip aldı. Kaptanın karısından başka bir kitap alıp getirdi. Sert bir tavırla emretti:</p>

  <p class="normal">“<span class="ideitalik">Taras</span>’ı oku!<sup class="calibre2"><a href="../Text/Ekmegimi-Kazanirken_split_032.html#footnote-127975-10" id="footnote-127975-10-backlink">[10]</a></sup> Neydi onun adı? Bul şunu. Kaptanın karısı kitabın güzel olduğunu söylüyor. Kime göre güzel? Ona göre güzel, ama bana göre belki de kötüdür! Saçlarını kestirmiş ha! Peki kulaklarını niye kestirmemiş?”</p>

  <p class="normal">Taras, Ostap’ı dövüşe çağırınca, aşçı kahkahalarla gülmeye başladı.</p>

  <p class="normal">“Öyle mi? Niye peki? Sen bilgiliysen, ben de güçlüyüm! Şu yazdıkları şeye bak. Develer!”</p>

  <p class="normal">Dikkatle dinler, ama sık sık homurdanırdı.</p>

  <p class="normal">“Saçma bu! Bir adamı omuzundan kalçasına kadar kesmek mümkün değildir. Ayrıca bir adamı mızrağın ucunda kaldıramazsın; sonra mızrak paramparça olur. Ben de askerlik yaptım.”</p>

  <p class="normal">Andre’nin yaptığı hainlik onda nefret uyandırdı.</p>

  <p class="normal">“Hain evlat değil mi? Hem de bir kadın yüzünden. Lanet olsun!”</p>

  <p class="normal">Ama Taras, oğlunu vurup öldürünce, aşçı ayaklarını karyoladan aşağı sarkıttı, elleriyle karyolaya yaslandı, iki büklüm oldu ve ağlamaya başladı. Gözyaşları yanaklarından ağır ağır süzülüyor, güvertenin döşemesine damlıyordu. Gürültüyle burnundan soluyor ve homurdanıyordu:</p>

  <p class="normal">“Aman Tanrım! Aman Tanrım!”</p>

  <p class="normal">Ve birden bana bağırmaya başladı:</p>

  <p class="normal">“Okusana be şeytan çekici!”</p>

  <p class="normal">Yine ağlamaya başladı. Ostap, ölmeden önce, “Baba! Duyuyor musun beni?” diye haykırdığı zaman ağlaması daha da arttı ve daha acıklı bir hal aldı.</p>

  <p class="normal">“Her şey mahvoldu!” diye hıçkırıyordu. “Evet, her şey! Kitap bitti mi? Ah! Lanet olsun! Taras tam bir erkekmiş değil mi? Erkek diye bunlara derler.”</p>

  <p class="normal">Kitabı elimden aldı ve gözyaşlarıyla ıslatarak dikkatle gözden geçirdi.</p>

  <p class="normal">“Ne güzel kitap! Sanki bir ödül!”</p>

  <p class="normal">Sonra İvanhoe’yu okuduk. Richard Plantagenef, Smuriy’nin çok hoşuna gitti. Ciddi bir tavırla, “İşte gerçek bir kral!” dedi.</p>

  <p class="normal">Oysa kitabı sıkıcı bulmuştum.</p>

  <p class="normal">Genelde zevklerimiz uyuşmuyordu. Thomas Jones’un Hikâyesi adlı kitabın çok eski bir çevirisi olan Sokakta Bulunmuş Çocuk Thomas Jones’un Hikâyeleri’ni çok sürükleyici bulmuştum, ama Smuriy homurdanmaya başladı.</p>

  <p class="normal">“Saçmalık! Bana ne Thomas’dan? Beni ne ilgilendirir ki? Başka kitaplar da olması gerekir.”</p>

  <p class="normal">Bir gün ona, ancak geceleri mahzenlerde okunabilecek gizli, yasak kitaplar olduğunu söyledim.</p>

  <p class="normal">Gözleri faltaşı gibi açıldı, bıyıkları diken diken oldu.</p>

  <p class="normal">“O da ne? Neler uyduruyorsun?”</p>

  <p class="normal">“Uydurmuyorum. Papaz günah çıkarırken bana onları okuyup okumadığımı sormuştu. Zaten ondan önce de bu kitapları okuyup ağlayanları kendi gözlerimle görmüştüm.”</p>

  <p class="normal">Aşçı suratını asarak yüzüme baktı ve sordu:</p>

  <p class="normal">“Ağlayan kim?”</p>

  <p class="normal">“Onu dinleyen bir hanım. Diğer hanım ise öyle korktu ki kaçıp gitti.”</p>

  <p class="normal">Smuriy, gözlerini hafifçe kapayarak, “Kendine gel. Hayal görüyorsun,” dedi ve biraz düşündükten sonra homurdanmaya başladı:</p>

  <p class="normal">“Elbette bir yerlerde bazı gizli şeyler vardır. Olmadan olmaz!.. Böyle şeyler benim yaşıma ve de karakterime uygun değil!.. Ama işte!..”</p>

  <p class="normal">Bir saat böylesine güzel konuşabilirdi.</p>

  <p class="normal">Farkından olmadan kitap okumaya alışıyor ve onları keyifle elime alıyordum. Kitapların anlattığı hoş şeyler gerçek hayattan farklıydı. Hayat gitgide zorlaşıyordu.</p>

  <p class="normal">Smuriy de kendini gitgide okumaya kaptırıyor ve beni ikide bir işimden alıkoyuyordu.</p>

  <p class="normal">“Peşkov, okumaya gel.”</p>

  <p class="normal">“Yıkanmamış bir sürü bulaşığım var.”</p>

  <p class="normal">“Maksim yıkar.”</p>

  <p class="normal">Sert bir tavırla baş bulaşıkçıyı benim işimi yapmaya yolluyordu. O da kızgınlığından bardakları kırıyor, büfeci de uysal bir tavırla beni uyarıyordu:</p>

  <p class="normal">“Gemiden atarım seni!”</p>

  <p class="normal">Bir gün Maksim, bilerek kirli su ve çay artıklarıyla dolu bir leğene birkaç bardak koymuş. Ben suyu gemiden denize boca edince, bardaklar da uçup gitti.</p>

  <p class="normal">Smuriy büfeciye, “Bu benim suçum!” dedi. “Benim hesabıma yaz!”</p>

  <p class="normal">Büfe çalışanları bana ters ters bakmaya başlamışlardı. Bana, “Hey, sen, kitap kurdu! Niye para ödüyorlar ki sana?” diyorlardı.</p>

  <p class="normal">Boş yere kap kacak kirleterek işimi fazlalaştırmaya çalışıyorlardı. Bu işin sonunun benim için kötü olacağını biliyordum. Nitekim yanılmamışım.</p>

  <p class="normal">Bir akşamüstü küçük bir iskeleden gemimize kırmızı yüzlü bir kadın bindi. Yanında sarı bir eşarp takmış, yeni, pembe bir bluz giymiş genç bir kız vardı. İkisi de içkiliydi. Kadın gülümsüyor, herkesi selamlıyor, papaz gibi konuşuyordu.</p>

  <p class="normal">“Beni affedin kardeşlerim... Biraz içtim de! Mahkemeden geliyorum. Beni suçsuz bulup bıraktılar. Sevincimden içip sarhoş oldum!”</p>

  <p class="normal">Kız da donuk gözlerle insanlara bakarak gülüyor ve kadını itiyordu.</p>

  <p class="normal">“Haydi yürü deli kadın, yürü...”</p>

  <p class="normal">Onları ikinci mevki güvertesinin yanında Yakov, Maksim ve Sergey’in yattıkları kamaranın karşısına yerleştirdiler. Kadın hemen bir yere kayboldu. Sergey, kurbağa ağzı kulaklarına vararak, istekle genç kızın yanına oturdu.</p>

  <p class="normal">Geceleyin işimi bitirdikten sonra, uyumak için masanın üzerine uzanıyordum ki, Sergey yanıma geldi ve beni kolumdan yakaladı.</p>

  <p class="normal">“Gel, seni evlendireceğiz.”</p>

  <p class="normal">Sarhoştu. Kolumu kurtarmaya uğraştım, ama bana vurdu.</p>

  <p class="normal">“Geeel!”</p>

  <p class="normal">Maksim de koşarak geldi; o da sarhoştu. İkisi de beni güvertede uyuyan yolcuların arasından geçirerek kendi kamaralarına sürüklediler, ama kamaranın kapısında Smuriy duruyordu. Yakov İvaniç ise kapının pervazına yaslanmıştı. Kız onun sırtına yumruklar indiriyor ve sarhoş bir sesle bağırıyordu:</p>

  <p class="normal">“Bırakın beni!”</p>

  <p class="normal">Smuriy, beni Sergey ve Maksim’in elinden çekip aldı. Onları saçlarından tuttu, kafalarını birbirine tokuşturduktan sonra fırlatıp attı. İkisi de yere kapaklandı.</p>

  <p class="normal">Yakov’a, “Asyalı!” dedi ve kamaranın kapısını hızla onun yüzüne kapattı. Beni de iterek, “Çekil karşımdan!” diye bağırdı.</p>

  <p class="normal">Koşarak geminin kıç tarafına gittim. Bulutlu bir geceydi; nehir simsiyahtı. Geminin ardında iki gri yol, köpürerek görünmeyen kıyılara doğru uzanıp gidiyor, bu iki yolun arasındaki mavna ağır ağır yol alıyordu. Geminin bazen sağında, bazen de solunda lambaların kırmızı lekeleri beliriyor, etrafı aydınlatmadan kıyının beklenmedik dönemeçlerinde gözden yitiyorlardı. O zaman etraf daha da kararıyor, kendimi daha üzgün hissediyordum.</p>

  <p class="normal">Aşçı geldi, yanıma oturdu, derin derin içini çekti ve sigara içmeye başladı.</p>

  <p class="normal">“Seni kızın yanına sürüklüyorlardı değil mi? Alçak herifler! Aralarında konuşurlarken duydum.”</p>

  <p class="normal">“Kızı ellerinden kurtardınız mı?”</p>

  <p class="normal">“Onu mu?”</p>

  <p class="normal">Kıza kaba bir şekilde küfrettikten sonra ciddi bir sesle sözlerine devam etti:</p>

  <p class="normal">“Burada herkes rezildir. Bu gemi köyden de beterdir. Sen köyde yaşamış mıydın?”</p>

  <p class="normal">“Hayır.”</p>

  <p class="normal">“Köy felaket bir yerdir. Özellikle kışın!”</p>

  <p class="normal">Sigaranın izmaritini güverteden denize fırlattıktan sonra bir süre sustu, sonra tekrar konuşmaya başladı:</p>

  <p class="normal">“Bu domuz sürüsünün içinde mahvolacaksın; sana acıyorum yavrum. Herkese acıyorum. Bazen ne yapacağımı bilemiyorum. İçimden diz çöküp sormak geliyor; siz ne yapıyorsunuz köpoğlu köpekler, ha? Kör müsünüz? Develer...”</p>

  <p class="normal">Geminin düdüğü uzun uzun çaldı. Mavnanın halatı hızla suya çarptı. Koyu karanlıkta bir fenerin ışığı iskelenin yerini işaret ederek sallanmaya başladı. Karanlığın içinden başka ışıklar da göründü.</p>

  <p class="normal">Aşçı, “Piyaniy Bor,” diye mırıldandı. “Piyanaya diye bir nehir var. Piyankov soyadında bir de yüzbaşı tanıyorum. Zapivohin diye bir kâtip olacak. Ben kıyıya çıkıyorum.”</p>

  <p class="normal">Kama kıyılarının iriyarı kadın ve kızları uzun sedyelerle nehirden odun taşıyorlardı. Boyunlarındaki kayışların altında iki büklüm, ikişer ikişer çevik adımlarla ocağın bulunduğu gemi ambarına doğru yürüyorlar, siyah deliğe odunları fırlatırken çınlayan bir sesle, “Hooop!” diye bağırıyorlardı.</p>

  <p class="normal">Onlar odunlarıyla yürürken, tayfalar onların bacaklarını, göğüslerini elliyorlar, kadınlar tiz çığlıklar kopararak adamların yüzüne tükürüyorlardı. Odunlarını boşaltıp geri dönerlerken de ellerindeki sedyelerle çimdiklere ve sarkıntılıklara karşı kendilerini savunuyorlardı. Böyle olaylara onlarca kez şahit olmuştum. Odun yüklenen her iskelede durum aynıydı.</p>

  <p class="normal">Bana sanki yaşlanmışım, bu gemide uzun yıllar yaşamışım gibi geliyordu. Yarın, bir hafta sonra, sonbaharda, gelecek yıl olacakları bildiğimi zannediyordum.</p>

  <p class="normal">Artık gün ağarıyordu. İskelenin üstündeki kumlu yamaçta büyük bir çam ormanı görünüyordu. Yamaçtan ormana doğru yürüyen kadınlar zaman zaman bağıraşarak gülüyor ve şarkı söylüyorlardı. Taşıdıkları uzun sedyelerle askerlere benziyorlardı.</p>

  <p class="normal">İçimden ağlamak geliyordu. Gözyaşlarım göğsümde düğümleniyor, yüreğimi ince bir sızı kaplıyordu. Bu bana acı veriyordu, ama ağlamaktan utanıyordum.</p>

  <p class="normal">Tayfa Bliyahin’e, güverteyi yıkaması için yardım etmeye koyuldum.</p>

  <p class="normal">Bliyahin silik bir adamdı. Soluk benizli ve zayıftı. Hep köşelere saklanır, oralardan küçük, zaman zaman parıltılar saçan gözlerle bakardı.</p>

  <p class="normal">“Aslında benim soyadım Bliyahin değil. Sonra biliyor musun; benim annem fahişeydi. Bir kız kardeşim var; o da öyle. Herhalde bu onların kaderiymiş. Kader hepimizin dümenidir kardeş. Haydi sen git, yok, bekle biraz...”</p>

  <p class="normal">Süpürgeyi güvertenin tahtalarında sürüklerken bana sessizce, “Kadınları nasıl rahatsız ettiklerini gördün mü?” dedi. “Yaş odunu bile uzun süre ateşte bekletirsen, sonunda tutuşup yanar. Ben bunu sevmiyorum kardeş, hiç hoşlanmıyorum. Eğer kadın olarak doğsaydım kendimi bir bataklığa atardım. İsa şahidim olsun! İradesi olmayan insanlar yanıp tutuşurlar. İğdişler aptal insanlar değildir. Onlar hakkında bir şey duymuş muydun? Onlar doğru yolu bulmuşlardır; dünya işlerini boş ver, kendini Tanrı’nın hizmetine ada.”</p>

  <p class="normal">Kaptanın karısı, eteğini iyice yukarı sıyırmış bir halde su birikintisinin üzerinden atlayarak yanımızdan geçti. Her zaman erken kalkıyordu. Uzun boylu, zarifti. Öyle sade ve göz alıcı bir yüzü vardı ki, ardından koşup bütün kalbimle, “Ne olur bana bir şeyler söyleyin!” diye yalvarmak istedim.</p>

  <p class="normal">Gemi ağır ağır iskeleden ayrıldı. Bliyahin, haç çıkararak, “Kalktık,” dedi.</p>
</body>
</html>
