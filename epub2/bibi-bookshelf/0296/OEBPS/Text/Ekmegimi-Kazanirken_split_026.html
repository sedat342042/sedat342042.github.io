<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_21">XV</h2>

  <p class="normal">Kırlarda karlar çözülüyordu. Gökyüzünde kış bulutları yeryüzüne yağmur ve karla karışık yağmur halinde yağarak karları eritiyordu. Güneş, günlük yolculuğunu daha ağır yapıyor, hava gitgide ısınıyordu. Sanki bahar neşesi çoktan gelmiş de, şaka edercesine şehrin dışındaki kırlarda saklanıyor, birazdan şehre akın edecekmiş gibi görünüyordu. Sokaklarda kırmızımtrak bir çamur vardı. Sular, kaldırımların yanından küçük derecikler halinde akıyor, hapishane meydanında, karların ve buzların eridiği yerlerde serçeler neşeyle zıplıyor, insanların da serçeler gibi telaşlı oldukları fark ediliyordu. Bu ilkbahar gürültüsünün üstünde büyük perhiz çanları sabahtan akşama kadar neredeyse sürekli çalıyor, yumuşak vuruşlarla insanın yüreğini hoplatıyordu. Çanın bu vuruşlarında, yaşlıların konuşmalarında olduğu gibi üzücü bir şeyler gizliydi. Sanki çanlar her şeyden soğuk bir hüzünle söz ediyordu:</p>

  <p class="normal">“Bitti, her şey bitti, bitti...”</p>

  <p class="normal">Doğum günümde işçiler bana Tanrı’nın kulu Aleksey’in küçük, güzel resmedilmiş bir ikonunu hediye ettiler. Jiharev, ciddi bir eda ile hiç unutamadığım uzun bir konuşma yaptı. Parmaklarını kımıldatıp kaşlarını kaldırarak, “Sen kimsin?” diye söze başladı. “Yalnızca on üç yaşlarında öksüz bir çocuksun. Ben ise senden neredeyse dört kat büyük olduğum halde, her şeye rağmen yandan değil, dosdoğru baktığın için seni övüyor ve takdir ediyorum. Hep böyle kal. Bu iyi bir şey!”</p>

  <p class="normal">Tanrı’nın kullarıyla, Tanrı’nın insanlarından söz etti, ama insanlarla kullar arasındaki farkı anlayamadım. Herhalde bu onun için de pek anlaşılır bir kavram değildi. Konuşması sıkıcıydı; atölyedekiler onu alaya alıyorlardı. Bense ne yapacağımı bilemeden, şaşırmış ve mahçup, elimde ikonla ayakta duruyordum. Sonunda Kapendühin, sıkıntılı bir tavırla konuşmacıya bağırdı:</p>

  <p class="normal">“Şu cenaze ayinini kes artık. Bak çocuğun kulakları bile mosmor kesildi.” Sonra omzuma vurarak beni övdü. “Senin en iyi özelliğin, herkesle kardeş gibi yakın olman. Bu çok güzel! Bu yüzden seni dövmek bir yana, sana küfretmek bile zor bir şey!”</p>

  <p class="normal">Herkes iyilikle bana bakıyor, şaşkınlığımı nazikçe alaya alıyorlardı.</p>

  <p class="normal">Eğer bu biraz daha sürseydi, herhalde bu insanlara yararlı bir kişi olduğumu hissetmenin beklenmedik sevinciyle kendimi tutamayarak hıçkırıklara boğulacaktım. Oysa tam da o günün sabahında dükkânda, tezgâhtar, başıyla beni gösterek, Pyotr Vasilyev’e, “Sevimsiz bir çocuk. Hiçbir işe de yaramıyor,” demişti.</p>

  <p class="normal">Her zamanki gibi sabahtan dükkâna gitmiştim, ama öğleden sonra tezgâhtar bana, “Eve git, ahırın çatısındaki karları küre ve bodruma doldur,” dedi.</p>

  <p class="normal">Doğum günüm olduğundan haberi yoktu. Kimsenin bunu bilmediğine de emindim.</p>

  <p class="normal">Atölyedeki kutlama töreni bittikten sonra giysilerimi değiştirdim, avluya giderek, ahırın çatısına çıktım ve bu yıl bolca yağan, kalın ve yoğun bir kütle halinde birikmiş olan karları küremeye başladım, ama telaştan bodrumun kapısını açmayı unutmuşum. Attığım kar yığınları kapıyı örtmüştü. Yere atlayıp, yaptığım hatayı görerek, derhal kapının önündeki karları bir yana atmaya başladım. Karlar ıslaktı, sımsıkı birbirine yapışmıştı. Tahta kürek, karları zar zor kaldırabiliyordu. Demir küreğim de yoktu. Tam tezgâhtar kapıda göründüğü sırada elimdeki kürek kırılıverdi; “Bela, sevincin ardından adım adım gelir,” diyen Rus atasözü doğrulanmıştı.</p>

  <p class="normal">Tezgâhtar, küçümseyen bir tavırla yanıma yaklaşarak, “Demek öyle,” dedi. “Senin gibi işçiye lanet olsun! Şu akılsız kafana bir tane patlatırsam şimdi...”</p>

  <p class="normal">Küreğin sapını bana doğru sallamaya başladı.</p>

  <p class="normal">Geri çekildim ve sertçe, “Beni kapıcı olarak yanınıza almadınız ki,” dedim.</p>

  <p class="normal">Küreğin sapını bacaklarıma doğru fırlattı. Ben de bir kar topağı kapıp, tam yüzüne isabet ettirdim. Burnundan gürültüyle soluyarak sıvıştı; ben de işi bırakarak atölyeye gittim. Birkaç dakika sonra tezgâhtarın nişanlısı koşarak aşağı indi. Anlamsız yüzü sivilcilerle dolu, oynak bir kızdı.</p>

  <p class="normal">“Maksimiç yukarı!” dedi.</p>

  <p class="normal">“Gelmeyeceğim,” dedim.</p>

  <p class="normal">Lariyoniç, sakin ve şaşkın bir tavırla, “Gelmeyeceğim de ne demek oluyor?” dedi.</p>

  <p class="normal">Neler olduğunu ona anlattım.</p>

  <p class="normal">Endişeli endişeli kaşlarını çatarak, alçak sesle bana, “Sen de çok cüretkârsın kardeş,” dedi.</p>

  <p class="normal">Atölyede bir uğultu kopmaya başladı. Tezgâhtara küfürler yağdırıyorlardı.</p>

  <p class="normal">Kapendühin, “Şimdi seni işter atarlar,” dedi.</p>

  <p class="normal">Bu beni korkutmuyordu. Zaten tezgâhtarla aram çoktandır dayanılmayacak kadar kötüydü. İnatla ve gittikçe fazlalaşan bir şiddetle benden nefret ediyordu. Ben de ona katlanamıyor, ama bana böyle aptalca davranmasının nedenini anlamak istiyordum.</p>

  <p class="normal">Dükkânda yere bozuk paralar atıyordu. Yeri süpürürken bunları buluyor ve tezgâhın üstünde, dilenciler için ayrılmış olan bozuklukların durduğu tasa atıyordum. Sık sık olan bu durumun nedenini anlayınca tezgâhtara, “Paraları boşuna yere atıyorsunuz!” dedim.</p>

  <p class="normal">Birden sinirlendi ve düşüncesizce bağırmaya başladı:</p>

  <p class="normal">“Bana akıl öğretmeye kalkışma. Ben ne yaptığımı biliyorum.” Sonra hemen düzeltti. “Boşuna yere atıyorsun da ne demek? Paralar kendiliğinden düşüyor.”</p>

  <p class="normal">Dükkânda kitap okumamı yasakladı.</p>

  <p class="normal">“Bu işe senin kafan çalışmaz. Din bilgini mi olmaya çalışıyorsun asalak?”</p>

  <p class="normal">Bozukluklarla beni tuzağa düşürme girişiminden hiç vazgeçmiyordu. Yere attığı para, ben döşemeyi süpürürken aralığa düşecek olsa, onu benim çaldığımdan emin olacaktı.</p>

  <p class="normal">Bu oyuna son vermesini ona bir kez daha teklif ettim, fakat aynı gün kaynar su kabıyla meyhaneden dönerken, kısa bir süre önce işe girmiş olan komşu dükkânın tezgâhtarına şu aklı verdiğini işittim:</p>

  <p class="normal">“Onun bir dua kitabı çalmasını sağla. Yakında üç sandık dolusu dua kitabı gelecek.”</p>

  <p class="normal">Benden söz ettiklerini anladım. Dükkâna girdiğimde ikisi de şaşkınlıktan kalakaldılar. Bunun dışında aptalca tuzaklar hazırladıklarından kuşkulanmak için başka nedenlerim de vardı.</p>

  <p class="normal">Komşu dükkânın tezgâhtarı daha önce de orada çalışmıştı. Becerikli bir satıcı sayılırdı, ama ayyaştı. Alkol komasına girmeye başlayınca, patron onu kovmuş, ama sonra bu sinsi bakışlı, cılız ve çelimsiz adamı tekrar yanına almıştı. Yumuşak başlı patronun her buyruğuna itaat eden biri gibi görünüyordu. Hep zeki bir tebessümle bıyıkaltından güler, sivri diliyle iğneleyici sözler söylemekten hoşlanırdı. Dişleri beyaz ve sağlam olmasına rağmen, ağzından çürük dişli insanlarda olduğu gibi pis kokular yayılırdı.</p>

  <p class="normal">Bir gün beni hayrete düşürdü; nazikçe gülümseyerek yanıma sokuldu, sonra birdenbire kasketimi düşürüp saçlarıma yapıştı. Dövüşmeye başladık. Beni galeriden dükkânın içine doğru itti ve yerde duran ikon dolaplarının üzerine düşürmeye çalıştı. Eğer bunda başarılı olsaydı, camları tuzla buz edecek, oyma resimleri kıracak ve büyük olasılıkla değerli ikonları çizecektim, ancak çok çelimsiz olduğu için onunla kolayca başa çıktım, ama o sırada bu sakallı adamın yerde kırık burnunu silip acı acı ağladığını görerek hayretler içinde kaldım.</p>

  <p class="normal">Ertesi sabah patronlarımız bir yere gidince, ikimiz yalnız kaldık ve burnunun kökünde ve gözlerinin altındaki şişleri ovuşturarak, arkadaşça bir tavırla:</p>

  <p class="normal">“Kendi iradem ve arzumla mı üzerine çullandığımı sanıyorsun? Ben aptal değilim. Çelimsiz, ayyaş bir adamım. Beni döveceğini zaten biliyordum. Bunu patronum emretti. ‘Onu yaka paça sürükle,’ dedi. ‘Dövüş sırasında dükkâna zarar ziyan vermesini, her şeyi harap etmesini sağla.’ Bana kalsa hiç böyle bir şey yapar mıyım? Bak suratımı nasıl dağıttın,” dedi.</p>

  <p class="normal">Ona inandım ve acıdım. Onu döven karısıyla kıt kanaat geçindiğini biliyordum.</p>

  <p class="normal">Yine de kendimi tutamayarak sordum:</p>

  <p class="normal">“Eğer seni birini zehirlemeye zorlasalar; bunu yapar mıydın?”</p>

  <p class="normal">Tezgâhtar, yüzünde acıklı bir gülümseyişle, sessizce, “O yaptırır. O, her şeyi yapabilir,” dedi. Biraz sonra bana şöyle bir öneride bulundu. “Dinle. Tek kuruşum yok. Evde yiyecek bir şey de yok. Karı dırdır edip duruyor. Ne olur dostum! Sizin depodan bir ikon çal, ben de onu satayım ha! Çalmaz mısın? Ya da bir dua kitabı?”</p>

  <p class="normal">Ayakkabı mağazası ve kilise bekçisi aklıma geldi. Bu adamın beni ele vereceğini düşündüm, ama isteğini geri çevirmek benim için zordu ve ona bir ikon verdim. Birkaç ruble değerindeki bir dua kitabını çalmaya ise cesaret edememiştim. Bu bana çok büyük bir suç gibi gelmişti. Ne yapabilirdim ki? Ahlakta her zaman kendine has bir mantık gizlidir.</p>

  <p class="normal">Bizim tezgâhtarı, bu zavallı adamın kafasına bana bir dua kitabı çaldırma fikrini sokmaya çalışırken duyduğumda büyük bir korkuya kapılmıştım. Bizim tezgâhtarın ona karşı nasıl merhametli olduğumu bildiğini ve komşu tezgâhtarın ikon çalma işini ona anlattığı apaçık belliydi.</p>

  <p class="normal">Başkasına yapılan iyiliğin iğrenç bir biçimde kullanılması, bana kurulan pis tuzak; bütün bunlar, içimi kendime ve herkese karşı hiddet ve tiksinti duygusuyla doldurmuştu. Dua kitaplarıyla dolu sandıkların yolunu gözleyerek birkaç korkunç sıkıntılı gün geçirdim. Sonunda kitaplar gedi. Onları ayırıp, depodaki yerlerine yerleştirirken komşu tezgâhtar yanıma geldi ve ona bir dua kitabı vermemi istedi.</p>

  <p class="normal">Bunun üzerine ona sordum:</p>

  <p class="normal">“İkon çalma işinden bizim tezgâhtara bahsettin mi?”</p>

  <p class="normal">Bezgin bir sesle, “Evet, söz ettim,” dedi. “Ben hiçbir şeyi gizleyemiyorum kardeş.”</p>

  <p class="normal">Şaşkınlıktan aklım durdu. Yere oturdum ve faltaşı gibi açtığım gözlerimle dik dik ona bakmaya başladım.</p>

  <p class="normal">Mahçup ve korkunç zavallı haliyle çabuk çabuk bir şeyler mırıldanıyordu.</p>

  <p class="normal">“Seninki bunu kendiliğinden fark etti. Aslında benimki anladı da, seninkine söyledi.”</p>

  <p class="normal">Mahvolduğumu düşünüyordum. Bu adamlar bana kötü bir oyun oynamışlardı ve yerim hazırdı. Çocuk hapishanesinin yolu görünmüştü. Böyle olduktan sonra artık hiçbir şeyi umursamıyordum.</p>

  <p class="normal">Boğulacaksam derin bir yerde boğulayım diyordum. Komşu tezgâhtarın eline bir dua kitabı tutuşturdum; kitabı paltosunun altına sakladı ve uzaklaştı, ama hemen geri döndü, dua kitabını ayaklarıma fırlattı.</p>

  <p class="normal">Uzaklaşıp giderken söyleniyordu:</p>

  <p class="normal">“Almayacağım! Senin yüzünden başım belaya girecek!”</p>

  <p class="normal">Sözlerinden hiçbir şey anlamamıştım. Neden benim yüzümden başı belaya girecekti? Ama kitabı almadığı için memnundum. Bu olaydan sonra benim küçük tezgâhtar bana daha sert, daha kuşkuyla bakmaya başladı.</p>

  <p class="normal">Lariyoniç yukarı çıktığında bütün bunlar hatırıma geldi. Yukarıda uzun süre kalmadı. Her zamankinden daha sessiz ve bezgin bir halde geri döndü. Akşam yemeğinden önce baş başa kaldığımızda:</p>

  <p class="normal">“Seni dükkândan alıp atölyeye vermeleri için çok çabaladım, ama bir işe yaramadı. Kuzma istemiyor. O, senden hiç hoşlanmıyor,” dedi.</p>

  <p class="normal">Evde bir düşmanım daha vardı. O da, haddinden fazla oynak bir kız olan tezgâhtarın nişanlısıydı. Atölyenin bütün gençleri onunla oynaşır, koridorda bekleyip onu sıkıştırırlardı. Kız buna kızmaz, sadece küçük bir köpek yavrusu gibi tiz çığlıklar atardı. Sabahtan akşama kadar bir şeyler çiğnerdi. Cepleri bisküvilerle, çöreklerle tıka basa doluydu. Çenesi durmadan oynardı. Onun anlamsız yüzünü, telaşlı gri gözlerini görmek hiç hoşuma gitmiyordu. Pavel ile bana hep kaba ve utanmazca anlam taşıyan bilmeceler sorar, birbirine karıştırıp okununca ayıp anlamlar kazanan yanıltmacalı sözcükler söyletirdi.</p>

  <p class="normal">Bir gün yaşlı ustalardan biri ona, “Sen ne edepsiz bir kızsın öyle!” dedi.</p>

  <p class="normal">Kız cesurca, utanç verici sözcüklerle dolu bir şarkıyla ona cevap verdi:</p>

  <p class="indentmetinitalik">“Bir kız utanırsa</p>

  <p class="indentmetinitalik">Karı olarak beş para etmez.”</p>

  <div class="clrb"></div>

  <p class="normal">Böyle bir kızla ilk kez karşılaşıyordum.</p>

  <p class="normal">Ondan tiksiniyor ve benimle kırıştırmak istemesinden korkuyordum. Cilvelerinden hiç hoşlanmadığımı görünce bana daha çok musallat olmaya başladı.</p>

  <p class="normal">Bir gün mahzende kvas ve hıyar fıçılarına kaynar su dökmesine yardım ederken bize bir teklifte bulundu:</p>

  <p class="normal">“Size nasıl öpüşüldüğünü öğretmemi ister misiniz çocuklar?”</p>

  <p class="normal">Pavel, gülerek, “Ben öpüşmeyi senden daha iyi bilirim,” dedi.</p>

  <p class="normal">Bense gidip nişanlısıyla öpüşmesini, pek de nazik olmayan bir tavırla söyledim.</p>

  <p class="normal">Kız sinirlendi:</p>

  <p class="normal">“Ah, şu terbiyesize bak! Genç bir kız, ona tatlı diller döküyor, ama o burun kıvırıyor. Kendini ne sanıyor acaba?” Sonra parmağıyla beni tehdit ederek ekledi: “Dur hele! Ben sana gösteririm.”</p>

  <p class="normal">Pavel, benim tarafımı tutarak, “Nişanlın yaptığın rezaletleri öğrenecek olursa, sana dünyanın kaç bucak olduğunu gösterir!” dedi.</p>

  <p class="normal">Kız, sivilcelerle kaplı yüzünü nefretle buruşturdu.</p>

  <p class="normal">“Ben ondan korkmuyorum. Çeyizimle ondan çok daha iyi, düzinelercesini bulurum. Kızlar yalnızca evlenene kadar biraz gönül eğlendirebilirler.”</p>

  <p class="normal">Sonra Pavel’le kırıştırmaya başladı; bense o günden sonra bıkıp usanmadan beni ihbar eden bir düşman kazandım.</p>

  <p class="normal">Dükkândaki yaşantım gittikçe eziyet verici olmaya başlamıştı. Bütün din kitaplarını okumuştum. Eski din bilginlerinin tartışmaları artık bana sürükleyici gelmiyordu; hep aynı şeylerden söz ediyorlardı. İçlerinde sadece Pyotr Vasilyev, insan hayatının karanlık yönleri hakkında bilgisi ve ilginç, coşkulu konuşma tarzıyla beni cezbediyordu. Bazen İlyas Peygamber de onun gibi, yalnız ve intikamcı olarak dünyayı gezmiş olmalı diye düşünürdüm, ama ne zaman onunla insanlar ve fikirlerim hakkında tüm içtenliğimle konuşsam, iyiliksever bir tavırla beni dinledikten sonra söylediklerimi tezgâhtara aktarıyordu. O da küçümseyen bir tavırla benimle alay ediyor ya da öfkeyle küfrediyordu.</p>

  <p class="normal">Bir gün ihtiyara, kimi zaman onun sözlerini, çeşitli şiirleri ve kitaplardaki anlamlı sözleri yazdığım deftere not aldığımı söyledim. Bu, eski din bilginini çok ürküttü. Hızla ayağa fırlayıp telaşla bana sorular sormaya başladı:</p>

  <p class="normal">“Bunu niçin yapıyorsun? Bu bir işe yaramaz ki küçüğüm. Hatıra olsun diye mi? Hayır, vazgeç bundan. Sen ne biçim bir çocuksun! Yazdıklarını bana ver tamam mı?”</p>

  <p class="normal">Defteri kendisine vermem ya da yakmam için uzun uzun dil dökerek beni ikna etmeye uğraştı, sonra da tezgâhtarla öfkeli bir tavırla fıs fıs bir şeyler konuşmaya başladı.</p>

  <p class="normal">Eve giderken, tezgâhtar bana sertçe, “Sen defterine bazı notlar alıyormuşsun. Bir daha böyle şeyler yaptığını duymayayım! İşittin mi? Böyle işlerle sadece hafiyeler uğraşır,” dedi.</p>

  <p class="normal">Boş bulunup sordum:</p>

  <p class="normal">“Ya Sitanov’a ne demeli? O da yazıyor!”</p>

  <p class="normal">“O da mı? Uzun budala!”</p>

  <p class="normal">Uzun bir süre sustuktan sonra, olağandışı bir yumuşaklıkla:</p>

  <p class="normal">“Dinle. Kendi defterinle, Sitanov’un defterini bana gösterirsen, sana yarım ruble veririm! Yalnız bunu Sitanov’un haberi olmadan, usulca yapmalısın,” dedi.</p>

  <p class="normal">Arzusunu yerine getireceğimden emin olmalıydı ki, kısacık bacaklarıyla önüm sıra uzaklaştı.</p>

  <p class="normal">Evde tezgâhtarın teklifinden Sitanov’a bahsettim.</p>

  <p class="normal">Sitanov somurttu:</p>

  <p class="normal">“Boş yere ağzından kaçırmışsın. Şimdi defterlerimizi çaldırmak için birinin aklını çelecektir. Defterini bana ver de saklayayım. Yakında ayağını kaydıracaktır. Gözünü dört aç!”</p>

  <p class="normal">Ben de aynı fikirdeydim ve ninem şehre geri döner dönmez buradan ayrılmaya karar vermiştim. Ninem, birinin kızlarına dantel öğretmek için kış boyunca Balahno’da kalmıştı. Dedem, yine Kunavino’da yaşıyordu. Ona hiç gitmiyordum. O da şehirde olduğu zamanlar beni ziyarete gelmiyordu. Bir gün sokakta karşılaştık. Sırtında rakun postundan kalın bir kürk vardı. Tıpkı bir papaz gibi ciddi bir edayla ağır ağır yürüyordu. Selam verdim. Elini gözlerinin üzerine siper ederek, düşünceli bir tavırla söylendi:</p>

  <p class="normal">“Ah, sen misin... İkona ressamı olmuşsun; evet, evet... Peki öyleyse, hadi!”</p>

  <p class="normal">Sonra beni yolun kenarına iterek, yine ağır ve ciddi bir edayla yoluna devam etti.</p>

  <p class="normal">Ninemi seyrek görüyordum. Yaşlılığı nedeniyle bunamakta olan dedemi beslemek için yorulmak nedir bilmeden çalışıyor, dayılarımın çocuklarıyla uğraşıp duruyordu. Özellikle Mihayil dayımın oğlu, yakışıklı, hayalci ve kitap kurdu bir delikanlı olan Saşa, onun başına çok iş açıyordu. Sık sık iş değiştirerek boyahanelerde çalışıyor, çalışmadığı zamanlarda ise ninemin ona yeni bir iş bulmasını sakin sakin bekleyerek vakit geçiriyordu. Saşa’nın kız kardeşi de nineme yük oluyordu. Sarhoş bir işçiyle mutsuz bir evlilik yapmış olan bu kızı kocası sürekli dövüyor ve evden atıyordu.</p>

  <p class="normal">Ninemi her görüşümde daha bilinçli bir şekilde onun ruhuna karşı hayranlığım daha da çoğalıyordu, ama bu mükemmel ruhun masallarla körleştiğini, hayatın acı gerçeklerini görüp anlamaya gücünün yetmediğini, endişelerimin, heyecanlarımın ona uzak olduğunu artık anlamıştım.</p>

  <p class="normal">Hayatın çirkinlikleri, insanların çektiği acılar, umutsuzluklar ve beni çileden çıkaran her şey hakkında ona anlattıklarıma karşılık sadece, “Sabretmelisin Alyoşa,” cevabını verebiliyordu.</p>

  <p class="normal">Sabretmeye pek yatkın değildim. Eğer kimi zaman hayvanlara, ağaçlara, taşlara özgü bu erdemi gösterebildiysem, bunu yalnızca kendimi sınamak, gücümün ve yeryüzündeki dayanıklılığımın derecesini öğrenmek için yaptım. Bazen yeniyetme gençler budalaca bir babayiğitlik gösterip yetişkinlerin gücüne imrenerek kaslarının ve kemiklerinin taşıyamayacağı ağırlıkları kaldırmaya kalkışır ve kaldırırlar da. Yetişkin pehlivanlar gibi övüne övüne kırk kiloluk ağırlıklarla idman yapmaya çalışırlar.</p>

  <p class="normal">Bütün bunları gerçek ve mecazi anlamda fiziksel ve ruhsal olarak ben de yaptım. Ölümden ve hayatımı bir sakat olarak sürdürmekten kurtulmuş olmam sadece bir tesadüftü, çünkü hiçbir şey insan ruhunu dış koşulların gücüne itaat etmek ve sabretmek kadar korkunç bir şekilde sakatlayamaz.</p>

  <p class="normal">Eğer er geç yine de sakatlanmış olarak toprağa girersem, iyi insanların ruhumu çirkinleştirmek için kırk yıl boyunca ciddi ciddi uğraştıklarını, ama bu ısrarlı çabalarının pek bir işe yaramadığını gururla son saatimde söyleyeceğim.</p>

  <p class="normal">Muziplikler yapmak, insanları eğlendirmek, onları güldürmek gibi coşkulu bir isteğe gittikçe daha çok kendimi kaptırıyordum. Bunda da başarılı oluyordum. Nijniy pazarındaki tüccarların yüz ifadelerini canlandırarak, onlar hakkında hikâyeler anlatabiliyordum. Köylü erkek ve kadınların nasıl ikon alıp sattıklarını, tezgâhtarın onları nasıl kolayca kazıkladığını, eski din bilginlerinin nasıl tartıştıklarını canlandırarak taklitlerini yapıyordum.</p>

  <p class="normal">Atölye kahkahaya boğuluyordu. Ustalar sıkça beni seyretmeye dalıp, işlerini bırakıyorlardı, ama Lariyoniç hep bana şunu tavsiye ediyordu:</p>

  <p class="normal">“Oyunlarını akşam yemeğinden sonra oynasan daha iyi olur. Çalışmayı engelliyorsun.”</p>

  <p class="normal">“Oyun”u bitirdikten sonra kendimi, üzerimdeki yükü kaldırıp atmış gibi hafiflemiş hissediyordum. Kafamda yarım saat, bir saat kadar hoş bir boşluk oluşur; sonra sanki yine kafama ince, sivri birtakım çiviler dolar, bu çivilerin orada kıpırdayıp ısındığını hissederdim.</p>

  <p class="normal">Etrafımda pis bir kazan kaynıyordu ve yavaşça bu kazanın içine battığımı hissediyor, kendi kendime düşünüyordum:</p>

  <p class="normal">“Acaba hayat hep böyle mi? Ben de bu insanlar gibi, daha iyi bir şey bulmadan, görmeden mi yaşayacağım?”</p>

  <p class="normal">Jiharev, bana dikkatle bakarak, “Gittikçe daha çabuk kızan biri oluyorsun,” dedi.</p>

  <p class="normal">Sitanov, sık sık soruyordu:</p>

  <p class="normal">“Neyin var?”</p>

  <p class="normal">Nasıl cevap vereceğimi bilemiyordum.</p>

  <p class="normal">Hayat, ruhumdaki en iyi şeyleri inatla ve kabaca siliyor, onların yerine alay edercesine birtakım çirkinlikler koyuyordu. Hayatın bu zorbalığına karşı kızgınlıkla ve inatla direniyor ve herkesle aynı ırmakta yüzüyordum, fakat su benim için daha soğuktu ve diğerleri gibi su üzerinde kolayca duramıyor, ara sıra suyun dibine battığımı sanıyordum.</p>

  <p class="normal">İnsanlar bana gittikçe daha iyi davranıyorlardı. Pavel’e yaptıkları gibi bana bağırıp çağırmıyor, beni incitmiyorlardı. Bana saygı duyduklarını belirtmek için baba adımla hitap ediyorlardı. Bu iyi bir şeydi, ama bu adamların böyle çok votka içmelerini, körkütük sarhoş olmalarını, kadınlara karşı hastalıklı davranışlarını görmek bana acı veriyordu. Gerçi votka ve kadının onların tek eğlenceleri olduğunun da farkındaydım.</p>

  <p class="normal">Zeki ve korkusuz bir kadın olan Natalya Kozlovskaya’nın da kadınları eğlence olarak görmesini sık sık üzüntüyle aklımdan geçiriyordum.</p>

  <p class="normal">Öyleyse ninem ne oluyordu? Ya Kraliçe Margot?</p>

  <p class="normal">Kraliçe Margot’yu korkuya yakın bir duyguyla anımsıyordum. Her şeye öylesine uzaktı ki, sanki onu rüyamda görmüştüm.</p>

  <p class="normal">Kadınları haddinden fazla düşünür olmuştum. Kafamı kurcalayan bir soru vardı; “Gelecek pazar herkesin gittiği yere ben de gitsem mi?” Bu bedensel bir istek değildi. Sağlıklı bir çocuktum, ama ara sıra şefkatli, zeki birini kucaklamak, tüm samimiyetimle, ona bir anneyle konuşur gibi uzun uzun ruhumdaki kaygıları anlatmak isteğiyle yanıp tutuşurdum.</p>

  <p class="normal">Karşıki evin hizmetçisiyle olan aşk macerasını geceleri bana anlatırken Pavel’i kıskanıyordum.</p>

  <p class="normal">“Şu işe bak kardeş!” diyordu. “Bir ay kadar önce kıza kartopu fırlatıyordum; üstelik ondan hoşlanmıyordum. Oysa şimdi sıraya oturup ona sımsıkı sarılınca dünyada ondan daha değerli bir şey yok diye düşünüyorum.”</p>

  <p class="normal">“Neden bahsediyorsunuz?”</p>

  <p class="normal">“Her şeyden. O bana kendinden bahsediyor, ben de ona kendimden bahsediyorum. Eh, öpüşüyoruz da, ama o namuslu bir kız. Öyle bir baş belası ki! Ama sen yaşlı bir asker gibi sigara içiyorsun!”</p>

  <p class="normal">Çok sigara içiyordum. Tütün beni sarhoş ederek, sıkıntı verici duyguları, kaygıları köreltiyordu. Neyse ki votka, kokusuyla ve tadıyla beni tiksindiriyordu. Oysa Pavel keyifle içiyor, sarhoş olunca da hazin hazin ağlıyordu:</p>

  <p class="normal">“Eve gitmek istiyorum, eve! Bırakın da eve gideyim!”</p>

  <p class="normal">Hatırladığım kadarıyla kimsesizdi. Annesiyle babası uzun süre önce ölmüştü. Kız ve erkek kardeşleri de yoktu. Sekiz yaşından beri yabancıların yanında kalıyordu.</p>

  <p class="normal">İlkbaharın gelişiyle büsbütün uyanan bu endişeli hoşnutsuzluk duygusu içinde, yeniden vapurlarda çalışmaya, Astrahan’a kadar indikten sonra İran’a kaçmaya karar verdim.</p>

  <p class="normal">İran’a neden gitmek istediğimi tam olarak hatırlamıyorum. Belki de bunun nedeni Nijniy panayırındaki İranlı tüccarların çok hoşuma gitmesiydi. Boyalı sakallarını güneşe vererek put gibi durur, sakin sakin nargilelerini fokurdatırlardı. İri, kara, her şeyi bilen gözleri vardı.</p>

  <p class="normal">Muhakkak bir yere kaçacaktım, fakat Paskalya haftasında ustalardan bir kısmının köydeki evlerine gittiği, geri kalanların da Oka Irmağı kıyısında dolaşarak içki içtiği güneşli bir günde ninemin yeğeni olan eski patronumla karşılaştım.</p>

  <p class="normal">İnce, gri bir pardösü giymiş, ellerini pantolonunun ceplerine sokmuştu. Ağzında sigara vardı; şapkası ensesine kaymıştı. Sevimli yüzü bana dostça gülümsüyordu. Özgür, neşeli bir insana özgü çekici bir görünüşü vardı. Kırda ikimizden başka kimse yoktu.</p>

  <p class="normal">“Vay Peşkov! İsa seni kurtarsın!” dedi.</p>

  <p class="normal">Paskalyamızı kutladık. Bana hatırımı sordu. Ben de ona, açık açık atölyeden, şehirden ve genelde her şeyden bıkıp usandığımı ve İran’a gitmeye karar verdiğimi söyledim.</p>

  <p class="normal">Ciddi bir tavırla, “Yapma!” dedi. “İran’da ne işin var? Biliyorum kardeş; ben de senin yaşlarındayken başımı alıp cehennemin dibine kadar gitmek isterdim.”</p>

  <p class="normal">Böyle külhanbeyi gibi konuşmasından hoşlanmıştım. Onun her şeyinde; şapkasını yana yıkışında bahara has hoş bir hal vardı.</p>

  <p class="normal">Kalın sigaralarla dolu gümüş sigara kutusunu bana uzatarak, “İçer misin?” diye sordu.</p>

  <p class="normal">Bu davranışı beni büsbütün etkiledi.</p>

  <p class="normal">“Bak Peşkov, yine yanımda çalışmaya başlasana!” diye teklif etti.</p>

  <p class="normal">“Bu yıl fuarda kırk bin rublelik bir iş aldım, anlıyor musun? Ben seni fuarda işe yerleştiririm; ekip şefi gibi bir şey olursun. Her türlü malzemeyi teslim alırsın, her şeyin yerli yerinde olup olmadığına bakar, bir şey çalmamaları için işçilere göz kulak olursun, tamam mı? Sana ayda beş kopek maaş öderim, bir beşlik de öğle yemeği için. Evdeki kadınlarla hiçbir ilgin de olmayacak. Sabah çıkıp, akşam döneceksin, ama sen onlara karşılaştığımızı söyleme. Pazar günü dosdoğru eve gel. Sonrasını hallederiz!”</p>

  <p class="normal">Arkadaşça ayrıldık. Ayrılırken elimi sıktı; hatta uzaklaşırken dostane bir şekilde şapkasını bana doğru salladı.</p>

  <p class="normal">Atölyedekilere gideceğimi söyleyince, bu haber çoğunda gururumu okşayan bir etki yarattı. Hepsi üzüldü, ama özellikle Pavel çok telaşlandı. Sitemle, “Bir düşünsene,” dedi. “Bizden sonra bir sürü köylüyle, dülgerlerle, boyacılarla nasıl yaşayacaksın? Eh, sen de! Buna, attan inip eşeğe binmek derler.”</p>

  <p class="normal">Jiharev homurdandı:</p>

  <p class="normal">“Balık suyun derinini, iyi gençler ise yerin beterini arar.”</p>

  <p class="normal">Atölyenin düzenlediği uğurlama töreni hüzünlü ve can sıkıcıydı. Bir gece önce içkiden sızdığı için yüzü sapsarı olan Jiharev, “Elbette her işi denemek gerekir, ama en iyisi derhal bir işte karar kılıp, ona dört elle sarılmaktır,” dedi.</p>

  <p class="normal">Lariyoniç, sessizce, “Hem de ömür boyu,” diye ekledi.</p>

  <p class="normal">Ama ben kendilerini zorlayarak, görev icabı konuştuklarını hissediyordum. Beni onlara bağlayan bağ aniden çürümüş ve kopmuştu.</p>

  <p class="normal">Sarhoş Gogolev, ranzasında dönüp duruyor, hırıltılı bir sesle konuşuyordu:</p>

  <p class="normal">“İstersem hepinizi hapse attırırım! Bildiğim bir sır var. Burada kim Tanrı’ya inanıyor? Ha?”</p>

  <p class="normal">Her zamanki gibi suratsız, henüz bitirilmemiş ikonlar duvara dayalı duruyordu. Cam küreler tavana yapışmıştı. Uzun süredir ustalar lamba ışığında çalışmadığı için bu cam küreler kullanılmıyordu. Üzerleri gri bir is ve toz tabakasıyla kaplıydı. Etrafımı saran her şey belleğimde öylesine yer etmişti ki, gözlerimi kapadığımda karanlık mahzeni, masaları, pencere kenarlarına konmuş boya kavanozlarını, fırça demetlerini, ikonları, köşede duran ve bir itfaiyeci başlığını andıran bakır lavabonun altındaki bulaşık teknesini, ranzadan sarkan ve boğulmuş bir adamınki gibi mosmor olan Gogolev’in çıplak ayağını görebiliyordum.</p>

  <p class="normal">Bir an önce çıkıp gitmek istiyordum, ama Rusya’da insanlar hüzünlü anları uzatmayı pek severler; vedalaşırken, sanki bir cenaze ayinindeymiş gibi davranırlar.</p>

  <p class="normal">Jiharev, kaşlarını çatarak, “Şu Lermontov’un <span class="ideitalik">Şeytan</span> kitabını sana geri veremem,” dedi. “Onun yerine yirmi kopek almak ister misin?”</p>

  <p class="normal">Kitap bana aitti. İhtiyar itfaiye şefi onu bana armağan etmişti.</p>

  <p class="normal">Kitap onda kalırsa üzülecektim, ama biraz darılarak parayı geri çevirince Jiharev, sakince onu çantasına koydu ve keskin bir tavırla, “Nasıl istersen, ama sana kitabı vermeyeceğim. Bu kitap sana göre değil. Bu kitap yüzünden insan hemen günah işleyebilir,” dedi.</p>

  <p class="normal">“Ama onu dükkânlarda sattıklarını gördüm.”</p>

  <p class="normal">Jiharev, inandırıcı bir tavırla, “Bu bir şey ifade etmez,” dedi. “Dükkânlarda tabanca da satıyorlar.”</p>

  <p class="normal">Böylece Lermontov’u bana geri vermedi.</p>

  <p class="normal">Patron kadınla vedalaşmak için yukarı çıkarken, koridorda yeğeniyle karşılaştım.</p>

  <p class="normal">“Gideceğini söylüyorlar!” dedi.</p>

  <p class="normal">“Gideceğim.”</p>

  <p class="normal">Gayet içten, ama pek de nazik olmayan bir tavırla, “Gitmeseydin seni zaten kovacaklardı,” dedi.</p>

  <p class="normal">Yine çakırkeyif olan patron kadın, “Hoşça kal!” dedi. “İsa yardımcın olsun. Sen kötü bir çocuksun, küstahsın! Gerçi ben senin hiçbir kötülüğünü görmedim, ama herkes senin kötü olduğunu söylüyor.”</p>

  <p class="normal">Kadın birden ağlamaya başladı; gözyaşları arasında, “Benim rahmetli, tatlı kocacığım, canımın içi yaşasaydı seni azarlar ya da ensene bir tokat indirir, ama kovmazdı, fakat şimdi her şey başka türlü oldu. Bir şey istedikleri gibi olmayınca, hemen defediyorlar. Ah yavrum! Şimdi nerelere gideceksin, seni kim koruyacak?” diyordu.</p>
</body>
</html>
