<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ekmegimi-Kazanirken</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_10">IV</h2>

  <p class="normal">İşte, yeniden şehirdeyim. Tabuta benzeyen, iki katlı, beyaz, içinde bir yığın insanın yaşadığı bir evdeyim. Ev yeniydi, ama aniden zenginleşerek, fazlaca yemek yiyip, yağ bağlayan bir dilenci gibi şişkindi. Yan tarafı sokağa bakıyor, her katında sekiz pencere, evin cephesi olması gereken tarafta ise dörder pencere var. Alt katın pencereleri dar bir geçide ve avluya bakıyor. Üst katın pencereleri ise bir çitin üzerinden, çamaşırcı kadının küçük evine ve çamurlu bir hendeğe açılıyor.</p>

  <p class="normal">Burada benim anladığım anlamda sokaklar yoktu. Evin önünde iki yerinden dar setlerle kesilmiş bir hendek uzanıyor. Hendeğin sol tarafı mahpusların bulunduğu bir hapishaneye dayanıyor. Avluların çöpleri bu hendeğe atılıyor ve dibinde koyu yeşil bir çamur birikintisi oluşmuş. Sağda, hendeğin sonunda çamurlu, ekşi ekşi kokan Zvezdin havuzu var. Hendeğin ortası tam evin karşısına düşüyor, yarısı süprüntü ile örtülü ve üstünde ısırganotları, dulavrat otları, kuzukulakları bitmiş. Diğer yarısını ise papaz Doridemont Pokrovski bahçe haline getirmiş ve buraya yeşil boyalı ince tahtalardan bir çardak kurmuş. Çardağa taş atınca, ince tahtalar çatırtıyla kırılırdı.</p>

  <p class="normal">Mahalle haddinden fazla sıkıcı ve son derece pisti. Sonbahar insafsızca, bu süprüntü dolu killi toprağı çirkinleştirmiş, insanın ayaklarına sımsıkı yapışan kızıl renkli bir katrana çevirmişti. Ömrümde bu kadar küçük bir alanda bu kadar çok pisliği bir arada görmemiştim. Kırların, ormanların temizliğine alıştıktan sonra, şehrin bu köşesi yüreğime kasvet vermişti.</p>

  <p class="normal">Hendeğin ardında gri, köhne duvarlar uzanıyor. Uzakta, bunların arasında, mağazada çırak olarak çalıştığım sıralarda, kışın oturduğum boz renkli küçük evi görüyorum. Bu evin yakın oluşu sıkıntımı iyice büyütüyor. Niye yeniden bu sokakta yaşamak zorundaydım?</p>

  <p class="normal">Patronumu tanıyorum. Gülünç ve cıvıltılı bir sesle:</p>

  <p class="normal">“Andrey baba, Andrey baba!” diyen kardeşiyle beraber anneme misafirliğe gelirdi.</p>

  <p class="normal">İkisi de eskisi gibiydi. Büyüğü gaga burunlu, uzun saçlı, sevimli ve iyi kalpli biri gibi görünüyor. Küçüğü Victor’un at suratı ve çilleri öylece kalmış. Ninemin kız kardeşi olan anneleri öfkeli ve yaygaracı bir kadın. Büyük kardeş evli. Karısı tombul, buğday ekmeği gibi beyaz, iri, siyah gözlü bir kadın.</p>

  <p class="normal">Daha ilk günlerde bana bir iki kez:</p>

  <p class="normal">“Annene boncuklu ipek bir pelerin hediye etmiştim,” dedi.</p>

  <p class="normal">Nedense anneme hediye vereceğine ve annemin de bunu kabul edeceğine inanasım gelmiyordu. Bu pelerini bana bir kez daha hatırlatınca ona:</p>

  <p class="normal">“Hediye ettin, anladık. Hava atıp durma,” dedim.</p>

  <p class="normal">Ürkerek geri sıçradı.</p>

  <p class="normal">“Nee? Sen kiminle konuşuyorsun?”</p>

  <p class="normal">Yüzünü kıpkırmızı benekler kapladı, gözleri faltaşı gibi açıldı.</p>

  <p class="normal">Kocasını çağırdı.</p>

  <p class="normal">Kocası elinde pergel, kulağının arkasında kalemle mutfağa geldi. Karısını dinledi ve bana dönerek:</p>

  <p class="normal">“Ona ve herkese siz demeli, edepsiz sözler söylememelisin!” dedi.</p>

  <p class="normal">Sonra telaşla karısına:</p>

  <p class="normal">“Böyle saçma sapan şeyler için beni rahatsız etme!” dedi.</p>

  <p class="normal">“Ne demek saçma sapan şeyler? Senin ailen...”</p>

  <p class="normal">Patron:</p>

  <p class="normal">“Lanet olsun şu aileye!” dedi ve uzaklaştı.</p>

  <p class="normal">Bu insanların ninemin akrabası olması benim de hoşuma gitmiyordu. Gözlemlediğime göre, akrabalar, birbirlerine yabancılardan daha kötü davranıyorlar. Birbirlerinin zayıf ve gülünç yanlarını daha iyi biliyor, birbirlerini çekiştiriyor, daha sık tartışıp kavga ediyorlar.</p>

  <p class="normal">Patronumdan hoşlanıyordum. Saçlarını kulaklarının arkasına atarak, güzel bir hareketle onları silkeliyordu. Nedense bana “Haroşoye Delo”yu<sup class="calibre2"><a href="../Text/Ekmegimi-Kazanirken_split_032.html#footnote-127975-4" id="footnote-127975-4-backlink">[4]</a></sup> hatırlatıyordu. Sık sık keyifle gülerdi. Gri gözlerinin saf bir bakışı vardı. Atmaca gagasına benzeyen burnunun çevresindeki gülünç kırışıklıklar tuhaf bir şekilde oynaşırdı.</p>

  <p class="normal">Tatlı bir gülümseyişle ufak ve sık dişlerini göstererek annesiyle karısına:</p>

  <p class="normal">“Dolaşmayı bırakın artık vahşi tavuklar!” derdi.</p>

  <p class="normal">Gelin kaynana her gün kavga ediyordu. Tartışmaların öyle kolayca ve çabuk çıkmasına hayret ederdim. Daha sabahtan ikisi de saçları başları dağınık, göğüs bağır açık bir halde, sanki evde yangın çıkmış gibi odalarda koşuşup dururlardı. Bütün gün etrafta dört dönerler, sadece öğle ve akşam yemeği, akşam çayı sırasında sofrada dinlenirlerdi. Sarhoş oluncaya kadar içer, yorulana kadar yerlerdi; yerken de hep yemekten söz ederler, büyük kavgaya hazırlık olmak üzere, hafiften birbirlerini çekiştirirlerdi.</p>

  <p class="normal">Kaynana ne pişirirse pişirsin, gelin mutlaka:</p>

  <p class="normal">“Benim anneciğim hiç böyle yapmazdı!” derdi.</p>

  <p class="normal">“Daha kötü yapar demek ki!”</p>

  <p class="normal">“Hayır, daha iyi!”</p>

  <p class="normal">“Anneciğinin yanına git o zaman!”</p>

  <p class="normal">“Ben bu evin hanımıyım!”</p>

  <p class="normal">“Ben neyim peki?”</p>

  <p class="normal">Patron araya girerdi.</p>

  <p class="normal">“Kesin artık vahşi tavuklar! Aklınızı mı kaçırdınız?”</p>

  <p class="normal">Evde her şey anlatılamayacak kadar tuhaf ve gülünçtü. Mutfaktan yemek odasına, evin tek daracık, küçük tuvaletinden geçilebiliyordu. Semaver ve yemekler hep bu tuvaletten geçirilerek yemek odasına taşınırdı. Tuvalet neşeli şakaların konusu ve sık sık gülünç anlaşmazlıkların kaynağı olmuştu. Tuvaletin deposuna su doldurma görevini ben üstlenmiştim.</p>

  <p class="normal">Evin ana kapısıyla tuvalet kapısı arasındaki mutfakta yatıyordum. Mutfaktaki ocağın sıcaklığı kafamı pişiriyor, eşikten esen rüzgâr ise ayaklarımı üşütüyordu. Yatarken bütün paspasları toplar, ayaklarımın üstüne sererdim.</p>

  <p class="normal">Büyük salon, pencere aralarında bulunan iki aynasıyla, duvarlarda <span class="ideitalik">Niva</span> dergisinin verdiği altın çerçeveli tablolarıyla, bir çift oyun masasıyla, bir düzine sandalyesiyle tenha ve sıkıcıydı. Küçük misafir odası alacalı bulacalı mobilyalarla, içinde çeyizlik gümüş çay takımlarının bulunduğu cam dolaplarla tıka basa doluydu. Hepsi birbirinden büyük üç lamba tavanı süslüyordu. Karanlık, penceresiz yatak odasında geniş bir yatağın dışında etrafa yaprak tütünü ve İran papatyası kokuları yayan sandıklar ve dolaplar vardı. Bu üç oda devamlı boştu. Ev sahipleri ise, birbirlerini rahatsız ettikleri küçük yemek odasına üşüşürlerdi. Sabah çayından hemen sonra, saat sekizde patron ve kardeşi masayı açarlar, üzerine beyaz kâğıtları, pergel takımlarını, kurşunkalemleri, Çin mürekkebi hokkalarını yayarlar, biri masanın ucuna, diğeri de onun karşısına geçerek çalışmaya koyulurlardı. Masa sallanırdı: Odayı boydan boya kapladığı için dadı veya patronun karısı çocuk odasından çıkarken bu masanın kenarlarına takılırlardı. Victor:</p>

  <p class="normal">“Gezinip durmayın burada!” diye bağırırdı.</p>

  <p class="normal">Patronun karısı küskün bir tavırla kocasına rica ederdi:</p>

  <p class="normal">“Vasya, şuna söyle de bana bağırmasın.”</p>

  <p class="normal">Kocası:</p>

  <p class="normal">“Sen de masayı sallama öyleyse,” derdi ortalığı yatıştırmak için.</p>

  <p class="normal">“Ama ben hamileyim, burası da çok dar.”</p>

  <p class="normal">“O zaman biz de salonda çalışırız.”</p>

  <p class="normal">Ama patronun karısı hiddetle bağırırdı:</p>

  <p class="normal">“Aman Tanrım! Salonda çalışılır mı hiç?”</p>

  <p class="normal">Tuvaletin kapısından ihtiyar Matriyona İvanovna’nın ocağın aleviyle kızarmış aksi yüzü uzanırdı:</p>

  <p class="normal">“Bak Vasa, sen çalışıyorsun, ama o dört odaya yerleşemiyor bir türlü. Kenarın dilberi...”</p>

  <p class="normal">Victor sinsi sinsi güler, patron:</p>

  <p class="normal">“Kesin artık!” diye bağırırdı.</p>

  <p class="normal">Ama gelin, dilindeki bütün zehiri kaynanaya boşalttıktan sonra kendini bir sandalyeye atar ve inlerdi:</p>

  <p class="normal">“Gideceğim! Ölüyorum!”</p>

  <p class="normal">Kendini zor zaptettiği için yüzü sapsarı kesilen patron feryat ederdi:</p>

  <p class="normal">“Çalışmama engel olmayın; Tanrı cezanızı versin! Tımarhane burası! Bir de sizin için eşek gibi çalışıyorum. Ah, vahşi tavuklar sizi!”</p>

  <p class="normal">Başlangıçta bu kavgalar beni korkutuyordu. En çok patronun karısının ekmek bıçağını kapıp tuvalete girerek, iki kapısını kilitledikten sonra vahşi çığlıklar attığı zaman korkuya kapılmıştım. Bir süre evde sessizlik olmuştu, sonra patron ellerini tuvaletin kapısına dayayarak eğildi ve bana:</p>

  <p class="normal">“Sırtıma çık, camı kır, çengeli kaldır!” diye haykırdı.</p>

  <p class="normal">Çarçabuk sırtına çıktım, kapının üstündeki camı zorlayarak kırdım, ama aşağı eğilince patronun karısı bıçağın sapını tüm gücüyle kafama vurmaya başladı. Her şeye rağmen kapıyı açabildim. Patron, karısını zar zor yemek odasına sürükledikten sonra bıçağı elinden çekip aldı. Mutfakta oturup hırpalanan kafamı ovuştururken boş yere acı çektiğimi hemen fark ettim. Bıçak kördü. Bununla değil gırtlak, bir ekmek dilimi bile kesmek oldukça zordu. Patronun sırtına çıkmama da hiç gerek yoktu. Bir sandalyeye çıkıp camı kırabilirdim. Ayrıca kolları daha uzun olduğu için büyük birinin çengeli kaldırması daha uygun olurdu. Bu olaydan sonra evdeki kavgalar beni artık korkutmaya başladı.</p>

  <p class="normal">Kardeşler kilise korosunda şarkı söylerdi. Bazen çalışırken sessizce bir şarkı mırıldanırlardı. Büyüğü kalın bir sesle:</p>

  <p class="indentmetinitalik">Canım sevgilimin yüzüğünü</p>

  <p class="indentmetinitalik">Denize düşürdüm,</p>

  <div class="clrb"></div>

  <p class="normal">diye söyler, küçüğü ince sesiyle araya girerdi:</p>

  <p class="indentmetinitalik">Bu yüzükle birlikte</p>

  <p class="indentmetinitalik">Yeryüzündeki mutluluğumu kaybettim.</p>

  <div class="clrb"></div>

  <p class="normal">Çocuk odasından patronun karısının boğuk haykırışı işitilirdi:</p>

  <p class="normal">“Siz aklınızı mı kaçırdınız? Çocuk uyuyor.” Ya da, “Sen evli bir adamsın Vasya, kızlardan bahseden şarkılar söylemesene. Niye söylüyorsun ki? Hem biraz sonra akşam duası için çanlar çalınacak.”</p>

  <p class="normal">“Öyleyse biz de ilahi söyleriz.”</p>

  <p class="normal">Ama patronun karısı ilahileri herhangi bir yerde, hele burada söylemenin uygun olmadığını anlatmaya çalışır ve anlamlı bir şekilde eliyle küçük kapıyı gösterirdi.</p>

  <p class="normal">Patron:</p>

  <p class="normal">“Evi değiştirmemiz gerekiyor, yoksa kim bilir başımıza ne gelecek!” derdi.</p>

  <p class="normal">Masayı değiştirmek gerektiğini de, bunun gibi sık sık tekrarlardı. Bu sözü üç sene boyunca dinlemiştim.</p>

  <p class="normal">Patron ve karısının, diğer insanlar hakkındaki konuşmalarını dinlerken aklıma devamlı ayakkabı mağazası gelirdi. Orada da aynı şekilde konuşulurdu. Patron ailesinin de kendilerini şehrin en üst insanları olarak gördükleri, görgü kurallarını tam ve kusursuz olarak bildiklerini sandıkları apaçık ortadaydı. Ne olduğunu anlayamadığım bu görgü kurallarına dayanarak bütün insanları merhametsizce ve amansızca yargılarlardı. Bu yargıları bende patronların kurallarına karşı büyük bir kin ve nefret duygusu uyandırıyor, bu görgü kurallarını çiğnemek bana keyif veriyordu.</p>

  <p class="normal">Evde yapacak işim çoktu. Bir hizmetçinin bütün işlerini üstlenmiştim. Çarşamba günleri mutfakta yerleri yıkıyor, semaveri ve bakır kapkacağı ovuyor, cumartesi günleri evdeki bütün döşemeleri ve iki merdiveni yıkıyordum. Soba için odun kırıyor ve bunları taşıyordum. Bulaşıkları yıkıyor, sebzeleri ayıklıyor, patronun karısı ile pazara gidiyor ve alınan öteberiyi küfeyle onun ardından taşıyordum. Dükkâna, eczaneye hep ben koşuyordum.</p>

  <p class="normal">En yakın amirim ninemin kız kardeşiydi. Gürültücü, zaptedilemeycek kadar öfkeli bir ihtiyardı. Sabah erken, saat altıda kalkardı. Elini, yüzünü çarçabuk yıkadıktan sonra gömleğini sırtına geçirir, ikonların önünde diz çöker, uzun uzun hayatından, çocuklarından, gelininden Tanrı’ya dert yanardı.</p>

  <p class="normal">Gözyaşı dökmekten tıkanmış bir sesle üç parmağını birleştirip alnına bastırarak:</p>

  <p class="normal">“Tanrım, hiçbir şey istemiyorum, bir şeye ihtiyacım da yok. Bana sadece iç huzuru ver Tanrım!” diye haykırırdı.</p>

  <p class="normal">Bu feryatları beni uyandırırdı. Uyandıktan sonra, yorganın altından onu seyreder, ürkerek ateşli duasını dinlerdim. Sonbahar sabahı, mutfak penceresinin yağmur boşanan camları arasından içeriye donuk bir bakış fırlatıyor. Yerde, soğuk loşluk içinde gri bir hayalet endişeyle elini sallayarak sallanıyor. Küçük başını örten yana kaymış örtünün altından açık renk, seyrek saçları boynuna ve omuzlarına dökülmüş. Başörtüsü durmadan başından düşer. İhtiyar kadın sol elinin kaba bir hareketiyle onu düzeltirken, bir yandan homurdanır:</p>

  <p class="normal">“Hay paramparça olasıca!”</p>

  <p class="normal">Bütün kuvvetiyle alnına, karnına, omuzlarına sertçe vurur ve ıslık çalar gibi bir sesle fısıldar:</p>

  <p class="normal">“Ve gelinimi de cezalandır Tanrım! Bunu hatırım için yap! Bana ettiği bütün hakaretlerin hesabını sor! Oğlumun ise gözlerini aç! Karısıyla, Victor’u görsün diye! Tanrım, Victorcuğa yardım et, merhametini ondan esirgeme!”</p>

  <p class="normal">Victorcuk hemen şuracıkta, mutfakta, bir kerevet üstünde uyuyor. Annesinin sızlanmalarıyla uyanınca uykulu bir sesle bağırıyor:</p>

  <p class="normal">“Anne, sabah sabah yine bas bas bağırıyorsunuz! Bu tam bir felaket!”</p>

  <p class="normal">İhtiyar kadın suçlu bir tavırla:</p>

  <p class="normal">“Tamam, tamam, uyu sen!” diye fısıldıyor. Bir süre sessizce sallanıyor ve aniden kinci bir sesle yeniden haykırıyor:</p>

  <p class="normal">“Kemikleri derman görmesin, evleri başlarına yıkılsın Tanrım!”</p>

  <p class="normal">Dedem bile böyle korkunç beddualar etmezdi.</p>

  <p class="normal">Dua bittikten sonra beni uyandırırdı:</p>

  <p class="normal">“Kalk, bu kadar miskinlik yeter! Bunun için gelmedin dünyaya! Semaveri koy, odun getir. Çıraları akşamdan hazırlamamış mıydın? Ah, seni!”</p>

  <p class="normal">İhtiyarın tıslayan fısıltısını işitmemek için her şeyi hızla yapmaya uğraşıyorum, ama onu hoşnut etmek imkânsız!</p>

  <p class="normal">Mutfağın içinde kar fırtınası gibi eser, adeta ulurdu:</p>

  <p class="normal">“Gürültü etme iblis! Victorcuğu uyandırırsan görürsün gününü. Haydi bakkala koş!”</p>

  <p class="normal">Hafta arasında sabah kahvaltısı için iki funtluk buğday ekmeği ile genç hanım için ikişer kopeklik ucuz francala alınırdı. Ekmeği getirdiğimde kadınlar şüpheyle inceler, avuçlarında tartarak sorarlardı:</p>

  <p class="normal">“Bunun ucunda bir parça daha olması gerekmez mi? Hayır mı? Aç bakalım ağzını!”</p>

  <p class="normal">Sonra zafer kazanmış bir edayla haykırırlardı:</p>

  <p class="normal">“Bir parçasını yutmuş. İşte, dişlerinin arasında kırıntıları duruyor.”</p>

  <p class="normal">Büyük bir hevesle çalışıyordum. Evin pisliğini silip süpürmek, yerleri silmek, bakır kap kacağı, kapı tokmaklarını parlatmak hoşuma gidiyordu. Kavga etmedikleri sakin zamanlarda kadınların benden söz ettiklerini birçok kez işitmişimdir.</p>

  <p class="normal">“Çalışkan çocuk.”</p>

  <p class="normal">“Temiz de.”</p>

  <p class="normal">“Yalnız çok edepsiz.”</p>

  <p class="normal">“Ama anne, aldığı terbiye o kadar!”</p>

  <p class="normal">İkisi de kendilerine saygı duymamı sağlamaya çalışıyordu, ama ben onları kaçık olarak görüyor, sevmiyor, sözlerini dinlemiyor ve göze göz, dişe diş onlara karşılık veriyordum. Genç kadın, bazı sözlerin beni çok kötü etkilediğini hissetmiş olacak ki, bu sözleri daha sık tekrar etmeye başladı:</p>

  <p class="normal">“Bir dilenci ailesinden alındığını unutmamalısın. Annene ipek bir pelerin hediye etmiştim. Hem de boncuklu!”</p>

  <p class="normal">Bir gün ona:</p>

  <p class="normal">“Ne yani, bu pelerin yüzünden sizin için derimi mi yüzdüreyim?” dedim.</p>

  <p class="normal">Kadın korkuyla haykırdı:</p>

  <p class="normal">“Aman Tanrım, bu çocuk evi bile kundaklar!”</p>

  <p class="normal">Hayretler içinde kalmıştım. Evi niye yakacaktım ki? İkisi de sık sık beni patrona şikâyet ederlerdi. Patron da bana sertçe:</p>

  <p class="normal">“Bak kardeşim, biraz dikkatli ol!” derdi.</p>

  <p class="normal">Ama bir gün karısına ve annesine dönüp aldırmaz bir tavırla, “Siz de sanki çok iyisiniz!” dedi. “Bir beygire yüklenir gibi bütün işleri çocuğa yüklüyorsunuz. Başkası olsa ya kaçar ya da bu kadar çalışmaktan canı çıkardı.”</p>

  <p class="normal">Bu sözler kadınları ağlatacak kadar öfkelendirmişti. Karısı tepinerek çıldırmış gibi bağırdı:</p>

  <p class="normal">“Onun yanında böyle konuşulur mu hiç uzun saçlı budala! Bu sözlerden sonra benim değerim ne olur onun gözünde? Ben hamile bir kadınım.”</p>

  <p class="normal">Annesi ağlar gibi sızlanıyordu:</p>

  <p class="normal">“Tanrı seni affetsin Vasili, ama şu sözlerimi iyi dinle; sen bu çocuğu şımartacaksın.”</p>

  <p class="normal">Onlar öfkeyle odadan çıkınca, patron sertçe:</p>

  <p class="normal">“Senin yüzünden çıkan kavga gürültüyü görmüyor musun küçük şeytan? Seni dedenin yanına yollarsam, yine eskicilik yaparsın!” dedi.</p>

  <p class="normal">Bu hakarete dayanamadım ve:</p>

  <p class="normal">“Sizin yanınızda kalmaktansa, eskicilik yaparım daha iyi! Beni çırak olarak yanınıza aldınız, ama ne öğretiyorsunuz? Bulaşık sularını dökmeyi!” dedim.</p>

  <p class="normal">Patron canımı acıtmadan, usulca saçlarımdan yakaladı, gözlerimin içine bakarak, hayret dolu bir ifadeyle:</p>

  <p class="normal">“Vay canına, sen gerçek bir kirpisin! Hayır kardeş, böyle olması benim işime yaramaz, hayır.”</p>

  <p class="normal">Beni kovacaklarını düşünmüştüm, ama ertesi gün patron, elinde bir rulo kalın kâğıt, kurşunkalem, gönye ve cetvelle mutfağa geldi.</p>

  <p class="normal">“Bıçakları temizlemeyi bitirdikten sonra şunu çiz!” dedi.</p>

  <p class="normal">Kâğıdın üstüne bir sürü penceresi ve kabartmaları olan iki katlı bir evin cephesi resmedilmişti.</p>

  <p class="normal">“Al sana pergel. Bütün çizgileri ölç, uçları kâğıt üzerinde noktalarla işaretle, sonra cetveli alıp, kurşunkalemle noktaları birleştir. Önce uzunlamasına, ki bunlar yatay çizgiler olacak, sonra enine, bunlar da dikey çizgiler olacak.”</p>

  <p class="normal">Bu temiz işe ve çıraklığımın başlamasına çok sevinmiştim, ama kâğıda ve aletlere hiçbir şey anlamadan saygı dolu bir korkuyla bakıyordum, ancak hemen ellerimi yıkayarak işe koyuldum. Önce kâğıda bütün yatay çizgileri çizdim, sonra aslıyla karşılaştırıp kontrol ettim. Güzel çizmiştim! Ama üç tanesi fazla gelmişti. Sonra dikey çizgileri de çizdim ve hayretler içinde kalarak, evin cephesinin gülünç bir şekilde değiştiğini gördüm. Pencereler, pencere aralarının yerini almış, bir tanesi de duvarı aşarak, evin bitişiğinde, havada asılı kalmıştı. Ana merdiven de havaya, ikinci katın hizasına kadar yükselmişti. Merdiven tırabzanları kendini damın ortasında, çatı penceresi ise bacanın üstünde bulmuştu.</p>

  <p class="normal">Neredeyse ağlamaklı olarak, uzun süre bu düzeltilmesi imkânsız şaheserleri seyrederek, nasıl bu hale geldiklerini anlamaya çalıştım.</p>

  <p class="normal">Bir türlü anlayamayınca, hayal gücümün yardımıyla işi düzeltmeye karar verdim. Evin cephesindeki bütün kabartmalara, damın saçaklarına karga, güvercin, serçe resimleri, evin önüne de şemsiyelerinin altında biçimsizliklerini gizleyemeyen eğri bacaklı insanlar çizdim, sonra bütün bunları eğik çizgilerle donattım ve öğretmenime götürdüm.</p>

  <p class="normal">Öğretmen kaşlarını havaya kaldırdı, saçlarını karıştırdı ve somurtarak sordu:</p>

  <p class="normal">“Bu da ne böyle?”</p>

  <p class="normal">“Yağmur yağıyor,” açıklamasını yaptım. “Yağmur yağarken bütün evler eğri görünür, çünkü yağmur da hep yamuk yağar. Kuşlar –bu gördüklerinizin hepsi de kuştur– saçaklara sığınmışlar. Yağmur yağınca hep böyle olur. Bunlar eve koşuşan insanlar. İşte bu hanımefendi yere düşmüş. Bu da seyyar limoncu.”</p>

  <p class="normal">Patronum:</p>

  <p class="normal">“Çok teşekkür ederim,” dedi ve saçları kâğıdı süpürecek kadar masanın üstüne eğildi; kahkahayı bastı ve bağırdı:</p>

  <p class="normal">“Hay vahşi serçe, Tanrı iyiliğini versin!”</p>

  <p class="normal">Patronun karısı karnını küçük bir fıçı gibi sallayarak geldi, eserimi gözden geçirdi ve “Şuna bir meydan dayağı atsan iyi olur!” dedi.</p>

  <p class="normal">Ama patronum, hoşgörülü bir tavırla, “Boş ver. Ben de önceleri bundan iyisini yapamıyordum,” dedi.</p>

  <p class="normal">Kırmızı kalemle cephenin bozuk yerlerini işaretledikten sonra bana birkaç kâğıt daha verdi.</p>

  <p class="normal">“Haydi, yeniden başla bakalım. Başarana kadar çizeceksin bunu.”</p>

  <p class="normal">İkinci kopyam daha başarılı oldu. Yalnız bir pencere eşik kapısının üstündeydi. Evin bomboş olması hoşuma gitmediğinden, içine insanlar yerleştirdim. Ellerinde yelpazeleriyle bayanlar ve sigara içen baylar pencere kenarlarında oturuyor, içlerinden sigara içmeyen birisi, hepsine nanik yapıyordu. Eşikte, bir araba ve uzanmış bir köpek duruyordu.</p>

  <p class="normal">Patronum, kızarak, “Niçin yine resmi karaladın?” diye sordu.</p>

  <p class="normal">Ona, insanlar olmadan evin çok sıkıcı olacağını söyledim, ama küfretmeye başladı.</p>

  <p class="normal">“Hepsinin cehenneme kadar yolu var! Eğer öğrenmek istiyorsan çalış! Ama bu, kepazelikten başka bir şey değil!”</p>

  <p class="normal">Sonunda cephenin aslına benzeyen bir kopyasını yapmayı başarınca hoşuna gitti.</p>

  <p class="normal">“Gördün mü? Başardın işte! Böyle giderse belki de yakında adam olursun.”</p>

  <p class="normal">Ve bana ödev verdi.</p>

  <p class="normal">“Apartmanın planını yap. Odaların, kapıların, pencerelerin yerini çiz. Ben sana bir şey göstermeyeceğim! Kendin yap!”</p>

  <p class="normal">Mutfağa gittim ve işe nereden başlayacağımı kara kara düşünmeye koyuldum.</p>

  <p class="normal">Ama resim sanatını öğrenmem burada noktalandı.</p>

  <p class="normal">Kocakarı yanıma yaklaşarak iç karartıcı bir sesle sordu:</p>

  <p class="normal">“Resim mi yapmak istiyorsun?”</p>

  <p class="normal">Saçlarımdan kavrayıp, yüzümü masaya öyle bir vurdu ki, burnum kırıldı, dudaklarım paramparça oldu. Sonra sıçrayarak resmi yırttı, aletleri masanın üstünden fırlattı ve ellerini kalçalarına dayayarak, zafer kazanmış bir edayla:</p>

  <p class="normal">“Çiz bakalım! Hayır, olacak şey değil! Bir yabancıyı çalıştır, ama biricik, aynı kandan olan kardeşini kapı dışarı et!”</p>

  <p class="normal">Patron koşarak geldi. Karısı da ardından damladı ve tam bir rezalet çıktı. Üçü de birbirlerine saldırıyor, tükürüyor, ulur gibi bağırışıyorlardı. Kavga sona erip kadınlar ağlamak için yanımızdan ayrılınca, patron:</p>

  <p class="normal">“Şimdilik bu işi bırak, öğrenme. Neler olduğunu kendi gözlerinle gördün,” dedi.</p>

  <p class="normal">Kadınların çığlıkları arasında serseme dönmüş bu ezik ve korunmasız adama acıyordum.</p>

  <p class="normal">Kocakarının resim yapmamı istemediğini, bunu bilerek engellediğini çok önceden anlamıştım. Resim yapmaya koyulmadan önce devamlı, “Yapılacak bir şey var mı?” diye sorardım.</p>

  <p class="normal">Suratını asarak:</p>

  <p class="normal">“Olduğu zaman söylerim. Sen masanın başına geç, eğlen!” diyordu.</p>

  <p class="normal">Bir süre sonra beni bir yere yollar ya da, “Ana merdiveni nasıl süpürmüşsün öyle? Köşeler süprüntü, toz içinde. Git bir daha süpür!” diye çıkışırdı.</p>

  <p class="normal">Gidip bakardım. Hiç toz olmazdı.</p>

  <p class="normal">“Sen bana kafa mı tutuyorsun?” diye bağırırdı.</p>

  <p class="normal">Bir gün bütün resimlerimin üstüne kvas döktü. Bir başka sefer ikon kandilinin yağını resimlere boca etti. Küçük bir kız gibi, çocuksu bir kurnazlıkla ve yine bir çocuk gibi bu kurnazlığını gizlemekte aciz kalarak yaramazlık yapıyordu.</p>

  <p class="normal">Ne onu tanımadan önce ne de daha sonraları onun kadar çarçabuk, kolayca sinirlenen, herkesten ve her şeyden yakınmayı tutkuyla seven birini asla görmemiştim. Bütün insanlar genellikle yakınmayı sever, ama bu kadın bunu şarkı söyler gibi tadını çıkara çıkara yapardı.</p>

  <p class="normal">Oğluna olan sevgisi çılgıncaydı. Bu sevgi, taşkınlık diyebileceğim gücüyle beni güldürdüğü kadar korkutuyordu da. Bazen sabah duasından sonra ocağın birinci basamağına çıkıp, dirseklerini peykenin kenar tahtasına dayar, ateşli bir sesle ıslık çalar gibi fısıldardı:</p>

  <p class="normal">“Oğlum, Tanrı’nın bana tesadüfen bahşettiği sıcak ve temiz kanım, elmasım, yumuşacık melek tüyüm! Uyu yavrum. Ruhunu güzel bir rüya sarsın! Rüyanda gelinlik çağında güzeller güzeli bir kız, bir kraliçe, bir zenginin, bir tüccarın kızını gör! Düşmanlarının doğmadan canı çıksın, dostların yüz yıl yaşasın! Genç kızlar, erkek ördeğin peşinden koşan dişi ördekler gibi sıraya girsinler!”</p>

  <p class="normal">Gülmemek için kendimi zor tutuyordum. Tembel ve kaba Victor, alacalı bulacalı, koca burunlu, inatçı ve budala oluşuyla, tıpkı bir ağaçkakana benziyordu.</p>

  <p class="normal">Annesinin fısıltıları bazen onu uyandırır, o da uykulu bir sesle homurdanırdı:</p>

  <p class="normal">“Cehenneme kadar yolun var anne! Ne diye burnumun dibinde homurdanıp duruyorsun? İnsana rahat vermiyorsun!”</p>

  <p class="normal">Bazen uysal bir tavırla ocağın merdiveninden inerdi. Gülümseyerek, “Hadi uyu, uyu edepsiz!” derdi.</p>

  <p class="normal">Ama bazen de şöyle olurdu: Bacakları bükülür, ocağın kenarına hızla çarptıktan sonra ağzını açar, dili yanmış gibi yüksek sesle soluk alır ve birbirinden ağır sözcükler ağzından dökülürdü:</p>

  <p class="normal">“Öyle mi? Demek anneni cehenneme yolluyorsun köpoğlu köpek. Sen benim yüzkaramsın! Lanet olası bir mızmızsın! Bir şeytan dölüsün! Keşke doğmadan çürüyüp gitseydin!”</p>

  <p class="normal">Sokaktaki sarhoşlar gibi pis sözler söyler, bir sarhoş ağzıyla konuşurdu. Bu sözleri dinlerken tüylerim diken diken olurdu.</p>

  <p class="normal">Çok az ve rahatsız uyurdu. Gece birkaç kez ocaktan fırlar, divana, yanıma uzanır ve beni uyandırırdı.</p>

  <p class="normal">“Ne var?”</p>

  <p class="normal">Haç çıkarıp karanlıkta bir şeyler arayarak, “Sus,” diye fısıldardı. “Tanrım! İlyas Peygamber!<sup class="calibre2"><a href="../Text/Ekmegimi-Kazanirken_split_032.html#footnote-127975-5" id="footnote-127975-5-backlink">[5]</a></sup> Büyük çilekeş Varvara! Bizi kazadan beladan koru!”</p>

  <p class="normal">Titreyen eliyle mumu yoklar, koca burunlu yuvarlak yüzü gerilerek şişer, gri gözleri endişeyle kırpışarak, yarı karanlıkta biçimini kaybetmiş eşyaları dikkatle incelerdi. Mutfak büyüktü, ama boydan boya dolap ve sandıklarla dolu olduğu için gece küçük görünüyordu. Ay ışıkları buraya sessizce yansıyor, ikonların önündeki hiç sönmeyen kandilin alevi titreşiyordu. Duvardaki bıçaklar saçaktaki buzlar gibi parıldıyor, raflardaki siyah tavalar gözsüz yüzlere benziyordu.</p>

  <p class="normal">Kocakarı sanki bir derenin kıyısından suya iniyormuş gibi sakınarak ocaktan iner, çıplak ayaklarını şaplatarak bulaşık leğeninin üstünde asılı duran ve kesik bir başı andıran uzun kulaklı lavabonun olduğu köşeye yollanırdı. Su fıçısı da orada dururdu.</p>

  <p class="normal">Nefesi tutulur gibi su içerdi. Sonra mavi kırağıların çeşitli motiflerle süslediği camlardan dışarısını seyreder ve “Bana merhamet et Tanrım, merhamet et!” diye fısıldardı.</p>

  <p class="normal">Bazen mumu söndürdükten sonra diz çöker, üzüntülü bir sesle homurdanırdı:</p>

  <p class="normal">“Beni kim sever Tanrım, kimin bana ihtiyacı var?”</p>

  <p class="normal">Ocağın üstüne tırmanıp çıktıktan ve ocağın küçük kapıcığına doğru haç çıkardıktan sonra bacanın kapağının kapalı olup olmadığını eliyle yoklardı. Eline kurum bulaşır, delicesine küfreder, sonra görünmeyen bir güç tarafından vurulmuş gibi içi geçerek uykuya dalardı. Bana hakaret ettiği zamanlar “Dedem bu kadınla evlenmemiş ne yazık ki!” diye düşünürdüm, ama dedem de ona gününü gösterirdi. Bana sıkça hakaret ederdi, ama bazı günler şiş, yumuşak yüzü kederli bir hal alır, gözleri yaşlarla dolar, inandırıcı bir sesle, “Benim için her şeyin kolay olduğunu mu sanıyorsun? Çocuk doğurdum, onlara baktım, yetiştirdim. Neye yaradı? Onlara aşçılık yapıyorum işte. Bu hoşuma mı gidiyor sanki? Oğlum yabancı bir kadın getirdi ve kendi kanından olan ailesinin yerini o aldı. Bu iyi bir şey mi? Ha?”</p>

  <p class="normal">Ben de canı gönülden, “İyi bir şey değil,” derdim.</p>

  <p class="normal">“Öyle işte.”</p>

  <p class="normal">Ve utanmazca gelininden söz ederdi:</p>

  <p class="normal">“Birlikte hamama gittik, onu çıplak gördüm. Beğenilecek nesi var ki? Böylelerine güzel mi denir?”</p>

  <p class="normal">Kadın erkek ilişkilerinden her zaman hayret edilecek kadar iğrenç bir şekilde konuşurdu. Başlangıçta onun bu konuşmalarından tiksiniyordum, ama zamanla bunların altında ağır bir gerçeğin yattığını hissederek, büyük bir dikkat ve ilgiyle dinler oldum.</p>

  <p class="normal">Avucuyla masaya vurarak, vızıltılı bir sesle:</p>

  <p class="normal">“Kadın, bir güçtür. O, Tanrı’yı bile tuzağa düşürmüştür! Havva yüzünden bütün insanlar cehenneme gidiyor. Ya, işte böyle!” derdi.</p>

  <p class="normal">Kadının gücü hakkında durup dinlenmeksizin konuşabilirdi. Bana hep bu konuşmalarıyla birini ürkütmek istiyormuş gibi geliyordu. En çok hatırımda kalan ise, “Havva’nın Tanrı’yı kandırması” oldu.</p>

  <p class="normal">Avlumuzda ek bir yapı halinde bir apartman kadar büyük, iki bölümden oluşan sekiz daireli bir ev vardı. Dairelerin dördünde subaylar, beşincisinde de alay papazı oturuyordu. Avlu, emir erleri ve hizmet erleriyle dolup taşardı. Bunlara, çamaşırcı, hizmetçi ve aşçı kadınlar gelip giderdi. Bütün mutfaklarda sürekli gözyaşları, küfür, kavga dövüş dolu aşk maceraları, dramlar oynanırdı. Askerler birbirleriyle, toprak işçileriyle, ev sahibinin işçileriyle dövüşürler, kadınları döverlerdi. Avlu durmadan sefahat ve ahlak çöküntüsü denilen hallerle, iriyarı delikanlıların zaptolunmaz hayvani açlıklarıyla kaynıyordu. Acımasız bir şehvetle, anlamsız bir sadizmle, galiplerin pis bir şekilde böbürlenmeleriyle dolu bu hayat, patronlarım tarafından öğle ve akşam yemeklerinde, akşam çaylarında ayrıntılarıyla edepsizce tartışılırdı. Kocakarı, avluda olup biten her hikâyeyi her zaman bilir ve bunları ateşli bir dille, sanki öç alır gibi sevinerek anlatırdı.</p>

  <p class="normal">Genç kadın bu hikâyeleri sessizce, kalın dudaklarıyla gülümseyerek dinler, Victor kahkahayla güler, patron yüzünü ekşiterek, “Yeter anne!” derdi.</p>

  <p class="normal">İhtiyar kadın, “Tanrım, bir söz söylemem bile yasak!” diye yakınırdı.</p>

  <p class="normal">Victor, onu teşvik ederdi:</p>

  <p class="normal">“Devam edin anne, utanacak bir şey yok! Biz bizeyiz nasıl olsa!”</p>

  <p class="normal">Büyük oğlu, annesine tiksintiyle karışık bir merhamet duygusuyla davranır ve onunla baş başa kalmaktan sakınırdı; çünkü yalnız kaldıkları anda devamlı gelininden dert yanar ve mutlaka ondan para ister, oğlu da acele eline birkaç ruble ve biraz gümüş para tutuştururdu.</p>

  <p class="normal">“Anneciğim, bu paraları boşuna alıyorsunuz. Paralara acımıyorum, ama boşuna alıyorsunuz!”</p>

  <p class="normal">“Ama yoksullar için aldım bu parayı. Kiliseye mum parası olsun diye.”</p>

  <p class="normal">“Ne yoksulu? Sonunda Victor’u da şımartacaksınız.”</p>

  <p class="normal">“Sen kardeşini sevmiyorsun, büyük bir günaha giriyorsun!”</p>

  <p class="normal">Annesinin lafını daha fazla dinlemeden uzaklaşırdı Victor; annesine kaba ve alaycı davranırdı. Çok pis boğazdı, devamlı acıkırdı. Annesi pazar günleri gözleme yapar, birkaçını bir çömleğe koyar, yattığım divanın altına saklardı. Ayinden dönünce Victor, çömleği saklandığı yerden çıkarır ve homurdanırdı:</p>

  <p class="normal">“Daha fazla ayıramaz mıydın be kadın?”</p>

  <p class="normal">“Haydi çabuk yut; seni görmesinler.”</p>

  <p class="normal">“Benim için gözleme çaldığını bilhassa herkese söyleyeceğim!”</p>

  <p class="normal">Bir gün çömlekten iki gözleme çalıp yedim. Victor bu yüzden beni dövdü. Benim onu sevmediğim gibi, o da beni sevmezdi. Benimle alay eder, günde üç kez zorla ayakkabılarını boyatırdı. Yattığı yerden ranzanın tahtalarını aralar, aralıktan tükürüklerini kafama isabet ettirmeye çalışırdı.</p>

  <p class="normal">Sık sık, “Vahşi tavuklar!” diyen ağabeyini taklit etmek için olacak, Victor da tekerlemeler söylerdi, ama bunlar son derece saçma ve anlamsızdı.</p>

  <p class="normal">Onların hiçbirinin konuşmasından hoşlanmıyordum.</p>

  <p class="normal">Ninemin ve dedemin konuştukları güzel dille büyüdüğüm için, “korkunç gülünç”, “ölü gibi açım”, “müthiş neşeli” gibi bir araya gelemeyecek kelimeleri nasıl birleştirdiklerini bir türlü anlayamıyordum.</p>

  <p class="normal">Çünkü bana göre gülünç olan korkunç, neşeli olan müthiş olamazdı ve bir ölü acıkamazdı. Onlara, “Hiç böyle konuşulur mu?” diye sorardım.</p>

  <p class="normal">Beni azarlarlardı:</p>

  <p class="normal">“Şu öğretmenlik taslayana bak! Kulaklarını yolmalı şunun.” Ama “kulakları yolmak” deyişi de bana yanlış gibi geliyordu. Çünkü ancak ot, çiçek ve benzeri şeyleri yolmak mümkündü. Onlar kulakların da yolunabileceğini bana ispat etmeye uğraşırlardı, ama ikna olmazdım ve ciddi bir tavırla, “İşte, kulaklarım yine de yerinde duruyor, yolunmamış,” derdim.</p>

  <p class="normal">Çevrede korkunç bir ahlaksızlık ve iğrenç bir utanmazlık vardı. Hem de bu rezaletler, genelevler ve sokak kızları bakımından çok bereketli olan Kunavino’dan bile kat kat daha fazlaydı. Kunavino’da iğrençliğin ve ahlaksızlığın ardında, bunların kaçınılmazlığını hissettiren bazı nedenler vardı; zorlu, yarı aç bir yaşantı, ağır çalışma koşulları. Oysa burada herkes bolluk ve refah içinde yaşıyordu. Çalışmanın yerini burada anlaşılmaz ve gereksiz bir itişip kakışma, koşuşturma almıştı. Herkesin içini dokunaklı ve sinir bozucu bir can sıkıntısı kaplamıştı.</p>

  <p class="normal">Burada hiç iyi değildim, ama ninem beni ziyarete geldiği zamanlarda kendimi daha da kötü hissediyordum. Ninem mutfak kapısından içeri girer, ikonların önünde haç çıkarır, sonra yerlere kadar eğilerek, küçük kız kardeşini selamlardı. Bu selam, yüz kiloluk bir ağırlık gibi beni iki büklüm yapar, adeta soluksuz bırakırdı.</p>

  <p class="normal">Kocakarı, ninemi soğuk ve özensiz bir tavırla, “Aa, sen misin Akulina!” diye karşılardı.</p>

  <p class="normal">Ninemi tanıyamazdım. Alçakgönüllü bir tavırla dudaklarını büker, yüzünü tanınmayacak bir hale sokar, sessizce kapının yanına, bulaşık leğeninin yanındaki iskemleye otururdu. Kız kardeşinin sorularını sessizce, uysal bir tavırla yanıtlar, suçluymuş gibi susardı.</p>

  <p class="normal">Bu hali bana azap verirdi; öfkeye kapılarak, “Niye orada oturuyorsun?” diye sorardım.</p>

  <p class="normal">Bana şefkatle göz kırptıktan sonra ikna edici bir yanıt verirdi:</p>

  <p class="normal">“Sen sesini çıkartma bakalım; buranın sahibi değilsin!”</p>

  <p class="normal">Kocakarı, “Hep kendini ilgilendirmeyen şeylere burnunu sokuyor. Küfretsen de, dövsen de fayda etmiyor,” diye yakınmaya başlardı.</p>

  <p class="normal">Sık sık sevincini gizleyerek ablasına sorardı:</p>

  <p class="normal">“Akulina, yine dilencilik mi yapıyorsun?”</p>

  <p class="normal">“Dert değil.”</p>

  <p class="normal">“İnsanda utanma yoksa, hiçbir şey dert değildir.”</p>

  <p class="normal">“İsa’nın da dilenerek geçindiğini söylerler.”</p>

  <p class="normal">“Bunları söyleyenler odun kafalılarla kâfirlerdir. Ve sen, ihtiyar budala; onlara kulak asıyorsun. İsa, dilenci değil, Tanrı’nın oğluydu. Söylendiği gibi, o geri gelecek ve bütün görkemiyle dirileri ve ölüleri yargılayacaktır. Unutma; ölüleri de! Küle dönüşsen bile ondan gizlenemezsin! Senden ve Vasiliy’den, zengin olduğunuz zamanlar yardım istediğimde bana yaptığınız burnu büyüklüğün hesabını soracak!”</p>

  <p class="normal">Ninem de umursamaz bir tavırla, “Elimden geldiğince yardım etmiştim zaten,” diyordu. “Hem sen de biliyorsun ki Tanrı bizim cezamızı verdi.”</p>

  <p class="normal">“Bu size azdır bile, az!”</p>

  <p class="normal">Kız kardeşi yorulmak nedir bilmeyen diliyle ninemin başının etini yerdi. Ben keskin çığlıklar kopararak söylediği bu öfke dolu sözleri dinler, ninemin buna nasıl dayandığını bir türlü anlayamaz, böyle anlarda onu sevmezdim.</p>

  <p class="normal">Evin genç hanımı candan bir şekilde başını sallayarak ninemi selamlardı.</p>

  <p class="normal">“Buyurun, yemek odasına geçelim haydi!”</p>

  <p class="normal">Kız kardeşi, ninemin ardından seslenirdi:</p>

  <p class="normal">“Ayaklarını sil. Köy çamlıktır, bataktır.”</p>

  <p class="normal">Patron, ninemi neşeyle karşılardı:</p>

  <p class="normal">“Eee, ne var ne yok akıllı Akulina? İhtiyar Kaşirin hâlâ hayatta mı?”</p>

  <p class="normal">Ninem yürekten gelen bir tebessümle ona gülümserdi.</p>

  <p class="normal">“Yine çalışmaktan belin bükülüyor mu?”</p>

  <p class="normal">“Öyle; bir mahkûm gibi devamlı çalışıyorum.”</p>

  <p class="normal">Ninem, patronla sevecenlikle, bir küçükle konuşur gibi güzel güzel konuşurdu. Patron, bazen annemi hatırlardı:</p>

  <p class="normal">“Ya Varvara Vasilyevna. Ne kadar yiğit bir kadındı!”</p>

  <p class="normal">Karısı, nineme dönerek lafı yapıştırırdı:</p>

  <p class="normal">“Hatırlar mısınız; ona siyah ipekli, boncuklarla süslü bir pelerin hediye etmiştim?”</p>

  <p class="normal">“Elbette hatırlıyorum.”</p>

  <p class="normal">“Yepyeni bir pelerindi.”</p>

  <p class="normal">Patron homurdanır:</p>

  <p class="normal">“Pelerin, pelerin hayat ise hinoğlu hin!” diye tekerleme uydururdu.</p>

  <p class="normal">Karısı şüpheyle sorardı:</p>

  <p class="normal">“Ne diyorsun sen?”</p>

  <p class="normal">“Ben mi? Öylesine konuşuyorum işte. Neşeli günler geçiyor, iyi insanlar da gelip geçiyor.”</p>

  <p class="normal">Karısı huzursuzlanarak, “Senin neyin var anlamıyorum,” derdi.</p>

  <p class="normal">Sonra yeni doğan bebeği göstermek için ninemi içeri götürürlerdi. Ben de masanın üstündeki kirli çay fincanlarını kaldırırdım. Patron alçak sesle, düşünceli düşünceli, “Şu ninen iyi bir ihtiyar,” derdi.</p>

  <p class="normal">Bu sözleri için ona derin bir minnet duyardım. Ninemle baş başa kaldığımda içim sızlayarak, “Niçin buraya geliyorsun, niçin? Nasıl insanlar olduklarını sen de görüyorsun,” derdim.</p>

  <p class="normal">O olağanüstü yüzünü aydınlatan hoş ve alaycı gülümsemesiyle bana bakarak, “Ah Alyoşa, ben her şeyi görüyorum,” diye cevap verirdi.</p>

  <p class="normal">Birden utanırdım. Elbette ki o her şeyi görüyor, her şeyi biliyordu. Hatta o an içimde kopan fırtınaları bile...</p>

  <p class="normal">Kimsenin gelmediğinden emin olmak için büyük bir dikkatle çevresine bakındıktan sonra beni kucaklardı. Samimi bir tavırla:</p>

  <p class="normal">“Eğer sen olmasaydın buraya gelmezdim. Onlardan bana ne? Deden hastalandı, onunla uğraşıp durdum, çalışamadım, param da kalmadı. Oğlum Mihail, Saşa’yı kovdu. Onun da rızkını vermem gerekir. Bunlar, yılda sana altı ruble vereceklerine söz vermişlerdi. Acaba hiç olmazsa bir ruble verirler mi? Yaklaşık altı aydır burada kalıyorsun.”</p>

  <p class="normal">Sonra kulağıma fısıldardı:</p>

  <p class="normal">“Sana çıkışmamı, seni paylamamı söylediler. Söylediklerine göre, kimsenin sözünü dinlemiyormuşsun. Canım yavrum, onların yanında kalıyorsun. İki senecik daha sabret. Biraz büyüyene kadar! Sabredersin değil mi?”</p>

  <p class="normal">Söz verdim, ama bu çok zordu. Sadece karnımı doyurmamı sağlayan bu koşuşturmalı, sefil ve sıkıcı hayat beni boğuyordu ve sanki rüyada yaşıyordum. Bazen buradan kaçıp uzaklaşmak gerektiğini düşünüyordum, ama lanet olası kış mevsimi devam ediyor, geceleri kar fırtınaları oluyor, tavan arasında rüzgâr uğulduyor, soğuğun sıkıştırdığı çatı kirişleri çatırdıyordu. Nereye kaçacaktım?</p>

  <p class="normal">Gezintiye çıkmama izin vermiyorlardı. Zaten gezecek zamanım da yoktu. Kısa kış günleri, ev işlerinin koşuşturması içinde farkına bile varılmadan çarçabuk heba oluyordu.</p>

  <p class="normal">Ama kiliseye gitmek zorundaydım. Cumartesi günleri akşam, pazar günleriyse sabah ayinine gidiyordum.</p>

  <p class="normal">Kilisede olmak hoşuma gidiyordu. Kilisenin geniş ve karanlık bir köşesine dikilerek, ikonaların olduğu bölümü uzaktan seyretmeyi severdim. Bu bölme sanki mumların ışığında eriyor, altın renkli gür derecikler halinde minberin gri taştan döşemesine akıyordu. İkonların yüzleri karanlıkta hafifçe kıpırdanırdı. Mihrap kapısının alevleri altın arılar gibi havada kalıyor, kadınların ve genç kızların başları ise çiçekleri anımsatıyordu.</p>

  <p class="normal">Çevremdeki her şey koronun şarkısıyla, ahenkle birbirine kaynaşıyor, her şey masalların perili dünyalarını hatırlatıyor, bütün kilise yoğun katran gibi simsiyah bir boşlukta bir beşik gibi ağır ağır sallanıyordu.</p>

  <p class="normal">Bazen kilisenin hiçbir hayata benzemeyen kendine özgü bir yaşam sürdürebilmek için yeryüzünden gizlenip, bir gölün derin sularına daldığı duygusuna kapılırdım. Böyle duyumsamamın nedeni büyük olasılıkla ninemin Kityoj şehri hakkında anlattığı masallardı. Sık sık yarı uykulu bir halde etrafımı çevreleyen her şeyle birlikte sallanarak ve kilise korosunun ninni söyler gibi uyutan şarkılarıyla, fısıldanan dualarla, insanların iç çekişiyle kendimden geçerek bu ahenkli ve hüzünlü masalı kendi kendime tekrarlayıp dururdum:</p>

  <div class="calibre1" id="calibre_pb_17"></div>
</body>
</html>
