<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>ROMANIN BAŞ KAHRAMANI HENÜZ OKUYUCUYA TANITILMIYOR</h1>

  <p>Paris-Akdeniz hattında çalışan trenden Cette garında indiklerinde, Marcel Lornans, Jean Taconnat'ya:</p>

  <p>"Geminin hareketine kadar ne yapacağız?" diye sordu.</p>

  <p>"Hiçbir şey," diye karşılık verdi Jean Tocannat.</p>

  <p>"Yine de, yolculuk rehberine bakılırsa, Languedoc kanalının son durağı olan limanın kurulmasından sonra geliştiği için, kökeni pek de eski çağlara dayanmasa da, Cette ilginç bir şehir olmalı, ne de olsa, 14. Louis tarafından kurulmuş.</p>

  <p>"Ve belki de, bu 14. Louis'nin hükümdarlığı sırasında yaptığı en yararlı iş olmalı!" dedi Jean Taconnat. "Hiç şüphe yok ki, Büyük Kral, bizim 7 Nisan 1885 günü buraya geleceğimizi öngörmüş.</p>

  <p>"Biraz ciddi ol, Jean ve unutma ki Güney bizi duyabilir! Cette'de olduğumuza göre, Cette'i, havzalarını, kanallarını, limanını, on iki kilometrelik rıhtımlarını, bir su kemerinin berrak sularıyla yıkanan gezinti alanını ziyaret etmemiz bana oldukça makul görünüyor."</p>

  <p>"Joanne'dan<sup><a href="../Text/B-20.xhtml#a1" id="k1">1</a></sup> söz etmeyi bitirdin mi, Marcel?"</p>

  <p>"Belki de Venedik'in yerini tutabilecek bir şehir haline gelebilirdi," diye devam etti Marcel Lornans.</p>

  <p>"Ama yalnızca küçük bir Marsilya olmakla yetindi!" diye karşılık verdi Jean Taconnat.</p>

  <p>"Doğru söylüyorsun, sevgili Jean, o muhteşem Provence kentinin rakibi, ihraç ettiği şaraplar, tuzlar, rakılar, yağlar, kimyasal ürünlerle Akdeniz'in ondan sonraki en önemli limanı."</p>

  <p>"Ve senin gibi kafa ütüleyicileri ithal eden..." diye ekledi Jean Taconnat.</p>

  <p>"Ayrıca ihraç ettiği ürünlerin arasında işlenmemiş deri, Plata yünü, un, meyve, morina balığı, fıçılık meşe tahtası, maden..."</p>

  <p>"Yeter, yeter!" diye haykırdı, dostunun dudaklarından dökülen bu bilgi şelalesinden kurtulmak isteyen genç adam.</p>

  <p>"Ançüez ve sardalyelerin tuzlandığı işlikleri, yılda on iki, on dört bin ton tuz üreten tuzlalarını, iki bin işçi istihdam eden ve iki yüz bin fıçı imal eden fıçı işliklerini bir kenara bırakırsak," diye devam etti acımasız Marcel Lornans, iki yüz yetmiş üç bin ton mal girişi ve iki yüz otuz beş bin ton mal çıkışı olan bir liman."</p>

  <p>"Senin iki yüz bin kere içeri tıkılmanı isteyeceğim bir liman, geveze dostum! Ve tüm iyi niyetimle şunu sormak isterim, Marcel, tüm bu sınaî ve ticari harikalar, Afrika'daki 7. Avcı Birliği'ne katılmak amacıyla Oran'a giden iki yürekli genci neden ilgilendirsin ki?"</p>

  <p>"Bir yolculukta her şey ilginçtir, hatta ilginç olmayanlar bile" diye yanıtladı Marcel Lornans.</p>

  <p>"Peki Cette'de kulakları tıkamaya yetecek kadar pamuk bulunur mu?"</p>

  <p>"Gezinirken bunu öğreneceğiz."</p>

  <p><em>"Argeles</em> iki saat içinde hareket edecek," dedi Jean Taconnat, "bana kalırsa, en iyisi bir an önce gemiye binmek!"</p>

  <p>Ve belki de haklıydı. İki saatte, bu büyük şehrin ne kadarı gezilebilirdi (ve bu ne yarar sağlayacaktı?). Çıkışında yer aldığı su bendinin hemen yakınındaki Thau göletine gitmek, ardından, şehrin yamacına bir amfiteatr şeklinde kurulmuş olduğu, gölet ile deniz arasında yalıtık bir şekilde yükselen ve yakında çam ağaçlarıyla kaplanacak olan kireçli Saint-Clair dağını tırmanmak gerekecekti. Okyanusa Midi, iç bölgelere ise Beaucaire kanalı ile bağlanan ve biri Bordeaux'dan diğeri ise merkezden olmak üzere, iki demiryolu hattı ile Fransa'nın merkezine ulaşılan güneybatının bu önemli limanı, birkaç gün için turistlerin ilgisini çekmeyi hak etmiyor muydu?</p>

  <p>Bununla birlikte, fazla ısrar etmeyen Marcel Lornans, uysal bir şekilde, valiz yüklü arabayı itmekte olan hamalın ardından giden Jean Taconnat'ı izledi.</p>

  <p>Kısa bir yürüyüşten sonra, iki gençle aynı istikamete doğru devam edecek olan tren yolcularının şimdiden toplanmış olduğu eski havzaya ulaşıldı. Bir geminin hareketinden önce, her zaman için rıhtımda toplanan meraklılar yerlerini almıştı, ve otuz altı bin nüfuslu bir kent için sayılarının yüze ulaştığını söylemek abartı olmayacaktı.</p>

  <p>Cette'den, Cezayir'e, Oran'a, Marsilya'ya, Nice'e, Cenova'ya ve Barselona'ya düzenli olarak vapur çalışıyordu. Yolcular bize göre, İspanya kıyıları ve Akdeniz'in batısındaki Balear takımadaları tarafından korunan bu sularda yolculuk yapmayı tercih ederken, yerinde bir karar vermişlerdi. O gün yaklaşık elli yolcu, sekiz, dokuz yüz tonluk mütevazı bir ağırlığa sahip olan ve Kaptan Bugarach'ın yönetiminde arzu edilen tüm güvenceleri sağlayan <em>Argeles'</em>e binmek üzere bir araya gelmişlerdi.</p>

  <p>Kazanlarının yanmasıyla, bacasından siyahımtırak duman kıvrımları yükselen <em>Argeles,</em> doğudaki Frontignan dili boyunca, eski havzanın iç bölümüne palamarlanmıştı. Kuzeyde, üçgen biçimiyle, denize açılan kanala bağlanan yeni havza beliriyordu. Karşı istikamette, limanı ve Saint-Louis mendireğini koruyan dairesel top bataryası bulunuyordu. Bu mendirekle Frontignan dilinin uzantısı arasında yer alan kolay aşılabilir bir geçit eski havzayla bağlantıyı sağlıyordu.</p>

  <p>Yolcular <em>Argeles'</em>e bu dilden binerken, Kaptan Bugarach yüklerin güvertedeki muşambaların altına istiflenmesini bizzat denetliyordu. Taş kömürü, fıçılık meşe tahtası, yağ, tuzlama ve Cette antrepolarında bol miktarda üretilerek ihraç edilen seyreltilmiş şarapla yüklenen sintine ambarında boş bir yer bulabilmek mümkün değildi.</p>

  <p>Birkaç yaşlı denizci, rüzgârlarla esmerleşmiş yüzleri, çalı gibi kalın kaşlarının altında parıldayan gözleri, iri ve kırmızı kepçe kulaklarıyla, sürekli bir yalpanın etkisiyle sallanan kıç güvertede pipolarını tüttürerek sohbet ediyorlardı. Söyledikleri, otuz, otuz altı saatlik bir yolculuk için şimdiden heyecanlanmaya başlayan yolcuların içini rahatlatıyordu.</p>

  <p>"Güzel bir hava," diyordu biri.</p>

  <p>"Rüzgârın kuzeydoğudan eseceği her halinden belli," diye ekliyordu diğeri.</p>

  <p>"Balear'ların etrafında hava sert olmalı," diye yorumluyordu, tırnağının ucuyla sönmüş piposunun küllerini eşeleyen bir üçüncü.</p>

  <p>"Rüzgârı arkadan alacak olan <em>Argeles,</em> saatte on bir deniz mili hıza ulaşmakta zorlanmayacak," diyordu, gemideki görevini devralan baş kılavuz. "Zaten, Kaptan Bugarach yönetiminde hiçbir şeyden kaygılanmak gerekmez. Rüzgâr şapkasının altında ve yelkenlerini şişirmek için onu çıkarması yeterli olacak!"</p>

  <p>Bu deniz kurtları kendilerinden çok emin görünüyorlardı. Ancak "kim yalan söylemek isterse, havadan söz eder" şeklinde ifade edilen gemici deyişini unutmamak gerekiyordu.</p>

  <p>İki genç bu saptamalara pek kulak asmıyor, hatta denizin durumu ve yolculuk sırasında yaşanacaklarla hiç ilgilenmiyorlarsa da, yolcuların büyük bölümü söylenenlere onlar kadar duyarsız kalmıyorlardı. Hatta bazılarının daha gemiye ayak basmadan önce, başları dönmeye, mideleri bulanmaya başlamıştı.</p>

  <p>Jean Taconnat, bu yolcular arasından, Akdeniz tiyatrosunun biraz fazla dekorlu sahnesine ilk kez çıkacaklarına şüphe olmayan bir aileyi Marcel Lornans'a gösterdi. Bu, iki arkadaştan daha şakacı olanın metaforik bir cümlesiydi.</p>

  <p>Bu üç kişilik aile, baba, anne ve oğuldan oluşuyordu. Elli beş yaşında olan baba, yargıçlar ya da avukatlar kurulu üyesi olmasa da, suratı yargıcı andıran, favorileri kırlaşmış, alnı biraz açık, topuklu ayakkabıları sayesinde boyu beş ayak iki parmağa ulaşan bir adamdı, tek kelimeyle söylemek gerekirse, halk arasında "şiş göbek" olarak adlandırılan kısa boylu göbekli tiplerdendi. Üzerinde kalın kumaştan yapılmış kareli bir takım elbise vardı, kulaklıklı kasketi kırlaşmış saçlarını örtüyordu, bir eliyle parlak kılıfının içinde duran bir şemsiyeyi, diğer eliyle ise çifte deri kayışla sarılmış benekli yolculuk muşambasını tutuyordu.</p>

  <p>Kocasından birkaç santim daha uzun olan anne, asma sırığına benzetilecek ölçüde uzun boylu ve sıska bir kadındı, yüzü sarıya çalıyordu, suratına boyunun uzunluğundan kaynaklandığı anlaşılan mağrur bir ifade hâkimdi, saç bağıyla tutturduğu saçları elli yaşlarında şüphe uyandıracak kadar siyahtı, dudakları ince ve sıkılıydı, yanaklarında hafif bir uçuğun lekeleri seçiliyordu, bu önemli kişiliğin üzerinde kahverengi yünle Sibirya sincabı kürkünden yapılmış bir manto vardı. Sağ kolunun ucundan çelik fermuarlı bir çanta, sol kolunun ucundan ise taklit bir sansar bileklik sarkıyordu.</p>

  <p>Altı ay önce reşit olmuş sıradan bir genç olan oğullarının yüzü duygusuz bir ifadeyle kaplıydı, bıyıkları henüz yeni yeni terlemeye başlamıştı, vücudunun geri kalanına bağlanan uzun boyu, sıklıkla doğuştan gelen bir avanaklığın ipucu sayılabilirdi, hal ve gidiş dersleri almış olsa da, bir geviş getirenin bedbinliğine sahip olan sarsak ve dengesiz bedeni, kol ve bacakları arasındaki uyumu sağlamakta güçlük çekiyordu, tek kelimeyle, o kaz kafalılardan biriydi, yararsız ve gereksiz varlığı cebirsel bir ifadeden yararlanmak gerekirse "eksi" olarak ifade edilebilirdi.</p>

  <p>İşte bu sıradan burjuva ailesi böyleydi. Artırmak ya da azaltmak için hiçbir girişimde bulunmadıkları çifte bir mirastan gelen on bin franklık bir gelirle geçiniyorlardı. Perpignan'ın yerlisi olan bu aile, Tet nehri boyunca uzanan Popiniere caddesi üzerindeki eski bir evde oturuyordu. Belediyede ya da devlet dairelerinde, kendilerine Bay ve Bayan Desirandelle ve Bay Agathocle Desirandelle diye sesleniliyordu.</p>

  <p>Rıhtıma ulaşıp, <em>Argeles'</em>e girişi sağlayan iskelenin önüne geldiklerinde durdular. Gemiye hemen binecekler miydi? Yoksa hareket saatine kadar limanda gezinecekler miydi? İşte bu gerçekten de önemli bir soruydu.</p>

  <p>"Çok erken geldik, Bay Desirandelle, ve her zaman aynı şeyi yapıyorsunuz," diye homurdandı kadın.</p>

  <p>"Tıpkı sizin her zaman yakındığınız gibi, Bayan Desirandelle!" diye karşılık verdi adam aynı ses tonuyla.</p>

  <p>Bu çift, gerek başkalarının yanında, gerekse kendi aralarında birbirlerine her zaman, "bay, bayan" diye hitap ediyorlardı, bu durumun kendilerini ayrıcalıklı kılacağını düşünüyorlardı.</p>

  <p>"Haydi, gemiye yerleşelim," dedi Bay Desirandelle.</p>

  <p>"Üzerinde otuz saat yolculuk yapacağımız ve şimdiden beşik gibi sallanan bu gemiye bir saat ünce binmek!" diye haykırdı Bayan Desirandelle.</p>

  <p>Gerçekten de, deniz sakin olsa da, geçidin birkaç gomine ötesine inşa edilmiş olan beş yüz metrelik dalgakıran eski havzayı tam olarak kapsayamadığı için,<em>Argeles,</em> hafif bir çalkantının etkisiyle sallanıyordu.</p>

  <p>"Daha limanda deniz tutmasından korkacaksak, en iyisi bu yolculuğa hiç kalkışmamaktı!" diye devam etti Bay Desirandelle.</p>

  <p>"Agatochle'un geleceği söz konusu olmasa, buna katlanacağımı mı zannediyordunuz, Bay Desirandelle."</p>

  <p>"Tamam o zaman, madem ki karar verildi..."</p>

  <p>"Bu, gemiye bu kadar önceden binmemiz için bir gerekçe olamaz."</p>

  <p>"Ancak, valizlerimizi yerleştirmemiz, kamaramıza yerleşmemiz ve Dardentor'un öğütlediği gibi yemek salonundaki yerimizi seçmemiz gerek."</p>

  <p>"Gördüğünüz gibi," diye karşılık verdi kadın sert bir ses tonuyla, Dardentor'unuz henüz gelmedi!"</p>

  <p>Ve görüş alanını genişletmek için parmaklarının ucunda yükselerek, bakışlarıyla Frontignan dilini taradı. Ancak bu şaşalı Dardentor ismiyle anılan kişi ortalıklarda yoktu.</p>

  <p>"Hey!" diye haykırdı Bay Desirandelle, "bildiğiniz gibi, hep böyle yapar, hep son anda yetişir dostumuz Dardentor, çevresindekileri her zaman için onsuz yola çıkma sıkıntısıyla karşı karşıya bırakır."</p>

  <p>"Ya bu kez de aynı şeyi yaparsa," diye bağırdı Bayan Desirandelle.</p>

  <p>"Bu ilk kez olmayacak!"</p>

  <p>"Neden otelden bizden önce ayrıldı ki?"</p>

  <p>"Pigorin'de fıçı imalatçılığı yapan bir arkadaşını ziyaret etmek istiyordu, bizimle gemide buluşacağına söz verdi. Gelir gelmez gemiye çıkacaktır, bahse girerim ki rıhtımda oyalanmayacaktır."</p>

  <p>"Ama hâlâ gelmedi."</p>

  <p>"Gecikmeyecektir," diye karşılık verdi, kararlı adımlarla iskeleye doğru ilerleyen Bay Desirandelle.</p>

  <p>"Ne düşünüyorsun, Agatochle?" diye sordu Bayan Desirandelle oğluna.</p>

  <p>Agatochle her zamanki gibi hiçbir şey düşünmüyordu. Gemilerin çıkışıyla hareketlenen ticari faaliyetler, malların taşınması, yolcuların gemiye binmeleri, geminin hareketinden önce güverteye hâkim olan bu kargaşa, bu dangalağı neden ilgilendirecekti ki? Bir deniz yolculuğuna çıkmak, yeni bir ülkeyi tanımak, onda kendi yaşındaki gençlerde doğal olarak hissedilen o sevinçli merakı, o içgüdüsel heyecanı uyandırmıyordu. Apatik, her şeye ilgisiz, her şeye yabancı bir halde, aklından tek bir düşünce dahi geçmeden, kendini olayların akışına bırakıyordu. Babası ona "Oran'a gideceğiz" dediğinde, o "Ah!" diye yanıtlamıştı. Annesi ona "Bay Dardentor bize eşlik edeceğine söz verdi" dediğinde "Ah!" diye yanıtlamıştı. Her ikisi de ona "Birkaç hafta, Perpignan'a yaptıkları son ziyarette tanımış olduğun Bayan Elissane ve kızında kalacağız" dediklerinde, o yine "Ah!" diye karşılık vermişti. Bu ünlem genel olarak sevinç, acı, hayranlık, merhamet ya da sabırsızlığı ifade etmeye yarardı, oysa Agatochle'un ağzından çıktığında ne anlama geldiğini tahmin etmek mümkün değildi, olsa olsa, budalalığın içindeki bir hiçliği, ve hiçliğin içindeki bir budalalığı anlatmaya yarayabilirdi.</p>

  <p>Ancak, annesinin kendisine gemiye çıkmak ya da rıhtımda beklemek konusunda ne düşündüğünü sorduğu anda, Bay Desirandelle'in iskeleye ayak bastığını görerek, babasını izlemiş, Bayan Desirandelle de onlarla birlikte gemiye çıkmak zorunda kalmıştı.</p>

  <p>İki genç adam şimdiden geminin arka güvertesindeki yerlerini almışlardı. Bu gürültülü hareketlilik onları eğlendiriyordu. Gemiye çıkan yol arkadaşlarının tiplerine göre, zihinlerinde farklı düşünceler canlanıyordu. Hareket saati yaklaştıkça, buharlı düdüğün sesi gökyüzünde yankılanıyordu. Yoğun bir duman tabakası sarımtırak bir kılıfla kaplanmış olan büyük direğin yanındaki iri bacanın yakalığından yükseliyordu.</p>

  <p><em>Argeles'</em>in yolcuları çoğunlukla Cezayir'e giden Fransızlar'dan, taburlarına ya da alaylarına katılmak için yola çıkan askerlerden, Oran'a hareket eden Arap ve Faslılar'dan oluşuyordu. Bu sonuncular, güverteye ayak basar basmaz, ikinci sınıf yolculara ayrılmış bölüme doğru yöneliyorlardı. Birinci sınıf yolcuları ise, arkada, kendilerine ayrılmış olan kıç güverte ile iç bölümde bulunan ve zarif bir tepe ışıklığıyla aydınlanan salon ve yemek salonunda toplanıyorlardı. Salonu çevreleyen kamaralar gün ışığını merceksi camlarla kaplı lombozlar aracılığıyla alıyordu. Elbette ki, <em>Argeles,</em> yolcularına Transatlantik ya da gemi nakliyat şirketlerinin gemilerinin konforunu ve lüksünü sunamazdı. Marsilya'dan Cezayir'e giden buharlı gemiler, daha ağır tonajlı, daha hızlı ve daha donanımlıydı. Ancak, kısa bir yolculuk söz konusu olduğunda, bu kadar seçici olmanın anlamı var mıydı? Ve, gerçekten de, Cette'den Oran'a yapılan bu hesaplı yolculukta gemiler yolcu ve mal bakımından hiç de boş kalmıyorlardı.</p>

  <p>O gün, ön bölümdeki yolcuların sayısı altmış kadar olmasına rağmen, arka güvertede, en fazla yirmi, otuz kişi vardı. Tayfalardan biri saatin iki buçuk olduğunu bildiriyordu. Yarım saat içinde <em>Argeles'</em>in halatları çözülecekti, ve sayıları çok olmasa da, her zaman için geç kalanlara rastlanırdı.</p>

  <p>Desirandelle ailesi, gemiye çıkar çıkmaz, yemek salonunun iki kanatlı kapısına yönelmişlerdi.</p>

  <p>"Bu gemi şimdiden nasıl da sallanıyor" demekten kendini alamamıştı, Agathocle'un annesi.</p>

  <p>Baba ona yanıt vermemekle iyi etmişti, zaten aklından üç yataklı bir kamara ile yemek salonunda, yemeklerin başkalarından arta kalmayan en iyi parçalarını seçebilmek için, mutfağın yakınında üç kişilik bir masa bulmaktan başka bir şey geçmiyordu.</p>

  <p>Tercih ettiği 19 numaralı kamara sancak tarafında yer alıyordu, orta bölüme oldukça yakın olduğu için geminin önden arkaya salınımları oradan daha az hissediliyordu. Ancak yalpanın etkilerinden kaçınmak mümkün değildi, önde olduğu gibi, arkada da, aynı şekilde hissedilen bu sallantılar, iniş çıkışların tadını çıkarmasını bilmeyen yolcular için hiç de hoş bir anlam taşımıyordu.</p>

  <p>Kamaranın kararlaştırılması ve küçük valizlerin yerleştirilmesinin ardından, Bayan Desirandelle'i kolileriyle baş başa bırakan Bay Desirandelle, Agathocle ile yemek salonuna geri döndü. Masanın başında üç kişilik bir yer bulabilmek amacıyla, mutfağın bulunduğu sancak tarafına yöneldi.</p>

  <p>Şef garson ve garsonlar saat beşteki akşam yemeği için örtüleri sermeye başladıkları sırada, bir yolcu masanın başına oturmuştu.</p>

  <p>Bu yolcu, şimdiden masanın başına yerleşmiş ve<em>Argeles'</em>in ilk harfinin armalanmış olduğu tabağın üzerindeki peçetenin kıvrımlarının arasına kartvizitini yerleştirmişti. Ve hiç kuşku yok ki, davetsiz bir misafire yerini kaptırmak endişesiyle, gemi hareket edene kadar oturduğu yerden kalkmayacaktı.</p>

  <p>Ters ters baktığı ve aynı şekilde karşılık aldığı bu yolcunun yanından geçerken, kartvizitin üzerine kazınmış şu iki ismi okumayı başardı: <em>Eustache Oriental,</em> bu adamın karşısındaki üç kişilik yeri gözüne kestirdikten sonra, kendisini izleyen oğluyla birlikte kıç güverteye çıkmak üzere yemek salonundan ayrıldı.</p>

  <p>Hareket saatine sadece on iki dakika vardı, ve Frontignan burnuna ulaşmakta geç kalan yolcular, az sonra geminin son düdüklerini duyacaklardı. Kaptan Bugarach kaptan köprüsünü arşınlarken, ön kasaradaki ikinci kaptan hareket hazırlıklarını denetliyordu.</p>

  <p>Endişesi giderek artan Bay Desirandelle, sabırsız bir ifadeyle aynı şeyleri tekrarlıyordu:</p>

  <p>"Ama hâlâ gelmedi! Neden gecikti ki? Acaba ne yaptı? Geminin saat tam üçte kalkacağını biliyor! Gemiyi kaçıracak! Agathocle?"</p>

  <p>"Ne oldu?" diye karşılık verdi oğul Desirandelle, babasının neden bu kadar endişeli olduğunu belli eden ahmak bir ifadeyle.</p>

  <p>"Bay Dardentor'u görebiliyor musun?"</p>

  <p>"Gelmedi mi?"</p>

  <p>"Hayır! gelmedi. Ne düşünüyorsun?"</p>

  <p>Agathocle hiçbir şey düşünmüyordu.</p>

  <p>Kıç güvertede gidip gelen Bay Desirandelle, bakışlarını kah Frontignan burnuna, kah da eski havzanın karşısındaki rıhtıma yöneltiyordu. Gerçekten de, geç kalmış bir yolcunun o yönden gelmesi muhtemeldi ve bineceği bir kayık birkaç kürek darbesiyle onu gemiye ulaştırabilirdi.</p>

  <p>Ancak görünürde kimse yoktu!</p>

  <p>"Bayan Desirandelle ne diyecek!" diye haykırdı, oldukça güç bir duruma düşmüş olan Bay Desirandelle. "Çıkarları konusunda son derece titizdir. Yine de bunu bilmesi gerekiyor. Bu lanet Dardentor beş dakika içinde burada olmazsa, ne yapacağım?"</p>

  <p>Marcel Lornans ve Jean Taconnat, bu komik görünüşlü adamın sıkıntılı haliyle eğleniyorlardı. Kaptan durumdan haberdar edilmezse, kısa süre içinde palamarların çözüleceği ortadaydı, ve kaptan on beş dakikalık geleneksel hoşgörü süresine uymak lütfunu göstermezse (posta vapurları söz konusu olduğunda, bu uygulamaya hiç riayet edilmezdi) yola Bay Dardentorsuz çıkacaklardı.</p>

  <p>Zaten kazanlar şimdiden buharın yüksek basıncı ile gürüldüyor, beyaz duman kıvrımları hızla egzoz borusundan dışarı fışkırıyordu; gemi kıyıdaki dubalara çarparak sallanırken, çarkının ayarını yapan makinist bir yandan da pervanenin hareketlerini denetliyordu.</p>

  <p>O sırada, Bayan Desirandelle, her zamankinden daha cansız ve solgun bir halde kıç güvertede belirdi. İçini ciddi bir endişe kaplamasa, yolculuk boyunca kamarasından hiç çıkmayacaktı. Ancak, Bay Dardentor'un gemide olmadığını hissettiği için, tüm halsizliğine rağmen, Kaptan Bugarach ile geciken yolcuyu beklemesi için görüşmek istiyordu.</p>

  <p>"Ne oldu?" dedi kocasına.</p>

  <p>"Gelmedi!" diye yanıtladı Bay Desirandelle.</p>

  <p>"Dardentor gelmeden yola çıkamayız."</p>

  <p>"Yine de..."</p>

  <p>"Ama gidip kaptanla konuşsanıza, Bay Desirandelle! Gördüğünüz gibi onun yanına çıkacak durumda değilim!"</p>

  <p>Kalkış hazırlıklarını dikkatle inceleyerek öne ve arkaya emirler yağdıran Kaptan Bugarach'ın yanına yaklaşmak pek de kolay görünmüyordu. Yanında dümen dolabının sapını tutarak, dümen zincirini harekete geçirmek için emir bekleyen dümenci vardı. Ona seslenmek için hiç de uygun bir zaman değildi, yine de Bayan Desirandelle'in buyruğunu yerine getirmek için, küçük demir merdiveni güçlükle tırmanarak, beyaz bir yelkenin asılı olduğu kaptan köşkünün dikmelerine tutundu.</p>

  <p>"Kaptan?" dedi.</p>

  <p>"Ne istiyorsunuz?" diye karşılık verdi, sesi dişlerinin arasından fırtına bulutlarının ortasındaki bir şimşek gibi yayılan "Tanrıdan sonra geminin efendisi".</p>

  <p>"Hareket etmeyi mi düşünüyorsunuz?"</p>

  <p>"Saat tam üçte ve bunun için yalnızca bir dakika var."</p>

  <p>"Ancak, yol arkadaşlarımızdan biri geç kaldı."</p>

  <p>"Onun için üzgünüm."</p>

  <p>"Ama bekleyemez misiniz?"</p>

  <p>"Bir saniye bile."</p>

  <p>"Ama bu kişi Bay Dardentor!"</p>

  <p>Bay Desirandelle, bu sözlerin ardından Kaptan Bugarach'ın önce şapkasını çıkaracağından ve sonra öne doğru eğileceğinden emindi."</p>

  <p>"Dardentor mu? O da kim? Tanımıyorum!"</p>

  <p>"Bay Clovis Dardentor... Perpignanlı..."</p>

  <p>"Tamam o zaman, Perpignanlı Bay Clovis Dardentor, kırk saniye sonra burada olmazsa, <em>Argeles</em> yola Bay Clovis Dardentor'suz çıkacak! Ön halatları gevşetin!"</p>

  <p>Merdivenleri adeta yuvarlanırcasına inen Bay Desirandelle şimdi kıç güvertedeydi.</p>

  <p>"Hareket mi ediyor?" diye haykırdı, solgun yanakları bir an için öfkeyle kızaran Bayan Desirandelle.</p>

  <p>"Kaptan laftan anlamayan kaba bir adam! Beni dinlemek istemedi ve beklemeye niyetli görünmüyor!"</p>

  <p>"Hemen gemiyi terk edelim!"</p>

  <p>"Bayan Desirandelle, bu mümkün değil, valizlerimiz ambarda."</p>

  <p>"Size inelim diyorum!"</p>

  <p>"Biletleri ödedik..."</p>

  <p>Cette'den Oran'a üç kişilik biletin yanması düşüncesiyle, Bayan Desirandelle'in benzi daha da soldu.</p>

  <p>"Kadın teslim bayrağını çekecek!" dedi Jean Taconnat.</p>

  <p>"Durumu kabullenmesi fazla sürmeyecek!" diye ekledi Marcel Lornans.</p>

  <p>"Gerçekten de, durumu kabulleniyordu, yine de yararsız yakınmalarını peş peşe sıralamaktan geri kalmıyordu."</p>

  <p>"Ah! bu Dardentor... İflah olmaz bir adam! Hiçbir zaman olması gereken yerde bulunmuyor! Doğrudan gemiye gelmek yerine, neden Pigorin'e gitti ki! Ve o olmadan Oran'da ne yapacağız?"</p>

  <p>"Onu Bayan Elissane'da bekleyeceğiz," diye karşılık verdi Bay Desirandelle ve Marsilya'ya gitmesi gerekse de, ilk gemiyle oraya gelecek!"</p>

  <p>"Bu Dardentor, bu Dardentor!" diye tekrarlıyordu, Argeles'in ilk salınımlarıyla solgunluğu daha da artan kadın. Ah! oğlumuzun, Agathocle'un mutluluğu ve geleceği söz konusu olmasaydı!"</p>

  <p>Geleceği ve mutluluğu bu ruhsuz çocuğu bu derece ilgilendiriyor muydu? Anne ve babasının içinde bulundukları ruhsal ve fiziksel çöküntüye karşı bu kadar kayıtsız kalmasına bakılırsa, buna inanmak mümkün değildi.</p>

  <p>Bayan Desirandelle'e gelince, hırıltılarla kesilen şu sözcüklerden başkasını söyleyecek gücü kalmamıştı.</p>

  <p>"Kamaram... kamaram!"</p>

  <p>Köprü iskelesi rıhtım görevlileri tarafından geri çekiliyordu. Pruvası kıyıdan açılmaya başlayan gemi, geçide doğru yönelmek için hafifçe çark ediyordu. Yavaşça dönmeye başlayan pervanesi, eski havzanın yüzeyinde beyazımtırak bir burgaç oluşturuyor, tiz notalar yayan düdük, dışarıdan giriş yapacak bir gemiye çıkışı kapatmamasını haber veriyordu.</p>

  <p>Bay Desirandelle umutsuz bakışlarla, gemiyi uğurlamaya gelenleri son bir kez daha taradı, sonra gözlerini geç kalmış bir kişinin gelebileceği Frontignan burnuna çevirdi. Hâlâ bir tekneye binerek Argeles'e yetişecek kadar zamanı vardı.</p>

  <p>"Kamaram... kamaram!" diye mırıldanıyordu Bayan Desirandelle, bayılmak üzere olduğunu belli eden bir ses tonuyla.</p>

  <p>Bu karmaşadan ve üst üste gelen aksiliklerden canı sıkılmış olan Bay Desirandelle, Bay Dardentor ile Bayan Desirandelle'i seve seve başından savabilirdi. Ancak öncelikle, karısını asla terk etmemesi gereken kamarasına götürmeliydi. Onu önce dibine yığılıp kaldığı banka kaldırmaya çalıştı. Ardından, beline girerek, odacı kadınlardan birinin yardımıyla kıç güverteye indirdi, ve yemek salonundan geçerek onu kamarasına kadar taşıdı, elbiselerini çıkardıktan sonra, bir hayli düşmüş olan vücut ısısını artırmak için battaniyeyle örttü.</p>

  <p>Bu zahmetli işlemin sona ermesiyle, yeniden kıç güverteye çıkan Bay Desirandelle, öfkeli ve tehditkâr bakışlarla eski havzanın rıhtımlarını taradı.</p>

  <p>Geç kalan yolcu orada değildi, zaten orada olsa da, göğsünü döverek kabahatin kendinde olduğunu kabul etmekten başka ne yapabilirdi?</p>

  <p>Gerçekten de, manevrasını tamamlayarak geçidin ortasına gelmiş olan gemi, bir yandan burnun ucunda, diğer tarafta da Saint-Louis mendireğinin etrafında toplanmış olan meraklılar kitlesinin selamlarını kabul ediyordu. Sonra, son borda topu havzanın içine doğru uzanan iki direkli bir gemiye yol vermek için, hafifçe iskele tarafına yöneldi. Nihayet geçidi aşmasıyla, Kaptan Bugarach dalgakıranı kuzeyinden dönecek ve Cette burnunu hafif yolla geride bırakacak şekilde manevra yaptı.</p>
</body>
</html>
