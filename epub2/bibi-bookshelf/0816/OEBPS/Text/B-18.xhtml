<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>NİHAYET MEDENİ KANUNUN 345. MADDESİNİN GEREKTİRDİĞİ ÜÇ KOŞULDAN BİRİ YERİNE GETİRİLİYOR</h1>

  <p>Doğrusunu söylemek gerekirse, Demiryolu Şirketi tarafından düzenlenen bu yolculuğu sonlandırmanın zamanı gelmişti. İyi başlasa da, sonu kötüye gidecek gibi görünüyordu, bu en azından Dardentor'un kafilesi için geçerliydi.</p>

  <p>Kervan Tlemcen'den ayrılırken, katılımcıların sayısı nerdeyse yarıya inmişti. Turistlerin çoğu kendilerine çekici gelen bu şehirde birkaç gün daha geçirmeye karar vermişlerdi. Derivas'ın onlarla birlikte kalmasıyla, Bay Dardentor ve yol arkadaşları, 21 Mayıs sabahı rehber Moktani'nin öncülüğünde Sidi-bel-Abbes istikametinde yola koyuldular. Bunun dışında Bay Eustache Oriental'da Oran'a dönmek için sabırsızlananlardandı. Niyetinin bu yolculukla ilgili bilimsel bir makaleyi kaleme almak olması Bay Dardentor ve diğerlerini şaşırtacaktı. Gerçekten de, dürbününü yalnızca yıldızların konumunu incelemek için kullanmış, diğer aletlerini valizinden hiç çıkartmamıştı.</p>

  <p>Kervan yalnızca iki arabadan oluşuyordu. İlkinde hanımlar ve Bay Desirandelle, ikincisinde ise Bay Oriental, sözünü pek dinlemeyen katırından bıkmış olan Agathocle ve iki yerli yer alıyordu, valizler ve erzaklar da bu ikinci arabaya yüklenmişti. Zaten bu erzaklar Tlemcen ve gece için mola verilecek Lamoriciere köyü arasındaki bir öğle yemeği ile ertesi gün Lamoriciere ve rehberin akşam sekizde varacaklarını tahmin ettiği Sidi-bel-Abbes arasındaki öğle yemeği için yeterliydi. Sidi-bel-Abbes'te kervan yolculuğu sona erecek ve Oran'a kadar yola trenle devam edilecekti.</p>

  <p>Söylemeye gerek yok ki, ne Bay Dardentor ve Moktani kendilerini hiç üzmeyen o muhteşem develerinden ne de iki Parisli trene binerken hüzünle vedalaşacakları atlarından ayrılmamışlardı.</p>

  <p>Tlemcen ile Sidi-bel-Abbes arasında bölgeyi baştan başa kat eden yol sonunda Tlelat'ta Oran'ı Cezayir'e bağlayan yola kavuşuyordu. Tlemcen ile Sidi-bel-Abbes arasındaki doksan iki kilometrelik mesafe iki gün içinde rahatlıkla aşılabilirdi.</p>

  <p>Kervan, güney Oran'da Saida'dan Sebdu'ya uzanan bölgeye nazaran daha farklı bir toprakta yol alıyordu. Ormanların yerini büyük tarım işletmeleri, koloni toprakları ve Chouly ile Isser akarsularının kolları almıştı. Cezayir'in en büyük ırmaklarından biri olan Isser, Yüksek Yaylalar ve Tell sıradağlarının eğrilmeleri sayesinde, iki yüz kilometre boyunca geniş pamuk tarlalarının arasından süzülerek denize ulaşıyordu.</p>

  <p>Ama, Oran'dan trene bindiklerinde ve Saida'dan kervanla ayrıldıklarında aralarından su sızmayan bu turistlerin moral durumları nasıl da değişmişti! İlişkilerinde belirgin bir soğukluğun izleri hissediliyordu. Desirandelle'ler ve Bayan Elissane kendi arabalarında sohbet ederlerken, Louise'in hiç de hoşuna gitmeyen şeylerden söz ediyorlardı. Kendilerini hüzünlü düşüncelere kaptırmış olan Marcel Lornans ve Jean Taconnat Perpignalının ardından gidiyorlar, kendilerini beklemek için durduğunda ona kaçamak yanıtlar veriyorlardı.</p>

  <p>Zavallı Dardentor! sanki herkes ona cephe almış gibiydi: Desirandelle'ler, Louise'i Agathocle ile bir araya gelmeye ikna edemediği, Bayan Elissane uzun zaman önce kararlaştırılmış bu evlilik düşüncesini kızına aşılayamadığı, Marcel Lornans kendi lehine devreye girmediği, Jean Taconnat ise kurtarma fırsatı vereceğine kendisini kurtardığı için ona kızıyorlardı! Clovis Dardentor adeta devesinin üzerindeki bir günah keçisiydi. Yalnızca sadık Patrice ona şunları söylemek ister gibiydi:</p>

  <p>"Evet, gördüğünüz gibi işler nereye vardı, hizmetkârınız yanılmıyordu!"</p>

  <p>Ama bu düşüncesini dile getiremiyor, Dardentor'a özgü uygunsuz bir yanıtla incinmek korkusuyla, onu edebi bir üslupla aktarmaya çekiniyordu.</p>

  <p>Neyse! Clovis Dardentor onlara ağızlarının payını vermeyi bilecekti!</p>

  <p>"Baksana, Clovis," diyordu kendi kendine, "bu soytarılara minnet borcun mu var? İşler istedikleri gibi gitmedi diye kendini mi suçlayacaksın? Louise annesi ve babası tarafından bulunmaz Hint kumaşı sanılan bu dangalak Agathocle'un ne mâl olduğunu anladıysa bu senin suçun mu? Ne de olsa gerçeği kabul etmek, gerek! Marcel genç kızı seviyormuş, buna ben de inanmaya başladım! Ama devemin iki hörgücü arasından onlara, 'Mutlu olun evlatlarım, sizin için dua edeceğim!' diye haykıramam ki! Ve o zamana kadar hep mutlu görünen Jean, neşesini ve tüm canlılığını Sâr'ın sularında bırakmış gibi görünüyor! Sanki oradan beni kendisi kurtarmak istiyordu! Bunların hepsini aynı hüzünlüler çantasının içine yerleştirmek gerekecek! Tamam o zaman..."</p>

  <p>Patronuyla konuşmak için arabasından aşağı inen Patrice:</p>

  <p>"Beyefendi, korkarım yağmur yağacak, belki de en iyisi..."</p>

  <p>"En iyisi havanın her zamankinden kötü olması!"</p>

  <p>"Her zamankinden mi?" diye karşılık verdi Patrice bu fantastik deyişle hayallere kapılarak. Eğer beyefendi..."</p>

  <p>"İçine edeyim!"</p>

  <p>Bu Paris argosuyla şaşkına dönen Patrice, indiğinden daha çabuk bir şekilde arabasına bindi.</p>

  <p>Sabah saatleri boyunca, fırtına bulutlarından kaynaklanan sıcak yağmurun altında Tlemcen'le Ayn-Fezza arasındaki on kilometrelik yol kat edildi. Sonra, sağanağın dinmesiyle çevredeki çağlayanlarla serinleyen ağaçlıklı bir geçitte öğle yemeği için mola verildi. Kimsenin ağzını bıçak açmadığı yemek boyunca, sofradakiler birbirlerini daha önce hiç görmemiş ve yemekten sonra da bir daha hiç görmeyeceklermiş gibi davrandılar. Desirandelle'lerin öfkeli bakışları Marcel Lornans'ın Louise'e bakmasına izin vermiyorlardı. Jean Taconnat'ya gelince, düzenli bayırları, yerli yerinde kilometre taşları, muntazam sıralanmış çakıl taşı yığınları, görevdeki yol bakımcıları ile bu güzergâh üzerinde meydana gelecek bir aksiliği hiç hesaba katmıyor, ülkeyi uygarlaştıran o uğursuz yönetime lanet okuyordu.</p>

  <p>Bununla birlikte, birçok kez kopan bağları yeniden sağlamlaştırmak için ortaya laf atan Clovis Dardentor'un bu girişimleri, hâlâ sağanağın etkisini hisseden havai fişekler gibi fıs diye sönmüştü.</p>

  <p>"Bana karşı tavır aldıkları kesin!" diye mırıldandı.</p>

  <p>Saat on bire doğru yeniden yola koyulan kervan, Isser'in hızlı kollarından biri olan Chouly üzerindeki bir köprüyü aştıktan sonra, küçük bir ormanın kenarından ilerledi, taş ocaklarını ve Hadjar-Roum harabelerini geride bırakarak, akşam altıda Lamoriciere'e ulaştı.</p>

  <p>Tlemcen'deki kısa ikametlerinden sonra, ünlü generalin ismini taşıyan iki yüz nüfuslu bu Ouled-Mimoun'da oyalanmaları söz konusu değildi. Serin ve bereketli vadisiyle dikkati çeken bu köyün tek hanı yolcuların konforlu bir gece geçirmesine olanak verecek gibi gözükmüyordu. Ne mutlu ki bu durumu şiddetle eleştirecek olan Derivas orada değildi. Yine de turistler bir yerli serenadı ile ödüllendirildiler. Belki de bu konseri reddedeceklerdi, ama ısrar eden Bay Dardentor'u daha fazla incitmenin tedbirsizlik olacağını düşünerek kabul etmek zorunda kaldılar.</p>

  <p>Hanın büyük salonunda verilen bu konser, izlenmeyi hak ediyordu.</p>

  <p>Orkestra üç Arap enstrümanından oluşuyordu, ilki her iki yüzü ahşap değneklerle yankılanan iri bir davul olan "teböl"dü, ikincisi bir bölümü metal olan ve sesi bröton gaydasını çağrıştıran "reyta", üçüncüsü ise kuru bir deriyle gerilmiş iki yarım asmakabağından oluşan "nuara" idi. Aslında bu orkestraya genel olarak neşeli danslar eşlik etse de, o akşamki programda danslar yer almıyordu.</p>

  <p>Küçük gösteri sona erdiğinde:</p>

  <p>"Harika... büyülendim!" diye haykırdı Clovis Dardentor ürkütücü bir ses tonuyla.</p>

  <p>Ve kimse karşı bir görüş belirtmeye cesaret edemezken, yerli müzisyenler Moktani tarafından yüklü bir bahşişle ödüllendirildi.</p>

  <p>Perpignanlımız yeniden sözünü dinletmenin keyfini de yaşamış mıydı? Bu bir soru işaretiydi. Yine de dinleyicilerden birinin keyfi tam anlamıyla yerindeydi. Evet! bu küçük konser sırasında, iki kuzenden biri -hangisi olduğunu tahmin etmek güç değildi- Matmazel Elissane'ın yanına yaklaşmayı başarmıştı. Ve yüreğine kazınmış o iki sözcüğün genç kızın içinde yankılar uyandırdığını kim bilebilirdi?</p>

  <p>Ertesi sabah, yolculuğun sonunu dört gözle bekleyen turistler erkenden yola koyuldular. Lamoriciere'den, Ayn-Tellu'ya kadar yapılması planlanan demiryolu hattı boyunca ilerlediler. Bu noktada kuzeybatıya yönelen yol, Sidi-bel-Abbes'e birkaç kilometre kala, güney Oran'a doğru inen inşa halindeki demiryoluyla kesişiyordu.</p>

  <p>Öncelikle geniş halfa işletmelerini ve göz alabildiğince uzanan ekili tarlaları aşmak gerekiyordu. Müzen ve Zehenna derelerinin ilk suları hâlâ gürül gürül aksa da, yol boyunca sayısız kuyuya rastlanıyordu. Arabalar ve atlar, bir güne sığdırılması gereken kırk beş kilometrelik bu güzergâhı kat edebilmek için olanca hızlarıyla gidiyorlardı. Neşeli sohbetlerle geç kalmak söz konusu değildi. Zaten bu hat üzerinde ilgi çekici hiçbir şey, hatta Romalılardan ve Berberilerden kalma harabeler bile yoktu.</p>

  <p>Hava sıcaklığı artmıştı. Ne mutlu ki bir bulut öbeği, güneşin bu ağaçsız topraklarda katlanılmaz bir hal alan kavurucu ışınlarını engelliyordu. Her yanda ağaçsız tarlalar, gölgeliksiz ovalar vardı. Yol öğle yemeği molasına dek bu özelliğini korumaya devam etti.</p>

  <p>Kervan saat on birde rehber Moktani'nin işaretiyle durdu. Birkaç kilometre solda Ouled-Mimoun ormanlarının gölgelikleri vardı, ama kimse yolu uzatmak istemiyordu.</p>

  <p>Erzaklar sepetlerden çıkarıldıktan sonra gruplar halinde yol kenarına oturuldu. Bir yanda Louise'in de dâhil olduğu Desirandelle-Elissane grubu, diğer yanda Jean-Marcel grubu vardı. Genç adam ölçülü davranarak kendisine yaklaşmaya çalışmadığı için genç kız ona minnettardı. Lamorciere'den beri kervandan daha çok yol almış olmaları muhtemeldi ve hedefleri yalnızca Sidi-bel-Abbes değildi...</p>

  <p>Nihayet onların dışına Dardentor grubu vardı ve Perpignanlı, adam yokluğunda Bay Oriental'in kendisine eşlik etmesini kabul etmese grup yalnızca ismini taşıyan kişiden oluşacaktı.</p>

  <p>Birlikte yol alırken, kazasız belasız tamamlanmak üzere olan yolculuktan, hareket etmelerinden bu yana her şeyin planlandığı gibi yürümesinden, hanımlar biraz yorulmuş olsalar da turistlerin sağlıklı görünümlerinden ve beş, altı saatlik bir kervan yolculuğundan sonra Sidi-bel-Abbes'e varıldığında yapılacak tek şeyin Oran'a giden trenin birinci sınıf vagonlarından birine yerleşmek olacağından söz ettiler.</p>

  <p>"Yolculuktan memnun kaldınız mı, Bay Oriental?" diye sordu Clovis Dardentor.</p>

  <p>"Çok memnunum, Bay Dardentor," diye yanıtladı Montelimarlı. Oldukça iyi bir şekilde organize edilmiş ve yemek konusu en ücra köylerde bile uygun bir şekilde halledilmiş.</p>

  <p>"Bu konu sizin için oldukça önemliymiş gibi görünüyor?"</p>

  <p>"Gerçekten de çok önemli, şimdiye kadar hiç bilmediğim yemek türleriyle karşılaştım."</p>

  <p>"Bana göre, Bay Oriental bu yeme içme zırvaları..."</p>

  <p>"Hum! diye araya girdi patronunun yanında giden Patrice."</p>

  <p>"Kursağımı çok fazla ilgilendirmiyor," diye devam etti Bay Dardentor.</p>

  <p>"Bana göre ise, tam tersine insan hayatında en önemli yeri tutmaları gerekiyor," diye karşılık verdi Bay Oriental.</p>

  <p>"Sevgili bayım, itiraf etmeme izin verirseniz, sizden bazı hizmetler bekliyorduk, tabi sofra ile değil, astronomi ile ilgili hizmetler."</p>

  <p>"Astronomi mi? diye tekrarladı Bay Oriental.</p>

  <p>"Evet, örneğin rehberimiz yolunu şaşırsa, sayenizde güneşin o anki yüksekliğini saptayarak yönümüzü yeniden bulabilecektik."</p>

  <p>"Güneşin yüksekliğini mi ölçecektim?"</p>

  <p>"Gündüzse güneşin ya da geceyse yıldızların yükselimlerinden söz ediyorum..."</p>

  <p>"Yükselimler?"</p>

  <p>"Ah! bu çok ilginç!" diye haykırdı Bay Dardentor.</p>

  <p>Ve diğer gruplarda hiçbir yankı bulmayan bir kahkaha patlattı.</p>

  <p>"Yani söylemek istediğim aletleriniz örneğin tıpkı denizciler gibi valizinizde taşıdığınız sekstanınız..."</p>

  <p>"Valizimde bir sekstan mı var?"</p>

  <p>"Bu mümkün çünkü güzel manzaraları gözlemlediğiniz bir dürbününüz var. Ama güneşin meridyen düzleminden geçişini saptamak söz konusu olduğunda..."</p>

  <p>"Hiçbir şey anlamıyorum..."</p>

  <p>"Bay Oriental, siz Montelimar Astronomi Topluluğunun Başkanı değil misiniz?"</p>

  <p>"Gastronomi, sevgili bayım, Gastronomi Topluluğu!" diye yanıtladı gururla Bay Oriental. Ve her şeyin iç yüzünü açıklayan bu yanıtın Bay Dardentor tarafından tekrarlanması Jean Taconnat'nın yüzünü güldürmeyi başarmıştı.</p>

  <p>"Nasıl, yani beyefendi astronom değil mi?" diye sordu hizmetkâr.</p>

  <p>"Hayır, gastronom. Söylendiği gibi gastronom!"</p>

  <p>"Otelin şef garsonunu yanlış anlamış olmalıyım," diye karşılık verdi Patrice, bu herkesin başına gelebilir!</p>

  <p>"Ve ben Bay Oreintal'ın" diye haykırdı Perpignanlımız, "ama o bu ahmaklığın daniskası! Tamam, Patrice, tasını tarağını toplayıp cehennem ol ve beni rahat bırak!"</p>

  <p>Patrice bu yanlış anlamadan utanmış halde patronunun yanından ayrıldı, oldukça bayağı sözcüklerden oluşan bu yakışıksız zılgıt kendisini daha da aşağılanmış hissetmesini sağlamıştı. Ahmaklığın daniskası... Patronu böyle berbat deyişi ilk kez kullanıyordu... ve bu sonuncusu olacaktı ya da Patrice yanından ayrılıp suçlama dili konusunda Fransız Akademisinin bir üyesi olacaktı, yine de yeri Bay Zola'nın yanı olmayacaktı...</p>

  <p>Jean Taconnat yaklaştı.</p>

  <p>"Onu bağışlayın, Bay Dardentor" dedi.</p>

  <p>"Ama neden?"</p>

  <p>"Çünkü ortada bir insanın ipinin çekilmesini gerektirecek bir neden yok. Ne de olsa bir gastronom, bu g'nin tüyleriyle süslenmiş bir astronom."</p>

  <p>Ve Bay Dardentor bu harf oyunu karşısında kahkahasını tutamadı.</p>

  <p>"Ah! Bu Parisliler, her zaman onlar baskın çıkarlar! Sizi işinizden ederler!" diye haykırdı. Hayır! Perpignan'da böylesine asla rastlanmaz, yine de onlar da fena sayılmazlar! Oh! Hayır!"</p>

  <p>"Tamam," diye karşılık verdi Jean Taconnat, hayat kurtarma konusunda kimse onlarla yarışamaz!"</p>

  <p>Kervan yeniden yola koyuldu. Halfa tarlalarını koloni toprakları izliyordu. Hayvanların tırısa kalkmasıyla, saat ikiye doğru, Ayn-Temouchent yolunu Sidi-bel-Abbes devlet yoluna bağlayan noktada bulunan Lamtar köyüne ulaşılmıştı. Saat üçte aynı adlı derenin kollarından birine ayrıldığı Mouzen köprüsüne, saat dörtte yukarıda adı geçen yolların, Sidi-Lhassen'e yalnızca birkaç kilometre mesafedeki Sidi-Kradel'in biraz aşağısında yeniden birleştiği noktaya vardılar.</p>

  <p>Altı yüz kişilik nüfusunun çoğunluğu Almanlar ve yerlilerden oluşan küçük bir yerleşim merkezi olan Sidi-Lhassen'de mola verilmesine gerek duyulmadı.</p>

  <p>Saat dört buçuğa doğru, en önden giden rehber, devesinin ani bir sıçrayışıyla durmak zorunda kaldı. Onu sesli olarak uyarma çabaları boşunaydı, hayvan ilerlemeyi reddediyor, geriye doğru çekiliyordu.</p>

  <p>Neredeyse aynı anda iki gencin bindikleri atlar da silkelenmeye, şaha kalkmaya ve kişnemeye başladılar ve mahfuzlara ve dizginlere rağmen, katırları aynı korku belirtilerini gösteren arabalara doğru gerilediler.</p>

  <p>"Neler oluyor?" diye sordu Clovis Dardentor.</p>

  <p>Burnundan gürültüyle soluyan devesi, uzaklardan yayılan kokuları içine çekerek çömeldi.</p>

  <p>Clovis Dardentor'un sorusuna, iki ürkütücü kükreme karşılık verdi, yanılgıya hiç yer yoktu. Bu kükremeler yüz adım ötedeki çam ormanından geliyordu.</p>

  <p>"Aslanlar!" diye haykırdı rehber.</p>

  <p>Kervanı saran panik havası kolayca tahmin edilebilirdi. Gündüz vakti bu civarda dolaşan bu yırtıcı hayvanlar hiç şüphesiz onlara saldırmaya hazırlanıyorlardı...</p>

  <p>Bayan Elissane, Bayan Desirandelle ve Louise korkuya kapılmış bir halde arabadan inerlerken, katırlar kaçmak için koşum kayışlarını zorluyorlardı. İçgüdüsel olarak kadınların, baba, oğul Desirandelle'lerin ve Bay Oriental'in aklına ilk gelen geri dönmek ve kilometrelerce uzaktaki köye sığınmaktı.</p>

  <p>"Olduğunuz yerde kalın!" diye haykırdı Clovis Dardentor itaate zorlayan buyurgan bir ses tonuyla.</p>

  <p>Zaten Bayan Desirandelle bayılmıştı. Atlara ve develere gelince, sürücü ve yerliler kırlara doğru kaçmamaları için onları el çabukluğuyla kontrol altına almayı başarmışlardı.</p>

  <p>Hemen ikinci arabaya yönelen Marcel Lornans, Patrice'in yardımıyla tüfekleri, karabinaları ve tabancaları çıkartarak, onları doldurmaya başladı.</p>

  <p>Bay Dardentor ve Marcel Lornans karabinaları Jean Taconnat ve Moktani tabancaları aldılar. Hepsi yolun solunda yer alan bayırdaki sakızağaçlarının dibine mevzilendiler.</p>

  <p>Bu ıssız kırda kimseden yardım umulamazdı.</p>

  <p>Kükremeler yeniden yankılandı ve neredeyse aynı anda ormanın sınırında bir çift yırtıcı hayvan belirdi.</p>

  <p>Bunlar bir erkek, biri dişi iki aslandı, Halep çamlarının yeşilinde, iri gövdeleri ve sarımtırak kürkleri ile kolayca fark ediliyorlardı.</p>

  <p>Bu hayvanlar alev alev parlayan gözlerle izledikleri kervana saldıracaklar mıydı? Ya da sayılarının fazla olduğunu görüp ormana geri mi döneceklerdi?</p>

  <p>İlk başta hiç acele etmeden, sessizliği boğuk homurdanmalarla bozarak birkaç adım attılar.</p>

  <p>"Kimse yerinden kımıldamasın," diye tekrarladı Clovis Dardentor, "bırakın işimizi yapalım!"</p>

  <p>Marcel Lornans, Louise'e baktı. Yüzü solmuş, hatları gerilmiş olsa da, kendine hâkim olan genç kız annesini teselli ediyordu. Sonra, Jean Taconnat ile birlikte sakız ağaçlarının biraz önünde duran Clovis Dardentor ve Moktani'nin yanına gittiler.</p>

  <p>Bir dakika sonra, hayvanların iyice yaklaşması üzerine, ilk silah sesi yankılandı. Perpignanlı dişi aslana ateş etmiş ama bu kez her zamanki hünerini gösterememişti, kurşun boynunu sıyırıp geçtiği için boğuk hırıltılarla sıçradı. Aynı anda, karabinasını omzuna dayayan Marcel Lornans üzerine doğru gelen erkek aslana ateş etti.</p>

  <p>"Ne beceriksizim!" diye haykırmıştı Clovis Dardentor hedefe ulaşmayan atışından sonra.</p>

  <p>Marcel Lornans aynı yakınmayı hak etmiyordu, aslan omzundan yaralanmıştı. Yine de kalın yelesi kurşunun etkisini hafiflettiği için yarası ağır değildi ve öfkesi daha da bilenmiş bir halde, Jean Taconnat'ın tabancasından çıkan üç mermiye aldırmadan onlara doğru hamle yaptı.</p>

  <p>Her şey birkaç saniye içinde olmuş ve aslanlar sakızağaçlarının dibine vardıklarında silahlar henüz yeniden doldurulmamıştı.</p>

  <p>Marcel Lornans ve Jean Taconnat'yı yere deviren dişi aslan pençelerini onlara doğru indirmek üzereyken, Moktani'nin mermisi hayvanın dikkatini başka yöne çevirdi, sonra yeniden iki gence dönerek yere yuvarlanmış olan iki gencin üzerine çullandı.</p>

  <p>Bay Dardentor'un karabinası ikinci kez yankılandı. Mermi dişi aslanın göğsünü delse de, yüreğine ulaşmamıştı ve iki kuzen çevik bir hareketle kendilerini yana atmasalar, buradan sağ olarak kurtulmaları mümkün olmayacaktı.</p>

  <p>Bununla birlikte, ağır bir şekilde yaralanmış olsa da, dişi aslan hâlâ tehlikeliydi. Yanına gelen erkek aslanla birlikte, atların ve katırların paniğiyle karmaşası ve endişesi daha da artan grubun üzerine doğru atıldı.</p>

  <p>Moktani'yi kavrayan erkek aslan onu kanlar içinde bırakarak on adım kadar sürükledi. Jean Taconnat elindeki tabancası ve Marcel Lornans yeniden doldurduğu karabinası ile bayıra doğru ilerlediler. Ama tam o sırada çok yakın mesafeden atılan iki mermi dişi aslanın işini bitirdi, hayvan son bir kez daha sıçradıktan sonra, cansız bir halde yere yığıldı.</p>

  <p>Öfkesi son haddine ulaşan erkek aslan yirmi ayaklık bir sıçrayışla silahını kullanma fırsatı bulamayan Clovis Dardentor'un üzerine kapandı, yere yuvarlanan Perpignanlı hayvanın ağırlığıyla ezilme tehlikesi altındaydı...</p>

  <p>Jean Taconnat ona doğru koşarak -emin olun ki medeni kanunun evlat edinme ile ilgili maddesi aklından bile geçmiyordu- tabancasının tetiğini çekti ama silah ateş almadı...</p>

  <p>O sırada korkudan çılgına dönen atlar ve katırlar bukağılarını kopararak, kırlara doğru kaçtılar. Bay Desirandelle, Bay Oriental ve Agathocle kadınların önünde dururken, bayır aşağı sürüklenmiş olan Moktani silahını kullanacak halde değildi...</p>

  <p>Clovis Dardentor doğrulamadı ve tam aslanın pençesi göğsüne doğru inerken bir silah sesi yankılandı.</p>

  <p>Kafatası parçalanan devasa hayvan geriye doğru düşerek, cansız bir şekilde yere yığıldı.</p>

  <p>Moktani'nin silahını yerden alarak yakın mesafeden hayvana ateş eden kişi Louise Elissane'dı...</p>

  <p>"Kurtarıldım, hem de onun tarafından!" diye haykırdı Bay Dardentor, "ve bu aslanlar koyun postuna bürünmemişlerdi!"</p>

  <p>Sonra yere uzanmış olan hayvanlar kralını aratmayacak bir sıçrayışla ayağa kalktı.</p>

  <p>Böylece, Jean Taconnat ve Marcel Lornans'ın yapamadıklarını genç kız başarmıştı! Ama aniden gücünün tükenmesiyle yere yığılmak üzereydi ki, Marcel Lornans onu kollarına alarak annesinin yanına götürdü.</p>

  <p>Tehlike bitmişti ve Bay Dardentor'un Louise Elissane'a yönelttiği ilk sözcüklere ne demeliydi?</p>

  <p>Bunun üzerine, Perpignanlımız yerlilerin yardımını alarak, Patrice'le birlikte, kaçmış olan atların ve katırların peşine düştü. Ve aslanların ölümünden sonra sakinleşerek yola geri dönen hayvanları geri getirmek hiç de zor olmamıştı.</p>

  <p>Kalçası ve kolundan ciddi bir şekilde yaralanmış olan Moktani arabalardan birine taşındı ve Patrice onun yerine devesinin iki hörgücü arasına yerleştiğinde, safkan bir Arap atına binmiş bir süvari kadar fiyakalıydı.</p>

  <p>Jean Taconnat ve Marcel Lornans atlarına binerken, ilki diğerine şunları söyledi:</p>

  <p>"Evet! Doğu Pireneler'in bu yaşlı kurdu her ikimizi de bir kez daha kurtardı! Böylesi bir adamla başa çıkmak mümkün değil!"</p>

  <p>"Söylediğin gibi!" karşılık verdi Marcel Lornans.</p>

  <p>Yeniden yola koyulan kervan yarım saat sonra Sidi-Lhassen'e vardı, akşam yedide turistler Sidi-bel-Abbes'in en konforlu oteline yerleşiyorlardı.</p>

  <p>Moktani için çağrılan doktor, rehberin yaralarının ciddi sonuçlara yol açmayacağını söyledi.</p>

  <p>Saat sekizde hep birlikte akşam yemeğine oturuldu, kimsenin pek konuşmadığı bu yemek sırasında konuklar özellikle yırtıcı hayvanların saldırısından hiç söz etmediler.</p>

  <p>Ama sıra tatlıya geldiğinde, Bay Dardentor ayağa kalkarak o ana dek duyulmadık bir ciddiyetle:</p>

  <p>"Sevgili matmazel," dedi, "beni kurtardınız..."</p>

  <p>"Oh! Bay Dardentor," diye karşılık verdi genç yüzü kızararak.</p>

  <p>"Evet, beni kurtardınız, hem de sizin müdahaleniz olmasa hayatımı kaybedeceğim bir çatışmadan! Bu nedenle, medeni kanunun 345. maddesinin gereklerini yerine getirdiğinizi için, annenizin de izniyle sizi evlat edinmek istiyorum."</p>

  <p>"Bayım" dedi bu öneri karşısında şaşkınlığını gizleyemeyen Bayan Elissane.</p>

  <p>"İtiraz yok," diye karşılık verdi Perpignanlı, çünkü razı olmazsanız...</p>

  <p>"Razı olmazsam?"</p>

  <p>"Sizinle evlenirim, sevgili bayan böylece Matmazel Louise kızım olur!"</p>
</body>
</html>
