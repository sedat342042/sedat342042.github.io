<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>ROMANIN BAŞ KAHRAMANI OKUYUCUYA TANITILIYOR</h1>

  <p>"İşte yola çıktık," dedi Marcel Lornans.</p>

  <p>"Bilinmeyene doğru," diye karşılık verdi Jean Taconnat, "Baudelaire'in dediği gibi, 'yeniden bulmak için aranması gereken bilinmeyene'!"</p>

  <p>"Bilinmeyen mi, Jean? Ona Fransa'dan Afrika'ya, Cette'den Oran'a yapılan sıradan bir yolculuk sırasında rastlayacağını mı umuyorsun?"</p>

  <p>"Otuz, kırk saatlik, ilk ve de belki de son etabı Oran olan sıradan bir yolculuk olmasaydı, bu söylediklerine itiraz edebilirdim. Yine de, Marcel, yola çıkıldığında her zaman nereye gidildiğini bilebilmek mümkün mü?"</p>

  <p>"Kuşkusuz, Jean, bir gemi sizi gitmeniz gereken yere götürüyorsa, en azından bir deniz kazası meydana gelmedikçe..."</p>

  <p>"Hey, sana bundan söz eden kim, Marcel?" diye karşılık verdi Jean Taconnat küçümseyici bir ses tonuyla. Deniz kazaları, çarpışmalar, batmalar, makine dairelerinin havaya uçması, ıssız bir adada yirmi yıl süren Robinson yaşamı, bunların hepsi iyi hoş, ama bilinmeyenden söz ederken bunlar aklımdan hiç geçmedi! Bilinmeyenle kastetmek istediğim, yaşamın X'i, yazgının, insanların eski çağlarda Amaltheia keçisinin<a href="../Text/B-20.xhtml#a2" id="k2"><sup>2</sup></a>&nbsp;derisine kazıdıkları sırrı, yukarıdaki büyük kitapta yazılı olan ve en mükemmel gözlüklerle bile okunamayanlar; kaderin elinin içindeki yaşam pusulalarını çektiği kavanoz...</p>

  <p>"Bu imgelem seline bir son verir misin Jean, aksi takdirde midem bulanmaya başlayacak!"</p>

  <p>"Sahne perdesinin havalanmasıyla ortaya çıkacak olan gizemli dekor...</p>

  <p>"Yeter, dedim, yeter! Daha başından su koyuverme! Gerçekleşmeyecek hayallere kapılıp boşa kürek çekme!"</p>

  <p>"Hey, şuraya bak! Bana öyle geliyor ki imgelemler üretme sırası sana geçti!"</p>

  <p>"Haklısın, Jean. Soğukkanlı düşünelim, ve olayları oldukları gibi ele alalım. Yapmak istediğimiz, talihin cilvesine kalmış bir şey değil. Ceplerimizde biner frankla Cette'den Oran'a gitmek için yola çıktık, ve Afrika'daki 7. Avcı Birliği'ne katılacağız. Bu oldukça sıradan ve akla yatkın bir durum, ve bilinmeyenin fantastik kurgularla bunların içinde yeri yok."</p>

  <p>"Kim bilir?" diye karşılık verdi Jean Taconnat, işaret parmağıyla boşluğa bir soru işareti çizerek.</p>

  <p>İki genç adamın kişiliklerinin belirgin özelliklerini ortaya koyan bu sohbet kıç güvertenin arka bölümünde gerçekleşiyordu. İlmikli ağlarla kaplı vardavelenin karşısındaki banktan, geminin ön bölümüne doğru uzanan bakışları, güvertenin büyük direk ile mizana direği arasındaki bölümünü tepeden izleyen kaptan köşkünün dışında bir engelle karşılaşmıyordu.</p>

  <p>Yirmi civarında yolcu kandilisanın ağına asılmış tente sayesinde güneş ışınlarından korunan yan banklara ve açılır kapanır iskemlelere yerleşmişlerdi.</p>

  <p>Bu yolcuların arasında Bay Desirandelle ve oğlu da yer alıyordu. Baba kah arkasında birleştirdiği, kah da gökyüzüne doğru kaldırdığı elleriyle, güvertede sinirli bir şekilde gidip geliyor, sonra küpeşteye yaslanarak, sanki Bay Dardentor bir domuzbalığına dönüşerek beyaz köpüklerin çatlakları arasında belirecekmiş gibi dümen suyunu izliyordu.</p>

  <p>Agathocle'a gelince, anne ve babasının yaşadığı düş kırıklığı karşısındaki, şaşkınlık ve sıkıntılarını tam bir duyarsızlıkla izliyordu.</p>

  <p>Zaten hafif olan yalpadan etkilenmeyen diğer yolcular sohbet ederek, pipolarını tüttürerek, sürekli olarak hareket halinde olan engebeli kıyı boyunca batıya doğru uzanan Pireneler'in doruklarını izlemek için gemi dürbününü elden ele gezdirerek vakit geçiriyorlardı. <em>Argeles'</em>in salınımlarına daha dayanaksız olan diğerlerine gelince, bir köşede bulunan sorgun koltuklara yerleşmişlerdi ve yolculuk boyunca yerlerini terk etmeyeceklermiş gibi görünüyorlardı. Şallarına bürünmüş birkaç bayan yolcu kaçınılmaz sıkıntılara boyun eğmeyi kabullenmiş bir halde, yüzlerindeki şaşkın ifadeyle, geminin sallantılarının daha az hissedildiği, kasaraların koruması altındaki bölüme yerleşmişlerdi, çocuklar ve annelerden oluşan aileler oldukça sempatik görünseler de, elli saat daha yaşlı olmadıklarına pişman görünüyorlardı.</p>

  <p>Yolcuların etrafında odacı kadınlar ve onların hizmetine koşmak için bir işaret bekleyen miçolar geziniyordu.</p>

  <p>Yaklaşık iki saat sonra kampana çaldığında, farklı özelliklere sahip olan bu yolculardan kaçı yemek salonundaki yerlerini alacaktı? <em>Argeles'</em>in doktorunun kendisine sürekli olarak sorduğu soru buydu, ve bu ilk yemeğe genellikle yolcuların yüzde altmış ila yetmişinin katılmadığını tahmin ettiğinde yanılmıyordu.</p>

  <p>Kısa boylu ve yusyuvarlak bir adam olan doktorun neşesine ve çenesinin düşüklüğüne diyecek yoktu, elli yaşlarında olmasına rağmen şaşırtıcı bir enerjisi vardı, boğazına düşkün olduğu kadar içmesini de severdi, deniz tutmasına karşı etkili olacaklarına kendisinin dahi pek fazla inanmadığı sayısız formül ve reçetesi vardı. Ancak teselli edici sözcük dağarcığı öylesine geniş, hastalarını tatlı sözlerle ikna etme gücü öylesine yüksekti ki, Neptün'ün bahtsız kurbanları, kusmak üzere olsalar da kendilerini ona gülümsemekten alamıyorlardı.</p>

  <p>"Hiçbir şey olmayacak" diye tekrarlardı. "Dikkat etmeniz gereken tek şey yukarı doğru çıktığınızı hissettiğinizde soluk vermek, aşağı doğru indiğinizde ise soluk almak. Karaya ayak bastığınızda, hiçbir şeyiniz kalmayacak. Bu gelecekteki sağlığınız için çok önemli! Sizi gelecekteki birçok hastalıktan koruyacak! Bu yolculuk Vichy'de ya da Uriage'da geçireceğiniz bir mevsime bedel!"</p>

  <p>İki genç adam, bu canlı ve etrafına neşe saçan ufak tefek adamı hemen fark etmişlerdi, adı Doktor Bruno'ydu, Marcel Lornans, Jean Taconnat'ya şunları söyledi:</p>

  <p>"İşte ölümü hatırlatmayan matrak bir doktor."</p>

  <p>"Doğru," diye yanıtladı Jean, "ancak bu durum, yalnızca ölümcül olmayan bir hastalığı tedavi etmesinden kaynaklanıyor!"</p>

  <p>Bay Eustache Oriental'in güvertede görünmemesinin nedeni midesini altüst olmuş gibi hissetmesi miydi ya da bir denizci argosunu kullanırsak, "gömlekleri saymakla mı<sup><a href="../Text/B-20.xhtml#a3" id="k3">3</a></sup> meşguldü?" Valizlerinde olmasa da, bu bahtsızlardan onlarca vardı.</p>

  <p>Hayır! Bu şiirsel ismin sahibi hasta değildi. Daha önce hiç deniz yolculuğuna çıkmamıştı, ve bundan sonrada çıkmayacaktı. Yemek salonuna kıç güverte tarafındaki holden girdikten sonra, masanın ucundaki iskemleyi seçerek yerleşmişti ve orayı yemek bitmeden önce terk etmeyeceği anlaşılıyordu. Bu durumda, onun masaya ilk oturan kişi olma hakkına nasıl karşı çıkılabilirdi?</p>

  <p>Zaten, Doktor Bruno'nun varlığı kıç güverteyi canlandırmaya yetmişti. Yolcu kalabalığı ile tanışmak onun görevi olduğu kadar zevk aldığı bir işti. Nereden gelip nereye gittiklerini öğrenmek için yanıp tutuşan Doktor Bruno, Havva'nın kızı kadar meraklı, bir saksağan ya da kara tavuk çifti kadar gevezeydi, yer altı yuvasına dalmış bir yaban gelinciği gibi bir yolcudan diğerine geçiyor, onları Cezayir hattının en mükemmel, en donanımlı, en konforlu gemisi olan ve Bugarach gibi bir kaptana ve söylemese de, tahmin edilebileceği üzere, kendisi gibi bir doktora, sahip olan <em>Argeles</em>'i tercih ettikleri için tebrik ediyordu. Sonra, yolculara seslenerek, yolculuk sırasında karşılaşılacak olaylar konusunda bilgi vererek içlerini rahatlatıyordu. <em>Argeles</em> henüz fırtına nedir bilmiyordu. Akdeniz'i pruvasının burnunu bile ıslatmadan kat ediyordu... vs., vs. Ve doktor çocuklara pastil ikram ediyordu. Bu sevimli bacaksızların endişelenmesine hiç gerek yoktu! Ambar pastille doluydu... vs., vs.</p>

  <p>Marcel Lornans ve Jean Taconnat olan bitene gülümsüyorlardı. Deniz ötesi yolculuklarda sık rastlanan ve tam bir deniz ve koloni gazetesi olan bu doktor tipine yabancı değillerdi.</p>

  <p>"Hey! Baylar", dedi, yanlarına oturduğunda, "gemi doktorunun bir görevi de yolcularla tanışmaktır; bana izin verecek misiniz?"</p>

  <p>"Seve seve doktor," diye karşılık verdi Jean Taconnat. "Hayatımız sizin ellerinizde olduğuna göre, o elleri sıkmamız yerinde olacak."</p>

  <p>Ve her iki taraf da birbirlerinin elini hararetle sıktı.</p>

  <p>"Tahminlerim beni yanıltmıyorsa," diye devam etti Doktor Bruno, "Parislilerle sohbet etme mutluluğunu yaşıyorum?"</p>

  <p>"Gerçekten de öyle," diye yanıtladı Marcel Lornans, "Parislilerle konuşuyorsunuz."</p>

  <p>"Parislilerle... Çok iyi," diye haykırdı doktor. Hatta Paris'in banliyösünden değil merkezinden olmalısınız?"</p>

  <p>"Banque mahallesinden," diye karşılık verdi Jean Taconnat, "eğer tam adresi istiyorsanız, Montmartre caddesi, numara 133, kat dört, soldaki kapı."</p>

  <p>"Hey, baylar," diye ekledi Doktor Bruno, "sorularımı biraz patavatsızca bulabilirsiniz ama bu görevimin bir parçası. Bir doktorun her şeyi bilmesi gerekir, hatta kendisini ilgilendirmeyenleri bile. Bu nedenle beni bağışlamanız gerek."</p>

  <p>"Bağışlandınız," diye karşılık verdi Marcel Lornans.</p>

  <p>Ve o zaman, Doktor Bruno sözcük değirmenin kanatlarını geniş bir şekilde açtı. Dili bir kırbaç gibi şaklıyordu. Ve, şimdiye kadar öğrendiklerini anlatıp Desirandelle ailesine, onları atlatan Bay Dardentor'a gülerken, mükemmel olacağını iddia ettiği akşam yemeği ile övünürken, <em>Argeles'</em>in yarın, birkaç saat için turistler için çekici bir belde olan Balear adalarına yanaşacağının güvencesini verirken ve nihayet bu doğal gevezeliği, ya da tıp dilinde bu sözcük selini daha iyi tarif eden bir terimle kronik logoresini ifade ederken kurduğu cümleleri yüzünü kaplayan mimikleri, tasvir etmek mümkün değildi.</p>

  <p>"Baylar, gemiye binmeden önce, Cette'i gezecek zamanınız oldu mu?"</p>

  <p>"Hayır, doktor, ne yazık ki," diye yanıtladı Marcel Lornans.</p>

  <p>"Bu çok üzücü! Şehir gezilmeyi hak ediyor! Peki daha önce Oran'a gittiniz mi?</p>

  <p>"Rüyamızda bile değil!" diye karşılık verdi Jean Taconnat.</p>

  <p>O sırada, miçolardan biri, doktora Kaptan Bugarach'ın kendisini beklediğini haber verdi. Doktor Bruno iki dostun yanından ayrılırken onları kibar sözcüklere boğmaktan ve daha öğreneceği onca şey olduğu için yeni bir sohbet sözü almaktan geri kalmadı.</p>

  <p>Bu iki gencin geçmişleri ve gelecekleri ile ilgili olarak öğrenemediklerine gelince, birkaç özlü satırda şöyle özetlemek uygun düşecektir.</p>

  <p>Marcel Lornans ve Jean Taconnat, doğma büyüme Parisli iki kız kardeşin oğullarıydı. Her ikisi de daha küçük yaşlarda babalarını kaybettikleri için zor koşullar altında büyümüşlerdi. Gündüzcü olarak aynı liseyi bitirdikten sonra, Jean Taconnat Yüksek Ticaret Okulu'na, Marcel Lornans ise Hukuk Fakültesi'ne devam etmişlerdi. Paris'in küçük burjuvazisine mensup olan iki gencin tutkuları da mütevaziydi. Aynı evde büyüdükleri için birbirlerine iki kardeş gibi bağlıydılar. Kişilik olarak bir hayli farklı olsalar da, birbirlerine dostluklarını hiçbir şeyin bozamayacağı derin bir sevgi besliyorlardı.</p>

  <p>Düşünceli, dikkatli, disiplinli bir genç olan Marcel Lornans, hayatı erken yaşlarda ciddi yönüyle ele almaya başlamıştı.</p>

  <p>Jean Taconnat ise tam tersine, canlılığını hiç kaybetmeyen, çalışmaktan çok dalga geçmeyi seven, evdeki gürültünün, hareketin, neşenin kaynağı olan gerçek bir yumurcaktı. Bazen yersiz coşkuları nedeniyle yakınmalara neden olsa da, kendisini affettirmeyi biliyordu. Zaten, o da kuzeni gibi hatalarının üzerini örten niteliklere sahipti.</p>

  <p>Her ikisi de iyi yürekli, içten, dürüst insanlardı, annelerine büyük hayranlık duyuyorlardı ve kendilerini hiç hayal kırıklığına uğratmayan çocuklarını zafiyet derecesinde seven Bayan Lornans ve Bayan Taconnat'yı bağışlamak gerekecekti.</p>

  <p>Yirmi yaşına geldiklerinde, birliklerinde yedek subay olarak yetiştirilmek üzere bir yıl için askere çağırıldılar. Bu görevi Paris yakınlarındaki bir avcı alayında tamamladılar. Orada da, kader onların aynı takımı ve aynı koğuşu paylaşmalarını istemişti. Karargâhtaki yaşam onlara hiç de zor gelmemiş, görevlerini büyük bir gayret ve iyi niyetle yerine getirmişlerdi. Üstlerinin dikkatini çeken, arkadaşları tarafından sevilen bu mükemmel askerler, ilk yetişme çağlarında bu hedefe yönelmiş olsalar, askerlik mesleğine büyük bir uyum sağlayacaklardı. Kısacası, birkaç kere izne çıkmama cezası alsalar da (bu cezayı hiç almamış olanlara pek de iyi gözle bakılmazdı) alaydan "iyi" not ortalaması ile mezun olmuşlardı.</p>

  <p>Yirmi bir yaşında, evlerine geri dönen Marcel Lornans ve Jean Taconnat, iş hayatına atılma zamanının geldiğini anlamışlar, annelerinin de desteğiyle güvenilir bir şirkete girmeye karar vermişlerdi. Orada iş tecrübesi edinecekler ve daha sonra bu şirketin hissedarı olacaklardı.</p>

  <p>Bayan Lornans ve Taconnat çocuklarını bu yöne teşvik ediyorlardı. Bu canlarından çok sevdikleri oğulları için güvenli bir gelecekti. Birkaç yıl içinde düzenlerini kuracaklarını, uygun bir eş bularak evleneceklerini, genç yaşlarına rağmen sıradan bir çalışan olarak girdikleri bu şirketin ortağı, daha sonra da patronu olacaklarını ve başarılı bir ticaret hayatıyla, dedelerinin saygıdeğer isimlerini torunlarına ileteceklerini ve nihayet tüm annelerinin çocukları için yüreklerinden gelen temennilerini düşünerek mutlu oluyorlardı.</p>

  <p>Ancak, bu düşlerin gerçekleşmesine tanık olamamışlardı. Askerden döndükten birkaç ay sonra, daha şirketteki görevlerine başlamadan, çifte bir felaket iki kuzeni derinden yaralamıştı.</p>

  <p>O sırada, Paris'in merkez mahallelerini etkisi altına alan salgın bir hastalık Bayan Lornans ve Taconnat'yı birkaç hafta arayla alıp götürmüştü.</p>

  <p>Aynı darbeyle yaralanmış iki genç için bu ne büyük bir acıydı, şimdi aileleri yalnızca onlardan ibaret kalmıştı! Böyle bir felaketin gerçek olabileceğine inanamadan afallayıp kalmışlardı!</p>

  <p>Yine de geleceği düşünmeleri gerekiyordu. Her birine yüz bin franklık bir miras kalmıştı, faizlerdeki düşüş oranı dikkate alınırsa, bu yılda üç bin, üç bin beş yüz franklık bir gelir anlamına geliyordu. Bu vasat gelir onların dilediklerini yaparak, boş gezmelerine izin vermiyordu. Zaten böyle bir şeyi kendileri de istemiyordu. Ama, mütevazı servetlerini o dönem sıkıntılı olan ticari ve sınaî faaliyetlerde tehlikeye atmaları doğru muydu? Tek sözcükle belirtmek gerekirse, annelerince tasarlanan projeleri sürdürecekler miydi? Bayan Lornans ve Taconnat onları desteklemek için orada değillerdi.</p>

  <p>O zaman, Afrika avcı alayı komutanlarından emekli bir subay olan eski bir aile dostları devreye girmişti. Bakış açısını açık bir şekilde dile getiren Kumandan Beauregard, onlara miraslarını riske atmayıp Fransız demiryolları hissesi almalarını ve kötü anılarla ayrılmadıkları askerlik görevlerine geri dönmelerini önermişti. Kısa sürede asteğmen olacaklar, Saumur Okulu'ndaki sınavların ardından teğmenliğe yükseleceklerdi. Önlerinde güzel, ilginç ve soylu bir gelecek belirecekti. Kumandan Beauregard'a kalırsa, maaşını hesaba katmadan, yıllık geliri üç bin frankı bulan bir subay dünyanın en arzu edilen mevkisinde bulunmaktaydı. Ve ardından terfiler, madalyalar, şan, şöhret gelecekti. Nihayet kumandan, eski bir Afrika subayının söyleyebileceği ne varsa sıralamıştı...</p>

  <p>Marcel Lornans ve Jean Taconnat, askerliğin yüreklerindeki ve zihinlerindeki tüm özlemleri tatmin edecek bir meslek olduğuna ikna olmuşlar mıydı? Bu soruya kumandan Beauregard gibi "açık" bir şekilde yanıt verebiliyorlar mıydı? Baş başa kalıp sohbet ettiklerinde, bunun izlemeleri gereken tek yol olduğuna ve bu onurlu yolda yürürken mutluluğu bulabileceklerine inanıyorlar mıydı?</p>

  <p>"Denemekle ne kaybederiz ki, Marcel?" diyordu Jean Taconnat. "Belki de bizim eski asker haklıdır? Bizi Oran'daki 7. Avcı Birliği'nin albayına tavsiye edecek. Oran'a gidelim. Yolculuk boyunca, düşünecek zamanımız olacak. Ve bir kez Cezayir topraklarına ayak bastık mı, ne yapacağımıza karar veririz."</p>

  <p>"Bu bize bir yolculuğa mâl olacak ve şunu da eklemek isterim ki, gereksiz bir harcamaya yol açacak," diye karşılık verdi, makul düşünen Marcel Lornans.</p>

  <p>"Tamam, haklısın!" diye yanıtladı Jean Taconnat. "Ancak, birkaç yüz franka, Fransa'dan farklı bir ülkeyi gezmiş olacağız. Sırf bu güzel cümle bile bu paraya değer, yürekli dostum Marcel! Ve sonra, kim bilir?"</p>

  <p>"Bu sözler ne anlama geliyor, Jean?"</p>

  <p>"Her zamankinden daha farklı bir anlama değil."</p>

  <p>Kısacası, Marcel Lornans fazla itiraz etmemişti. İki kuzen, emekli subayın dostu 7. Avcı Alay komutanı albaya yazacağı tavsiye mektubunu da yanlarına alarak, Oran'a gitmeye karar verdiler. Oran'a vardıklarında, her şeyi kendi gözleriyle gördükten sonra, ne yapacaklarına karar vereceklerdi ve kumandan Beauregard, kararlarının kendi düşünceleriyle ters düşmeyeceğine inanıyordu.</p>

  <p>Netice itibarıyla, sözleşmeyi imzalayacakları sırada, düşünceleri değişirse, başka bir yol seçmek üzere Paris'e geri döneceklerdi. Bu durumda, boşuna yolculuk etmiş olacaklarını kabul eden Jean Taconnat, yolculuğun "dairesel" bir hat izlemesini önerdi. Marcel Lornans onun bu sözcükle ne anlatmak istediğini anlayamamıştı.</p>

  <p>"Söylemek istediğim, bu fırsattan, ülkeyi gezmek için yararlanmak."</p>

  <p>"Ama nasıl?"</p>

  <p>"Bir yoldan gidip, diğerinden geri dönerek. Bu bize ek bir masraf getirmeyecek, ve çok hoş bir seyahat olacak! Örneğin, Cette'den gemiye binerek, Oran'a vardıktan sonra, Marsilya vapuruna binmek için El Cezire'ye gideceğiz."</p>

  <p>"Bu da bir düşünce."</p>

  <p>"Harika, Marcel, ağzımdan yalnızca, Thales'in, Pittacus'un, Bias'ın, Cleobule'un, Periandre'ın, Chilon'un, Solon'un aklından geçenler çıkıyor!"</p>

  <p>Marcel Lornans, yedi Yunan bilgesinin verdikleri kesin kararı tartışmaya kalkmamıştı ve işte iki kuzenin, 27 Nisan günü, <em>Argeles'</em>in güvertesinde bulunmalarının gerekçesi buydu.</p>

  <p>Marcel Lornans yirmi iki yaşındaydı, Jean Taconnat ise ondan birkaç ay küçüktü. İlki, ortanın üzerindeki boyuyla ikinciden yalnızca iki, üç santim uzundu. Sevimli yüzü, derin bir dinginliği yansıtan hafifçe buğulu gözleri ve düzene uyum sağlamak için kesmeye hazır olduğu sarı sakalı ile hoş görünümlü bir delikanlıydı.</p>

  <p>Jean Taconnat, dış görünümü açısından kuzeninin özelliklerine sahip olmasa ve burjuva dünyasında onun gibi "yakışıklı kavalye" olarak nitelendirilmese de, esmer teni, sarkık bıyığı, canlı yüz ifadesi, benzersiz bir ışıltı yayan gözleri, kibar tavrı ve iyi aile çocuğu görüntüsüyle, kendinden hoşnut olmadığı söylenemezdi!</p>

  <p>Şimdi ruhsal ve fiziksel özellikleriyle tanıdığımız bu iki genç adamın hiç de olağanüstü bir yanı bulunmayan bir yolculuğa çıkmış olduklarını söyleyebiliriz. Oran'a doğru yol alan bu gemideki diğer birinci sınıf yolculardan farklı bir konumları yoktu, acaba Afrika 7. Avcı Alayı'nın ikinci sınıf süvarileri olarak bu durumu değiştirebilecekler miydi?</p>

  <p>"Kim bilir?" demişti, tesadüflerin insan yaşamında önemli bir rol oynadıklarına inanan Jean Taconnat.</p>

  <p>Yirmi beş dakika önce hareket etmiş olan <em>Argeles,</em> henüz tam yol gitmiyor, dalgakıranı bir mil geride bırakmış bir halde, güneybatı istikametine doğru yol alıyordu.</p>

  <p>O sırada, kıç güvertede bulunan Doktor Bruno dürbününü eline alarak, tepesinden siyah duman kıvrımları ve beyaz buharlar yayılan hareketli bir nesneyi izlemeye başladı.</p>

  <p>Birkaç saniye boyunca, bu nesneyi gözlemlemek, hayret dolu bir çığlık atmak, sancak merdivenine koşmak, Kaptan Bugarach'ın bulunduğu kaptan köşküne çıkarak, soluk soluğa kalmış, heyecanlı bir sesle onu durumdan haberdar etmek ve dürbünü eline tutuşturmak, Doktor Bruno'nun yarım dakikasını almıştı.</p>

  <p>"Kaptan, baksanıza!" dedi yaklaştıkça büyüyen hareketli nesneyi göstererek.</p>

  <p>"Bu buharlı bir tekne," diye yanıtladı Kaptan Bugarach, belirtilen nesneyi inceledikten sonra.</p>

  <p>"Bana öyle geliyor ki, bu tekne bize yetişmeye çalışıyor," diye ekledi Doktor Bruno.</p>

  <p>"Hiç şüphesiz doktor, baksanıza birileri ön bölümünden işaretler yapıyor."</p>

  <p>"Makineleri durdurma emrini verecek misiniz?"</p>

  <p>"Bunu yapmam gerekir mi bilemiyorum. Bu tekne bizden ne isteyebilir ki?"</p>

  <p>Yanaştığında öğreneceğiz.</p>

  <p>"Pah!" dedi, pervanesini durdurmak için pek de istekli görünmeyen Kaptan Bugarach.</p>

  <p>Doktor Bruno üstelemeye devam etti.</p>

  <p>"Sanırım," diye haykırdı, "bu, geç kalan yolcu olmalı..."</p>

  <p>"Gemiyi kaçıran şu Bay Dardentor'mu?"</p>

  <p>"Ve bize yetişmek için bu tekneyi tutmuş olmalı!"</p>

  <p>Bu akla uygun bir açıklamaydı, çünkü hızını artıran tekne, açık denize çıkmadan önce gemiye yetişmeye çalışıyordu. Ve gerçekten de, bu Desirandelle ailesinin yokluğunu büyük bir sıkıntıyla andığı kişi olmalıydı.</p>

  <p>Kaptan Bugarach, birinci sınıf yolcu biletini birkaç dakikalık bir beklemeye değişecek bir adam değildi. Tamamıyla güneylilere özgü bir ses tonuyla üç, dört küfür savurduktan sonra, makinelerin durdurulması emrini verdi. Bir gomine boyunca yavaşlayan gemi sonunda durdu. Bununla birlikte, açıktan gelen dalgaları yandan aldığı için yalpası artıyor, bu durum da deniz tutması yaşayan yolcular için bir işkence haline dönüşüyordu.</p>

  <p>Bu arada, tekne öylesine hızlı bir şekilde yol alıyordu ki, şimdiden pruvasının alt bölümü belirmeye başlamıştı. Ön tarafta bulunan bir kişinin şapkasını salladığı seçilebiliyordu.</p>

  <p>O sırada kaptan köşküne çıkan Bay Desirandelle, kaptanın yanından ayrılmamış olan Doktor Bruno'ya yönelerek:</p>

  <p>"Neyi bekliyorsunuz?" diye sordu.</p>

  <p>"Şu tekneyi," diye karşılık verdi doktor.</p>

  <p>"Ne istiyor ki?"</p>

  <p>"Bizi bir yolcuyla daha ödüllendirmek... Hiç şüphe yok ki, bu, geç kalan yolcu olmalı."</p>

  <p>"Bay Dardentor'mu?"</p>

  <p>"İsmi buysa, Bay Dardentor."</p>

  <p>Doktorun kendisine uzattığı dürbünü kavrayan Bay Desirandelle, birçok başarısız girişimden sonra, tekneyi hareketli aletin kadrajına yerleştirmeyi başardı.</p>

  <p>"Bu o!" diye haykırdı.</p>

  <p>Ve bu güzel haberi Agathocle'un annesine iletebilmek için acele etti.</p>

  <p>Bıkkınlık verici bir çalkantıyla sallanan <em>Argeles'</em>e üç gomine kadar yaklaşmış olan tekne, buharının fazlasını egzoz borusundan yayarken kaynana zırıltısını andıran kulakları sağır edici bir gürültü çıkarıyordu.</p>

  <p>Tekne geminin bordasına yanaştığında, Bay Desirandelle eşini ziyaret etmenin verdiği yorgunluğun hafifçe soldurduğu benziyle yeniden güvertede beliriyordu.</p>

  <p>Küpeşteden aşağıya yollanan tahta basamaklı ip merdiven geminin bordasında salındı.</p>

  <p>Yolcu geminin kaptanıyla hesap görüyordu ve yalnızca Venedikli gondolcuların sırrını bildiği bir "Teşekkürler, majesteleri!" ile uğurlandığına bakılırsa, bunu hakkıyla yerine getirdiği söylenebilirdi.</p>

  <p>Sözü edilen kişi, birkaç saniye sonra, valizini taşıyan hizmetkârıyla birlikte küpeşteye tırmanarak güverteye sıçradı ve neşeli bir yüz ifadesiyle belini öne eğerek, kibarca etraftakileri selamladı.</p>

  <p>Sonra, kendisine yakınmaya hazırlanan Bay Desirandelle'e yönelerek:</p>

  <p>"Evet! İşte buradayım koca ihtiyar!" diye haykırdı, şapkasıyla göbeğine dokunarak.</p>
</body>
</html>
