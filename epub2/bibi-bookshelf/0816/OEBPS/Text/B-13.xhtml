<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>ORAN'DAN SAIDA'YA GİDEN TRENDE İLK VE CİDDİ BİR FIRSAT ORTAYA ÇIKIYOR</h1>

  <p>Cezayir demiryolları tarafından düzenlenen seferler Oranlı turistleri cezbedecek nitelikteydi. İnsanlar taşrayı gezecekleri bu yolculuğu seve seve kabul etmişlerdi. Altı yüz elli kilometrelik yolun üç yüz kilometresi trenle, Saida, Daya, Sebdu, Tlemcen ve Sidi-bel-Abbes arasında kalan üç yüz elli kilometresi ise posta arabaları ve diğer taşıma araçlarıyla kat edilecekti. Görüldüğü gibi bu sıradan bir seyahatti, katılmak isteyenler, sıkıcı atmosfer olaylarının yaşanmadığı mayıs ve ekim ayları arasında diledikleri bir tarihte yola çıkabileceklerdi.</p>

  <p>Zaten, üzerinde durulması gereken, bu seferlerin, Lubin, Cook ve diğer acenteler tarafından düzenlenen ve sizi önceden belirlenmiş bir güzergâhtaki aynı şehirleri, aynı anıtları ziyaret etmek ve her zaman hep birlikte olmak zorunda bırakan o ekonomik yolculuklardan çok farklı olduğuydu. Hayır ve Patrice bu konuda yanılıyordu. Kimsenin tüm zamanını diğer yolcularla birlikte geçirmesi gerekmiyordu. Biletler tüm sezon için geçerliydi. Dilendiği zaman yola çıkılıyor, dilendiği yerde mola veriliyordu. Herkesin kendine uygun gelen bir tarihte yola çıkabilmesi nedeniyle, 10 Mayıs'taki bu ilk sefere otuz kişi katılıyordu.</p>

  <p>Güzergâh uygun bir şekilde seçilmişti. Oran'ın üç taşra ilçesi olan Mostaganem, Tlemcen ve Mascara'nın son ikisinden ve Saida, Oran ve Sidi-bel-Abbes askeri bölgelerinden geçiyordu. Kuzeyde Akdeniz, doğuda Cezayir eyaleti, batıda Fas ve güneyde Sahra ile sınırlanan bu bölge, yükseklikleri bin metreyi aşan dağları, dört yüz bin hektarlık ormanları, gölleri, Maçta, Habra, Chelif, Mekena ve Sig gibi akarsuları ile oldukça değişken bir manzara sunuyordu. Kervan bölgenin tamamını olmasa da, en göz alıcı mekânlarını ziyaret edecekti.</p>

  <p>O gün, Clovis Dardentor, Argeles'in hareketi sırasında olduğu gibi geç kalmamış, erkenden gara gelmişti. Yolculuğun öncüsü olarak, kendisini lider olarak kabullenen dostlarına yol göstermek en tabi görevleri arasındaydı.</p>

  <p>Patronunun yanında sessiz ve soğuk bir ifadeyle duran Patrice, kaydettireceği bavulları, valizleri, çantaları ve örtüleri bekliyordu. Yanlarına yalnızca gerekli olan eşyaları alacaklardı.</p>

  <p>Saat sekiz buçuktu, tren dokuzu beş geçe hareket edecekti.</p>

  <p>"Ama nerede kaldılar?" diye haykırdı Clovis Dardentor. "Yoksa küçük kafilemiz burnunu göstermeye niyetli değil mi?"</p>

  <p>Bir Arap ülkesinde olduklarından, bu yerel deyişi anlayışla karşılayan Patrice, bir grubun gara doğru yaklaştığını bildirdi.</p>

  <p>Gelenler Desirandelle ailesi ile kendilerine eşlik eden Bayan Elissane ve Louise'den başkası değildi.</p>

  <p>Bay Dardentor onları içten gelen dostluk ifadeleriyle karşıladı. Fransa'daki eski dostlarıyla, Afrika'daki yeni dostlarının önerisini olumlu karşılamalarından çok memnundu. Bu yolculuğun onlarda unutulmaz hatıralar bırakacağını düşünüyordu. Bu sabah Bayan Elissane oldukça sağlıklı görünüyordu. Ve turist giysileri içindeki Matmazel Louise çok zarifti! Kimsenin yer bulamamak gibi bir kaygısı olmamalıydı. Bu işi Bay Dardentor üstlenmişti. Herkesin biletini o alacak, sonradan hesaplaşılacaktı. Bavullara gelince, bu iş Patrice'in sorumluluğundaydı. En önemsiz işleri bile büyük bir titizlikle hallettiği için ona güvenilebilirdi. Dardentor'a gelince, tüm varlığıyla çevresine iyi niyetini yaymaya devam ediyordu.</p>

  <p>Patrice'i yanlarına almak istemedikleri birkaç koliyi teslim eden iki aile bekleme salonuna geçtiler. En doğrusu onları Saint-Denis'ye, Mascara'ya, Saida garına varana kadar emanette bekletmekti.</p>

  <p>Bayan Desirandelle ve Agathocle'a, Bayan Elissane ve kızıyla birlikte bekleme salonunda kalmalarını rica ettikten sonra, Clovis Dardentor tıpkı bir su perisi gibi çevik adımlarla, Bay Desirandelle ise bir su aygırını andıran ağır adımlarla biletlerin satıldığı gişeye doğru ilerlediler. Bir an önce sıranın kendilerine gelmesini bekleyen yirmi yolcu bir kuyruk oluşturmuşlardı.</p>

  <p>Bay Desirandelle onların arasında kimi fark etmişti? Montelimar Astronomi Topluluğu başkanı Bay Eustache Oriental, yanından hiç ayırmadığı ve omzuna astığı dürbünüyle oradaydı. Evet! bu tuhaf adam, bu fiyata yapılacak on beş günlük bir yolculuğun çekiciliğine karşı koyamamıştı.</p>

  <p>"Nasıl olur?" diye mırıldandı Bay Dardentor, "o da gelecek! Bu durumda masadaki en iyi yeri kapmaması ve yemeğin en lezzetli parçalarını tabağına indirmemesi için sürekli olarak gözümüzü açık tutmamız gerekecek! Vay canına! Öncelikle bayanlar!"</p>

  <p>Bununla birlikte, Bay Oriental ve Bay Dardentor gişenin önünde karşılaştıklarında, birbirlerine başlarıyla hafif bir selam verdiler. Sonra Bay Dardentor, Elissane ailesi, Desirandelle ailesi ve kendisi için altı kişilik birinci mevki bileti ve üçüncü mevkide yolculuk etmeyi kesinlikle kabul etmeyen Patrice için bir ikinci mevki bileti aldı.</p>

  <p>Neredeyse aynı anda çan sesinin yankılanmasıyla, bekleme salonunun kapıları açıldı. Yolcular trenin beklediği perona doğru hareketlendiklerinde, tepesi supapların eklenti yerlerinden yayılan buharlarla çevrelenen lokomotif titreşen saclarının altında homurdanıyordu.</p>

  <p>Oran'dan direk Cezayir'e giden ve her zamanki gibi altı vagondan oluşan bu trene binen yolcuların sayısı oldukça fazlaydı. Zaten turistler Saida istikametinde güneye doğru giden trene binmek üzere Perregaux'da ineceklerdi.</p>

  <p>Yolcuların vagonlara üşüşmesiyle, altı kişinin aynı kompartımanda yer bulması hiç de kolay olmadı. Ne mutlu ki, bir görevliye verdiği iki frank bahşiş sayesinde, Clovis Dardentor küçük kafilesiyle birlikte bir kompartımana yerleşmeyi başardı, kalan iki kişilik yer ise hemen doldu. Üç bayan ve üç erkek ayrı banklardaki yerlerini almışlardı. Ve belirtmek gerekir ki, kompartımanın her iki köşesine yerleşen Clovis Dardentor ve Louise Elissane karşı karşıya oturmuşlardı.</p>

  <p>Bay Eustache Orientale'e gelince, ortalıklarda görünmüyordu, zaten ondan daha farklı bir şey beklenemezdi. İlk vagondaki yerini alıp, diyoptrik aletini camdan çıkartmış olduğuna hiç şüphe yoktu.</p>

  <p>Yolculuğun, Oran'la ilk molanın verileceği Saint-Denis arasındaki bu etabı yetmiş kilometreydi.</p>

  <p>Dokuzu tam beş geçe, istasyon şefinin düdüğünün yankılanmasını, kapanan ve sürgülenen kapıların şaklamaları, lokomotifin tiz sesi izledi, birazdan gürültüyle hareket eden tren kavşaklarda sıçramaya başlamıştı.</p>

  <p>Oran'ın merkezinden uzaklaşırken, yolcuların bakışları ilk önce sağ tarafta birbirlerini tamamlayan iki mekanın, hastane ve mezarlığın görüntüsüyle karşılaştı, bu manzara hiç de iç açıcı değildi. Solda bir dizi şantiyenin ardından kırların ferahlatıcı yeşillikleri beliriyordu.</p>

  <p>Bay Dardentor ve karşısındaki zarif genç kızın bakışları o tarafa yöneldi. Tren, küçük Morselli gölünün kıyısı boyunca ilerledikten sonra altı kilometre ileride, Senia istasyonunda durdu. Doğrusu, en keskin gözler bile bin iki yüz metre ötede, Oran'dan Mascara'ya giden yolun çatallandığı noktada kurulmuş olan köyü zorlukla seçebiliyordu.</p>

  <p>Beş kilometre sonra, eski Abd el Kader tabyasını solunda bırakan tren, demiryolunun yukarıda söz edilen güzergâhı kestiği Valmy istasyonunda durdu.</p>

  <p>Solda, yüksekliği şimdiden Akdeniz'in doksan iki metre üzerine çıkan Sebgha tuz gölünün önemli bir bölümü seçilebiliyordu.</p>

  <p>Clovis Dardentor ve Louise Elissane, kompartımandaki köşelerinden gölü tam olarak göremiyorlardı. Yine de, ne kadar geniş olursa olsun, Jean Taconnat'nın aşağılayan bakışlarından kurtulamadı, çünkü daha bu mevsimde suları iyice sığlaşmıştı ve yazın kavurucu sıcaklarıyla tamamıyla kurumakta gecikmeyecekti.</p>

  <p>O ana dek güneydoğu istikametinde yol alan tren, yakında duracağı Tlelat köyü istasyonuna yaklaştıkça yönünü yukarıya doğru çevirdi.</p>

  <p>Clovis Dardentor'un yanında yolculuk güzergâhını gösteren, dikdörtgen kıvrımlı bir cep haritası vardı. Bu böylesine pratik ve tedbirli bir adam için hiç de şaşırtıcı değildi.</p>

  <p>"Yolculuğun ikinci bölümünde bizi Oran'a götürecek olan Sidi-bel-Abbes yolu işte burada kollara ayrılıyor," dedi.</p>

  <p>"Ama," dedi Bay Desirandelle, "bu yol Tlemcen'e kadar uzanmıyor mu?"</p>

  <p>"Boukhanefes'de ikiye ayrıldıktan sonra, oraya dek uzanması gerekiyor ama henüz tamamlanmadı."</p>

  <p>"Bu sıkıcı bir durum," dedi Bayan Elissane. "Eğer..."</p>

  <p>"İlahi mükemmeliyetçilik sevgili bayan," diye haykırdı Clovis Dardentor, "bu durumda kervanla yol almamıza gerek kalmayacaktı! Vagonun içinden hiçbir şey ya da çok az şey görülebilir ve insan kendi yağıyla kavrulmak zorunda kalır! Saida'ya ulaşmayı dört gözle bekliyorum! Matmazel Louise, siz de böyle düşünmüyor musunuz?"</p>

  <p>Genç kız Bay Dardentor'un düşüncesine nasıl muhalefet edebilirdi ki?</p>

  <p>Tlelat'tan ayrılan tren doğu istikametine yönelerek Sig'in sadık kollarının kıvrımlı ve mırıldanan suları arasında ilerledi. Sonra Arzeu ve Mostaganem arasındaki geniş körfeze dökülen Maçta ırmağını aşarak Saint-Denis'ye yöneldi.</p>

  <p>Yolcular saat on biri birkaç dakika geçe Saint-Denis'ye ulaştılar. Bu istasyonda tura katılanların tamamı trenden indiler.</p>

  <p>Zaten Bay Dardentor'un programına göre, gece bu küçük kasabada geçirilecek, ertesi sabah onda yola devam edilecekti. Yol arkadaşları programın ayrıntılarını ona bıraktıklarına göre, onun transire videndo ilkesine uymak gerekecekti.</p>

  <p>Trenden ilk inen Perpignanlımız, Agathocle'un da kendisini izleyerek, Matmazel Louise Elissane'ı perona indirmek için elini uzatacağından emindi. Ancak bu acınası çocuk genç kızın gerisinde kalınca, zarif bir şekilde trenden inerken ona yardım etme işi Bay Dardentor'a düştü.</p>

  <p>"Ah!" diye hafif bir çığlık attı geri döndüğü sırada.</p>

  <p>"Canınız mı acıdı, matmazel?" diye sordu Clovis Dardentor.</p>

  <p>"Hayır, hayır" diye yanıtladı Louise, "teşekkürler, bayım ama sanıyordum ki..."</p>

  <p>"Sanıyordunuz ki?"</p>

  <p>"Bay Lornans ve Taconnat'nın bize eşlik etmeyeceklerini sanıyordum."</p>

  <p>"Onlar mı?" diye haykırdı Clovis Dardentor yankılanan bir sesle.</p>

  <p>Ve arkasını döndüğünde, karşısında dostlarını buldu. Kollarını onlara doğru açtığında iki genç, Bayan Elissane ve kızını selamlıyorlardı.</p>

  <p>"Siz... siz?" diye tekrarlıyordu.</p>

  <p>"Evet biz!" diye karşılık verdi Jean Taconnat.</p>

  <p>"Ya 7. Avcı Birliği?"</p>

  <p>"On beş günlük bir ertelemenin sorun olmayacağını düşündük" dedi Marcel Lornans "ve bu zamanı değerlendirmek için..."</p>

  <p>"Bu yolculuğa katılmaya karar verdik" diye ekledi Jean Taconnat.</p>

  <p>"Ah! harika bir fikir, diye haykırdı Bay Dardentor, hepimizi nasıl da sevindirdiniz!"</p>

  <p>Hepimiz sözcüğü biraz abartılıydı. Louise'i saymasak bile, Bayan Elissane ve Desirandelleler bu durumu hiç hoş karşılamamışlardı. Bunun üzerine Parisliler bayanların soğuk, erkeklerin sert selamlarıyla karşılandılar. Clovis Dardentor'a gelince, Bayan Elissane'a Marcel Lornans ve Jean Taconnat'nın kendilerine eşlik etmeyeceklerini söylediğinde bu durumdan haberdar değildi. Yani onu suçlamak mümkün değildi. Bununla birlikte belki de mutluluğunu fazlasıyla dışa vuruyordu.</p>

  <p>"İşte büyük bir tesadüf!" diye haykırdı.</p>

  <p>"Gara vardığımızda tren hareket etmek üzereydi," diye açıkladı Jean Taconnat Marcel'i ikna etmek hiç kolay olmadı. Tabii beni ikna etmek için o da en az benim kadar çaba harcadı. Tereddütlerimiz son ana kadar sürdü."</p>

  <p>Kısacası, Clovis Dardentor ve küçük kafilesi yolculuğun ilk etabını tamamlayarak Saint-Denis'ye ulaşmışlardı ve iki gencin kervana kabul edilmesi kararlaştırılmıştı. Şimdi, öğle, akşam yemekleri ve geceyi geçirmek için bir otele yerleşmek gerekiyordu. Hep birlikte olunacaktı... Dardentor'un ayrı, Lornans ve Taconnat'nın ayrı ayrı grupları olmayacaktı. Hayır! Bu olacak şey değildi! Bu karar memnuniyet ve hoşnutsuzluklarla karşılansa da, kimse düşüncelerini belli etmedi.</p>

  <p>"Bu Pireneli'nin bize babalık duygularıyla yaklaştığına hiç şüphe yok!" diye mırıldandı Jean Taconnat.</p>

  <p>Turistler Saint-Denis'ye üç gün önce yani çarşamba yerine pazar günü gelmiş olsalardı, binlerce Arap'la karşılaşacaklardı. Gerçekten de o gün pazar kuruluyordu ve otel bulabilmek bu kadar kolay olmayacaktı. Aslında bu küçük kasabanın nüfusu altı bin kişiyi buluyordu, bunun beşte birini Yahudiler ve dört binden fazlasını yabancılar oluşturuyordu.</p>

  <p>Otele yerleşildikten sonra keyifli bir öğle yemeği yenildi, özellikle Bay Dardentor'un keyfine diyecek yoktu. Kendilerini aralarına kabul eden yol arkadaşlarıyla içten bir dostluk kurmak isteyen iki Parisli önceleri ölçülü davranmaya gayret gösterdiler.</p>

  <p>"Hadisenize genç dostlarım," diye düşüncelerini aktardı Clovis Dardentor, "sizi tanıyamıyorum! Dadılarınız yolda uslu durmanızı mı söyledi? Siz, o kadar neşeliyken..."</p>

  <p>"Yaşımız buna elvermiyor, Bay Dardentor," diye yanıtladı Jean Taconnat. "Sizin kadar genç değiliz."</p>

  <p>"Ah! Hoş bir latife! Ama Bay Oriental'ı garda göremedim."</p>

  <p>"O gezegen düşkünü trende miydi?" diye sordu Marcel Lornans.</p>

  <p>"Evet ve Saida'ya kadar geleceğinden eminim."</p>

  <p>"Vay canına!" dedi Jean Taconnat "Bu adam tıpkı bir çekirge sürüsüne benziyor. Geçtiği her yerde ne varsa yiyip bitirecek!"</p>

  <p>Yola ertesi sabah dokuzda çıkılacağına göre, günü öğle yemeğinden sonra Saint-Denis'yi gezerek değerlendirmeye karar verildi. Doğrusu bu ya, bu Cezayir kasabaları, polis karakolları, sulh hâkimlikleri, noterleri, vergi daireleri, köprü ve baraj müdürlükleri ve jandarmaları ile anavatandaki kantonlara<sup><a href="../Text/B-20.xhtml#a7" id="k7">7</a></sup> çok benziyordu.</p>

  <p>Saint-Denis'in birkaç güzel caddesi, düzenli meydanları, özellikle çınarlardan oluşan sık ağaçlıkları ve 12. yüzyıl gotik mimari tarzıyla inşa edilmiş hoş bir kilisesi vardı. Aslında turistlerin ilgisini çekecek görüntüler kasabanın dolaylarındaydı.</p>

  <p>Bunun üzerine kasabanın dış mahalleleri ziyaret edildi. Bay Dardentor, çevreleriyle hiç ilgilenmeyen bu hanımları ve akılları başka yerde -muhtemelen geleceğin sis bulutları arasında- olan iki kuzeni, bu bereketli toprakların, şehrin sırtını yasladığı ve savunması kolay doğal bir kaleyi andıran dağ çemberini kaplayan o muhteşem bağların görüntülerinin zevkine varmaları konusunda uyardı. Perpignanlımız bir şeylere yalnızca kendi vatanlarında olmadıkları için hayran olan ve bir <em>Seyahat Rehberi</em> hazırlamaları konusunda pek de güven duyulmayan o insan kategorisine dâhildi.</p>

  <p>Bu öğleden sonra gezintisi güzel bir havada yapıldı. Sig ırmağının kıyısı izlenerek şehrin yukarı bölümündeki baraja gidildi. On dört milyon metre küp hacmindeki bu baraj suların dört kilometre boyunca geri çekilmelerini sağlıyordu. Su seti birkaç kez yıkılmıştı ve hiç şüphesiz birkaç kez daha yıkılacaktı. Ama mühendisler eserlerine toz kondurmuyorlardı ve bilgiçler takımının üyeleri de buna katıldığına göre korkulacak bir şey yoktu... tabi onlara göre.</p>

  <p>Uzun süren bu gezintiden sonra, yorgunluk mazereti hoş görülebilirdi. Bu nedenle Bayan Elissane ve eşinin de kendisine eşlik etmesini isteyen Bayan Desirandelle, birkaç saatlik bir ziyaretten söz eden Clovis Dardentor'a kendilerini bağışlamasını söylediler. Louise'de, Agathocle'un himayesinde onlarla beraber otele dönecekti. Kolunu sözlüsüne uzatmak için ne mükemmel bir fırsattı... ama fiziki olmasa da manevi anlamda her ikisi de kesilmiş (tutmaz) gibiydi.</p>

  <p>Bay Dardentor'a eşlik etmeleri gerekmese, Marcel Lornans ve Jean Taconnat hanımlarla birlikte otele dönmekten büyük mutluluk duyacaklardı.</p>

  <p>Perpignanlı kafasına sekiz kilometre ötede yer alan ve kuruluşu 1844'e dayanan, iki hektarlık Sig kooperatifini ziyaret etmeyi koymuştu. Ne mutlu ki katır sırtında, bu yolu hiç gecikmeden ve zahmetsizce aşabileceklerdi. Sakin ve bereketli kırlarda yol alırken, Jean Taconnat kendi kendine söyleniyordu:</p>

  <p>"Hiç umut yok! Altmış dört yıl önce, bu Oran taşrasını ele geçirmek için mücadeleler veriliyordu. O günlere dönülse belki başarabilecektim?"</p>

  <p>Sözün kısası, üçü birlikte akşam yemeği için otele döndüklerinde, kurtarma girişimi için hiçbir fırsat çıkmamıştı. Gece sohbeti fazla uzatılmadı. Saat dokuzda herkes odasına çekildi. Hiç rüya görmeyen Agathocle, bu nedenle rüyasında Louise'i göremedi ve uykusu her zaman renkli düşlerle süslenen Louise'de rüyasında Agathocle'u görmedi.</p>

  <p>Ertesi sabah sekizde, Patrice tüm odaların kapısını hafifçe tıkladı. Bu dakik hizmetkârın uyarısını dikkate alan konuklar, kahve ya da sıcak çikolatadan oluşan sabah kahvaltısına indiler, otel ücretlerinin ödenmesinin ardından yürüyerek gara yöneldiler.</p>

  <p>Bay Dardentor ve yol arkadaşları bu kez yalnızca kendilerine ait olan sekiz kişilik bir kompartımana yerleştiler. Zaten Saint-Denis ile Perregaux istasyonu arasında kısa bir mesafe vardı.</p>

  <p>Saint-Denis'ye on yedi kilometre uzaklıkta, Avrupa köylerini andıran Mocta-Douz'daki kısa molanın ardından sekiz kilometre ötedeki Perregaux'ya ulaştılar.</p>

  <p>Bin altı yüzü yerli üç bin sakini bulunan Perregaux, otuz altı bin hektarlık bereketli ovası Habra tarafından sulanan sıradan bir kasabaydı. Oran-Cezayir ve Saida'ya kadar uzanan bir kuzey kıyısı limanı olan Arzeu demiryolu hatlarının kesiştikleri nokta burasıydı. Kuzeyden güneye doğru halfa üretilen geniş topraklar arasında ulaşımı sağlayan bu hat neredeyse Fas sınırının yakınlarında olan Ayn-Safra'ya kadar uzanıyordu. Bu nedenle bu küçük istasyonda tren değiştirmeleri gereken turistler, yirmi bir kilometrelik bir yoldan sonra Creve-Coeur'de mola verdiler.</p>

  <p>Aslında Mascara, Arzeu-Saida hattının solunda kalıyordu. Ama durumu güzellikle izah eden Clovis Dardentor, Mascara'nın yolculuk güzergahına dahil olduğunu belirtti. Yirmi kilometrelik yolu kat etmeleri için Demiryolu Şirketi tarafından tahsis edilmiş vagonlar garın önünde bekliyordu.</p>

  <p>Dardentor kafilesi aynı posta trenine bindi. Olayları kurnazca düzenleyen kader matmazel Louise ile Marcel Lornans'ın yan yana oturmalarını sağlamıştı. Hayır! yirmi kilometre onlara asla bu kadar kısa gelmemişti! Oysa yol deniz seviyesinden yüz otuz beş metre yüksekte olduğu için tren yavaşça ilerlemişti.</p>

  <p>Kısa ya da uzun, saat üç buçukta yolculuk sona ermişti. Planlandığı gibi 11 Mayıs gecesi burada geçirilecek ve 12'si akşamı Saida'ya doğru yola çıkılacaktı.</p>

  <p>"Neden bu akşam yola devam etmiyoruz?" diye sordu Bayan Elissane.</p>

  <p>"Oh! sevgili muhteşem kadın," diye karşılık verdi Bay Dardentor, "bunu istemeyeceksiniz, eğer isterseniz ve ben de kabul etme zayıflığını gösterirsem, hayatım boyunca bana sitem edeceksiniz."</p>

  <p>"Anne," dedi Louise gülerek, "Bay Dardentor'u bu kadar uzun süre sitem etmek tehlikesiyle karşı karşıya mı bırakacaksın?"</p>

  <p>"Hem de haklı olarak," diye ekledi müdahalesi Matmazel Elissane'ın hoşuna giden Marcel Lornans.</p>

  <p>"Evet, haklı olarak," diye devam etti Bay Dardentor, "çünkü Mascara Cezayir'in en şirin kentlerinden biri ve ona ayıracağımız zaman boşa gitmiş olmayacak! Beğenmezseniz bir kurt beni ensemden kuyruk-sokumu kemiğime kadar kıtır kıtır yesin."</p>

  <p>"Öhhö!" diye araya girdi Patrice.</p>

  <p>"Nezle mi oldun?" diye sordu patronu.</p>

  <p>"Hayır, yalnızca beyefendinin kurdunu daha ileri gitmeden uzaklaştırmak istedim."</p>

  <p>"Lanet olası!"</p>

  <p>Lafın kısası küçük grup şefinin talimatları andıran isteklerini kabul etti.</p>

  <p>Mascara yükseğe kurulmuş bir şehirdi. Atlasların ilk zincirinin güney yamacında, Chareb-er-Rih'in eteğinde geniş Eghris ovasını yukarıdan izliyordu. Orada Oued-Toudman, Ayn-Beida ve Ben-Arrach akarsuları birleşiyordu. 1835'te bölgeyi işgal eden Orleans dükü ve Mareşal Clausel neredeyse hemen aynı dönemde geri çekilmişlerdi, daha sonra 1841'de general Bugeaud ve Lamoriciere burayı yeniden ele geçirmişti.</p>

  <p>Akşam yemeğinden önce, turistler Bay Dardentor'un abartmadığını anlamışlardı. Mascara aralarından Oued-Toudman'ın aktığı iki tepenin üzerine kurulmuştu. Altı kapılı bu tabya on kule ve sekiz burç tarafından korunuyordu. Yolcular, kentin dördü ağaçlarla kaplı bulvarlara sahip dört mahallesini gezdikten sonra talimhane meydanında durdular.</p>

  <p>"Ne muhteşem!" diye haykırdı Bay Dardentor, iki, üç asırlık devasa bir ağacın önünde yere oturup bacaklarını ayırdıktan sonra kollarını göğe doğru kaldırırken.</p>

  <p>"Tek başına bir orman!" diye karşılık verdi Marcel Lornans.</p>

  <p>Yüzyılların yıpratamadığı bu dut ağacının anlatacak ilginç bir hikâyesi olmalıydı.</p>

  <p>Clovis Dardentor yapraklarından birini koparmak istedi.</p>

  <p>"Dünya cennetinin ışıklarının yere doğru uzanan bu ilk elbisesi" dedi Jean Taconnat.</p>

  <p>"Ve terziye gerek olmadan hazırlanan!" diye ekledi Bay Dardentor.</p>

  <p>Bol ve leziz yemeklerle donatılmış akşam yemeği masası yolcuları kendilerine getirdi. Deniz ötesi gurmelerinin mahzenlerinin en güzel köşelerini süsleyen Mascara şarabı da ihmal edilmemişti. Sonra, hanımlar önceki akşamki gibi erkenden yataklarına çekildiler. Şafak söker sökmez kalkmaları gerekmeyecekti. Hatta baba ve oğul Desirandelleler sabah keyfi bile yapabilirlerdi. Ne de olsa öğle yemeğinde buluşulacak, öğleden sonra şehrin önemli anıtları hep birlikte gezilecekti.</p>

  <p>Bu düzenlemelerden sonra, ayrılmaz üçlü çarşıyı gezmek üzere sabah sekizde bir araya geldi. Clovis Dardentor'un özellikle Jean Taconnat'nın dalkavukluklarıyla yeniden alevlenen tüccar ve girişimci içgüdüleri, onları Marcel Lornans'ın zerre kadar zevk almadığı yağ ve un değirmenlerine, yerli fabrikalarına sürüklemişti. Ah! keşke Matmazel Elissane, Bay Dardentor'un babacan himayesine emanet edilseydi! Ama ne yazık ki burada değildi ve belki de şu sırada güzel gözlerini örten narin gözkapaklarını henüz yeni açıyordu.</p>

  <p>Bu semtin caddeleri boyunca ilerlerken, Bay Dardentor, aralarında kuzey Afrika yerlilerin "zerdani" olarak adlandırdıkları ve fırsat bulursa giymeyi düşündüğü bir çift siyah bornozun da bulunduğu bazı eşyalar satın aldı.</p>

  <p>Öğleye doğru tam mevcutlu olarak yeniden bir araya gelen gezginler kafilesi şehrin üç camiini ziyaret etti. İlki 1761 yılında inşa edilen ve Abd el Kader'ın kutsal savaş çağrıları yaptığı Ayn-Beida idi, ikincisi ruhun gıdasını sağlamak üzere kiliseye, üçüncü ise bedenin gıdasını sağlamak üzere buğday deposuna dönüştürülmüştü. Kenarları beyaz mermerden yapılmış zarif bir havuzla süslenmiş Gambetta meydanından sonra, sırasıyla Arap mimarisinin izlerini taşıyan eski bir saray olan beylik, mağribi tarzı işyerleri, Oued-Toudman deresinin dar vadisinin dibinde sık fidelikler ve meyvelerinden besleyici bir ezme hazırlanan zeytin ve incir ağaçları arasında yer alan parkı ziyaret ettiler. Akşam yemeği için bu ezmeden hazırlattıran Bay Dardentor onun harika olduğunu belirtti ve Jean Taconnat'da beğenisini onu geride bırakacak sözcüklerle ifade etti. Saat sekizde önceki günkü yolcularını alarak Mascara'dan ayrılan posta treni bu kez Creve-Coeur'e geri dönmedi, onun yerine bağları beyaz şaraplarıyla ünlü Eghris ovasını aşarak Tizi istasyonuna yöneldi. Tren on birde hareket etti. Clovis Dardentor'un bol bol dağıttığı bahşişlere rağmen, grup o geceyi ayrı kompartımanlarda geçirmek zorunda kaldı.</p>

  <p>Gerçekten de, dört vagondan oluşan tren neredeyse tamamıyla doluydu. Bayan Desirandelle, Bayan Elissane ve kızı, şimdiden iki yaşlı hemcinslerinin yerleşmiş olduğu kadınlar kompartımanında yer bulabildiler. Bay Desirandelle, gülünç bir kibarlıkla kompartımana dâhil olmayı denese de, yaşlarının yüreklerini daha da katılaştırdığı iki uzlaşmaz yolcuyu ikna edemeyerek başka bir yer bulmaya çalıştı.</p>

  <p>Onunla birlikte sigara içenler kompartımanına yönelen Clovis Dardentor homurdanıyordu:</p>

  <p>"Şu şirketlerin yaptığına bakın! Afrika'da da Avrupa'daki gibi aynı rezalet! Vagon tasarrufu, işçi tasarrufundan söz etmeye bile gerek yok!"</p>

  <p>Kompartımanda beş yolcu olduğuna göre, Bay Dardentor ve Bay Desirandelle karşı karşıya oturduktan sonra bile hâlâ bir kişilik yer vardı.</p>

  <p>"Vay canına," dedi Jean Taconnat kuzenine, "hâlâ onun yanında olmayı istiyorum."</p>

  <p>Marcel Lornans'ın bu kişi zamiriyle kimden söz ettiğini sormasına gerek yoktu ve gülerek yanıtladı:</p>

  <p>"Haklısın. Onun yanına git. Ne olacağı bilinmez."</p>

  <p>Kendisine gelince, rahatlıkla düşlere dalabileceği daha az kalabalık bir kompartımana yerleşeceğine hiç üzülmüyordu. Yalnızca üç yolcunun bulunduğu son vagona girdi.</p>

  <p>Gece karanlıktı, ne ay ne de yıldızlar görünmüyordu, sis bulutları arasında kalan ufku seçebilmek mümkün değildi. Zaten sömürge topraklarının yer aldığı bu bölgede çiftlikler ve geçici derelerden oluşan bir su şebekesi dışında görülmeye değecek pek bir şey yoktu.</p>

  <p>Köşesine çekilen Marcel Lornans kendisini uyumadan da görülebilen düşlere kaptırdı. Louise Elissane'ı, konuşmasındaki zarafeti, kişiliğinin ince yanlarını düşünüyordu. Bu Agathocle'un karısı olması, hayır! bu imkânsızdı! Tüm kâinat buna karşı çıkacak, ve kâinatın sözcülüğünü de Bay Dardentor üstlenecekti.</p>

  <p>"Froha... Froha!"</p>

  <p>Bir karga çığlığını andıran bu isim kondüktörün tiz sesinden yayılıyordu. Genç adamın hayallere daldığı kompartımandan hiçbir yolcu inmedi. Onu seviyordu. Evet! Bu harika genç kızı daha <em>Argeles’</em>in güvertesinde ilk gördüğünden beri seviyordu. Bu gökyüzü pırıl pırıl olduğu zamanlarda bile insanı çarpan yıldırım darbesiydi.</p>

  <p>"Thiersville... Thiersville!" sesleri yankılandı yirmi dakika sonra.</p>

  <p>Bu devlet adamının, birkaç Arap evinin yer aldığı bu ıssız istasyona verilmiş olması, Marcel Lornans'ı düşlerinden çekip alamadı ve Louise Elissane'ın görüntüsü, ünlü "toprak özgürleştiricisini" geride bıraktı. Tren, deniz seviyesinin yüz yirmi altı metre üzerinde yer alan Traria deresi boyunca aynı isimli istasyona doğru yavaşça yol alıyordu.</p>

  <p>Diğer üç yolcunun bu istasyonda inmeleri üzerine, Marcel Lornans istasyonda yalnız kaldı.</p>

  <p>Tren Charrier kasabasını geride bırakıp zirvelerine kadar ağaçlarla kaplı dağların eteğinde ilerlerken, Marcel Lornans artık düşey konumdan yatay konuma geçebilirdi. Uykunun hayalinde çerçevelenmiş görüntüyü bozacağını düşünerek dirense de, göz kapakları ağırlaşmaya başlamıştı. Sonunda uykuya yenik düştüğünde, son duyduğu Franchetti'nin ismi olmuştu.</p>

  <p>Ne kadar zamandır uyuyordu ve neden yarı uyanık bir halde soluğunun kesilmeye başladığını hissediyordu? Göğsünden peş peşe gelen iniltiler yayılırken havasızlıktan boğuluyordu... Soluk alamıyordu... Genzi yakan bir duman tabakası kompartımanı kaplamıştı... Dipten yayılan kurum rengi alevler, trenin hızıyla birlikte etrafı sarıyordu...</p>

  <p>Marcel Lornans camlardan birini kırmak için ayağa kalkmak istedi... Soluğu kesilmiş bir halde olduğu yere yığılıp kaldı...</p>

  <p>Genç Parisli, bir saat sonra, Saida istasyonunda, ilk yardım çabaları sayesinde kendine gelip gözlerini açtığında, karşısında Bay Dardentor, Jean Taconnat ve Louise Elissane'ı buldu.</p>

  <p>Vagonu alevler kaplamış, kondüktörün uyarısıyla tren durduğunda, Clovis Dardentor, Marcel Lornans'nı kurtarmak için hayatını tehlikeye atarak alevlerin içine dalmakta tereddüt etmemişti.</p>

  <p>"Ah!" Bay Dardentor! diye mırıldandı Marcel Lornans minnetini ifade eden bir ses tonuyla.</p>

  <p>"Tamam, tamam!" diye karşılık verdi Perpignanlı. Bir piliç gibi kızarmanıza izin vereceğimi mi sanıyordunuz! Dostunuz Jean ve siz de benim için aynı şeyi yapardınız!"</p>

  <p>"Kuşkusuz!" diye haykırdı Jean Taconnat. "Ama şuraya bakın ki bu kez, siz ve bu aynı şey değil!"</p>

  <p>Ve kuzeninin kulağına alçak bir sesle fısıldadı:</p>

  <p>"Kesinlikle! Hiç olasılık yok!"</p>
</body>
</html>
