<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>CLOVİS DARDENTOR'UN İŞİNE GELECEK BİR ÇÖZÜMLE ROMAN SONA ERİYOR</h1>

  <p>Ertesi sabah dokuzda, Sidi-bel-Abbes treni on dört günlük bir yolculuktan sonra geri dönen kervanın turistlerini taşıyordu.</p>

  <p>Kafile Bay Dardentor, Bayan ve Matmazel Elissane, Desirandelle çifti oğulları Agathocle, Jean Taconnat, Marcel Lornans ve Perpignan'da, Loge meydanındaki evin huzurunu ve düzenliliğini özleyen Patrice'den oluşuyordu.</p>

  <p>Tedavisinin titizlikle sürdürülmesi gereken rehber Moktani ise Sidi-bel-Abbes'te kalmıştı. O ve Cezayir Demiryolu Şirketinin yerlileri Bay Dardentor tarafından cömertçe ödüllendirilmişti.</p>

  <p>Bay Eustache Oriental'e gelince, Montelimar Gastronomi Topluluğu başkanı lakabı "Bisküvi Şehir" olan Sidi-bel-Abbes'in mutfağını iyice incelemeden oradan ayrılacak bir adam değildi.</p>

  <p>Burası on yedi bini bulan nüfusunun dört binini Fransızların, bin beş yüzünü Yahudilerin, geri kalanını da yerlilerin oluşturduğu önemli bir kentti. Oran bölgesinin başkenti olmayı hak eden bu yerleşim merkezi, sınırı aşarak Fas'a sığınmak zorunda kalan Beni-Ahmer'lerin eski yurduydu. 1843'te kurulan ve çevresindeki bereketli toprakları Mekerra tarafından sulanan yeni şehre gelince, Tessala'nın dik bayırı üzerine kurulmuştu ve dört yüz yetmiş iki metrelik rakımıyla yeşilliklerin altında kayboluyordu.</p>

  <p>Bu beldenin onca çekiciliğine rağmen, bu kez yola çıkmak için en çok acele eden Bay Dardentor olmuştu. Hayır! Oran'a dönmeyi hiçbir zaman bu kadar çok istememişti.</p>

  <p>Gerçekten de, kızını evlat edinme talebi Bayan Elissane tarafından kabul edilmiş, bunun için kendisiyle evlenmesi gerekmemişti. İki milyonluk bir servete sahip olan ve bekâr kalmakta ısrar eden bir baba, ayın aydınlattığı bu dünyanın hiçbir enlem derecesinde reddedilemezdi... Kuşkusuz Bayan Elissane ölçülü davranarak öneriyi hemen kabul etmemişti ama bu uzun sürmemişti. Genç kıza gelince, boşuna bir çabayla:</p>

  <p>"İyi düşünün, Bay Dardentor!" diyordu.</p>

  <p>"Her şeyi düşündüm, sevgili çocuğum," diye karşılık veriyordu.</p>

  <p>"Kendinizi böyle feda edemezsiniz."</p>

  <p>"Ederim ve bunu istiyorum, kızım!"</p>

  <p>"Pişmanlık duyacaksınız..."</p>

  <p>"Asla, babasının kızı!"</p>

  <p>Gerçekçi bir kadın olan Bayan Elissane sonunda bu beraberliğin avantajlarını anlamış, Bay Dardentor'a içten gelen minnet duygularını belirtmişti.</p>

  <p>Zaten, Desirandelle'ler de mutluluklarını gizlemiyorlardı. Louise kocasına yüklü bir çeyiz getirecekti! Bir gün büyük bir servete kavuşacaklardı! Ne muhteşem bir miras onların olacaktı! Ve şimdi, dostları, hemşehrileri olan Clovis Dardentor ağırlığını bu yürekli çocuktan yana koyacaktı! Belki de asıl hedefi buydu ve oğulları zengin Perpignanlı'nın damadı olacaktı.</p>

  <p>Bu yüzden herkes bir an önce Oran'a dönülmesi konusunda hemfikirdi. Jean Taconnat ve Marcel Lornans'a gelince aralarında şu konuşmalar geçiyordu:</p>

  <p>Hayal gücünü kaybettiği bu düşler ülkesinden nihai dönüş yapan Jean Taconnat o sabah şöyle haykırdı:</p>

  <p>"Vay canına, yaşasın Dardentor, biz oğlu olamadığımıza göre, bu çekici Louise'in onun kızı olması beni mutlu ediyor! Sen ne dersin, Marcel?"</p>

  <p>Genç adam yanıt vermedi.</p>

  <p>"Ama, diye devam etti Jean Taconnat, bu yasal açıdan mümkün mü?"</p>

  <p>"Hangisi?"</p>

  <p>"Aslanlarla kapışmak."</p>

  <p>İster aslan, ister insan olsun bir çatışma her zaman bir çatışmadır ve Matmazel Elissane'ın Bay Dardentor'u kurtardığını tartışmaya gerek yok.</p>

  <p>"Hey! Marcel, düşünüyorum da, Matmazel Elissane'ın kurtarma girişimine iyi ki karışmamışız."</p>

  <p>"Ama neden?"</p>

  <p>"Çünkü bu durumda üçümüzü de evlat edinmek isteyecek ve Louise kız kardeşimiz olacaktı. Bu koşullar altında..."</p>

  <p>"Gerçekten de öyle," diye karşılık verdi sinirleri gerilen Marcel Lornans, yasa kardeşler arasındaki evliliği yasaklıyor. Zaten artık bunu aklımdan bile geçirmiyorum."</p>

  <p>"Zavallı dostum! Zavallı dostum! Onu çok mu seviyorsun?</p>

  <p>"Evet Jean, tüm kalbimle!"</p>

  <p>"Bu milyoneri senin kurtarmaman ne büyük talihsizlik! Seni oğlu olarak seçecekti ve o zaman..."</p>

  <p>Evet! ne büyük bir talihsizlikti ve tren Tessala dağını kuzeyinden aştıktan sonra son hızla Oran'a yöneldiğinde iki gencin yüzünde hüznün izleri okunuyordu.</p>

  <p>Bay Dardentor, Sidi-bel-Abbes'in alçı ocaklarını, tabakhanelerini, tuğla fabrikalarını görememişti. Kentin sivil ve askeri mahallelerini ziyaret edememiş, dik açıyla kesişen çınar ağaçlarıyla kaplı caddelerinde gezinememiş, sayısız çeşmelerinin serin sularından içememişti. Ne kalenin dört kapısından geçebilmiş, ne de Daya kapısındaki muhteşem fidanlığı gezebilmişti!</p>

  <p>Sig boyunca yirmi kilometre ilerleyen tren, Trembles köyünü ve Saint-Lucien kasabasını aşarak, Sainte-Barbe du Tlelat'da Cezayir-Oran hattına ulaşmış ve yetmiş sekiz kilometrelik bu hattı kat ederek öğlene doğru Oran istasyonunda durmuştu.</p>

  <p>Cezayir Demiryolu Şirketinin programının dışında kalan ve turistlerin hafızasından asla silinmeyecek bazı ilginç olayların da eklendiği bu yolculuk nihayet sona ermişti.</p>

  <p>Bay Dardentor ve iki Parisli Republique meydanındaki otellerine yerleşirken, Bayan Elissane, kızı, ve Desirandelle'ler on dört günlük bir seyahatten sonra Vieux-Chateau caddesindeki eve döndüler.</p>

  <p>Bay Dardentor ile işler "kaplumbağa hızıyla yürümüyordu" bu sıradan sözcükleri can sıkıntısıyla kabul etmek zorunda kalıyordu. Perpignanlı fazlasıyla karmaşık olan bu evlat edinme işlemlerini hızlı bir şekilde halletmeye çalışıyordu. Elli yaşında olmasa ve Louise'in bakımını çocukluğundan beri üstlenmese de, Louise Elissane medeni kanunun 345. maddesine uygun olarak onu kurtarmıştı. Bu durumda, evlat edinme işlemi için gerekli koşullar yerine getirilmiş bulunuyordu.</p>

  <p>Ve Clovis Dardentor, bu işlemler sürerken, Vieux-Chateau caddesindeki eve öyle sık davet ediliyordu ki, sonunda Bayan Elissane'ın evine yerleşmeye karar vermişti.</p>

  <p>Bununla birlikte, yine aynı dönemde, neşeli ve konuşkan bir mizacı olan Perpignanlı giderek içe kapanmaya ve az konuşmaya başlamıştı. Dostlarının yardımseverliğinden hiç şüphe duymasalar bile, Desirandelle'ler bile bu durumdan endişeleniyorlardı. Zaten, Agathocle'da anne ve babasının uyarıları üzerine, bir gün yüz binlerce frankın sahibi olacak bu genç mirasçının yanından ayrılmıyordu.</p>

  <p>Bu arada, Marcel Lornans ve Jean Taconnat eski kurtarıcıları tarafından ihmal ediliyorlardı. Otelden ayrıldığından beri, onu nadiren görüyorlar, koltuğunun altındaki evrak dolu çantasıyla yolda karşılaştıklarında, işinin başından aşkın olduğunu fark ediyorlardı. Evet! Clovis Dardentor'un Parislilere karşı hissettiği babacan duyguların azalmış olduğuna hiç şüphe yoktu. Pireneli onları adam başına iki kere kurtarmış, birini köpüren dalgaların, diğerini vagonu saran alevlerin ortasından çekip aldıktan sonra, yoldaki saldırı sırasında aslanlara yem olmalarını engellemişti. Ancak o bunlar hiç yaşanmamış gibi davranıyordu.</p>

  <p>Bir sabah Jean Taconnat kuzenine açılma ihtiyacı duydu:</p>

  <p>"Dostum Marcel, artık karar vermemiz gerek! Buraya asker olmak için geldik, asker olalım! Personel astsubayının odasına ve oradan da kayıt bürosuna ne zaman gitmeyi düşünüyorsun?"</p>

  <p>"Yarın," diye karşılık verdi Marcel Lornans.</p>

  <p>Ve ertesi gün aynı soruyu sorduğunda, Jean Taconnat yine aynı yanıtı aldı.</p>

  <p>Marcel Lornans'ı en çok üzen Matmazel Elissane'ı yeniden görme fırsatı bulamamasıydı. Genç kız evden hiç çıkmıyordu. Vieux-Chateau caddesindeki evde davetler sona ermişti. Agathocle Desirandelle ile Matmazel Louise Elissane'ın nikâhları yakınmış gibi görünüyordu. Marcel Lornans umudunu giderek yitiriyordu.</p>

  <p>Bir sabah, Clovis Dardentor iki genci ziyaret etmek için otele geldi.</p>

  <p>"Evet, dostlarım," diye sordu hiç giriş yapmadan, birliğe ne zaman katılıyorsunuz?</p>

  <p>"Yarın," diye yanıtladı Marcel Lornans.</p>

  <p>"Evet, yarın," diye ekledi Jean Taconnat hem de kesinlikle, aziz ve eşsiz Bay Dardentor!</p>

  <p>"Yarın mı?" diye çıkıştı Perpignanlı. "Ama hayır... hayır... öyle şey olmaz! 7. Avcı Birliği'ne her zaman katılabilirsiniz! Bekleyin, aceleye gerek yok! Her ikinizin de vereceğim şölene katılmanızı istiyorum."</p>

  <p>"Bay Desirandelle ve Matmazel Elissane'ın nikâh töreni için mi?" diye sordu yüzü belirgin şekilde asılan Marcel Lornans.</p>

  <p>"Hayır," diye yanıtladı Bay Dardentor, "evlat edinme şöleni, nikâhtan önce. Size güveniyorum, iyi akşamlar!"</p>

  <p>Ve acelesi olduğu için, bu sözlerin hemen ardından yanlarından ayrıldı.</p>

  <p>Gerçekten de, Perpignanlımız ikametgâh olarak evlat edinme işlemlerinin gerçekleşeceği Oran'ı seçmek zorunda kalmıştı. Ardından taraflar beraberlerindeki kimlikleri ve evlat edinme işlemi için gerekli koşulların yerine getirildiğini belgeleyen evraklarıyla sulh hâkiminin karşısına çıkmışlardı.</p>

  <p>Sulh hukuk hâkimi her iki tarafın onayını aldıktan sonra, sözleşmenin hazırlanmasına karar vermiş, zabıt kâtibi tarafından kaleme alınan belge on günde tamamlanmıştı. Kimliklerin ve onay belgelerinin iliştirildiği bu evrak, bir dava vekili tarafından Cumhuriyet savcılığına iletilmişti.</p>

  <p>"Ne çok gelgit, ne çok formalite ve gereksiz iş!" diye tekrarlıyordu Bay Dardentor. "Bu işgüzarlıktan başka bir şey değil."</p>

  <p>Sonra belgeleri inceleyen asliye mahkemesi, evlat edinme işleminin yasaya uygun olduğunu belirtti. Ardından karar ve dosya Cezayir yüksek mahkemesine gönderildi, oradan da aynı karar çıktı. Ve bütün bunlar haftalar almıştı! Ve her sabah askerlik şubesinin önünden geçen iki Parisli içeri giremiyordu.</p>

  <p>"Haydi canım," diye tekrarlıyordu Bay Dardentor içtenlikle, "çocuk sahibi olmak için en kısa yol evlenmekmiş!"</p>

  <p>Nihayet işlem tamamlandı, mahkeme kararı önceden belirlenmiş yerlerde kamuoyuna duyuruldu. İşlemlerin hızla yürümesi için belgelerin kopyalanması ve damga pulu yapıştırılması işini bizzat Clovis Dardentor üstlendi.</p>

  <p>Nihayet karar doğum kütüğüne geçirilmek üzere Oran belediyesi nüfus memurluğuna gönderildi, bu formalitenin yerine getirilmesi üç ay alacaktı, aksi takdirde işlemler geçerli sayılmıyordu.</p>

  <p>Ama inanın ki ne üç ay ne de üç gün beklenmedi!</p>

  <p>"Bu kadar yeter!" diye haykırdı Bay Dardentor. Her şey üç yüz franklık bir ödemeyle halledildi, Bay Dardentor işlerin daha hızlı yürümesi için bunun iki, üç katını vermeye hazırdı.</p>

  <p>Nihayet tören günü geldi. Bayan Elissane'ın salonu davetlileri ağırlamaya yetmeyeceği için kutlama otelin salonunda yapılacaktı. Jean Taconnat, Marcel Lornans, dostlar, tanıdıklar hepsi oradaydı, hattâ Oran'a dönmüş bulunan Bay Eustache Oriental bile Bay Dardentor'un davetini kabul ederek salondaki yerini almıştı.</p>

  <p>Ancak bazılarının şaşkınlık ve bazılarının da büyük bir sevinçle karşılayacağı gibi Desirandelle'ler konuklar arasında bulunmuyorlardı. Hayır! Dün öfkeli bir halde, Bay Dardentor'un, evlatlık kızının da ataları haline gelecek olan yedi sülalesine lanet okuyarak <em>Argeles’</em>e binmişlerdi. Kaptan Bugarach ve Doktor Bruno'nun yemek konusunda endişelenmelerine gerek yoktu, çünkü bu kez Agathocle'un iştahı da kapanmıştı.</p>

  <p>Bu muhteşem yemeğin büyük bir coşku içinde yendiğini, Marcel Lornans'ın Louise Elissane'ı güzelliğinin tüm parıltısıyla karşısında bulduğunu, Jean Taconnat'ın "Küçük Gagathocle"'un gidişi üzerine bir ağıt okumaya karar verdiğini ama bunun uygun kaçmayacağını düşünerek vazgeçtiğini, Bay Eustache Oriental'in her şeyden ağır ağır yediğini ve her şeyi ölçülü bir şekilde içtiğini söylemeye gerek var mıydı?</p>

  <p>Evet! Bay Dardentor'un tatlıdan önceki konuşması hoş ve etkileyici idi. Desirandelle'ler bir gün önce yola çıkmakla iyi etmişlerdi, yoksa bu konuşma sırasında yüzlerinin alacağı ifadeyi tahmin etmek güç değildi...</p>

  <p>"Bayanlar ve baylar, en büyük arzumun yerine gelmesi nedeniyle verdiğim bu davete katıldığınız için teşekkür ederim."</p>

  <p>Bu girişten umutlanan Patrice söylevin bu şekilde sona ereceğini tahmin ediyordu.</p>

  <p>"Zaten yemek hoşunuza gittiyse tatlının daha da mükemmel olacağına inanabilirsiniz, bu mönüde yer almayan yeni bir tatlı sayesinde olacak!"</p>

  <p>Patrice endişelenmeye başlamıştı.</p>

  <p>"Ah! ah! yeni bir tatlı!" dedi Bay Oriental dudaklarını yalayarak.</p>

  <p>"Eşsiz annesinin kendisini evlat edinmeme izin verdiği sevgili Louise'imizi size tanıtmama gerek yok..."</p>

  <p>O anda salondan alkışlar yükseldi, bazı hanımların gözleri yaşarmıştı.</p>

  <p>"Bu nedenle, annesinin de onayını alarak tatlı olarak Tanrılar sofrasına layık Louise'imizi sunuyorum..."</p>

  <p>Hayal kırıklığına uğrayan Bay Oriental dilini geri çekti.</p>

  <p>"Ve dostlarım biliyor musunuz kime? İçimizden birine... Bu vesileyle oğlum olacak yürekli Marcel Lornans'a..."</p>

  <p>"Ya ben?" diye haykırdı Jean Taconnat.</p>

  <p>"Sen yeğenim olacaksın! Ve şimdi, müzik başlasın! Bum! Bum! Paf! Paf!</p>

  <p>Patrice yüzünü peçetesiyle gizliyordu.</p>

  <p>Marcel Lornans'ın bir hafta sonra muhteşem bir törenle Louise Elissane'la evlendiğini ve ne Jean Taconnat ne de onun isimlerinin Afrika 7. Avcı Birliği'nin kayıtlarında yer almadığını söylemeye gerek var mıydı?</p>

  <p>Aslında bu hikâyenin bir vodvil gibi bittiğini söyleyebiliriz... Perdenin indiği anda düğünün sonundaki nakaratsız bir vodvil değil de ne peki?</p>
</body>
</html>
