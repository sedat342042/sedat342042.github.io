<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>BİR SONRAKİ BÖLÜMÜN HAZIRLIKLARI YAPILIYOR</h1>

  <p>Dardentor kafilesinin çeşitli üyelerinin kervana katılmasının zamanı gelmişti. Saida ile Sidi-bel-Abbes arasında demiryolu hattı yoktu, yolculuğa kişneyen lokomotifin çektiği vagonlarla devam edemeyeceklerdi. Rayların yerini ilerlemeye elverişli yollar alacaktı.</p>

  <p>"Önümüzde mükemmel koşullar altında kat edeceğimiz yüz elli kilometre ya da yüz fersahlık bir yol var," diye tekrarlıyordu Bay Dardentor. Güney Oran'ın haritalarda yeşilimtırak çiçek tarhları gibi gözüken ve dağlık bölgenin dereleriyle sulanan bu uçsuz bucaksız ormanları arasından, halfacıların işlettiği bu bereketli topraklardan atlarla, katırlarla, develerle, posta arabalarıyla ilerlenecekti.</p>

  <p>Oran'dan yola çıkıldığından beri, kat edilen yüz yetmiş altı kilometre boyunca, her zamanki bönlüğüyle hareket eden Desirandelleler'in mirasçısı, ailesinin hedefleri doğrultusunda en ufak bir adım atmamıştı. Diğer yandan, Bayan Elissane Marcel Lornans'ın kızına yaklaşmak için fırsat kolladığını ve bu ahmak Agathocle'un yapması gereken her şeyi yaptığını fark etmemiş olabilir miydi? Louise genç adamın yakınlaşma çabalarına duyarsız kalmasa da, daha ileri gidemezdi. Bayan Elissane buna kefildi. Nihayetinde kararını değiştirecek bir kadın değildi. Gerektiğinde uzun öğütler vereceği Louise tasarlanan evliliğe karşı çıkma cesaretini gösteremeyecekti.</p>

  <p>Jean Taconnat'ya gelince bu gelişmelerden hoşnut kalmış mıydı?</p>

  <p>"Elbette ki hayır!" diye haykırdı o sabah.</p>

  <p>Marcel Lornans hâlâ dün getirildiği otel odasındaki yatağına uzanmış haldeydi, doğrusunu söylemek gerekirse soluk alışverişi düzelmişti.</p>

  <p>"Hayır!" diye tekrarladı "ve bana öyle geliyor ki dünyanın tüm bahtsızlıkları üzerimize..."</p>

  <p>"Bana doğru değil," diye karşılık verdi kuzeni.</p>

  <p>"Sana doğru da, Marcel!"</p>

  <p>"Hiç sanmıyorum, çünkü Bay Dardentor'un oğlu olmak gibi bir niyetim asla olmadı."</p>

  <p>"Bak hele, âşık konuşuyor!"</p>

  <p>"Nasıl! âşık mı!"</p>

  <p>"Bilmemezlikten gelme! Matmazel Louise Elissane'ı sevdiğin gün gibi ortada."</p>

  <p>"Şişşşş! Jean! Seni duyabilirler..."</p>

  <p>"Duyarlarsa zaten bilinen bir şeyi bir kez daha öğrenmiş olmayacaklar mı? Zaten her şey açıkça belli değil mi? Bunu görmek için Bay Oriental'in dürbünü mü gerekiyor? Bayan Elissane'ın endişelenmeye başladığı belli değil mi? Baba, anne ve oğul Desirandelle'ler cehennem olup gitmeni istemiyorlar mı?"</p>

  <p>"Abartıyorsun Jean!"</p>

  <p>"Hiç sanmam! Bunu Bay Dardentor ve belki de Matmazel Elissane dışında herkes biliyor."</p>

  <p>"O mu? Buna inanıyor musun?" diye sordu Marcel Lornans.</p>

  <p>"Tamam, sakin ol, bay dünün boğulanı!</p>

  <p>Bir genç kız küçük yüreğini hareketlendiren hafif çarpıntılar konusunda yanılabilir mi?"</p>

  <p>"Jean!"</p>

  <p>"Desirandelle'lerin Agathocle diye seslenildiğinde bakan o başyapıtına duyduğu tiksintiye gelince..."</p>

  <p>"Dostum Jean, Matmazel Louise için deli olduğumu biliyor musun?"</p>

  <p>"Deli uygun bir sözcük, çünkü bu aşkın seni nereye sürükleyeceği belli değil. Matmazel Elissane çekici bir kız, bu aşikâr ve ona ben de senin gibi hayran olabilirdim! Ama o sözlü ve aralarında aşk olmasa da karar verilmiş, ortada büyük paralar dönüyor, iki aile de bu evliliğe razı! Bu temelleri çocukluklarında atılmış bir bina ve sen onu bir üfürükte devireceğini düşünüyorsun."</p>

  <p>"Hiçbir şey düşünmüyorum ve olayları akışına bırakıyorum."</p>

  <p>"Ayrıca, hata yapıyorsun, Marcel."</p>

  <p>"Neden?"</p>

  <p>"İlk planlarımızı bir kenara atıyorsun."</p>

  <p>"Meydanı sana bırakmayı tercih ederim, Jean!"</p>

  <p>"Yine de bir düşünsene Marcel! Evlat olarak kabul edilirsen."</p>

  <p>"Ben mi?"</p>

  <p>"Evet sen! elinde birinci sınıf bir süvarinin şeritli rütbesi yerine para dolu bir çanta ile, Agathocle'u maddi gücünle ezip geçerek Matmazel Elissane'a kur yaptığını hayal etsene! Matmazel Louise'e hayran kalan yeni babanın nüfuzundan söz etmiyorum bile! Ah! Tanrı Matmazel Elissane'a kendisini bir çatışmadan, dalgaların ya da alevlerin ortasından kurtarma fırsatı verse, onu kızı olarak kabul etmekte hiç tereddüt etmeyecekti!"</p>

  <p>"Saçmalıyorsun!"</p>

  <p>"Üstün bir zihnin tüm ciddiyetiyle saçmalıyorum ve sana makul bir tavsiyede bulunuyorum."</p>

  <p>"Haydi, Jean, itiraf et, hiç de iyi bir başlangıç yapmadım! Trende yangın çıkıyor ve benim onu kurtarmam gerekirken, beni kurtaran o oluyor."</p>

  <p>"Marcel, bu büyük bir bahtsızlık... Lanet bir bahtsızlık! Yine de Perpignalı'yı evlat edinecek koşullara kavuştun! Aslında aynı şey! Onu evlat edin, böylece tüm mal varlığını babasına sunacak."</p>

  <p>"İmkânsız!" diye karşılık verdi Marcel Lornans gülerek.</p>

  <p>"Ama neden?"</p>

  <p>"Çünkü her koşulda evlat edinenin evlat edinilenden yaşça büyük olması gerekiyor, birkaç gün bile olsa."</p>

  <p>"Ah! şanssızlık üzerine şanssızlık, dostum Marcel, sanki her şey tersine gidiyor, hukuk kuralları çerçevesinde bir baba sahibi olmak ne kadar da zormuş!"</p>

  <p>O sırada odanın açıldığı koridorda çın çın öten bir ses yankılandı.</p>

  <p>"Bu o!" dedi Jean Taconnat.</p>

  <p>Neşeli ses tonu, gösterişli davranışları ile kapıda beliren Clovis Dardentor bir sıçrayışta Marcel Lornans'ın yatağının başucuna ulaştı.</p>

  <p>"Nasıl olur," diye haykırdı, "hâlâ kalkmadı mı? Yoksa hasta mı? Soluk alışverişi düzelmedi mi? Ciğerlerine hava üflemem mi gerekiyor? Canını hiç sıkmasın! Göğsüm sırrını yalnız benim bildiğim muhteşem bir oksijenle dolu!"</p>

  <p>"Bay Dardentor, kurtarıcım!" dedi Marcel Lornans doğrularak.</p>

  <p>"Ama hayır... ama hayır!"</p>

  <p>"Ama evet... ama evet!" diye karşılık verdi Jean Taconnat. Siz olmasaydınız boğulacaktı! Siz olmasaydınız yanıp, tutuşup kavrulacaktı! Siz olmasaydınız, bir kavanoza doldurmak zorunda kalacağım bir tutam küle dönüşecekti!"</p>

  <p>"Zavallı çocuk! Zavallı çocuk!" diye tekrarladı Bay Dardentor ellerini gökyüzüne doğru kaldırarak.</p>

  <p>Sonra ekledi:</p>

  <p>"Yine de onu kurtarmış olduğum doğru!"</p>

  <p>Onu içten gelen şaşkın bakışlarla izliyordu ve nihayet belki de kronik hale gelecek babacan bir tavırla sarıldı.</p>

  <p>Sohbet edildi.</p>

  <p>Alevler derin bir uykuya dalmış olan Marcel Lornans'ın kompartımanını nasıl sarmıştı? Muhtemelen lokomotiften sıçrayan bir kıvılcım açık camdan içeri girmiş, minderlerin alev almasına trenin hızlanması eşlik edince yangın büyümüştü.</p>

  <p>"Ya hanımlar?" diye sordu Marcel Lornans.</p>

  <p>"İyiler ve olayın şokunu atlattılar, sevgili Marcel’im..."</p>

  <p>Şimdiden "sevgili Marcel'im", der gibiydi kafasını sallayan Jean Taconnat.</p>

  <p>"Çünkü artık evladım gibisiniz!" diye üsteledi Clovis Dardentor.</p>

  <p>"Evladı!" diye mırıldandı kuzeni.</p>

  <p>"Ve diye devam etti bu yürekli adam, tren durduğunda Matmazel Elissane'ın alevlerle kaplanan vagonunuza nasıl koştuğunu görmeliydiniz. Evet, en az benim kadar hızlıydı ve sizi perona bıraktığımda, mendiline damlattığı birkaç damla suyla dudaklarınızı ıslattığını görmeliydiniz! Ah! onu çok korkuttunuz ve bir an bayılacağını sandım!"</p>

  <p>Belli etmek istemediği kadar heyecanlanan Marcel Lornans Bay Dardentor'un ellerini kavrayarak ona yaptıkları için... Matmazel Louise'in mendili için teşekkür etti! Şuraya bakın! şimdi de hüzünlenen Perpignanlımızın gözleri nemlenmişti...</p>

  <p>"İki ışık huzmesi arasında bir yağmur damlası!" dedi kendi kendine bu dokunaklı tabloyu hafif bir alaycılıkla izleyen Jean Taconnat.</p>

  <p>"Sevgili Marcel'im artık yatağınızı terk etmeyecek misiniz?" diye sordu Bay Dardentor.</p>

  <p>"Siz girdiğinizde kalkmak üzereydim."</p>

  <p>"Size yardım edeyim."</p>

  <p>"Teşekkürler, teşekkürler!" Jean burada."</p>

  <p>"Bunu benden esirgemeyecektir!" diye devam etti Clovis Dardentor. "Artık bana aitsiniz! Size özen göstermeye hakkım var."</p>

  <p>"Babalara özgü bir özen," diye fısıldadı Jean.</p>

  <p>"Babalara özgü, babalığa ait ne varsa hepsine, şeytanın kuyruğu boğazıma yapışsın ki!"</p>

  <p>Ne mutlu ki Patrice orada değildi.</p>

  <p>"Evet, dostlarım, biraz acele edelim! İkinizi de yemek salonunda bekliyoruz. Bir fincan kahve içtikten sonra, kervanın son hazırlıklarını gözden geçirmek üzere gara gideceğiz. Ardından şehri gezeceğiz. Oh! uzun sürmeyecek, sonra kenar mahalleleri! Ve yarın sabah sekizde Arap ûsulü yola koyulacağız! Turistler! Gezginler! Haydi yola! Zerbanime sarındığımda havamı göreceksiniz! Bir şeyh. Tıpkı şeyhler ülkesindeki gerçek bir şeyh gibi!"</p>

  <p>Nihayet güçlü bir el hareketiyle Marcel Lornans'ı yatağından çektikten sonra, Pirene dağlarından bir nakarat mırıldanarak dışarı çıktı.</p>

  <p>O gittiğinde:</p>

  <p>"Hey, böyle bir ikili nerede bulunur, biri zerbanisi diğeri hoş kokulu mendiliyle!" dedi Jean Taconnat.</p>

  <p>"Jean," dedi Marcel Lornans, "biraz canı sıkılmış bir halde, neşenin dozunu kaçırdın gibime geliyor!"</p>

  <p>"Neşeli olmamı sen istemiştin; işte istediğin gibiyim!" diye karşılık verdi Jean Taconnat tek ayağı üzerinde yüz seksen derece dönerek.</p>

  <p>Marcel Lornans giyinmeye başladığında rengi hâlâ biraz soluktu, ama iyileşmesi uzun sürmeyecekti.</p>

  <p>"Ve zaten, diye devam etti kuzeni, 7. Avcı Birliği'ne katıldığımızda, bunun gibi birçok macera yaşamayacak mıyız? Hey, olacaklara baksana! Attan düşmeler, bu soylu hayvanların tekmeleri ve savaşta bir bakmışsın, bir bacağın eksilmiş, bir kolun ortada yok, göğsün delik deşik, burnun uçmuş, kellen koltukta, nereden geleceği belli olmayan on iki santimlik mermilerle karşı karşıyasın!"</p>

  <p>Onun kendinden geçtiğini fark eden Marcel Lornans sözünü kesmek istemedi ve bu latifeler musluğunun kapanmasını bekledikten sonra:</p>

  <p>"Sen dalganı geç, dostum Jean, dedi. Ama kendimi evlat olarak kabul ettirmek için kurtarıcımı kurtaracak tüm girişimleri reddettiğimi unutma! Düşün taşın, hesabını yap, zamanında harekete geç! Sana başarılar diliyorum!"</p>

  <p>"Teşekkürler Marcel."</p>

  <p>"Hiç önemli değil, Jean... Dardentor!"</p>

  <p>Yarım saat sonra bakımlı ve oldukça temiz görünen küçük hanın yemek salonundan içeri girdiler. Elissane ve Desirandelle aileleri pencerenin önüne sıralanmışlardı.</p>

  <p>"İşte! İşte! diye haykırdı Clovis Dardentor. İşte solunum ve sindirim sistemi yenilenmiş bir halde yine karşımızda, ızgaradan henüz yeni çıkmış!"</p>

  <p>Patrice hafifçe kafasını çevirdi, çünkü bu can sıkıcı ızgara sözcüğünün bazı kötü anıları canlandıracağını düşünüyordu.</p>

  <p>Marcel Lornans'i içten sözcüklerle karşılayan Bayan Elissane, bu korkunç tehlikeyi atlattıkları için ne kadar sevindiklerini belirtti...</p>

  <p>"Bay Dardentor sayesinde," diye yanıtladı Marcel Lornans. "Onun bu fedakârlığı olmasa..."</p>

  <p>Patrice patronunun hiç karşılık vermeden genç adamın elini sıkmasını büyük bir memnuniyetle izledi.</p>

  <p>Desirandelle'lere gelince ağızlarını bıçak açmıyordu, Parislilerin içeri girmesi üzerine soğuk ve kaba bir ifadeyle hafifçe başlarını eğdiler, Louise Elissane ise tek bir söz bile etmedi; ama bakışları Marcel Lornans'la karşılaştığında gözleri dudaklarından çok daha fazla şeyler söylüyordu. Yemekten sonra, Bay Dardentor hanımlardan kendilerini beklerken hazırlık yapmalarını rica etti. Sonra iki genç adam ve baba, oğul Desirandelle'lerle birlikte gara gitti.</p>

  <p>Daha önce de söylendiği gibi, Saida bu hattın son durağıydı. Daha ileride, Güney Oran şirketi, Fransız-Cezayir ortaklığının halfa ekimi yapılan topraklarının arasında Tafararoua'dan Kralfalla'ya dek uzanan bir hat döşemişti. Burada yol üçe ayrılıyordu: ilki Kreider'den Mecheira ve Ayn-Sefra'ya giden yapımı tamamlanmış hattı, ikincisi inşası henüz süren ve doğu bölgesinde Zraguet'e kadar ulaşımı sağlayacak olan hattı, projesi hâlâ sürmekte olan üçüncü hat ise Ayn-Sfissifa'yı yüksekliği deniz seviyesinin üzerinde bin dört yüz metre olan Geryville'e bağlayacaktı.</p>

  <p>Ama tur daha güneydeki bölgelere kadar uzanmıyordu. Turistler Saida'dan batıdaki Sebdu'ya doğru yol alacak, sonra Sidi-bel-Abbes'e dek kuzeye ve Oran'a yöneleceklerdi.</p>

  <p>Bu nedenle, Clovis Dardentor'un gara gitmesinin asıl sebebi yolculara tahsis edilen taşıma araçlarının ne durumda olduklarını denetlemekti ve gördüklerinden memnun kalmıştı.</p>

  <p>Katırların, atların, eşeklerin ve develerin koşulacağı üzeri örtülü arabalar hareket etmek için yolcularını bekliyorlardı. Zaten Oran'dan gelen diğer turistler de henüz yola çıkmamışlardı ve yerli kabilelerin tehdit oluşturmayacağı bilinmesine rağmen, güney bölgesindeki bu yolculukta kervanın kalabalık olması daha hayırlıydı.</p>

  <p>Usta biniciler Marcel Lornans ve Jean Taconnat kendilerine güney Oran yaylalarından gelen dayanıklı ve yetingen iki Berberi atı seçtiler. Bay Desirandelle iyice düşünüp taşındıktan sonra, üç hanımla birlikte arabada yolculuk etmeye karar verdi. Gözüne bir katırı kestiren Agathocle, yalnızca üzerine binmenin yeterli olacağını düşünüyordu. Mükemmel bir süvari olan Clovis Dardentor'a gelince, atları onlardan anladığını belli edercesine izlerken kafasını sallayarak hiçbir şey söylemedi.</p>

  <p>Kervan şirketin bir görevlisi tarafından yönetilecekti. Derivas adlı bu görevlinin emrinde Moktani isimli bir rehber ve birçok Arap hizmetkâr vardı. Bir yük arabasına yeterli miktarda erzak yerleştirilmişti, ayrıca Daya'da, Sebdu'da ve Tlemcen'de erzak ikmali yapılabilecekti. Zaten gece kamp kurmak söz konusu değildi. Yolculuğun öngörülen sürede tamamlanması için kervanın günde on fersah yol alması yeterli olacaktı ve akşam olduğunda güzergâhının üzerindeki köylerden birinde mola verilecekti.</p>

  <p>"Bu harika," dedi Bay Dardentor, "bu düzenlemeler Cezayir demiryolu şirketinin yönetiminin başarısını gösteriyor. Bu hazırlıklardan dolayı onları tebrik etmek gerek. Yarın sabah dokuzda garda olacağız ve o zamana kadar önümüzde bir gün olduğuna göre, haydi dostlarım güzel Saida'yı gezelim!"</p>

  <p>Gardan çıkarken Bay Dardentor ve arkadaşları yüz adım önlerinde tanıdık bir simayı fark ettiler.</p>

  <p>Bay Eustache Oriental aynı nedenlerden dolayı gara geliyordu.</p>

  <p>"İşte, işte, ta kendisi!" dedi Perpignanlı tumturaklı bir ses tonuyla.</p>

  <p>Montelimar Astronomi Topluluğu başkanı kendisini selamlasa da, tek bir söz dahi etmedi. Belli ki Bay Eustache Oriental <em>Argeles'de</em> yaptığı gibi çevresindekilerle mesafeli olmak istiyordu.</p>

  <p>"O da mı bizimle gelecek?" diye sordu Marcel Lornans.</p>

  <p>"Evet ve bizimle birlikte at sürecek!" diye karşılık verdi Bay Dardentor.</p>

  <p>"Sanırım," diye ekledi Jean Taconnat "demiryolu şirketinin ek yiyecek tahsis etmesi gerekecek.</p>

  <p>"Dalga geçin, Bay Taconnat, dalga geçin!" diye yanıtladı Clovis Dardentor. "Yine de bu gökbilimcinin yolculuk sırasında işe yaramayacağını kim iddia edebilir? Kervanın yolunu kaybettiğini düşünsenize, yıldızlara bakarak yönümüzü bulmamıza yardımcı olmayacak mı?"</p>

  <p>Gerektiğinde bu bilim adamının işe yarayıp yaramayacağı görülecekti.</p>

  <p>Bay Dardentor'un önerisi üzerine, sabah ve öğleden sonra saatleri şehrin iç ve dış mahallelerinin gezilmesine ayrıldı.</p>

  <p>Belde Mascara karargâhına bağlı olarak 1854'de kurulmuştu. Ancak şu an için, on yıl önce, Fransız işgali sırasında yerle bir edilen eski şehrin yerinde kalıntılardan başka bir şey yoktu. Surlar arasında kalan bu dörtgen Abd el Kader'in en önemli mevzilerinden birini oluşturuyordu. Daha sonra, iki kilometre güney doğuda, Tell ile Haut-Plateaux arasında yer alan ve rakımı dokuz yüz metreyi bulan tepenin kenarında yeni şehir inşa edilmişti. Derin bir boğazdan çıkan Meniarin tarafından sulanıyordu.</p>

  <p>Arap stiliyle karışmış modern mimarisi ile Saida'nın turistlerin gözüne Saint-Denis ya da Mascara'nın bir kopyası gibi göründüğünü belirtmek gerekirdi. Hepsinde olduğu gibi sulh hâkimliği, vergi dairesi, orman müdürlüğü en başta göze çarpan kurumlardı. Ancak sanatsal bir yapıt ya da yerel renklere ait bir ize rastlanmıyordu, şehir nispeten yakın bir zamanda inşa edildiği için buna şaşırmamak gerekiyordu.</p>

  <p>Bay Dardentor bu durumdan yakınmadı. Merakını ya da daha doğrusu sınaî içgüdülerini tatmin etmesi için değirmenlerden ve bıçkı fabrikalarından yayılan tiz tik-takları ve kulak delici gürültüleri duyması yeterli olmuştu. Tek üzüntüsü buraya, Arapların yün pazarı kurdukları çarşamba günü gelememiş olmasıydı. Zaten tot admirari eğilimleri yolculuğun başında olduğu gibi sonunda da azalmayacaktı.</p>

  <p>Ne mutlu ki Saida'nın güzel manzaralar sunan banliyösü, göz alıcı görüntüleriyle ressamın paletini harekete geçirecek nitelikteydi. Burada da bereketli bağlar ve Cezayir florasının her türünün yer aldığı göz alabildiğince uzanan fidelikler vardı. Sonuç olarak, üç Fransız kolonisinde olduğu gibi Saida kırları da verimli topraklarını sergiliyordu. Meniarin deresi barajı tarafından sulanan bu birinci kalite arazilerin beş bin hektarlık bölümünde halfa üretimi yapılıyordu. Doğanın sarı damarlı mermerin zengin taşocaklarını bahşettiği bu bölge muhteşem bir gelişmeye açıktı.</p>

  <p>İşte bu nedenle, Bay Dardentor'un aklından nice düşünceli insan gibi şu soru geçti:</p>

  <p>"Cezayir bu doğal kaynaklara sahip bir ülke olarak nasıl olurda kendi kendine yetemez?"</p>

  <p>"Çok fazla memur yetiştiriliyor," diye yanıtladı Jean Taconnat, "buna karşılık yeterince çiftçi yok. Bir planlama sorunu!"</p>

  <p>Saida'nın iki kilometre kuzeybatısında, eteğinde üç yüz ayak derinliğindeki Meniarin'in aktığı bayıra kurulmuş olan eski şehir yer alıyordu. Tüm fatihlerle aynı sonu paylaşan ünlü Arap fatihinin kalesinin harabelerinden başka bir şey görünmüyordu.</p>

  <p>Dardentor kafilesi akşam yemeği için otele döndü ve yemekten sonra herkes odasına çekilerek yolculuğun son hazırlıklarını yaptı.</p>

  <p>Jean Taconnat bugünü de kârlar ve zararlarla geçirdiyse de, Marcel Lornans alacak hanesine mutlu bir çentik atmıştı. Gerçekten de, Louise Elissane ile görüşme ve gösterdiği ilgi nedeniyle ona teşekkürlerini sunma fırsatı bulmuştu...</p>

  <p>"Ah! bayım," diye karşılık vermişti genç kız; "sizi orada hareketsiz ve güçlükle soluk alıp verirken gördüğümde, sandım ki... Hayır bunu asla unutmayacağım..."</p>

  <p>İtiraf etmek gerekir ki bu sözcükler, Bay Dardentor'un bahsettiği "onu çok korkuttunuz'dan" daha anlamlıydı.</p>
</body>
</html>
