<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>PATRICE PATRONUNUN BAZEN NEZAKET KURALLARINI UNUTMASINDAN YAKINIYOR</h1>

  <p>Ertesi sabah, sekizde, kıç güvertede henüz kimse yoktu. Bununla birlikte, denizin görünümü yolcuları kamaralarında kalmaya zorlayacak gibi değildi. Akdeniz'in cılız yalpaları, <em>Argeles'</em>i hafifçe sallıyordu. Bu sakin geceyi muhteşem bir gün izleyecekti. Yolcuların güneşin doğuşuyla yataklarından ayrılmamalarının nedeni tembellik ederek, sabah uykusuna dalmaları, uyanık bir halde düşler kurmalarıydı. Hepsi de kendilerini gemiyi bir beşik gibi hafifçe sallayan yalpaların çalkantısına bırakmıştı.</p>

  <p>Sözü edilen bu ayrıcalıklı kişiler hava güzel olduğunda bile kendilerini kötü hisseden o bahtsızlar değil, en fırtınalı günlerde bile dalgalardan etkilenmeyenlerdi. Gemi limana demirlemeden, ruhsal ve fiziksel durumları düzelmeyen Desirandelleler ve diğerleri bu kategoriye girmiyorlardı.</p>

  <p>Berrak ve bulutsuz gökyüzü, deniz yüzeyindeki hafif çalkantılardan yansıyan güneş ışınlarıyla ısınıyordu. Burnunu güney-güneydoğuya vererek, Balear takımadalarına yönelen <em>Argeles</em> saatte on millik bir hızla ilerliyordu. Karşı yönden gelerek, açıktan geçen birkaç gemi duman kıvrımları yayarak ya da beyaz yelkenleri hafif puslu ufukta belirginleşerek yol alıyordu.</p>

  <p>Güvertede bir uçtan diğerine gidip gelen Kaptan Bugarach talimatlar veriyordu.</p>

  <p>O sırada, Marcel Lornans ve Jean Taconnat kıç güvertede belirdiler. Yanlarına yaklaşan kaptan ellerini sıkarak:</p>

  <p>"Geceniz iyi geçti mi, baylar?" diye sordu.</p>

  <p>"İyiden de öte, kaptan," diye yanıtladı Marcel Lornans, "bundan daha iyisini düşünebilmek mümkün değil. <em>Argeles'</em>in kamarası kadar konforlu bir otel odasına rastladığımı hatırlamıyorum."</p>

  <p>"Ben de sizle aynı fikirdeyim, Bay Lornans," diye devam etti Kaptan Bugarach, "ve bir geminin dışında nasıl yaşayabildiklerini anlayamıyorum."</p>

  <p>"Bunu Bay Desirandelle'e söylesenize," dedi genç adam, "sizinle aynı düşünceyi paylaşırsa..."</p>

  <p>"Bir yolculuğun güzelliklerini takdir edebilmekten yoksun o kara tutkunlarına söyleyeceğim hiçbir şey yok!" diye haykırdı kaptan. "Ambarın dibindeki kolilerden farkları yok! Bu yolcular geminin yüzkaraları! Yine de en azından yol parasını ödüyorlar..."</p>

  <p>"İşte bu kadar!" diye karşılık verdi Marcel Lornans.</p>

  <p>Her zaman oldukça konuşkan ve açık yürekli olan Jean Taconnat ise kaptanın elini sıkmakla yetinerek sohbete hiç katılmadı. Aklının başka yerde olduğu anlaşılıyordu.</p>

  <p>Marcel Lornans kaptana soru sormaya devam etti:</p>

  <p>"Majorka açıklarına ne zaman varacağız?"</p>

  <p>"Majorka açıklarına mı? Öğleden sonra bire doğru, Balear'ların ilk yükseltilerini görmemiz ise uzun sürmeyecek."</p>

  <p>"Palma'da bekleyecek miyiz?"</p>

  <p>"Akşam sekize kadar, bu arada Oran'a gidecek mallar gemiye yüklenecek."</p>

  <p>"Bu durumda adayı gezecek vaktimiz olacak mı?"</p>

  <p>"Adayı değil, ama Palma şehrini gezebilirsiniz, söylendiğine göre buna değermiş..."</p>

  <p>"Nasıl, söylendiğine göre mi? Kaptan daha önce Majorka'ya gitmediniz mi?"</p>

  <p>"En az otuz, kırk kere."</p>

  <p>"Onu hiç gezmeden mi?"</p>

  <p>"Ya zaman, Bay Lornans, zaman var mı ki?"</p>

  <p>"Belki de hem zamanınız, hem de isteğiniz yok?"</p>

  <p>"Gerçekten de öyle! Kara beni tutuyor, denizin üzerinde olmak en iyisi!"</p>

  <p>Ve, bunun üzerine, Kaptan Bugarach yanlarından ayrılarak kaptan köşküne çıktı.</p>

  <p>Marcel Lornans kuzenine dönerek:</p>

  <p>"Neyin var, Jean," dedi, "bu sabah Harpocrate kadar sessizsin?"</p>

  <p>"Düşünüyorum, Marcel."</p>

  <p>"Neyi?"</p>

  <p>"Sana dün söylediğim şeyi."</p>

  <p>"Bana ne demiştin?"</p>

  <p>"Bu Perpignanlı tarafından evlat edinme fırsatıyla karşı karşıya olduğumuzu."</p>

  <p>"Hâlâ bunu mu düşünüyorsun?"</p>

  <p>"Evet, gece boyunca, tüm olasılıkları değerlendirdim."</p>

  <p>"Ciddi olamazsın?"</p>

  <p>"Çok ciddiyim. Evlat edinmek istiyor. Bizden iyisini mi bulacak?"</p>

  <p>"Mütevazı olduğun kadar hayalcisin, Jean!"</p>

  <p>"Dinlesene, Marcel, askerlik güzel bir meslek olabilir! 7. Avcı Alayı'na kaydolmak gurur verici bir şey. Yine de, subaylığın eskisi kadar revaçta olduğunu düşünmüyorum. Her üç, dört yılda bir yeni bir savaşın çıktığı dönemlerde terfiler, madalyalar, nişanlar garantiydi. Ancak, silah altına alınması, yönetilmesi, beslenmesi gereken milyonlarca insan söz konusu olduğunda, bir savaşın, Avrupa savaşını kastediyorum, yaşanması imkânsız hale geldi. Genç subayların birçoğu gelecekte emekli yüzbaşılar haline gelecek. Ne kadar şanslı olunursa olunsun, askerlik mesleğinde yükselmek bundan otuz yıl önceki kadar kolay değil. Artık büyük savaşların yerini büyük manevralar aldı. Hiç kuşku yok ki, bu gelişmelerin toplumsal alanda büyük önemi var, ama..."</p>

  <p>"Jean," dedi Marcel Lornans, "bunu Cezayir'e hareket etmeden düşünmek gerekirdi..."</p>

  <p>"Marcel, ben de tıpkı senin gibi, orduya kaydolmaya hazırım. Yine de, eli dolu Tanrıça tam üzerimizden geçerken kollarını iki yana açarsa..."</p>

  <p>"Sen delirdin mi?"</p>

  <p>"Neden olmasın!"</p>

  <p>"Bay Dardentor'u şimdiden..."</p>

  <p>"Babam olarak görüyorum!"</p>

  <p>"Unuttuğun bir şey var, seni evlat edebilmesi için çocukluğunda altı yıl boyunca senin bakımınla ilgilenmiş olması gerekiyor... Bunu yaptığını hatırlıyor musun?"</p>

  <p>"Bildiğim kadarıyla hayır," diye yanıtladı Jean Taconnat, "ya da en azından ben fark etmedim."</p>

  <p>"Gördüğüm kadarıyla aklın başına geliyor, sevgili Jean, madem şaka yapıyorsun..."</p>

  <p>"Hem yapıyorum, hem yapmıyorum."</p>

  <p>"Peki, şimdiye kadar, bu saygıdeğer adamı kavgadan, yangından ya da bir deniz kazasından kurtardın mı?"</p>

  <p>"Hayır, ama kurtaracağım ya da daha doğrusu, sen ya da ben kurtaracağız."</p>

  <p>"Nasıl?"</p>

  <p>"Bundan hiç kuşkum yok."</p>

  <p>"Bu denizde mi, karada mı yoksa uzayda mı olacak?"</p>

  <p>"Nerede fırsat yakalarsak orada ve bu fırsatın çıkması imkânsız değil..."</p>

  <p>"Yoksa bu fırsatı sen mi yaratacaksın?"</p>

  <p>"Neden olmasın? <em>Argeles'in</em> üzerinde değil miyiz, farz edelim ki Bay Dardentor denize düştü..."</p>

  <p>"Onu denize itmeyi düşünmüyorsun değil mi?"</p>

  <p>"Neyse, farz edelim ki düştü! Sen ya da ben, kahraman bir terre-neuve<sup><a href="../Text/B-20.xhtml#a4" id="k4">4</a></sup> gibi arkasından suya atlayacağız, bu terre-neuve tarafından kurtarıldığında, onu köpeği yapacak, hayır, evlat edinecek!"</p>

  <p>"Kendi adına konuş, Jean, ben yüzme bilmiyorum, bu yüzden, bu muhteşem adam tarafından evlatlık edinilme fırsatını asla yakalayamayacağım."</p>

  <p>"Tamam o zaman, Marcel! Denizde ben, karada sen! Ama aramızda iyi anlaşalım: Marcel Dardentor olursan, seni kıskanmayacağım ve bu hoş soyadını ben alırsam, tabii ikimiz de..."</p>

  <p>"Zavallı Jean, sana yanıt vermek bile istemiyorum!"</p>

  <p>"Bunu sana kanıtlayacağım, yeter ki bana engel olmaya kalkışma..."</p>

  <p>"Beni asıl kaygılandıran," diye karşılık verdi Marcel Lornans, "bu çılgınlıklar dizisini hiç alışık olmadığın bir ciddiyetle sergiliyorsun."</p>

  <p>"Çünkü durum ciddi. Zaten, için rahat olsun, meseleyi gülünç yanından ele alacağım ve başaramazsam beynime kurşun sıkacak değilim."</p>

  <p>"Hâlâ kaldıysa tabii?"</p>

  <p>"Birkaç gram var!"</p>

  <p>"Sana tekrar ediyorum, sen delisin!"</p>

  <p>"Neden olmasın!"</p>

  <p>Kıç güvertede pipolarını tüttürüp, bir öne, bir arkaya doğru yürüyerek, Marcel Lornans'nın fazla önem vermek istemediği sohbetlerine devam ettiler.</p>

  <p>Vardamanaya yaklaştıklarında, Clovis Dardentor'un üzerindeki ütülü yolculuk kıyafetiyle, makine dairesinin kaputunun yanında hiç kımıldamadan bekleyen hizmetkârını fark ettiler.</p>

  <p>Orada ne yapıyordu, hiçbir sabırsızlık belirtisi göstermeden kimi bekliyordu? Patronunun uyanmasını bekliyordu. Clovis Dardentor'un hizmetindeki bu adam en az onun kadar kaçıktı. Yine de bu iki kişi arasında ne büyük bir karakter farkı vardı!</p>

  <p>İskoç asıllı olmasa da, adı Patrice'ti, ve eski Roma'nın Patrici'lerinden gelen bu ismi hak ediyordu.</p>

  <p>Beyefendilikte kimsenin yanşamayacağı, kırk yaşlarındaki bu adamın soylu davranışları, iyi ya da kötü talihin hizmetkârı yaptığı Perpignanlının patavatsızlığıyla tezat oluşturuyordu. Tıraşlı yüzünün hatları, hafifçe geriye doğru eğik olan alnı, gururlu bakışları, yarı kapalı dudaklarının arasından beliren inci gibi dişleri, özenle taranmış kumral saçları, düşüncelerini ağırbaşlı bir ifadeyle yansıttığı sesi, seçkin tavırları ile fizyolojistlerin "uzun yuvarlak" kafalı olarak tanımladıkları kategoriye giriyordu. Bu haliyle, İngiliz Lordlar Kamarasının bir üyesini andırıyordu. On beş senedir sürdürdüğü bu görevi birçok kez bırakmayı düşünmüştü. Aynı şekilde, Clovis Dardentor'da, sık sık ona kapıyı göstermeyi aklından geçirmişti. İnanılması zor olsa da tamamen zıt karakterlere sahip oldukları için birbirlerinden vazgeçemiyorlardı. Patrice'i Perpignanlıya bağlayan, aldığı yüksek maaşlar değil, patronunun kendisine duyduğu sonsuz güvendi, bu güveni fazlasıyla hak ettiği söylenebilirdi. Ancak, o güneyli senli benliliğini, patavatsızlığını, taşkınlığını gördüğünde, kendine olan saygısı nasıl da zedeleniyordu! Ona göre, Clovis Dardentor ciddiyetten uzak bir adamdı. Toplumsal konumunun gerektirdiği saygınlıktan yoksundu. Selam verişi, kendini takdim edişi, konuşması, eski fıçı imalatçısını ele veriyordu. Kibar davranmasını bilmiyordu, zaten, depolarındaki binlerce fıçıyı üretip, çemberleyip, yuvarlarken, bu davranışları nasıl öğrenecekti ki? Hayır, bu bir bahane olamazdı, ve Patrice, bu konuda sözünü esirgemiyordu.</p>

  <p>Bazen, cümle kurma çılgınlığına kapılan Clovis Dardentor, hizmetkârının gözlemlerini dikkate alırmış gibi yaparak, ona gülüyor, uşak kıyafetli bu akıl hocasıyla alay ediyor, onu hazırcevaplığıyla sinirlendirmekten zevk alıyordu. Hatta, kötü tarafından kalktığı bazı günlerde ona kızıyor ve haftalık tazminatını ödeyerek, bu uğursuz nasihatçiyi kovmayı düşünüyor, ancak o hafta hiçbir zaman gelmiyordu.</p>

  <p>Patrice, her ne kadar beyefendilikten nasibini almamış bir patronun yanında çalışmaktan memnun değilse de, Clovis Dardentor böylesine seçkin bir hizmetkarı olduğu için gurur duyuyordu.</p>

  <p>O gün, Patrice'in canı bir hayli sıkkındı. Şef garsondan, Clovis Dardentor'un akşam yemeğinde ölçüyü kaçırdığını, yerli yersiz konuştuğunu, ve davetlilerde, Doğu Pireneliler hakkında olumsuz izlenimler bıraktığını öğrenmişti.</p>

  <p>Hayır! Patrice bu durumdan hiç memnun değildi, ve bunu gizlemeye niyetli görünmüyordu.</p>

  <p>İşte bu nedenle, çağırılmadığı halde sabahın erken saatlerinde 13 numaralı kamaranın kapısını çalmıştı.</p>

  <p>İlk çağrısı yanıtsız kalınca, kapıyı ikinci kez daha sertçe çaldı.</p>

  <p>"Kim o?" diye homurdandı uykulu bir ses.</p>

  <p>"Patrice..."</p>

  <p>"Cehenneme kadar yolun var!"</p>

  <p>Gönderilmek istendiği yere gitmeyen Patrice, alışması gereken bu uygunsuz yanıttan incinmiş bir halde geri dönmüştü.</p>

  <p>"Bundan asla adam olmaz!" diye mırıldanmıştı, itaat ederek geri çekilirken.</p>

  <p>Ve her zamanki saygın, soylu ve bir İngiliz lordunu andıran ifadesiyle patronunun geleceği anı sabırla beklemek üzere güverteye çıkmıştı.</p>

  <p>Bay Dardentor'un yataktan çıkmakta acele etmemesi nedeniyle bu bekleyiş bir saat sürdü. Nihayet kamaranın kapısı gıcırdadı, ardından kıç güvertenin kapısının açılmasıyla, bu hikâyenin baş kahramanı belirdi.</p>

  <p>O sırada, vardamanaya yaslanmış bir halde bekleyen Jean Taconnat ve Marcel Lornans onu fark ettiler.</p>

  <p>"Bak! babamız geliyor!" dedi Jean Taconnat.</p>

  <p>Zamansız olduğu kadar garip olan bu nitelendirmeyi duyan Marcel Lornans kendini hoş bir kahkaha patlatmaktan alamadı.</p>

  <p>Bu arada, patronundan emir almaya hazır görünmeyen Patrice, hoşnutsuz bir yüz ifadesi ve ölçülü adımlarla Bay Dardentor'a doğru ilerliyordu.</p>

  <p>"Ah! Patrice... Parlak düşler gördüğüm uykumun ortasında beni uyandırmaya gelen sen miydin?"</p>

  <p>"Beyefendi bunun görevim olduğunu..."</p>

  <p>"Görevin sana çıngırakla haber verene kadar beklemekti."</p>

  <p>"Galiba beyefendi kendini Perpignan'ın Loge meydanındaki evinde sanıyor..."</p>

  <p>"Neredeysem orada sanıyorum," diye karşılık verdi Bay Dardentor, "ihtiyacım olsaydı seni çağırtabilirdim... Kötü ayarlanmış çalar saat bozuntusu!"</p>

  <p>Yüzü hafifçe buruşan Patrice ciddi bir ifadeyle şunları söyledi:</p>

  <p>"Beyefendi böyle kırıcı ifadeler kullandığında onu duymak istemiyorum. Ayrıca, beyefendiye kafasına geçirdiği berenin bir birinci sınıf yolcusu için uygun olmadığını belirtmek isterim."</p>

  <p>Ve, gerçekten de, Clovis Dardentor'un ensesine kadar inen beresi hiç de hoş görünmüyordu.</p>

  <p>"Yani, berem hoşuna gitmedi mi, Patrice?"</p>

  <p>"En az deniz yolculuğu sırasında, denizciye benzemek bahanesiyle giydiğiniz gemici kazağı kadar!"</p>

  <p>"Gerçekten mi?</p>

  <p>"Beyefendi tarafından kabul edilmiş olsaydım, onun bu şekilde giyinmesini engelleyebilirdim."</p>

  <p>"Patrice, beni engelleyeceğini mi söyledin?"</p>

  <p>"Aynı şeyi düşünmesek de, görüşlerimi beyefendiden hiç saklamam, ve Perpignan'da yaptığımı bu gemide de yapmam kadar doğal bir şey olamaz."</p>

  <p>"Ne zaman bitireceksiniz Bay Patrice?"</p>

  <p>"Nezaket kuralları çerçevesinde olsa da, henüz söyleyeceklerim bitmedi ve öncelikle, beyefendinin dün akşam yemeğinde daha dikkatli olması gerekirdi..."</p>

  <p>"Dikkatli olmak mı... yemekler konusunda mı?"</p>

  <p>"Ve ölçüsünü kaçırdığınız şampanya kadehleri konusunda... Tam bir beyefendi olan şef garsonun bana naklettiğine göre..."</p>

  <p>"Bu tam beyefendi size neler nakletti?" diye sordu, artık öfkesinin son sınırına ulaştığını göstermek istercesine senli benli konuşmayı bırakan Clovis Dardentor.</p>

  <p>"Beyefendinin hiç tanımadığı kişiler karşısında, susması gereken konularda hiç durmadan konuştuğunu. Bu yalnızca bir temkin sorunu değil, saygıdeğerlik de bunu gerektiriyor."</p>

  <p>"Bay Patrice..."</p>

  <p>"Beyefendi bir şey mi sormak istiyor?"</p>

  <p>"Bu sabah uygunsuz bir şekilde kapımı vurduğunuz sırada sizi gönderdiğim yere gittiniz mi?"</p>

  <p>"Böyle bir şey anımsamıyorum..."</p>

  <p>"O zaman, hafızanızı tazeleyeyim! Size cehenneme gitmenizi söylemiştim, ve sizi kendiniz gibi düşünenlerle birlikte oraya ikinci kez gönderiyorum ve sizi çağırana kadar orada kalın!"</p>

  <p>Gözlerini hafifçe kapatan Patrice'in dudakları kenetlendi; sonra geri dönerek, ön güverteye doğru yöneldi, o sırada Bay Desirandelle kıç güverteden geliyordu.</p>

  <p>"Ah! işte sevgili dostum!" diye haykırdı onu fark eden Clovis Dardentor.</p>

  <p>Bay Desirandelle kamarasınınkine oranla daha temiz olan deniz havasını teneffüs etmek için güverteye çıkmıştı.</p>

  <p>"Evet, sevgili Desirandelle," dedi Perpignanlı, "dün akşamdan beri nasılsınız?"</p>

  <p>"İyi değil."</p>

  <p>"Gayret dostum biraz daha gayret! Benziniz hâlâ çarşaf gibi beyaz, dudaklarınız mor, gözleriniz bulanık ama hiçbir şey olmayacak ve sonunda bu yolculuk bitecek."</p>

  <p>"Kötü bitecek, Dardentor!"</p>

  <p>"Ne kadar kötümsersiniz, haydi görkemli törenlerde olduğu gibi <em>Sursum Corda'</em>yı söyleyelim!"</p>

  <p>Gerçekten de, mide bulantılarıyla inleyen bir adam için bu ne mutlu bir öneriydi!</p>

  <p>"Zaten," diye devam etti Clovis Dardentor, <em>"Argeles</em> birkaç saat sonra, Palma'ya demirlediğinde, karaya çıkabileceksiniz..."</p>

  <p>"Orada yalnızca yarım gün kalacak ve akşam olduğunda yeniden bu iğrenç salıncağa binmemiz gerekecek! Ah! Agathocle'un geleceği söz konusu olmasaydı!"</p>

  <p>"Elbette, Desirandelle ve bu gelecek, bu kadar sıkıntıya değer. Ah! eski dostum, bana öyle geliyor ki, bu çekici kız, elindeki lambasıyla tıpkı Leandre'ı yani Agathocle'u bekleyen Hero gibi bizi Cezayir sahillerinde karşılayacak... Hayır, hayır! Benzetme hiç de yerinde olmadı, çünkü efsaneye göre, bahtsız Leandre deniz kazasında boğuluyordu. Öğle yemeğine gelecek misiniz?"</p>

  <p>"Oh! Dardentor, bu halde nasıl gelebilirim?"</p>

  <p>"Yazık, çok yazık! Dünkü akşam yemeği nükteleri ve olağanüstü mönüsüyle muhteşemdi! Yemekler davetlilerin ağzına layıktı! Doktor Bruno! Bu yürekli doktorun ağzının payını Provence usulüyle verdim! Ya o iki genç adam, ne sevimli yol arkadaşları! Ya Agathocle, tam bir makine gibi çalıştı! Konuşmak için açmadıysa da, yemekleri silip süpürürken ağzını hiç kapamadı"</p>

  <p>"Haksız da sayılmazdı."</p>

  <p>"Kuşkusuz!. Ah! Bayan Desirandelle'i bu sabah göremeyecek miyiz?"</p>

  <p>"Sanmıyorum... ne bu sabah, ne daha sonra..."</p>

  <p>"Ne! Palma'da bile mi?"</p>

  <p>"Ayağa kalkacak durumda değil."</p>

  <p>"Ah! Bu mükemmel kadın için ne kadar üzgünüm. Ona büyük hayranlık duyuyorum! Çektiği tüm sıkıntılar Agathocle'u için! Tam bir ana yüreğine sahip ve kalbi... Ama kalbinden söz etmeyelim! Kıç güverteye geliyor musunuz?"</p>

  <p>"Hayır, gelemeyeceğim, Dardentor! Salonda kalmayı tercih ederim! Orası daha güvenli! Ah! Dans etmeyen gemiler ne zaman yapılacak, hâlâ bu tür aygıtlarla yolculuk etmekte neden ısrar ediliyor?"</p>

  <p>"Desirandelle bir gün, muhakkak ki yalpalardan etkilenmeyecek gemiler yapılacak ama henüz orada değiliz. Zamanı gelecek, zamanı gelecek!"</p>

  <p>Ancak, o günün gelmesini bekleyene kadar, Bay Desirandelle salonun Balear adalarına ulaşılana dek terk etmeyeceği koltuklarından birinin üzerine serilmek zorunda kaldı. Kendisine salona kadar eşlik eden Clovis Dardentor, elini sıkarak, yeniden güverteye döndü, umursamaz bir ifadeyle geriye attığı beresi, ışıl ışıl parlayan yüzü, rüzgârda bir amiralin bayrağı gibi dalgalanan gemici kazağıyla, bir deniz kurdunun dengesiyle kıç güvertenin merdivenlerini çıktı.</p>

  <p>İki kuzen ona doğru ilerlediler. Birbirlerini içten bir şekilde selamladıktan sonra, keyiflerinin nasıl olduğu konusunda bilgi aldılar. Masada geçirdikleri eğlenceli saatlerden sonra, Bay Dardentor iyi uyuyabilmiş miydi? Mükemmeldi. Morpheus'un kollarında güç verici ve deliksiz bir uyku çekmişti!</p>

  <p>Oh! Patrice patronun ağzından dökülen bu sözcükleri duysaydı!</p>

  <p>"Ve beyler, iyi uyuyabildiler mi?"</p>

  <p>"Hem de ölü gibi!" diye karşılık verdi Jean Taconnat, Clovis Dardentor'a ayak uydurmak istermişçesine.</p>

  <p>Ne mutlu ki, Patrice orada değildi. O sırada kurduğu kibar cümlelerle yeni dostu şef garsonla sohbet ediyordu. Gerçekten de, böylesine kaba konuşan genç bir Parisli hakkında iyi şeyler düşünmeyecekti!</p>

  <p>Ve sohbet büyük bir içtenlikle devam etti. Clovis Dardentor bu iki genç adamla kurduğu ilişkiden çok memnundu... Ve onlar için de, Clovis Dardentor kadar sevimli bir yol arkadaşıyla tanışmak ne mutlu bir tesadüftü! Bu yakınlığın daha da ileri gidebileceği ümit edilebilirdi! Oran'da yeniden karşılaşılabilecekti! Bu beyler, orada bir süre kalmayı düşünüyorlar mıydı?</p>

  <p>"Elbette," diye yanıtladı Marcel Lornans, "çünkü katılmamız gereken..."</p>

  <p>"Katılmanız gereken... bir tiyatroya mı?"</p>

  <p>"Hayır, Bay Dardentor, Afrika 7. Avcı..."</p>

  <p>"İyi bir alay baylar, iyi bir alay ve orada işlerinizi yoluna koyacaksınız! Demek... bu kararlaştırmış olduğunuz bir proje..."</p>

  <p>"Bazı yeni koşullar ortaya çıkmadıkça," diye araya girmeyi gerekli buldu Jean Taconnat.</p>

  <p>"Baylar, hangi mesleği kucaklarsanız kucaklayın, onu memnun edeceğinizden eminim," diye karşılık verdi Clovis Dardentor.</p>

  <p>Ah! bu cümle Patrice'in kulağına gelmiş olsaydı! Ancak, şef garsonla birlikte, geniş fincanlarında sütlü kahvelerin tüttüğü mutfağa inmişti.</p>

  <p>Anlaşılacağı gibi, Clovis Dardentor, Marcel Lornans ve Jean Taconnat birbirleriyle tanışmaktan çok mutlu olmuşlardı. Hatta Oran'da gemiden indiklerinde, sıradan yolcular gibi birbirlerini bir daha görmemek üzere ayrılmayacaklarını umuyorlardı.</p>

  <p>"Ve," dedi Clovis Dardentor, "sizin için bir sakıncası yoksa aynı otele yerleşebiliriz?"</p>

  <p>"Hiçbir sakıncası yok," diye hızla yanıtladı Jean Taconnat, "hatta bu durum bize birçok avantaj sağlayabilir."</p>

  <p>"Tamamdır, beyler."</p>

  <p>Yeniden el sıkıştıklarında, Jean Taconnat bu temasta baba ile oğul arasındaki yakınlaşmanın başladığını hissetti.</p>

  <p>"Ve," diye düşündü, "eğer mutlu bir tesadüf eseri otelde yangın çıkarsa, bu muhteşem adamı alevlerin ortasından kurtarma fırsatını bulabilirim!"</p>

  <p>Saat on bire doğru, güneydoğu ufkunda, Balear takımadalarının ilk kıvrımları seçilmeye başlamıştı. Gemi, saat üçten önce Majorka açıklarında olacak, bu cam gibi denizin üzerinde, bir ekspresin dakikliğiyle, hiç gecikmeden Palma'ya varacaktı.</p>

  <p>Dün akşamki yemekte bulunan yolcular yemek salonuna indiler.</p>

  <p>İlk fark ettikleri kişi yine masanın en güzel yerine kurulmuş olan Bay Eustache Oriental'di.</p>

  <p>Gerçekten de, insanlarla ilişki kurmayı pek sevmeyen bu inatçı adam, ibresi yalnızca yemek saatlerini gösteren ete kemiğe bürünmüş bu kronometre, kimin nesiydi?</p>

  <p>"Acaba geceyi burada mı geçirdi?" diye sordu Marcel Lornans.</p>

  <p>"Muhtemelen," diye yanıtladı Jean Taconnat.</p>

  <p>"Vidalarını gevşetmeyi unutmuşlar!" diye ekledi Perpignanlımız.</p>

  <p>Konuklarını karşılayarak, onlara iyi günler dileyen Kaptan Bugarach, yemekten memnun kalacaklarını umduğunu bildirdi.</p>

  <p>Sonra, Doktor Bruno herkesi selamladı. Bir kurt gibi açtı -bunu deniz kurdu olarak almak gerekirdi- ve bu durum günde üç kez yaşanıyordu. Öncelikle Bay Clovis Dardentor'un akıl almaz sağlığı hakkında bilgi aldı.</p>

  <p>Kendini her zamankinden daha iyi hisseden Clovis Dardentor, doktorun değerli tedavi yöntemlerini kullanamamasından dolayı üzüntülerini belirtti.</p>

  <p>"Hiçbir şeyden emin olmamak gerek, Bay Dardentor," diye karşılık verdi Doktor Bruno. "Sizin kadar sağlam olan nice kişiler, tüm yolculuk boyunca dayandıktan sonra limanın açıklarında baygınlık geçirdiler!"</p>

  <p>"Hadisenize, doktor! Bu bir domuzbalığına deniz tutmasına karşı dikkatli olmasını söylemenize benziyor."</p>

  <p>"Ama zıpkının ucunda sudan çıkan birçok domuzbalığını denizin tuttuğunu gördüm!"</p>

  <p>Agathocle dün akşamki yerinde oturuyordu. Üç, dört yeni davetli masadaki yerlerini almışlardı. Belki de Kaptan Bugarach'ın yüzü bu yüzden asılmıştı? Dünden beri aç olan bu mideler, herkesi ürkütecek kadar boş olmalıydılar. Bu durum öğle yemeği mönüsü için ne büyük bir zarardı!</p>

  <p>Patrice'in tavsiyelerine rağmen, yemek sırasında sohbeti yine Bay Dardentor yönlendiriyordu. Ancak, Perpignanlımız bu kez geçmişten çok gelecekten söz ediyordu. Gelecekten kastı da, Oran kentine yapacağı ziyaretti. Tüm bölgeyi, belki de Cezayir'in tamamını gezmeyi planlıyor, hatta belki de çöle kadar uzanmayı düşünüyordu... neden olmayacaktı ki? Ve, bu vesileyle, Cezayir'de hâlâ Arapların bulunup bulunmadıklarını sordu.</p>

  <p>"Az miktarda," dedi Marcel Lornans. "Onları bölgenin yerel renklerini korumak için saklıyorlar."</p>

  <p>"Ya aslanlar?"</p>

  <p>"Yarım düzine kadar," diye karşılık verdi Jean Taconnat, "ve üzerlerinde koyun postu, ayaklarında küçük tekerler var."</p>

  <p>"Buna güvenmeyin, beyler!" deme ihtiyacını hissetti Kaptan Bugarach.</p>

  <p>Diledikleri gibi yiyip içtiler. Masanın yeni konukları dünkü açıklarını kapatmaya başlamışlardı. Sanki Danaides'in ağzına kadar dolu fıçıları masaya oturtulmuştu. Ah! Bay Desirandelle orada olsaydı. Yine de orada olmaması daha hayırlıydı, çünkü kadehler çatal bıçak takımlarına çarparak çınlarken, tabaklar tiz sesler çıkartıyorlardı.</p>

  <p>Saat öğleye gelmişti, kahveler, likörler, içkiler içildikten sonra, masadan kalkarak yemek salonundan ayrılan konuklar, kıç güvertedeki tentenin gölgesine sığındılar.</p>

  <p>Yalnızca Bay Oriental sandalyesini terk etmemişti, bu durum karşısında, Clovis Dardentor, yemek saatleri konusunda bu kadar dakik, insanlardan uzak durma konusunda ise bu kadar istekli olan bu yolcunun kim olduğunu sorma ihtiyacı duydu.</p>

  <p>"İsmini Eustache Oriental olmasından başka hiçbir şey bilmiyorum," diye yanıtladı Kaptan Bugarach.</p>

  <p>"Nereye gidiyor? Nereden geliyor? Mesleği nedir?"</p>

  <p>Patrice, gerekli durumlarda, hizmet sunabilmek için geriden geliyordu. Patronunun sorduğu soruları duyduğunda, söze girmesi gerektiğine karar verdi:</p>

  <p>"Beyefendi izin verirse, onu söz konusu bu yolcu hakkında bilgilendirebilirim."</p>

  <p>"Onu tanıyor musun?"</p>

  <p>"Hayır, ama şef garsondan öğrendim, o da Cette'teki otelin komisinden öğrenmiş."</p>

  <p>"Gaydanın sesini kısar mısın, Patrice, bana bu adamın kim olduğunu üç kelimeyle açıkla."</p>

  <p>"Montelimar Astronomi Topluluğu Başkanı," diye karşılık verdi Patrice soğuk bir sesle.</p>

  <p>Bir astronom, Bay Eustache Oriental bir astronomdu. Bu durum, güverteye çıktığı zamanlarda, omzuna astığı dürbününü sık sık ufkun değişik noktalarını gözlemlemek için kullanmasını açıklıyordu. Her ne olursa olsun, insanlarla ilişki kurmaya niyetli görünmüyordu.</p>

  <p>"Hiç kuşkusuz astronomi tüm zamanını alıyor" demekle yetindi Clovis Dardentor</p>

  <p>Saat bire doğru, Majorka kıyılarının kıvrımları ve onları yukarıdan izleyen yükseltiler belirmeye başladı.</p>

  <p>Argeles adanın etrafını dolaşmak için yönünü değiştirerek karanın korunağındaki daha sakin sularda yol almaya başladı, bu arada yolcuların çoğu kamaralarını terk ediyorlardı.</p>

  <p>Kısa süre içinde, üzerinde bir fenerin yükseldiği tehlikeli Dragonera kayalığını geride bırakan gemi, sarp yalıyarların arasındaki, dar Friou boğazına girdi. Sonra, Calanguera burnunu iskele tarafına alarak, Palma körfezinin girişine doğru ilerledi ve dalgakıran boyunca yol alarak, meraklılar kalabalığının toplandığı rıhtıma palamarladı.</p>
</body>
</html>
