<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>BİRÇOK OLAYIN MEYDANA GELECEĞİ PALMA ŞEHRİNDE BİR TUR</h1>

  <p>Ziyaret etmeden, hakkında en çok bilgi edinilebilinecek bir bölge varsa, orası Balear takımadalarıydı. Akdeniz'in mavi dalgaları öfkeyle beyazlaştığı sırada bile, bir adasından diğerine gitmekte hiç zorluk çekmeyecek olan turistlerin ilgisini çekmeyi hak ediyordu. Mallorca'dan sonra Minorka, Minorka'dan sonra, o ıssız Cabrera adacığı, ardından da Chevres adacığı geliyordu. Ve daha ileride, Balear'ların ana öbeği oluşturan ve Pityuses olarak bilinen sık çam ormanlarıyla kaplı İbiza, Formentera ve Conigliera yer alıyordu.</p>

  <p>Evet! Akdeniz'in bu cennet köşesi için yapılan şey iki kıtanın herhangi bir ülkesi için yapılmış olsa, turistlerin bu eşsiz güzellikleri görmek için zahmet edip evlerinden ayrılmaları, yola çıkmaları gerekmeyecekti. Altesleri arşidük Louis-Salvatore d'Autriche'in<sup><a href="../Text/B-20.xhtml#a5" id="k5">5</a></sup> Balear'lar üzerine yazdığı eksiksiz metinleri okumaları ve bu eseri rakipsiz kılan renkli gravürlere, resimlere, krokilere, planlara, haritalara bakmaları yeterli olacaktı.</p>

  <p>Bu, gerçekten de üslubu ve coğrafi, etnik, istatistik, sanatsal niteliği açısından benzersiz bir yapıttı. Ne yazık ki bu başyapıtın yalnızca birkaç nüshası vardı.</p>

  <p>Bu yüzden, ne Clovis Dardentor, ne Jean Taconnat, ne de Marcel Lornans bu kitaptan haberdar değildi. Yine de <em>Argeles’</em>in takımadanın bu merkez adasına yanaşması sayesinde, en azından diğerleri içinde en güzeli olan bu şehrin merkezini gezecek, aldıkları notları anılarına kaydedeceklerdi. Ve muhtemelen limanın içinde arşidük Louis-Salvatore'un buharlı teknesini selamladıktan sonra, hayatının bir bölümünü bu harika adada geçiren adama imreneceklerdi.</p>

  <p>Yolcuların bir kısmı gemi daha Palma limanına yanaşır yanaşmaz karaya çıktılar. Bazıları ve özellikle de hanımlar, çok sakin geçse de hâlâ bu yolculuğun çalkantılarını hisseder gibiydiler ve birkaç saat için ayaklarının altında sarsılmayan bir zemin olacağından memnundular. Deniz tutmasından etkilenmeyen diğerleri saat ikiden akşam sekize dek sürecek olan bu moladan kent merkezini ve dolaylarını gezmek için yararlanmayı düşünüyorlardı. Gerçekten de <em>Argeles</em> hava kararırken hareket edecekti ve yolcuların geri dönüş saatleri hesaplanarak akşam yemeği hareket saatine kaydırılmıştı.</p>

  <p>Karaya ilk ayak basan yolcular arasında Clovis Dardentor, Jean Taconnat ve Marcel Lornans vardı. Onların ardından dürbününü omzuna asmış olan Bay Oriental ve Bayan Desirandelle'i derin bir uykuya çekilmiş halde kamarasında bırakan baba, oğul Desirandelle'ler geliyordu.</p>

  <p>"Harika bir fikir, sevgili dostum," dedi Clovis Dardentor, Bay Desirandelle'e. "Palma'da geçireceğimiz birkaç saat bozulmuş motorunuza iyi gelecek! Şehri gezmek için ne güzel bir fırsat! Bizle geliyor musunuz?"</p>

  <p>"Teşekkürler, Dardentor," diye yanıtladı, yüzünün rengi yavaş yavaş yerine gelmeye başlayan Bay Desirandelle. "Sizinle gelmem mümkün değil, dönüşünüzü beklemek üzere bir kafede oturmayı tercih ederim."</p>

  <p>Ve gidip bir kafeye oturdu, o sırada Agathocle sola, Bay Oriental sağa yönelmişlerdi. Turistik güzellikler her ikisini de ilgilendirmiyormuş gibi görünüyordu.</p>

  <p>Patronunun ardından gemiden inen Patrice ciddi bir ses tonuyla talimatlarını öğrenmek istedi:</p>

  <p>"Beyefendiye eşlik edecek miyim?"</p>

  <p>"Her zamankinden daha fazla," diye karşılık verdi Clovis Dardentor. "Hoşuma gidecek bir şeyler alabilirim, örneğin bir biblo ve onu yanımda taşımak istemiyorum."</p>

  <p>Gerçekten de Palma caddeleri boyunca ilerleyen turistlerin kendilerini Majorka çanak çömleklerine, Çin porseleniyle yarış eden o göz alıcı fayanslara, Endülüs çinilerini kaptırmamaları mümkün değildi.</p>

  <p>"İzin verirseniz," dedi Jean Taconnat, "kenti sizinle birlikte gezeceğiz, Bay Dardentor."</p>

  <p>"O da ne demek, Bay Taconnat, asıl ben sizden bu kısa saatler boyunca bana eşlik etmenizi isteyecektim."</p>

  <p>Bu yanıtı oldukça yerinde bulan Patrice kafasını onaylayan bir ifadeyle salladı. Patronunun iyi eğitim almış bu iki Parislinin yanında kendine çeki düzen vereceğinden hiç şüphesi yoktu.</p>

  <p>Clovis Dardentor ve Jean Taconnat kibar sözcüklerle birbirlerine iltifat ederken, hayalci dostunun amacının ne olduğunu bilen Marcel Lornans kendini gülmekten alamadı.</p>

  <p>"Evet işte!" dedi onu kenara çekerek. "Neden bir fırsat çıkmasın ki?"</p>

  <p>"Evet evet! Fırsat Jean, yasanın gerektirdiği o muhteşem fırsat! Çatışma, alevler, dalgalar..."</p>

  <p>"Kim bilir?"</p>

  <p>Bay Dardentor'un şehrin sokaklarını dolaşırken, dalgalar ya da alevlerle karşı karşıya kalması mümkün görünmüyordu. Kırları gezerken bir saldırıya uğraması da ihtimal dışıydı, Jean Taconnat için ne acı ki, bu bereketli adalarda ne yırtıcı hayvanlara ne de soygunculara rastlanmıyordu.</p>

  <p>Ve şimdi mola saatlerini verimli bir şekilde değerlendirmek isteniyorsa, hiç vakit kaybetmemek gerekiyordu.</p>

  <p>Yolcular, <em>Argeles’</em>in Palma limanına girişinde, kıyıdaki evlerin yukarısında dikkatleri çeken üç yapı görmüşlerdi. Bunlar, bir katedral, hemen bitişiğindeki bir saray ve solda rıhtımın üzerindeki küçük kuleleri dalgaların arasından beliren sağlam bir yapıydı. Burçlu kalenin beyaz perde hattının üzerinde kilisenin çan kuleleri ve açıktan esen rüzgarla hareketlenen değirmen kanatları seçiliyordu.</p>

  <p>Hiç bilinmeyen bir ülkeye gidildiğinde, en iyisi bir <em>Seyahat Rehberine</em> danışmaktı ama elinizin altında bu küçük kitap yoksa etten ve kemikten bir rehber bulmak gerekiyordu. Perpignanlı ve arkadaşlarının buldukları rehber uzun boyu, ölçülü davranışları, yumuşak yüz ifadesiyle otuz yaşlarında bir adamdı. Omzundaki kahverengi şapkası, dizlerinde kabarıklık yapan pantolonu, alnına çatkı olarak bağladığı kırmızı mendiliyle oldukça havalı görünüyordu.</p>

  <p>Birkaç duro karşılığında anlaşan Perpignanlı ve Majorkalı şehrin en önemli eserlerini yaya olarak ve çevre kırları da arabayla dolaşmaya karar verdiler.</p>

  <p>Rehberin Montpellier dolaylarına özgü bir güney Fransa şivesi ile konuşması Clovis Dardentor'un dikkatini çekmişti. Ne de olsa Montpellier ile Perpignan'ın arası fazla uzak değildi.</p>

  <p>Böylece, üç turistimiz rehberlerinin tanımlayıcı olduğu kadar şatafatlı sözcüklerle anlattıklarını dinleyerek yola koyuldular. Balear adalarının, anıtları ve efsanelerinin sesiyle görkemli bir şekilde yansıttığı tarihi öğrenilmeyi hak ediyordu.</p>

  <p>Kentin şu anki görünümü geçmişin izlerini tam olarak yansıtmıyordu. Gerçekten de, on altıncı yüzyıla kadar, sınaî olmasa da ticari anlamda oldukça gelişkin bir konuma sahip olan bu adalar, Akdeniz'in doğu havuzunun ortasındaki muhteşem pozisyonu, Avrupa'nın en büyük üç ülkesi olan Fransa, İtalya ve İspanya'ya olan yakınlığı, Afrika kıyılarına komşu olması nedeniyle, deniz ticaretinin en önemli mola merkezlerinden biri olmuştu. Hâlâ saygıyla anılan Fatih 1. Jayme yönetimi altında, Majorka soyluluğunun en nitelikli üyeleri olarak sayılan armatörlerinin sayesinde altın yıllarını yaşamıştı.</p>

  <p>Bugün ticaret tarım ürünleri, zeytinyağı, badem, gevreotu, limon ve sebze ihracatından ibaretti. Sanayisi Barselona'ya gönderilen domuz yetiştiriciliği ile sınırlıydı. Portakal üretimine gelince, sanıldığından çok daha düşüktü ve bu haliyle kendisine yakıştırılan Hesperides<sup><a href="../Text/B-20.xhtml#a6" id="k6">6</a></sup> ismini hak etmiyordu.</p>

  <p>Üç bin dört yüz kilometrekarelik yüzölçümüyle takımadanın en büyük adası olan Majorka'nın nüfusu iki yüz bini aşıyordu, yumuşak ikliminin büyüleyiciliği, havasının temiz ve sağlığa yararlı olması, doğal harikaları, manzaralarının görkemliliği, göğünün canlı parıltısı ile mitolojik isimlerden bir başkasını hak ediyordu: Güzellik Perisi...</p>

  <p>Limanı yolcuların en çok dikkatini çeken esere doğru yönelecek şekilde döndükten sonra, mesleğinin gereklerini yerine getirmeye başlayan rehber, tıpkı hiç durmayan bir gramofon ya da geveze papağan gibi bilgi dağarcığındakileri yüzüncü kere tekrarlıyordu. Palma'nın kuruluşunun, kentin iyi sapan kullanan sakinleriyle uzun süre çarpışan Romalılar tarafından ele geçirildiği M.Ö. 100 yıllarına dayandığından söz etti.</p>

  <p>Clovis Dardentor Balear adalarının isminin, Davut'un, sapanı hedefi vurmadan günlük yiyecekleri verilmeyen çocuklarla resmedildiği o çalışmadan geldiğine inanmak istiyordu. Ama rehber bu ilkel aletle yeterli hızla gönderilen taşların etkili olduğunu açıkladığında, iki gence anlamlı bir şekilde baktı.</p>

  <p>"Ah şuraya bak! bu adalı bizimle dalga mı geçiyor?" diye mırıldandı.</p>

  <p>"Oh! Midi'de!" diye karşılık verdi Marcel Lornans...</p>

  <p>Yine de tarihin bir döneminde yaşanan bir olay kendilerine oldukça ilginç geldi: Afrika'dan Katalonya'ya gitmekte olan Kartacalı Hamilcar'ın oğlu Annibal bu adada dünyaya gelmişti.</p>

  <p>Bonaparte ailesinin Majorca kökenli olduğu ve 15. yüzyıldan beri burada yaşadıkları iddiasına gelince, Clovis Dardentor buna şiddetle karşı çıktı.Korsika evet! Balear'lar asla!</p>

  <p>Palma birçok çatışmaya sahne olmuştu, 1. Jayme'in askerlerine karşı direnilmiş, soyluların koyduğu vergilere isyan eden toprak sahibi çiftçiler ayaklanmış, Korsikalı barbarların saldırılarına karşı koyulmuş olsa da bu günler geride kalmıştı. Şehir artık Jean Taconnat'ın müstakbel babasının uğrayacağı bir saldırıya umut bağlayamayacağı kadar sakindi.</p>

  <p>On beşinci yüzyıla kadar gerilere giden rehber, Riena ırmağının taşmasıyla oluşan sel nedeniyle bin altı yüz otuz üç kişinin öldüğünü anlattı. Bunun üzerine Jean Taconnat.</p>

  <p>"Bu ırmak nerede?" diye sordu.</p>

  <p>"Şehirden geçiyor."</p>

  <p>"Onunla karşılaşacak mıyız?"</p>

  <p>"Kuşkusuz."</p>

  <p>"Peki suyu bol mu?"</p>

  <p>"Bir fare bile boğulmaz."</p>

  <p>"İşte tam bana göre!" dedi bahtsız genç adam kuzeninin kulağına.</p>

  <p>Üç turist sohbet ederek rıhtımı ya da deniz boyunca uzayıp giden burçlu kaleye dayanan terasları izlediler.</p>

  <p>Bazı evler mağribi mimarisinin fantastik öğelerini barındırıyordu, bu durum Arapların dört yüz yıl boyunca adada yaşadıklarının kanıtıydı. Yarı açık kapılardan iç avlular, üzerinde zarif bir armatürün yükseldiği geleneksel kuyular, şirin döner merdivenler, çiçekli tırmanıcı bitkilerle kaplı bahçe duvarları, incecik taştan yapılmış çerçeveleri bazen İspanyol tarzı dam köşkleri ya da kafesli cumbalarla çevrelenmiş pencereler seçilebiliyordu.</p>

  <p>Nihayet Clovis Dardentor ve arkadaşları yanında yer alan sekizgen dört kulesi ile Rönesans'ın ilk denemelerinden olduğu anlaşılan bir yapının önünde durdular.</p>

  <p>"Bu virane de neyin nesi?" diye sordu Bay Dardentor.</p>

  <p>Ve amacı Patrice'i şaşırtmak olmasa, daha seçkin bir sözcük kullanabilecekti.</p>

  <p>Eski tarz bir İspanyol kapalı çarşısı olan bu "fonda", çentikli muhteşem pencereleri, artistik bir şekilde düzenlenmiş kornişleri, dönemin sanatçılarının yüz akı olan dantela biçimindeki bezekleriyle olağanüstü bir yapıydı.</p>

  <p>"Girelim," dedi bu arkeoloji harikalarıyla ilgilenen Marcel Lornans.</p>

  <p>Ortasındaki sağlam bir sütunla ikiye ayrılmış bir kemeri aşarak içeri girdiler. İçeride kubbesi kıvrımlı zarif sütunlarla desteklenen bin kişilik geniş bir salon vardı. Eksik olan tek şey refah dönemlerinde burayı dolduran satıcıların gürültüsüydü.</p>

  <p>Perpignanlımız da böyle düşünüyordu. Bu fondayı anavatanına götürmek istiyordu ve orada ona eski canlılığını kazandıracaktı.</p>

  <p>Bu arada bu mimari harikaları bir İngiliz soğukkanlılığıyla izleyen Patrice rehberde ölçülü ve ağırbaşlı bir insanın izlenimini uyandırıyordu.</p>

  <p>Jean Taconnat'ya gelince, rehberin abartılı sözcükleriyle pek fazla ilgilenmiyordu. Bu mimarlık sanatının başyapıtlarına karşı duyarsız olmasından kaynaklanmıyordu, ilgisizliğinin nedeni saplantı haline gelen sabit bir fikrin zihnini meşgul etmesiydi, bu fondada yapılacak bir şeyin olmamasına üzülüyordu.</p>

  <p>Zorunlu olarak kısa tutulan bu ziyaretten sonra, rehber Riena caddesinin kalabalığına yöneldi. Yakışıklı, kibar görünümlü beyler bellerine doladıkları kemerleri ve keçi derisinden ceketleriyle alımlı bir ifadeyle yürürlerken, hanımlar derinden bakan siyah gözleri, içlerinden geçeni yansıtan yüz ifadeleri, parlak renkli jüponları, v yakalı bluzları, çıplak kollarıyla geziniyorlardı, bazı genç kızların başlarında "rebosillo" vardı, onlara biraz ruhani bir görünüm verse de, yüzlerinin çekiciliğini, bakışlarının canlılığını gizlemiyordu.</p>

  <p>Majorkalı genç kızların konuşmaları ne kadar tatlı, yumuşak ve melodik olsa da, onlara iltifat edecek, onlarla selamlaşacak vakitleri yoktu. Adımlarını sıklaştırarak, katedralin bitişiğine inşa edilmiş olan ve bazı noktalardan -örneğin körfezden- bakıldığında onunla karıştırılabilen Palacio Real'in surları boyunca ilerlediler.</p>

  <p>Bu devasa yapı, Balear adalarının Mağribi ve Roma tarzlarının karışımdan oluşan mimarisiyle restore edilmiş olsa da, duvar ayakları üzerine genişçe oyulmuş revakın üzerinde gotik dönemden kalma bir melek yükseliyordu.</p>

  <p>Turistler birkaç yüz adım ötede oldukça kötü planlanmış geniş bir meydana ulaştılar, şehrin içine doğru uzanan birçok cadde buradan başlıyordu.</p>

  <p>"Bu meydanın adı ne?" diye sordu Marcel Lornans.</p>

  <p>"II. Isabelle Meydanı," diye yanıtladı rehber.</p>

  <p>"Ya bu güzel görünümlü binaların bulunduğu bu geniş cadde?"</p>

  <p>"Paseo del Borne."</p>

  <p>Çeşit çeşit cepheli evleri, sarmaşıklarla çevrili pencereleri, çıkıntılı balkonları örten rengârenk tenteleri, duvarları kaplayan renkli camlı dam köşkleri, sağda solda gölgelikler oluşturan ağaçlarıyla hoş görünümlü bir caddeydi. Psaeo del Borne, Hacienda publica binasının bulunduğu Constitucion meydanına açılıyordu.</p>

  <p>"Paseo del Borne'ye girelim mi?" diye sordu Clovis Dardentor.</p>

  <p>"Dönüşte oradan geçeceğiz," diye yanıtladı rehber. Önce hemen yakınında bulunduğumuz katedrale gidelim."</p>

  <p>"Tamam katedrale gidelim," diye karşılık verdi Perpignanlı, "kulelerinden birine çıkarak kenti tepeden izlemek hoşuma gidecek."</p>

  <p>"O zaman size Bellver şatosunu ziyaret etmenizi önereceğim," diye yanıtladı rehber, oradan tüm ovayı görebilirsiniz."</p>

  <p>"Zamanımız yetecek mi?" diye sordu Marcel Lornans <em>"Argeles</em> saat sekizde hareket ediyor."</p>

  <p>Jean Taconnat'nın içini belli belirsiz bir ümit kaplıyordu. Belki de kırlardaki bir gezinti kent sokaklarında bulamadığı fırsatı yakalayacaktı.</p>

  <p>"Zaman fazlasıyla yetecek, baylar, dedi rehber Bellver şatosu uzak değil ve orayı görmeden Palma'dan ayrılan bir yolcu kendisini hiçbir zaman bağışlamaz..."</p>

  <p>"Oraya nasıl gideceğiz?"</p>

  <p>"Jesus kapısından bineceğimiz bir arabayla."</p>

  <p>"Tamam o zaman önce katedrale gidelim," dedi Marcel Lornans.</p>

  <p>Rehber sağa dönerek, dar Seo caddesine girdi. Bu yol kıvrımlar yaparak doğu cephesi Mirador caddesindeki kale surunu tepeden izleyen katedralin bulunduğu aynı adlı meydana çıkıyordu.</p>

  <p>Rehber turistleri önce Mer kapısına götürdü.</p>

  <p>Bu kapı sivri kemer mimarisinin harikalarındandı, pencerelerinin göz alıcılığı ve vitraylarıyla Rönesans'ın yakın döneminin izlerini taşıyordu. Heykeller yan oyuklarını süslerken, taş süslemelerin arasındaki alınlık tablası, kutsal kitaptan naif ve hoş bir kompozisyonla resmedilmiş sahneleri yansıtıyordu.</p>

  <p>Bu yapının kapısının önüne gelindiğinde içeriye bu kapıdan girileceği düşünülürdü. Clovis Dardentor kanatlardan birini itmeye çalışırken, rehber onu durdurdu.</p>

  <p>"Kapıya duvar örüldü," dedi.</p>

  <p>"Sebep?"</p>

  <p>"Çünkü açıktan gelen rüzgâr içeriye öylesine şiddetli bir şekilde doluyordu ki, müminler kendilerini Josaphat vadisinde, kıyamet günü fırtınasının ortasında kalmış gibi hissediyorlardı."</p>

  <p>Rehberin turistlere böbürlenerek hep aynı şekilde aktardığı bu cümle Patrice'in hoşuna gitmişti.</p>

  <p>1601'de tamamlanan yapıtın etrafını dolaşırken, iki külahla süslenmiş dış cephesi hayranlıkla izleniyordu. Bu katedral İberya yarımadasındaki benzerleriyle yarışacak nitelikteydi.</p>

  <p>Ön cephenin ortasındaki büyük kapıdan içeri girdiler.</p>

  <p>İspanya'da olduğu gibi, bu kilisenin içi de loştu. Ne orta ne de yan saha da tek bir iskemle dahi yoktu. Sağda solda birkaç ahşap bank vardı. Müminler soğuk döşeme taşları üzerinde diz çöküyorlardı, bu sahne dini törenlere özel bir anlam katıyordu.</p>

  <p>Clovis Dardentor ve iki genç prizmatik sivri köşeleri tonozun kemer boynuna eklemlenen iki sıralı sütunlar arasında ilerlediler. Ana mihrabın önünde durmak, süslü oyma arkalığı seyretmek, koronun yapıtın tam ortasında bulunan alanına girmek istiyorlardı. Ama katedralin zengin hazinesini, sanatsal harikalarını ve Majorka'da büyük bir saygıyla anılan kutsal kalıntıları -özellikle üç asırdan beri siyah mermer bir lahitin içinde saklanan Aragon kralı Jayme'nin iskeletini- ayrıntılarıyla inceleyecek zamanları yoktu.</p>

  <p>Ziyaretçiler bu kısa ziyaret sırasında dua edecek vakti bulamamışlardı. Ne olursa olsun, Jean Taconnat, Clovis Dardentor için dua edecek olsa, onun bu dünyadaki tek kurtarıcısı olmayı dileyecekti.</p>

  <p>"Ya şimdi nereye gidiyoruz?" diye sordu Marcel Lornans</p>

  <p>"Ayuntamiento," diye yanıtladı rehber.</p>

  <p>"Hangi yoldan?"</p>

  <p>"Palacio caddesinden."</p>

  <p>Grup üç yüz metre ya da Majorka ölçü birimine göre bin altı yüz palmo uzunluğundaki bu caddeyi izleyerek geri döndü. Yol II. Isabelle kadar geniş olmasa da, en az onun kadar düzensiz bir meydana açılıyordu. Zaten Balear'larda Amerika'da olduğu gibi satranç tahtasının hanesini andıracak kadar düzenli şehirler yoktu.</p>

  <p>Ayuntamiento'yu ya da diğer adıyla Belediye binasını ziyaret etmeye değer miydi? Kesinlikle değerdi ve Palma'ya gelen bir yabancı, onun bir mimari harikası olan ön cephesini görmeden buradan ayrılmamalıydı, her biri iki pencerenin arasına açılan iki kapısı içeriye, merkezinde kürsünün bulunduğu iç mekâna girişi sağlıyordu. İlk katın yedi penceresi binayı çepeçevre saran balkona açılıyordu, üzeri ahşap bir çatıyla kaplı olan ikinci katın vitraylı tavan teknesi yorulmak nedir bilmez taş sütunlara yaslanıyordu. Bu belediye binası İtalyan Rönesans'ının başyapıtlarından biriydi.</p>

  <p>Duvarlar bölgenin ileri gelenlerinin resimleriyle kaplıydı, bunlardan biri Van Dyck'ın <em>Saint-Sebastian</em>'ıydı. Ayuntamiento'nun tıraşlı ve ciddi ifadeli tamboreroları kırmızı şeritli uzun kaftanlarıyla ağır ağır dolanarak şehirle ilgili kararları burada alıyorlardı, liderleri olan baş tamborero'nun giysisinin şeritleri ise altındandı.</p>

  <p>Clovis Dardentor rehberin Balear'lara özgü bir övünçle söz ettiği bu kişiyi tüm asaletiyle görebilmek için birkaç duro harcamaya hazırdı; ama söz konusu kişi görünmezdi.</p>

  <p>Molaya ayrılan altı saatin biri şimdiden geçmişti. Bellver şatosunu ziyaret etmek istiyorlarsa ellerini çabuk tutmalıydılar.</p>

  <p>Rehberin öncülüğünde Dedale'in elindeki yol haritasıyla bile kaybolacağı bir cadde ve kavşak karmaşasını aşarak Cort meydanından Mercado meydanına geçtiler ve sonra yüz elli metre ötedeki Theatre meydanına ulaştılar.</p>

  <p>Clovis Dardentor burada bir çift Endülüs çinisi satın aldı. Bu nesneleri gemiye götürerek, sarsıntılardan etkilenmeyecek şekilde patronunun odasına yerleştirme talimatı alan Patrice limana geri döndü.</p>

  <p>Theatre meydanından üç bin metre uzunluğuyla Jesus meydanına açılan geniş Rambla caddesine girdiler. Caddenin iki yanında kiliseler ve manastırlar vardı, piyade birliğinin hemen karşısında Madeleine manastırı yer alıyordu.</p>

  <p>Jesus meydanının sonunda, üzerinde telgraf telleri bulunan burçlu perde hattının içine oyulmuş aynı isimli kapı vardı. Her yanda balkon gölgelikleriyle ya da pencerelerin panjurlarıyla rengârenk görünen evler vardı. Solda öğleden sonra güneşiyle aydınlanmış meydanın güzel köşesini süsleyen birkaç ağaç beliriyordu.</p>

  <p>Açık olan büyük kapıdan, ortasından Terreno'ya doğru alçalarak Bellver şatosuna giden yolun geçtiği yeşil ova görünüyordu.</p>
</body>
</html>
