<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>TLEMCEN: BU ÇEKİCİ ŞEHRİ YETERİNCE GEZEMİYORLAR</h1>

  <p>Bin altı yüz kişilik nüfusunun en fazla birkaç düzinesi Fransız olan Sebdu kasabası harika manzaraların yer aldığı bir bölgenin ortasına kurulmuştu. İklimi sağlığa çok yararlı, toprakları benzersiz bir şekilde bereketliydi. Hatta burasının yerlilerin Tafraoua'sı olduğu bile söyleniyordu! Yine de Jean Taconnat, Clovis Dardentor'un sadık hizmetkârının nezaket kurallarını hiçe sayarak söylediği gibi "çevresindekilere metelik bile vermiyordu."</p>

  <p>Gerçekten de zavallı Jean'ın öfkesi ne El-Gor'da, ne de Sebdu'da hiç dinmemişti. Kervanın bu küçük kasabada geçirdiği gün boyunca onu odasından çıkarmak mümkün olmamıştı. M.L onu kendi haline bırakmak gerektiğine karar verdi. Kimseyle görüşmek istemiyordu. Perpignanlıya olan minnetini göstermek ona ağır geliyordu. Kurtarıcısının boynuna atılsa, içinden gelen vahşi arzuya uyup onu sıkmaktan geri kalmayacaktı.</p>

  <p>Bu durumda, seyahat programının gereklerini yalnızca Bay Dardentor, Marcel Lornans ve birkaç turist yerine getiriyordu. Yaşadıkları heyecan ve yorgunluğu üzerlerinden atamayan hanımlar, o günü dinlenerek geçirmeye karar vermişlerdi. Bu karar öğle ve akşam yemekleri dışında Louise Elissane'ı göremeyen Marcel Lornans'ın canını çok sıkmıştı.</p>

  <p>Zaten Sebdu'da görülecek pek bir şey yoktu ve bu küçük kasabanın tamamını gezmek için bir saat yeterli olmuştu. Bununla birlikte, Clovis Dardentor Oran bölgesindeki kentlerin neredeyse tamamında rastlanan kireç ocaklarını, kiremit fabrikalarını, yel değirmenlerini ziyaret etmekten geri kalmadı. Arkadaşlarıyla birlikte, birkaç seneden beri Fransız kolonisinin ileri karakolu haline gelen kasabayı çevreleyen burçlu surun etrafını dolaştı. Ama o gün Perşembe olduğu için Perpignanlımızın dikkati kurulacak olan Arap pazarına yönelmişti.</p>

  <p>Sebdu ile Tlemcen arasındaki kırk kilometrelik mesafeyi kat etmek için, 19 Mayıs sabahı erkenden yola çıkan kervan, Tafna'nın bir kolu olan Merdja deresinden çıkarak, geniş bir halfa işletmesi boyunca ilerledi, suları berrak çayları, orta büyüklükteki ormanları geride bıraktıktan sonra, rakımı bin beş yüz metreyi bulan bir kervansarayda öğle yemeği için mola verdi, ardından Temi köyünü ve Kara Dağları aşarak, Sakaf deresinin ötesindeki Tlemcen kentine ulaştı.</p>

  <p>Bu uzun etaptan sonra, yolcular otuz altı saat kalacakları güzel bir otele yerleştiler.</p>

  <p>Yol boyunca herkesten uzak duran Jean Taconnat Bay Dardentor'un babacan yaklaşımlarını kaçamak yanıtlarla geçiştirdi. Hayal kırıklığıyla utanç duygusu iç içe geçiyordu. Hayatını kurtarmak istediği kişi tarafından kurtarılmıştı! Dünden beri somurtup durduktan sonra, bu sabah yataktan fırlayarak Marcel Lornans'ı şu soruyla uyandırdı:</p>

  <p>"Evet, ne diyorsun?"</p>

  <p>Ağzı da gözleri gibi kapalı olan kuzeni yanıt veremedi.</p>

  <p>Jean Taconnat odada gidip geliyor, elini, kolunu, kafasını sallıyor, kollarını kavuşturduktan sonra, kendi kendine sövüyordu. Hayır! artık her şeyi söz verdiği gibi komik yanından ele almayacaktı. Artık olaylara kötümser yaklaşmaya karar vermişti.</p>

  <p>Nihayet aynı sorunun tekrar sorulması üzerine, Parisli doğrularak şu yanıtı vermek ihtiyacını hissetti:</p>

  <p>"Diyeceğim şu, Jean, sakin ol! Kötü şans sistemli bir şekilde üzerine geliyorsa boyun eğmelisin."</p>

  <p>"Ya da vazgeçmeliyim!" diye karşılık verdi Jean Taconnat. Onu tanıyorum ve amacıma ulaşamayacağım! Hayır, aslında bu çok zor! Yasa maddesinde belirtilen üç koşulu ele alırsak, ikisi zaten gerçekleşti, dalgalar ve alevler! Ve bu inanılmaz Dardentor trenin alevleri arasında kalsa ya da Sâr'ın sularında kaybolsa, belki de sen ya da ben onu kurtarabilecektik. Bunun yerine kurtarıcı rolünü o üstlendi! Yangın seni, sular da beni kurban olarak seçti!</p>

  <p>"Düşüncemi öğrenmek ister misin, Jean?"</p>

  <p>"Söyle, Marcel."</p>

  <p>"Tamam o zaman bu durum bana çok gülünç geliyor."</p>

  <p>"Ah! Gülünç mü geliyor?"</p>

  <p>"Evet, ve üçüncü fırsat ortaya çıksa, örneğin yolculuğun son bölümünde bir saldırıya uğrasak, Bay Dardentor ikimizi birden kurtarırsa hiç şaşmam!"</p>

  <p>Jean Taconnat tepiniyor, iskemleleri itiyor, pencerenin camlarına kıracakmış gibi vuruyordu. İşin en garip yanı böylesine hayalci bir kişiliğin bu derece öfkelenmesiydi.</p>

  <p>"Görüyorsun, dostum Jean," diye devam etti Marcel Lornans, "tıpkı benim yaptığım gibi Bay Dardentor tarafından evlat edinme fikrinden vazgeçmelisin...</p>

  <p>"Asla!"</p>

  <p>"Hele şimdi seni kurtardıktan sonra, ölümsüz Perrichon'un bu rakibi tıpkı bana olduğu gibi sana da yakınlaşacaktır!"</p>

  <p>"Onun yakınlaşmasına ihtiyacım yok, Marcel, bana gereken beni evlat edinmesi ve Muhammet beni boğsun ki, onun oğlu olmanın bir yolunu bulacağım!"</p>

  <p>"Şans hep ondan yana olduğuna göre, bunu nasıl başaracaksın ki?"</p>

  <p>"Elimden geleni yapacağım. Rastlayacağımız ilk şelalede onu aşağı iteceğim, gerekirse, odasını, evini ateşe vereceğim, Bedevilerle ya da Tuareglerin yolda bize saldırmalarını sağlayacağım. Ve nihayet ona tuzaklar kuracağım."</p>

  <p>"Ve tuzaklarına ne olacak biliyor musun, Jean?"</p>

  <p>"Onun işini..."</p>

  <p>"Onların içine kendin düşeceksin ve oradan seni iyi perilerin koruduğu, hayatta her işi başaran şanslı insanın prototipi ve Tanrının gözdesi Bayan Kaderin tekerinin onun için her zaman ileriye doğru döndüğü Bay Dardentor kurtaracak..."</p>

  <p>"Kabul, ama ilk fırsatta onun tekerine çomak sokmayı başaracağım!"</p>

  <p>"Zaten, Jean, işte Tlemcen'deyiz..."</p>

  <p>"Yani?"</p>

  <p>"Yani birkaç gün içinde Oran'da olacağız ve bizim için en doğrusu boş hayalleri bir kenara bırakıp birliğe katılmak olacak..."</p>

  <p>Bu cümleyi dile getirirken Marcel Lornans'ın sesi hissedilir bir şekilde alçalmıştı.</p>

  <p>"Bahtsız dostum," diye karşılık verdi Jean Taconnat, "sanıyordum ki Matmazel Elissane..."</p>

  <p>"Evet... Jean... evet! Ama... gerçekleşmesi imkânsız bir hayale kapılmak neden? En azından bu genç kız anılarımdaki yerini koruyacak."</p>

  <p>"Bu kadar umutsuz musun, Marcel?"</p>

  <p>"Ne yazık ki..."</p>

  <p>"Tıpkı benim Bay Dardentor'un oğlu olamayacağım gibi! diye haykırdı Jean Taconnat. Ve aklımdan geçeni söylemem gerekirse, senin benden daha şanslı olduğuna inanıyorum."</p>

  <p>"Sen delisin!"</p>

  <p>"Hayır, çünkü şans sana karşı dönmedi ve Matmazel Elissane'ın Bayan Lornans olması, Jean Taconnat'nın Jean Dardentor olmasından daha olacak, her ne kadar benim için yalnızca bir isim değişikliğinden ibaret olsa da..."</p>

  <p>İki genç öğle yemeğine dek süren bu sohbeti sürdürürken, Clovis Dardentor, Patrice'in yardımıyla öğleden sonraki şehir gezintisi için hazırlanıyordu.</p>

  <p>"Evet, Patrice, bu iki genç hakkında ne düşünüyorsun?"</p>

  <p>"Bay Jean ve Bay Marcel mi..."</p>

  <p>"Evet."</p>

  <p>"Beyefendi hayatını ortaya koyup yardımlarına koşmasaydı, birinin alevlerin diğerinin de dalgaların ortasında korkunç bir şekilde ölüp gideceğini!"</p>

  <p>"Yazık olacaktı, Patrice, çünkü her ikisi de uzun ve mutlu bir yaşamı hak ediyorlar! Kibar davranışları, dürüst kişilikleri ve zekâlarıyla mesleklerinde başarılı olacaklar, öyle değil mi Patrice?"</p>

  <p>"Beyefendiye katılıyorum. Ama beyefendi bana kişisel düşüncelerimi açıklamam için izin verirse..."</p>

  <p>"Veriyorum, tabii laf salatası yapmayacaksan!"</p>

  <p>"Nasıl? Belki de beyefendi gözlemlerimin doğruluğunu kabul edecek?"</p>

  <p>"Devam et, lafı ağzında geveleme!"</p>

  <p>"Geveleme... geveleme!" dedi zaten az önce "salatayla" sarsılmış olan Patrice.</p>

  <p>"Baklayı ağzından çıkaracak mısın?"</p>

  <p>"Beyefendi bana Bay ve Bayan Desirandelle'in oğlu hakkında ne düşündüğünü açıklayabilir mi?"</p>

  <p>"Agathocle'mu? O iyi bir çocuk... biraz... yeterince... özellikle çok... yalnızca ne yapacağını pek bilmiyor! Ancak evlilikten sonra açılan o gençlerden biri! Belki de odundan yapılmıştır... Bıyık tarağımı ver..."</p>

  <p>"İşte beyefendinin tarağı."</p>

  <p>"Ama en iyi kocalar odundan yapılır. Ona mükemmel bir eş seçildi ve bu evliliğin her açıdan en iyi şekilde yürüyeceğinden eminim! Bu arada hâlâ senin ne düşündüğünü öğrenemedim, Patrice..."</p>

  <p>"Beyefendi bana ikinci bir soru sorma fırsatı verecek alçakgönüllülüğü gösterirse..."</p>

  <p>"Sor ve uzatma!"</p>

  <p>"Beyefendi Matmazel Elissane hakkında ne düşünüyor?"</p>

  <p>"Oh! hoş, çekici, iyi huylu, zeki, nüktedan, hem güleç hem ciddi... Sözcükleri bulamıyorum... Tıpkı saç fırçamı olduğu gibi! Saç fırçam hangi cehenneme gitti?"</p>

  <p>"İşte beyefendinin saç fırçası."</p>

  <p>"Evlenmeye karar versem, böylesini tercih ederdim..."</p>

  <p>"Fırçayı mı?"</p>

  <p>"Hayır, ahmak kere ahmak! sevgili Louise gibi bir kadını! Ve tekrar ediyorum ki, Agathocle böyle şanslı bir kura çektiği için kendini bahtiyar hissetmelidir!"</p>

  <p>"Yani beyefendi bu evliliğe kesin gözüyle mi bakıyor?"</p>

  <p>"Tıpkı belediye başkanının nişan kurdelesi onları birbirlerine bağlayacağı gibi! Zaten, Oran'a bunun için geldik! İki sözlünün bu yolculuk sırasında birbirlerine yakınlaşacaklarını umuyordum. Olsun! İşler yoluna girecek! Genç kızlar biraz kararsızdır, bu onların doğasında vardır! Söylediklerimi unutma: Üç hafta geçmeden nikâh dansı yapıyor olacağız ve biraz paytak yürüse de onlara muhteşem bir kavalye hazırlayacağım!"</p>

  <p>Patrice için, böyle muhteşem bir törene gölge düşürecek bir paytaklığı kabullenmek hiç de kolay değildi!</p>

  <p>"Tamam! İşte hazırım," dedi Bay Dardentor ve hâlâ kişisel gözlemlerini dinleyemedim.</p>

  <p>"Kişisel ve bu gözlemin beyefendinin gözünden kaçmış olması beni şaşırtıyor."</p>

  <p>"Ama yeter, içinden ne geliyorsa söyle! Seni dinliyorum."</p>

  <p>"O kadar doğru bir gözlem ki, üçüncü bir sorudan sonra, beyefendi de aynı şeyi düşünecek."</p>

  <p>"Üçüncü mü?"</p>

  <p>"Beyefendi istemiyorsa..."</p>

  <p>"Peki sor bakalım! Sanki beni zıvanadan çıkartmaya çalışıyorsun!"</p>

  <p>"Beyefendi, kendisine karşı böyle bir girişimde bulunamayacağımı iyi bilir!"</p>

  <p>"Devam eder misin, üçüncü soru?"</p>

  <p>"Acaba beyefendi Oran'dan yola çıktığımızdan beri Marcel Lornans'ın davranışlarına dikkat etti mi?"</p>

  <p>"Sevgili Marcel'in mi? Gerçekten de ona verdiğim küçük hizmetten dolayı oldukça minnettar görünüyor ve kuzenine fazla belli etmese de..."</p>

  <p>"Söz konusu olan Bay Jean Taconnat değil, Bay Marcel Lornans Beyefendi onun Matmazel Elissane'dan hoşlandığını, ona nişanlı bir genç kıza yapılmayacak derecede uygunsuz yaklaşımlarda bulunduğunu ve Bay ve Bayan Desirandelle'in bu duruma haklı olarak tepki gösterdiklerini fark etmedi mi?"</p>

  <p>"Bunu gördün mü, Patrice?"</p>

  <p>"Beyefendinin hoşuna gitmemesine rağmen."</p>

  <p>"Evet bu daha önce de dile getirildi. Bayan Desirandelle tarafından. Sanırım! Pah! bu tamamıyla hayal ürünü..."</p>

  <p>"Beyefendiye bunu fark edenin yalnızca Bayan Desirandelle olmadığını belirtmem gerekiyor..."</p>

  <p>"Kimse ne söylediğini bilmiyor!" diye haykırdı Clovis Dardentor. Zaten böyle bir şey olsa da sonu nereye varacak ki? Hayır! Agathocle ile Louise'in nikâhı gerçekleşecek, buna aracı olacağıma söz verdim ve olacağım!"</p>

  <p>"Beyefendinin görüşlerini paylaşmadığım için üzülsem de, düşüncelerimde ısrarlıyım..."</p>

  <p>"Devam et... hatta üzerine bir klarnet havası çal!"</p>

  <p>"İnsanları körlükle suçlayan bir hava!" diye karşılık verdi Patrice soğuk bir ifadeyle.</p>

  <p>"Ama bu hiç akla uygun değil, söylediklerinizin elle tutulur bir yanı yok! Marcel... alevler içinden kurtardığım bir genç... Louise'in peşinde koşacak! Bu, pisboğaz Oriental'in ona evlilik teklif etmesi kadar saçma bir şey."</p>

  <p>"Bay Oriental'den söz etmedim," diye yanıtladı Patrice "ve bu meseleyle hiç ilgisi yok, bu tamamıyla Bay Marcel Lornans ile ilgili."</p>

  <p>"Takkem nerede?"</p>

  <p>"Beyefendinin takkesi mi?"</p>

  <p>"Evet... şapkam?"</p>

  <p>"İşte beyefendinin şapkası, takkesi değil" diye karşılık verdi Patrice, gücenmiş bir ifadeyle.</p>

  <p>"Ve şunu hiç unutma, Patrice, ne söylediğini bilmiyorsun, her şeyden farklı sonuçlar çıkarıyorsun ve burnunu seni hiç ilgilendirmeyen işlere sokuyorsun!"</p>

  <p>Sonra, Bay Dardentor şapkasını alarak Patrice'i iddialarıyla baş başa bıraktı.</p>

  <p>Bununla birlikte, Perpignanlımız kendini biraz sarsılmış hissediyordu. Bu ahmak Agathocle'da hiçbir gelişme yoktu. Desirandelleler ona sanki bu işin sorumlusuymuş gibi soğuk davranıyorlardı. Ufak tefek ayrıntılar aklına gelmeye başlıyordu. Nihayet gözünü dört açmaya karar verdi. O sabah kahvaltıda, Clovis Dardentor şüphe uyandıracak bir davranışla karşılaşmadı. Marcel Lornans'ı biraz ihmal ederek, tüm cana yakınlığıyla son kurtardığı kişi olan Jean Taconnat'ya yaklaştı. Genç adam sorularını isteksizce yanıtlıyordu.</p>

  <p>Louise Elissane'a gelince kendisine çok yakın davranıyordu ve belki de ilk kez bu kızın kendisiyle evlendirilmek isteyen bu budalaya göre fazlasıyla çekici olduğunu düşündü, bu ikisi birbirlerinden adeta tuzla şeker gibi farklıydılar.</p>

  <p>"Bay Dardentor?" dedi Bayan Desirandelle, kahve içerlerken.</p>

  <p>"Sevgili dostum" diye karşılık verdi Bay Dardentor.</p>

  <p>"Tlemcen ile Sidi-bel-Abbes arasında demiryolu hattı var mı?</p>

  <p>"Evet ama henüz inşa halinde."</p>

  <p>"Bu çok kötü!"</p>

  <p>"Ama neden?"</p>

  <p>"Çünkü Bay Desirandelle ve ben Oran'a dönmek için trene binmeyi düşünüyorduk."</p>

  <p>"Olur şey değil!" diye haykırdı Clovis Dardentor. "Sidi-bel-Abbes yolu muhteşem! Ne yorgunluktan ne de herhangi bir tehlikeden kaygılanmaya gerek yok."</p>

  <p>Ve kendisini fark etmeyen Marcel Lornans'a ve ısıracakmış gibi dişlerini gıcırdatan Jean Taconnat'ya gülümsedi.</p>

  <p>"Evet, diye devam etti Bay Desirandelle, bu yolculuk bizi çok sıktı ve onu bir an önce tamamlayamamak çok üzücü. Bayan Elissane ve Matmazel Louise de bizim gibi..."</p>

  <p>Daha cümlesini tamamlamadan Marcel Lornans ve Louise Elissane göz göze geldiler. Bu kez Bay Dardentor kendi kendine "tamam işte!" demek zorunda kaldı. Ve şairin "Tanrı kadına konuşmak için ağzını ve yanıt vermek için gözlerini verdi" şeklindeki harika dizesini anımsayarak, Louise'in gözlerinin yanıtını anlamaya çalıştı.</p>

  <p>"Kör şeytan!" diye mırıldandı.</p>

  <p>Sonra:</p>

  <p>"Ne yapalım, dostlarım, demiryolu henüz açılmadı ve şu an için kervanı dağıtmanın anlamı yok!"</p>

  <p>"Bugün yola çıkamaz mıyız?" dedi Bayan Desirandelle.</p>

  <p>"Bugün!" diye haykırdı Bay Dardentor şaşkın bir ifadeyle. Bu harika şehri, mağazalarını, kalelerini, sinagoglarını, camiilerini ve rehberimizin belirttiği o muhteşem manzaralarını görmeden gitmek mi? İki gün bile bize az gelebilir."</p>

  <p>"Bu hanımlar yolculuğa devam etmek için fazlasıyla yoruldular, Dardentor, diye soğuk bir şekilde karşılık verdi Bay Desirandelle, ve ben de onlara eşlik edeceğim. Şehirde bir tur atacağız, hepsi bu! Siz, alevlerden ve dalgalardan kurtardığınız bu beylerle dilediğiniz gibi gezmekte özgürsünüz! Ne olursa olsun, programa göre, yarın sabah erkenden yola çıkmamız gerekiyor!"</p>

  <p>Bu doğruydu ve Bay Desirandelle'in sitemlerine biraz şaşırmış görünen Clovis Dardentor, Marcel Lornans ve Louise Elissane'ın da yüzlerinin asıldığını fark etti. Zaten fazla ısrarcı olmamak gerektiğini düşünerek genç kızın hüzünlü yüzüne son bir kez daha baktıktan sonra hanımların yanından ayrıldı.</p>

  <p>"Marcel, Jean, geliyor musunuz?" dedi.</p>

  <p>"Geliyoruz," dedi ikisinden biri.</p>

  <p>"Sonunda senli benli olacak!" diye mırıldandı diğeri, hafif bir tiksintiyle.</p>

  <p>İçinde bulundukları koşullar altında iki gencin Clovis Dardentor'un peşine takılmaktan başka yapacakları bir şey yoktu. Oğul Desirandelle'e gelince, şimdiden özgürlüğüne kavuşmuştu ve gün boyunca Bay Oriental'e eşlik ederek yiyecek ve şekerleme mağazalarını gezdi. Hiç kuşku yok ki Montelimar Astronomi Topluluğu Başkanı onun pisboğazlık konusunda doğal yetenekleri olduğunu keşfetmişti.</p>

  <p>İki genç morallerinin bozukluğu nedeniyle, Isser havzasının ortasında, Tafna yarı halkasına kurulmuş olan ve Arapların Bab'ül Garp'ı sayılan bu ilginç Tlemcem şehriyle yeterince ilgilenemediler. Yine de o kadar şirindi ki Afrika'nın nar bahçesi olarak adlandırılıyordu. Bay Dardentor boşuna bir çabayla, Berberi kavimlerinin etkisiyle daha 15. yüzyılda sınaî, ticari, sanatsal ve bilimsel anlamda gelişmiş bir kent olan Tlemcen'in o zamanlar yirmi beş bin aileyi barındırdığını, şu an üç bini Fransız, üç bini Yahudi olan yirmi beş bin kişilik nüfusuyla Cezayir'in beşinci büyük şehri olduğunu, 1553'te Türkler, 1836'da Fransızlar tarafından işgal edildiğini, 1842'ye kadar Abdülkadir'in elinde kaldıktan sonra 1842'de yeniden Fransızlar tarafından ele geçirildiğini, Fas sınırında önemli bir stratejik nokta olduğunu anlatmaya çalıştı, evet, tüm çabalarına rağmen, pek dikkate alınmadı ve sorduğu sorulara kaçamak yanıtlar aldı.</p>

  <p>Ve bu yürekli adam kendi kendine bu keyifsiz gençleri kendi köşelerinde can sıkıntısı çekmeye bırakmanın daha iyi olacağını söylüyordu! Ama hayır! onları seviyordu ve kötü niyetli olmadıklarından emindi.</p>

  <p>Kuşkusuz Bay Dardentor'un aklından birçok kez Marcel Lornans'ı duvara yapıştırıp, ona şöyle bağırmak geçmişti:</p>

  <p>"Bu ciddi mi? Söylenenler doğru mu? Ama bana yüreğinizi açın ki içindekileri okuyabileyim!"</p>

  <p>Ama bunu yapmadı. Zaten neye yarardı ki? Bu bahtsız genç adam Matmazel Elissane'a ilgi duyduğunu asla kabul etmeyecekti! Hem sonra, o Desirandelle'in dostuydu.</p>

  <p>Tüm bunlardan Perpignanlımızın, Isser ve Tafna ovalarını, bostanlar ve bahçelerle kaplı aşağı vadileri, portakal, zeytin ve yüzyıllık ceviz ağaçlarının bulunduğu on iki kilometrelik yeşilliği, bol çiçekli sakız ağacı ormanlarını tepeden izleyen ve sekiz yüz metrelik bir rakımla Temi tepesinin yamacına taraça şeklinde yerleşmiş bu şirin şehrin tadını çıkaramayacağı anlaşılıyordu.</p>

  <p>Tlemcen'de tüm Fransız kurumlarının Corliss'in makinesinin<sup><a href="../Text/B-20.xhtml#a8" id="k8">8</a></sup> düzenliliğiyle çalıştığını eklemeye gerek yoktu. Sınaî kuruluşlara gelince, Bay Dardentor, un değirmenlerini, yağ fabrikalarını ve özellikle siyah bornozun kumaşının üretildiği dokuma atölyelerini tercih etti. Hatta Cavaignac meydanındaki bir mağazadan bir çift terlik almayı da ihmal etmedi.</p>

  <p>"Size göre biraz küçük görünüyorlar," dedi Jean Taconnat alaycı bir ses tonuyla.</p>

  <p>"Öyle ya!"</p>

  <p>"Ve biraz pahalı değil mi?"</p>

  <p>"Paramız var!"</p>

  <p>"Onu kim için aldınız?" diye sordu Marcel Lornans.</p>

  <p>"Zarif birine," diye karşılık verdi Bay Dardentor hafifçe gözünü kırparak.</p>

  <p>İşte bu Marcel Lornans'ın kolay yapamayacağı bir şeydi, yine de yolculuk için ayırdığı tüm parayı genç kıza bir hediye almak için harcamak onu mutlu edecekti.</p>

  <p>Şehir batıdan ve Fas kabilelerinden gelen tohum, hayvan, deri, kumaş ve tavus kuşu tüyü gibi ürünlerin buluştuğu bir pazar olsa da, eski eser meraklılarına hitap etmekten geri kalmıyordu. Sağda, solda, Arap mimarisine ait kalıntılar, yerini dört kilometre uzunluğunda ve dokuz kapılı modern bir surun aldığı üç eski kale duvarının harabeleri, daracık tonozlu sokaklarıyla mağribi mahalleleri, geçmiş zamanın altmış camiinden geri kalanlar görülüyordu. İki genç adamın 12. yüzyılda saray olarak inşa edilmiş bu görkemli kaleyi, bir zamanlar Cenova'dan, taşradan gelen tüccarların buluştuğu ve sonra sipahilerin kışlası haline gelmiş bu Kissarya'yı, fark edebilmeleri için etraflarına şöyle bir bakmaları yeterli olacaktı. Sonra beyaz minareleri, mozaikten sütunları, boya ve fayanslarıyla camiiler dikkati çekiyordu. Djema-Kebir ve üç kemer gözü balgam taşından direklerin üzerine oturtulmuş ve çocukların okuma, yazma ve matematik öğrendikleri Abdül-Hassim camiileri, son Granada kralı Boab-dil'in türbesi de aynı camiinin içindeydi.</p>

  <p>Üçlü daha sonra düzenli bir şekilde sıralanan caddeleri ve meydanları, yerli ve Avrupai evlerin birbirleriyle tezat oluşturduğu bir mahalleyi, diğer modern mahalleleri gezdi. Her yanda çeşmeler vardı ve içlerinden en güzeli Saint-Michel meydanındakiydi. Nihayet otele dönmek üzere olan turistlere muhteşem bir kır manzarası sunan, dört sıra ağaçlarla çevrili Mechouar meydanı dolaşıldı.</p>

  <p>Tlemcen'in çevresindeki tarım köylerine, Sidi-Daoudi ve Sidi-abd-es-Salam türbelerine, Saf-Saf'ın seksen metrelik bir yükseklikten sularını döktüğü görkemli El-Ourit çağlayanına gelince, Clovis Dardentor onları Joanne'ın rehberinden izlemekle yetindi.</p>

  <p>Evet! Tlemcen ve civarını dolaşmak için birkaç gün gerekecekti. Ama buradan bir an önce ayrılmak isteyen kişilere geziyi uzatmayı önermek boşuna zaman kaybı olacaktı. Yol arkadaşları üzerinde zaten azalmaya başlamış olan otoritesini kullanmayı göze alamadı.</p>

  <p>"Şimdi sevgili Marcel ve sevgili Jean, Tlemcen hakkında neler düşünüyorsunuz?</p>

  <p>"Güzel bir şehir," demekle yetindi ilki dalgın dalgın.</p>

  <p>"Güzel... Evet" diye ekledi ikincisi dudaklarının ucuyla.</p>

  <p>"Hey, evlatlar, sizi Jean yakanızdan ve sizi Marcel pantolonunuzun paçanızdan çekerek kurtarmakla iyi mi yaptım bilemiyorum! Bir daha asla göremeyeceğiniz güzellikler..."</p>

  <p>"Hayatınızı bizim için tehlikeye attınız, Bay Dardentor," dedi Marcel Lornans "ve inanın minnetimiz..."</p>

  <p>"Ah! baksanıza Bay Dardentor," diye sordu Jean Taconnat kuzeninin sözünü yarıda keserek, "insanları kurtarmak gibi bir alışkanlığınız mı var?"</p>

  <p>"Hey! bunu birçok kez yaptım ve kurtarma girişimlerim için madalya verilse, göğsüm birbirinden güzel madalyalarla dolup taşacaktı! Bu yüzden her zaman bir evlat edinmek istemiş olsam da, bildiğiniz gibi bunu asla başaramadım!"</p>

  <p>"Aslında evlat edinilme koşullarını yerine getiren siz olmuşsunuz," diye karşılık verdi Jean Taconnat.</p>

  <p>"Tıpkı söylediğiniz gibi, evlat!" dedi Clovis Dardentor. "Ama artık geri dönme zamanı geldi."</p>

  <p>Otele döndüler. Akşam yemeği soğuk bir ortamda yediler. Konuklar valizlerini toplayıp, treni bekleyen turistlere benziyorlardı. Sıra tatlıya geldiğinde, Perpignanlı küçük, sevimli terlikleri sahibine sunmaya karar verdi.</p>

  <p>"Sevgili matmazel, Tlemcen anısına!" dedi.</p>

  <p>Bayan Elissane Bay Dardentor'un inceliği karşısında gülümsemesini gizlemezken, Bayan Desirandelle dudaklarını büzüştürüyor, Bay Desirandelle ise omuzlarını silkiyordu.</p>

  <p>Yüz hatları yeniden yumuşayan Louise'e gelince, gözleri mutlulukla parıldayarak:</p>

  <p>"Teşekkürler, Bay Dardentor. Sizi öpmeme izin verir misiniz?"</p>

  <p>"Elbette... Zaten onları bunun için almıştım! Her terliğe bir öpücük!"</p>

  <p>Ve genç kız tüm içtenliğiyle Bay Dardentor'a sarıldı.</p>
</body>
</html>
