<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>ROMANIN SEVİMLİ KAHRAMANI ÖN PLANA ÇIKIYOR</h1>

  <p>Ön adı Clovis olan Bay Dardentor, bu hikâye başlamadan kırk beş yıl önce, bugün doğu Pireneler'in il merkezi haline gelen Roussillon'un başkenti eski Ruscino'daki Loge meydanı 4 numarada dünyaya gelmişti.</p>

  <p>Clovis Dardentor, ortanın üzerindeki boyu, geniş omuzları, sinir sisteminden daha gelişkin olan kas sistemi ile mükemmel bir östeniye sahipti. Yunanca'yı unutmuş olanlar için hatırlatmak gerekirse, bu sözcük vücudun tüm öğeleri arasındaki güç dengesini tanımlamaya yarıyordu. Yuvarlak yüzü, kırlaşmış saçları, yelpazeyi andıran kahverengi sakalı, canlı bakışları, geniş ağzının arasından beliren inci gibi dişleri, yere sağlam basan ayakları ve hünerli elleriyle, bu taşra kentinde sık rastlanan bir dış görünümü vardı. Moral ve fiziki açıdan oldukça güçlüydü, buyurgan kişiliğine rağmen iyi niyetli bir adamdı, tükenmek bilmeyen kelime dağarcığı, iş bitiricilik konusundaki becerikliliği ve süratli karar verme yeteneği ile tüm güney Fransa'yı temsil eden bu Provence bölgesinin yerlisi olmayan biri için fazlasıyla güneyliydi.</p>

  <p>Clovis Dardentor bekârdı ve gerçekten de böyle bir adamın evlilik bağıyla bir aile babası haline geleceğini düşünebilmek ya da ufkunda bir halayının yükseleceğini tahayyül edebilmek mümkün değildi. Bu durum, kadın düşmanı olmasından kaynaklanmıyordu, aksine kadınlar tarafından sevilen bir adamdı. Onu, evlilik düşmanı olarak nitelendirmek daha doğruydu. Ona göre, iş hayatına atılmış, aklı başında bir adamın evliliği aklından bile geçirmemesi gerekiyordu! Evliliği, ne aşk, ne uyum, ne kâr, ne maddi kazanç açısından akla uygun bulmuyordu, onun için malların ortaklığı ya da malların ayrılması rejimi de bir anlam taşımıyordu.</p>

  <p>Zaten bir erkeğin bekar olması, onun başı boş gezmesi anlamına gelmiyordu. Clovis Dardentor için bunu söylemek mümkün değildi. Sahip olduğu iki milyon franklık servet ona miras kalmamış, bu parayı kendi çabasıyla kazanmıştı. Sepicilik, mermercilik, tapacılık ve Rivesaltes şarapları ile ilgili birçok ticari ve sınai şirkete ortak olmuş, ticari zekası sayesinde büyük kârlar sağlamıştı. Ancak en fazla zaman ayırdığı ve kafa yorduğu alan, bölge sanayisinde önemli bir yer tutan fıçıcılık olmuştu. Kırk yaşında, iyi gelir getiren bir servetin sahibi olduktan sonra, daha fazla para biriktirmek için hayatlarını zehir eden o eli sıkı tiplerin aksine, iş yaşamından elini eteğini çekmişti. O günden beri, başta Paris'e olmak üzere sık sık yolculuğa çıkıyor, gününü gün ediyordu. Kendisini her türlü hastalıktan koruyan sağlıklı bünyesinin yanı sıra, Güney Afrika'nın koşucuları arasında yer alan bir kuşu bile kıskandıracak bir mideye sahipti.</p>

  <p>Perpignanlımızın ailesi tek kişiden ibaretti. Atalarının uzun soy ağacı onunla birlikte sona eriyordu. Ne ana-babası, ne çoluk çocuğu, ne de yakın akrabası vardı, elbette ki, istatistikçilerin de belirttiği gibi, I. François dönemine kadar geri gidilirse, her Fransız'ın yirmi altı ya da yirmi yedinci göbekten bir akrabası olduğunu unutmamak gerekiyordu. Demek ki, yakın akrabalar konusunda endişelenmemek lazımdı. Zaten, Hıristiyanlığın ilk dönemlerine dönülürse, her insanın tamı tamına yüz otuz dokuz katrilyon atası yok muydu?</p>

  <p>Clovis Dardentor bu durumdan farklı bir gurur duyuyordu. Bununla birlikte, bir aileden yoksun olsa da, herkesin uyguladığı yöntemlerle bir aile sahibi olmayı aklından bile geçirmediği için bunda hiçbir sakınca görmüyordu. Kısacası, Oran'a gitmek üzere gemiye binmişti ve Cezayir'in bu büyük yönetim merkezine sağ salim ulaşabilecekti!</p>

  <p><em>Argeles'</em>in mükemmel koşullarda yol alması için en büyük teşvik unsurlarından biri bu Perpignanlı'nın gemide bulunmasıydı. O güne dek, hoşuna giden bir ülke olarak Cezayir'e gittiğinde, Marsilya'dan hareket ediyordu ve Cette yolunu kullanmayı ilk kez tercih etmişti. Kendini Oran'a götürme onurunu bu gemilerden birine bahşettiği için bu yolculuğun onu tatmin etmesi ve hoş olduğu kadar kısa bir seyahatin ardından varmak istediği limana ulaştırması şarttı.</p>

  <p>Clovis Dardentor, güverteye ayak basar basmaz, hizmetkârına dönerek:</p>

  <p>"Patrice, gidip 13 numaralı kamarayı kontrol et" dedi.</p>

  <p>Ve Patrice'in yanıtı gecikmedi: "Beyefendi yerin telgrafla ayırtılmış olduğunu bilmiyor mu, bu konuda hiçbir endişe duymasın."</p>

  <p>"O zaman, valizimi aşağı indir ve yemek salonunda mümkün olduğu kadar iyi bir yer seç, kaptandan fazla uzak olmasın. Karnım şimdiden zil çalıyor."</p>

  <p>Dudaklarını olumsuz bir ifadeyle büken Patrice'e göre, bu deyim özenli bir şekilde seçilmemişti, ona kalsa, efendisinin "karnım acıktı" demesini tercih ederdi. Yine de, kıç güverteye yöneldi. O sırada, kaptan köşkünden inen kaptanı fark eden Clovis Dardentor, teklifsizce ona yanaştı:</p>

  <p>"Hey! hey! kaptan, neden geç kalmış bir yolcunuzu bekleme sabrını göstermediniz? Geminizin makinesi, onu hemen pervanesiyle kaşımanızı gerektirecek kadar kaşınıyor muydu?"</p>

  <p>Bu eğretilemenin denizcilik terimleriyle hiç ilgisi yoktu, ama Clovis Dardentor denizci değildi ve imgelerle dolu dili, çevresindekilere kah tiksinti verecek kadar şatafatlı, kah da acınacak kadar bayağı cümlelerle hitap ediyordu.</p>

  <p>"Bayım," diye karşılık verdi Kaptan Bugarach "hareket saatlerimiz bellidir ve şirket kuralları beklememize izin vermiyor."</p>

  <p>"Oh! size kızmıyorum!" diye yanıtladı Clovis Dardentor elini kaptana uzatarak.</p>

  <p>"Ben de öyle, durmak zorunda kalmış olsam da."</p>

  <p>"Tamam, orada durun!" diye haykırdı Perpignanlımız.</p>

  <p>Ve Kaptan Bugarach'ın elini yıllarca kıskaç ve keser kullanmış eski bir fıçıcının kuvvetiyle sıktı.</p>

  <p>"Bilmenizi isterim ki, geminize yetişemeseydi, teknem sizi Cezayir'e kadar izleyecekti ve bu tekneyi kiralamasaydım, rıhtımdan denize atlayıp peşinizden yüzerek gelecektim! İşte ben böyle bir adamım, yürekli Kaptan Bugarach."</p>

  <p>Evet! işte Clovis Dardentor böyle biriydi, ve bu tuhaf adamı dinlemekten çok hoşlanan iki genç adam onun selamına gülümseyerek karşılık verdiler.</p>

  <p>"İlginç bir tip!" diye mırıldandı Jean Taconnat.</p>

  <p>O sırada, <em>Argeles,</em> Agde'a burnuna yöneliyordu.</p>

  <p>"Bu arada, kaptan, benim için büyük önem taşıyan bir soru sormak istiyorum! diye devam etti Bay Dardentor.</p>

  <p>"Sorun."</p>

  <p>"Akşam yemeği saat kaçta?"</p>

  <p>"Saat beşte."</p>

  <p>"O zaman, tam kırk beş dakika sonra... Ne daha geç, ne daha erken!"</p>

  <p>Ve kalın bir altın zincirle, kareli güzel bir kumaştan yapılmış metal düğmeli yeleğinin cebine bağlanmış olan çalar cep saatine göz attıktan sonra, kendi etrafında bir yarım daire çizerek çevresindekileri selamladı.</p>

  <p>Hiç kuşku yok ki, bu Perpignanlı, sağ tarafa yatırdığı kuş tüyünden şapkası, kareli ceketi, çifte çanta kayışı, omzundan beline doğru sarkan yolculuk örtüsü, kabarık pantolonu, bakır tokalı tozlukları, ve çifte tabanlı av botları ile "çok şık" olarak anılmayı hak ediyordu.</p>

  <p>Ve horozu andıran sesi şu sözcüklerle yeniden yankılandı:</p>

  <p>"Gemiyi kaçırsam da, yemeğe geç kalmayacağım, sevgili kaptan ve aşçınız mönüyü özenle hazırlamışsa, onu mideme nasıl indireceğimi göreceksiniz."</p>

  <p>Aniden, bu sözcük seli akış yönünü değiştirerek, başka bir konuşmacıya yöneldi.</p>

  <p>Bayan Desirandelle'e talihsiz bir şekilde geç kalmış olan yol arkadaşlarının gemiye ulaştığını haber vermeye gitmiş olan Bay Desirandelle güverteye geri dönüyordu.</p>

  <p>"Hey! Sevgili dostum!" diye haykırdı Clovis Dardentor. "Ya Bayan Desirandelle? O mükemmel kadın nerede? Ya Agathocle'ların en yakışıklısı?"</p>

  <p>"Endişelenmeyin, Dardentor," diye karşılık verdi Bay Desirandelle, "biz geç kalmadık, yani <em>Argeles</em> biz gelmeden hareket etmek zorunda kalmadı!"</p>

  <p>"Yakınmalara mı başlıyorsunuz, dostum?"</p>

  <p>"Bunu hak ediyorsunuz! Bizi nasıl da kaygılandırdınız! Oran'a, Bayan Elisane'a yanımızda siz olmadan, gittiğimizi düşünebiliyor musunuz?"</p>

  <p>"Hey, zaten canım yeterince sıkkın, Desirandelle. Bu Pigorin'li ahmağın hatası! Beni yıllanmış Rivesaltes numuneleriyle oyalayarak, tatlarına bakmamı istedi ve eski havzanın ucuna geldiğimde, <em>Argeles</em> geçidi aşıyordu. Ama işte buradayım, yakınmanın ya da gözlerinizi can çekişen bir somon gibi sağa sola oynatmanın anlamı yok. Bu yalpanın etkisini artırmaktan başka bir işe yaramayacak! Ya hanımınız nerede?"</p>

  <p>"Asma yatağında, biraz."</p>

  <p>"Şimdiden mi?</p>

  <p>"Şimdiden," diye iç çekti, göz kapakları titreyen Bay Desirandelle ve "ben de..."</p>

  <p>"Sevgili dostum, size bir tavsiye," dedi Clovis Dardentor. "Ağzınızı mümkün olduğunca kapalı tutun, aksi takdirde, şeytanın işini kolaylaştıracaksınız."</p>

  <p>"Bak hele," diye kekeledi Bay Desirandelle, dilediğiniz gibi konuşuyorsunuz! Ah! Bu Oran yolculuğu! Agathocle'un geleceği söz konusu olmasaydı, ne Bayan Desirandelle ne de ben böyle bir yolculuğa çıkmayacaktık!"</p>

  <p>Gerçekten de, söz konusu olan Desirandelleler'in tek mirasçısının geleceğiydi. Bu ailenin eski bir dostu olan Clovis Dardentor, her akşam iskambil ya da bezik oynamak için, Desirandelleler'in Popiniere caddesindeki evlerine geliyordu. Doğumundan beri tanıdığı bu çocuk ellerinde büyümüştü, bu en azından fiziksel görünümü açısından geçerliydi, çünkü zekası bedeni kadar hızlı gelişmiyordu. Lisedeki eğitimini tembel ve ahmaklara özgü bir vasatlıkla tamamlamış, hiçbir mesleğe eğilim göstermemişti. Agathocle'a göre insanoğlunun sahip olabileceği en büyük ideal hiçbir şey yapmamaktı. Bir gün ailesinden kendisine kalacak olan on bin franklık bir gelire sahip olacaktı. Bu da az sayılmazdı, ancak Bay ve Bayan Desirandelle oğulları için daha iyi bir gelecek hayal ediyordu. Cezayir'e yerleşmeden önce, Perpignan'da oturan Elissane ailesiyle tanışıyorlardı. Eski bir tüccarın dul karısı olan Bayan Elissane, o sıralarda elli yaşındaydı ve emekli olduktan sonra Cezayir'e yerleşen kocasından kalan miras sayesinde rahat bir yaşam sürdürüyordu. Dul kadının yirmi yaşında bir kızı vardı. Güney Oran'a kadar uzanan bir bölgede ve doğu Pireneler'de, ya da en azından Popiniere caddesindeki evde, Matmazel Elissane'ın güzel bir parça olduğu söyleniyordu! Agathocle Desirandelle ile Louise Elissane arasındaki bir evlilikten daha iyisi olabilir miydi?</p>

  <p>Oysa, evlenmeden önce tanışmak gerekiyordu ve Agathocle ve Louise çocukken birbirlerini tanıyorlarsa da, birbirlerini pek fazla hatırlamıyorlardı. Bu durumda, Bayan Elissane'ın seyahat etmeyi sevmemesinden dolayı ve Oran, Perpignan'a gitmediğine göre, Oran'a gitmek Perpignan'a düşüyordu. İşte, daha kumsaldaki dalgaları gördüğünde midesi bulanan Bayan Desirandelle ve çok istekli görünmesine rağmen kalbi yeterince sağlam olmayan Bay Desirandelle'in bu yolculuğa katlanmalarının nedeni buydu. O zaman, akıllarına sık sık seyahat eden Clovis Dardentor gelmişti. Bu Perpignan'lı kendilerine eşlik etmesi önerilerini geri çevirmeyecekti. Evlendirilmek istenen bu çocuğun niteliklerinden habersiz değildi. Ancak, ona göre, söz konusu olan kocalıksa, her erkek birbirinin aynıydı. Genç mirasçının Agathocle'dan hoşlanması yeterliydi. Doğrusu bu ya, Louise Elissane çekici bir genç kızdı. Desirandelleler Oran'a indiklerinde, onu, Agathocle'u başından savmak konusunda birbirleriyle yarış edecek olan okuyuculara tanıtmanın zamanı gelecekti.</p>

  <p>Şimdi, bu Perpignanlılar'ın neden <em>Argeles'</em>e binerek bir Akdeniz yolculuğuna çıktıkları bilinmekteydi.</p>

  <p>Clovis Dardentor, yemek saatini beklemek üzere, henüz yalpanın etkisiyle kamaralarına çekilmemiş olan yolcuların bulunduğu kıç güverteye çıktı. Onu izlerken, yüzünün rengi giderek daha da solan Bay Desirandelle bir bankın üzerine çöktü.</p>

  <p>Agathocle onlara yaklaştı.</p>

  <p>"Hey, evlat, yüzün babandan daha iyi görünüyor!" dedi Bay Dardentor. "Her şey yolunda mı?"</p>

  <p>Agathocle "her şeyin yolunda olduğunu" söyledi.</p>

  <p>"İşte bu iyi, bir uçtan bir uca kadar yürümeyi dene! Ortalıkta solmuş bir yaprağı ya da balkabağı marmeladını andıran bir suratla dolaşma!"</p>

  <p>Hayır! Bundan endişelenmeye gerek yoktu! Bu çocuğu deniz tutmuyordu.</p>

  <p>Clovis Dardentor, Bayan Desirandelle'in kamarasına inmeye gerek duymamıştı. Kadının onun gemide olduğunu bilmesi yeterliydi. Ona söyleyeceklerinin sağaltıcı bir etkisi olmayacaktı. Zaten, Bay Dardentor, deniz tutmasından etkilenenlerle dalga geçmekten hoşlanan o iğrenç tiplerdendi. Kendilerinin böyle bir rahatsızlığı olmadığı için, başkalarının bu tür bir sorun yaşayabileceğini kabul etmek istemiyorlardı! Onları hiç çekinmeden büyük seren direğine asmalıydı!</p>

  <p>Yemek saatini bildiren çanın yankılandığı sırada, <em>Argeles</em> Agde burnunun açıklarındaydı.</p>

  <p>O ana dek yalpanın etkisi fazla hissedilmemişti. Hafif çalkantı yolcuların birçoğu için katlanılabilir bir sallantı meydana getiriyordu. <em>Argeles</em> arkadan aldığı dalgayla ilerliyordu. Bu durumda, davetlilerin yemek salonuna gelecekleri umulabilirdi.</p>

  <p>Erkek yolcuların yanı sıra beş, altı civarında kadın yolcu kıç güvertesinin merdiveninden inerek masadaki yerlerini aldılar.</p>

  <p>İki saatten beri orada bulunan Bay Eustache Oriental, şimdiden sabırsızlık belirtileri göstermeye başlamıştı. Yemeğin sona ermesiyle, bu iyi yer kapıcının güverteye çıkacağı tahmin ediliyordu, ne de olsa, Oran'a kadar sandalyesine bağlı bir şekilde bekleyemezdi.</p>

  <p>Kaptan Bugarach ve Doktor Bruno, her zamanki gibi salonun köşesindeki yerlerini almışlardı. Clovis Dardentor ile baba, oğul Desirandelle'ler masanın ucuna yöneldiler. Bu Perpignanlı tipleri gözlemlemek isteyen Jean Taconnat ve Marcel Lornans, Bay Dardentor'un yanına oturdular. Sayıları yirmiyi bulan diğer davetlilerden bazıları, şef garsonun talimatıyla yemeklerin getirildiği mutfağın yakınlarına, bazıları ise diğer sandalyelere yerleştiler.</p>

  <p>Bay Dardentor hiç vakit kaybetmeden Doktor Bruno ile tanıştı ve bu iki iflah olmaz çalçeneden dolayı, sohbetin Kaptan Bugarach etrafında yoğunlaşmayacağı varsayılabilirdi.</p>

  <p>"Doktor," dedi Bay Dardentor, tıpkı tüm meslektaşlarınız gibi, mikrop kaynasa da elinizi sıkmaktan çok mutluyum.</p>

  <p>"Endişelenmeyin, Bay Dardentor," diye karşılık verdi Doktor Bruno, aynı şekilde iyi niyetli bir ses tonuyla, "onları asit borikli su ile yıkadım."</p>

  <p>"Adam sende! Ben mikropları ve mikrobik hastalıkları hiç ciddiye almam" diye haykırdı Bay Dardentor. "Ömrüm boyunca, bir gün, bir saat bile hasta olmadım, sevgili doktorcum! Hiçbir zaman, beş dakika için bile olsa, nezle olmadım! Ne bitki özü ne de bir hap içtim! Ve şunu bilmenizi isterim ki, sizin tavsiyeleriniz doğrultusunda ilaç kullanmaya başlamayacağım! Oh! hekimlerin tamamını çok seviyorum! Bu yürekli insanların tek kusuru, nabzınızı alarak, ya da dilinize bakarak, sağlığınız hakkında karar vermeleri! Bunları söyledikten sonra, sizin yanınıza oturmaktan şeref duyduğumu belirtmek isterim ve yemek iyiyse, onu büyük bir afiyetle yiyerek onurlandıracağım!"</p>

  <p>Doktor Bruno, bu adamı oldukça geveze bulduysa da, kendisini altta kalmış gibi hissetmedi. Böylesine donanımlı bir rakibe hekimler topluluğunu savunmaktan kaçınarak karşılık verdi. Sonra, çorba servisinin yapılmasıyla, kimse deniz havasıyla kabaran iştahını bastırmaktan başka bir şey düşünmedi.</p>

  <p>İlk başlarda, geminin sallantısı, yüzü şimdiden peçetesi gibi bembeyaz olan Bay Desirandelle'den başka kimseyi rahatsız etmiyordu. Ne ayakta durmayı güçleştiren beşik gibi sallanmalar, ne de öne arkaya savrulmaya neden olan yükselip alçalmalar hissediliyordu. Bu durum yemek boyunca devam ederse, servisler zahmetsizce yapılabilecekti.</p>

  <p>Ancak, aniden, sofra takımları tıkırdamaya başladı, avizeler davetlilerin başlarının üzerinde gidip geliyordu. Birleşen yalpa ve baş kıç vurma hareketleri, yolcuların sandalyelerini endişe verecek bir şekilde yana yatırarak karmaşaya yol açıyorlardı. Eller ve kollar istedikleri hareketleri yapamıyor, bardakları ağza götürmek giderek zorlaşıyordu ve çatallar sıklıkla çenelere ve yanaklara saplanıyordu.</p>

  <p>Davetlilerin birçoğu bu duruma katlanamadı. Bay Desirandelle, hissedilir aceleciliğiyle masayı ilk terk eden kişi oldu. Temiz hava almak isteyen çok sayıda kişinin kendisini izlemesiyle, salonda tam bir bozgun havası yaşandı, kimse Kaptan Bugarach'ın sürekli olarak tekrarladığı şu sözlere aldırmıyordu:</p>

  <p>"Hiçbir şey olmayacak, baylar. <em>Argeles'</em>in yan yatması uzun sürmeyecek!"</p>

  <p>Ve Clovis Dardentor şöyle haykırıyordu:</p>

  <p>"İşte tek sıra halinde tüyenler!"</p>

  <p>"Hep böyle oluyor" diye ekledi kaptan gözünü kırparak.</p>

  <p>"Hayır!" dedi Perpignanlımız, "yüreklerin ağza gelmesine bir anlam veremiyorum!"</p>

  <p>Netice itibarıyla, şef garsonun ordövr tabaklarının servisinin yapılması talimatını verdiğinde, masada on kadar yürekli davetliden başka kimse kalmamıştı. Yemek salonlarının bu hareketli anlarına alışkın olan Kaptan Bugarach ve Doktor Bruno'yu saymazsak, bu kişilerin arasında, iskemlesine sadık kalan Clovis Dardentor babasının kaçışına aşırı derecede ilgisiz kalan Agathocle, sindirim sistemleri bu yalpadan hiç etkilenmemiş olan iki kuzen Marcel Lornans ve Jean Taconnat ile masanın diğer ucunda yemekleri gözleyen, garsonları sorgulayan ve en lezzetli parçaları seçtiği için, <em>Argeles</em>'in bu yersiz sallantılarını hiç dikkate almayan soğukkanlı Eustache Oriental yer alıyordu.</p>

  <p>Bununla birlikte, Doktor Bruno, rahatsız olan yolcuların daha yemeğin başlangıcındaki bu göçünün ardından, kendisine ilginç bir bakış yönelten Kaptan Bugarach'a ilginç bir gülümseme ile karşılık vermişti. Birbirleriyle uyum içinde olan bu gülümseme ve bakış, bir aynadan yayılırmışçasına şef garsonun soğukkanlı yüzüne yansıyorlardı.</p>

  <p>Ve o sırada, kuzeninin dirseğini dürten Jean Taconnat, alçak bir sesle şunları söylüyordu:</p>

  <p>"Bu bir gemici oyunu!"</p>

  <p>"Bana göre hava hoş, Jean!"</p>

  <p>"Bana göre de!" diye karşılık verdi, Bay Oriental'ın gözünden kaçmış olan pembe renkli, lezzetli bir somon dilimini tabağına alırken.</p>

  <p>Bu gemici oyununun ne olduğunu kısaca ifade etmek gerekirse:</p>

  <p>Hepsi olmasa da, bazı kaptanlar, anlaşılabilir bir nedenle, tam yemeğin başlangıcında geminin yönünü değiştiriyorlardı oh! bunun için dümeni hafifçe çevirmeleri yeterliydi. Ve bu yüzden onlardan şikayet edilebilir miydi? Yalnızca on beş dakika için, geminin önünü dalgalara vermek yasak mıydı? Önden ve yandan gelen dalgaların birlikte hareket ederek, yemek masraflarında hatırı sayılır bir tasarrufa neden olmaları suç muydu? Hayır ve bu yapıldıysa kimsenin yakınmaması gerekiyordu!</p>

  <p>Zaten, bu karmaşa çok uzun sürmemişti. Yine de, gemi yoluna sakin ya da daha doğru dürüst bir şekilde devam etse de, yemeğini yarıda bırakanlar masadaki yerlerini almamışlardı.</p>

  <p>Bu durumda, masada birkaç seçkin davetliden başka kimsenin kalmadığı bu akşam yemeği, yemek masasından atılan ve güvertede acınacak bir halde bekleyen bu bahtsızlardan endişelenmeye gerek duymadan daha mükemmel koşullar altında sürecekti.</p>
</body>
</html>
